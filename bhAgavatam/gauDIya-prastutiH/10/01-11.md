+++
title = "01-11"

+++


अथ दशम-स्कन्धः

पर्त् इ, छप्तेर्स् १-११

**(१०.१)**

## अथ प्रथमोऽध्यायः

### श्री-कृष्णावतारोपक्रमः, ब्रह्म-कर्तृकं पृथिव्या आश्वासनं, कंसस्य देवकी-वधोद्योगाद् वसुदेव-वचनेन निवृत्तिः, षण्णां देवकी-पुत्राणां कंस-कर्तृको वधश् च ।

॥ १०.१.१ ॥

**श्री-राजोवाच---**

**कथितो वंश-विस्तारो भवता सोम-सूर्ययोः ।**

**राज्ञां चोभय-वंश्यानां चरितं परमाद्भुतम् ॥**

**श्रीधर-स्वामी (भावार्थ-दीपिका) :**

श्री-गणेशाय नमः ।

विश्व-सर्ग-विसर्गादि-नव-लक्षण-लक्षितम् ।

श्री-कृष्णाख्यं परं धाम जगद्-धाम नमाम तत् ॥१॥

दशमे दशमं लक्ष्यम् आश्रिताश्रय-विग्रहम् ।

क्रीडद् यदु-कुलाम्भोधौ परानन्दम् उदीर्यते ॥२॥

दशमे कृष्ण-सत्-कीर्ति-वितानायानुवर्ण्यते ।

धर्म-ग्लानि-निमित्तस् तु निरोधो दुष्ट-भूभुजाम् ॥३॥

प्राकृतादिश् चतुर्धा यो निरोधः स तु वर्णितः ।

तत्-तत्-प्रसङ्गतः सृष्टि-संहारादि-निरूपणैः ॥४॥

कृता नवतिर् अध्याया दशमे कृष्ण-कीर्तये ।

आदौ चतुर्भिर् अध्यायैर् ब्रह्म-प्रार्थनयावनेः ।

भारं हर्तुं हरेर् जन्म स-प्रसङ्गं निरूप्यते ॥५॥

गोकुले मथुरायां च द्वारवत्यां ततः क्रमात् ।

कृष्ण-लीला त्रिधा प्रोक्ता तत्-तद्-भेदैस् त्व् अनेकधा ॥६॥

स-पञ्चत्रिंशद्-अध्यायैर् बृहद्-वृन्दावनादिषु ।

गोकुले वसतो लीला वर्ण्यते सुर-दुष्करा ॥७॥

एकेन यमुना-वारिण्य् अक्रूरेण कृता स्तुतिः ।

एकादशभिर् आख्याता लीला मधुवने कृता ॥८॥

शेषैर् द्वारवती-लीला तन्-निर्माणादि वर्ण्यते ।

एवं नवतिर् अध्याया दशमे विशदार्थकाः ॥९॥

तत्र तु प्रथमे कंसः स्व-मृत्युं देवकी-सुतात् ।

श्रुत्वा भीतोऽवधीत् तस्याः षड्-गर्भान् इति वर्ण्यते ॥१०॥\
कृष्णावतार-चरित-श्रवणामृत-निर्वृतः ।

उक्तानुवादेनौत्सुक्याद् राजा पृच्छति तत् पुनः ॥११॥

कथितो वंश-विस्तार इति ॥१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**

ॐ स्वस्ति गणेशाय नमः ।

वन्दे देवं पार्वतीजं महेशं

वाचं सूर्यं मां गुहं राधिकेशम् ।

विद्या-तीर्थान् सर्वतश् च प्रणम्य

व्याख्यां कुर्वे श्रीधर-स्वामि-वृत्तेः ॥१॥

हरि-विधि-वशिष्ठ-शक्ति-पराशर-व्यास-शुकदेवान् ।

वैशम्पायनम् उग्रश्रवसं च नुमः पुराण-गुरु-मुख्यान् ॥२॥

त्रय्यारुणिं कश्यपं च सावर्णिम् अकृत-व्रणम् ।

रोमहर्षण-हारीतौ मैत्रेयं च मृकण्डजम् ॥३॥

शेषं साङ्ख्यायनं चाथ चतुरः सनकादिकान् ।

सर्वांष् टीका-कृतश् चार्थान् कणादं जैमिनिं मुनिम् ॥४॥

पतञ्जलिम् अक्षपादं व्य्सं च कपिलं हरिम् ।

छन्दः-कृतः कौशकृतः साहित्य-कृतिनो\ऽखिलान् ॥५॥

श्री-नृसिंहं प्रणम्यैव श्रीधर-स्वामिनः कृतेः ।

विवृतिं श्रीधरस्यैव प्रसादाद् अधुना ब्रुवे ॥६॥

श्रीधर-स्वाम्य्-अभिप्रायं श्रीधरो वेत्ति सर्वथा ।

भविष्यति तत्-कृपया तद्-अभिव्यक्तिर् आशु मे ॥७॥

क्वचिच् च श्रीधर-त्यक्त-पादानाम् अपि वर्णनम् ।

यथामति माथुराणां प्रेरणातो मुहुर् मुहुः ॥८॥

करिष्यामि विदां प्रीत्यै क्षमन्तां ते मम त्वराम् ।

पूर्वाचार्यानुग्रहान् मे सर्वे\ऽर्थाः प्रतिभान्तु वै ॥९॥

वृन्दारण्यान्तर्गते नन्दजेन

सेवा-कुञ्जे संयुतां कीर्तिजाताम् ।

नत्वा तस्याः प्राप्य चाज्ञां स्व-बुद्ध्या

कुर्वे व्याख्यां श्रीधर-स्वामि-वृत्तेः ॥१०॥

प्रथमं दशम-स्कन्ध-व्याख्यां कुर्वे कुतूहलात् ।

श्री-कृष्ण-लीला-माधुर्य-सेवनासक्त-चेतसः ॥११॥

वंशीधरः कौशिक-गोत्र-गौड-

वंश्यः कृती श्रीधर-वृत्ति-वृत्तिम् ।

करोम्य् अहं कृष्ण-पद-प्रसादात्

तथा गुरूणाम् अनुकम्पयैव ॥१२॥

अथ स्कन्धादौ प्रतिस्कन्ध-व्याख्यावसर-नमस्कृत-श्री-राम-प्रणतिं
चेतस्य् आगतातिरम्य-श्री-कृष्ण-लीला-स्मृति-विभ्रमेण निहायैव
श्री-दशम-स्कन्ध-मुख्य-वर्णनीय-श्री-कृष्णं श्रीधर-स्वामी
प्रणौति---विश्व-सर्गेति । वयं तद्-अनिर्वचनीयम् इयत्तया
गुण-रूपादिना वेयद् ईदृग् इति वक्तुम् अशक्यं धाम तेजो रूपं ब्रह्म
नमाम । बहुत्वं शिष्याभिप्रायम् । नमतेः,
विधि-निमन्त्रणामन्त्रणाधीष्ट-प्रश्न-प्रार्थनेषु लिङ् लोट् च इति
प्रार्थायां लोट्, नमनेन प्रार्थयाम इत्य् अर्थः । न तु यत्-तदोर्
नित्य-सम्बन्धाद् अत्र यच्छब्दोपादानं कथं न कृतम् इति चेत्,
तत्राह---तत् त्वम् असि इति श्रुतौ, तच्-छब्दस्य
ब्रह्म-वाचकत्व-दर्शनात् तच्-छब्दोऽत्र ब्रह्म-वाचकः प्रसिद्धः,
सोऽहं हंसः इत्य् अत्र च । ततश् चात्र यच्-छब्दोपादानं नापेक्षते
प्रक्रान्त-प्रसिद्धानुभूतार्थ-विषयस् तच्-छब्दो यच्-छब्दोपादानं
नापेक्षते इति काव्य-प्रकाशोक्तेः । यथा कुमार-सम्भवे कला च सा
कान्तिमति कलावतः इत्य् अत्रेति, गृह-देह-त्विट्-प्रभावा धामानि इत्य्
अमरः । किं-भूतं श्रीयते सेव्यते ब्रह्मादिभिः श्री-कृष्णेन वेति
श्री-राधा । सर्वैर् आपूज्यते देवी राधा वृन्दावने वने इति ब्रह्माण्डे
ब्रह्मोक्तेः । यच् चिन्त्यम् अखिलेश्वरैः इति तत्रैव नारदोक्तेश् च ।
राधैवाराध्यते इति श्री-कृष्णोक्तेश् च, राध्यते सा भगवता राधा इत्य्
अभिधा स्फुटम् इत्य्-आदि-पुराणोक्तेश् च । श्री-शब्दो राधार्थकः । यद्
वा, श्रयति राध्नोति सर्वदा वृन्दावन-निकुञ्जगं श्री-नन्दनन्दनम् इति
श्री-राधा ।

> वृन्दावने निकुञ्जस्थो राध्यते सर्वदा यया ।
>
> नन्द-सूनुर् अतो राधा सोच्यते मुनि-सत्तम ॥ इति पुराणान्तरात् ।

कृषति निज-समीपम् आकर्षति वेणु-रवेण वल्लवी-गणम् इति कृष्णो
यशोदा-नन्दनः ।

ननु मधुर-गीतादिना त्व् अन्येऽपि प्रमदा-गणम् आकर्षति । तत्र को
विशेषः ? इत्य् अरुच्याह---कृषति विलिखति निजानां संसारम् इति कृष्णः ।
सद्-आनन्द-स्वरूपो भक्त-जन-पापौघ-नाशकश् च ।

> कृषिर् भू-वाचकः शब्दो णश् च निर्वृति-वाचकः ।
>
> तयोर् ऐक्यं परं ब्रह्म कृष्ण इत्य् अभिधीयते ॥ इति श्रुतेः
> सद्-आनन्द-रूपः ।
>
> कोटि-जन्म-कृतं पापं कृषिर् इत्य् उच्यते बुधैः ।
>
> तन्-नाशन-करो देवः कृष्ण इत्य् अभिधीयते ॥

इति ब्रह्म-वैवर्तात् पाप-नाशक-रूपश् च कृष्ण-पदार्थः । श्रिया
सहितः कृष्णः श्री-कृष्णः । यद् वा, श्रीश् च ते लक्ष्मीश् च ते पत्न्यौ
इति श्रुतौ । श्री-शब्देन राधा लक्ष्मी-शब्देन रमा । चात् सरस्वती
ग्राह्या । केशवस्य प्रियां देवीम् इति बृहस्पत्य्-उक्तेः । तथा च श्रीश् च
श्रीश् च श्रीश् चेत्य् एक-शेष-समासेन श्रिय इति स्यात्, ततः शब्धिः
राधा-रमा-गीर्भिः सहितः कृष्णः श्री-कृष्णः । स आख्याऽभिधा यस्य
तच् छ्री-कृष्णाख्यम् ।

पुनः विश्व-सर्ग-विसर्गादि-नव-लक्षण-लक्षितम् । सर्गश् च विसर्गश्
च सर्ग-विसर्गौ विश्वस्य सर्ग-विसर्गौ विश्व-सर्ग-विसर्गौ । तौ
आदी एषां स्थानादीनां तानि विश्व-सर्ग-विसर्गादीनि तानि च नव लक्षणानि
विश्व-सर्ग-विसर्गादि-नव-लक्षणानि तैर् नवभिर् लक्षितं लक्ष्यत्वेन
ज्ञापितम् । यद्यपि,

> अत्र सर्गो विसर्गश् च स्थानं पोषणम् ऊतयः ।
>
> मन्वन्तरेशानुकथा निरोधो मुक्तिर् आश्रयः ॥ \[भा।पु। २.१०.१\]

इति लक्षणानि दशोक्तानि, तथापीहाश्रय-रूपस्य दशमस्य
लक्ष्याभिप्रायेण न वेत्य् उक्तिर् बोध्या । नाम-रूपत्वेऽपि माया
तत्-कार्यास्पृष्टत्वम् आह---परम् इति । परं सर्वस्मात् परतमं,

> इन्द्रियेभ्यः परा ह्य् अर्था अर्थेभ्यश् च परं मनः ।
>
> मनसस् तु परा बुद्धिर् बुद्धेर् आत्मा महान् परः ॥
>
> महतः परम-व्यक्तम् अव्यक्तात् पुरुषः परः ।
>
> पुरुषान् न परं किंचित् सा काष्ठा सा परा गतिः ॥ \[क।उ।
> १.३.१०-११\] इति श्रुतेः ।

यद् वा, परं निर्भयम् अन्येषां देवानां गृहीत-शस्त्रत्वेन
सभयत्व-प्रतीतेः श्री-कृष्णस्य वंशी-विभूषित-करत्वान् निर्भयत्वं
स्फुटम् इति । पुनः जगतो धामेति सत्-पुरुषस् तु जगद् अधिष्ठानत्वेन
लक्ष्य-रूपताम् आह---जगन्ति स्थावर-जङ्गमात्मकानि सर्वाणि धामानि
यस्येति तत् तथेति समासस् तु सर्वान्तर्यामिताम् आह । अत एव
वक्ष्यति---कृष्णम् एनम् अवेहि त्वम् आत्मानम् अखिलात्मनाम् \[भा।पु।
१०.१४.५५\] इति ।

यद् वा, दश-लक्षणम् इत्य् उक्तेः सर्गादीनि दश-महा-पुराण-लक्षणानि
श्रीमद्-भागवतस्यैव सन्ति कथं तानि श्री-कृष्णस्य सञ्जाघटति,
तथापिइ---इदं भागवतं नाम पुराणं ब्रह्म-संमितम् इत्य्-उक्तेः,
तेनेयं वाङ्-मयी मूर्तिः श्री-कृष्णस्य न संशयः इति पाद्मोक्तेश् च
श्री-कृष्ण-श्री-भागवतयोर् भेदाभावेनैक-रूपत्वात् तत्रापि तानि न
विरुद्धानीति । किं चैतानि च सर्गादीनि
सर्व-महा-पुराण-साधारण-लक्षणानि श्री-भागवतस्यैव सन्ति यत्
साधारण-लक्षणं तत् तु प्रथम-स्कन्धे---ग्रन्थोऽष्टादश-साहस्रो
द्वादश-स्कन्ध-संमितः इत्य् अनेन स्वामि-चरणैः प्रथम-स्कन्धे
प्रथम-श्लोक-व्याख्याने प्रपञ्चितम् । लक्षणत्वं च
लक्ष्यतावच्छेदक-सम-नियतत्वं लक्ष्यं च यद् उद्दिश्य लक्षणं
प्रवर्तत इति । इह च महा-पुराणं लक्ष्यं तत्र लक्ष्यतावच्छेदकं
महा-पुराणत्वं तत्-सम-नियतत्वं सर्गादि-दशकस्येति समन्वयः ।
श्री-भागवतस्य महा-पुराणत्वं तु द्वादशे वक्ष्यति---

> श्रीमद्-भागवतं नाम सर्गादि-दश-लक्षणम् ।
>
> महा-पुराणम् अल्पं च पञ्च-लक्षणम् इष्यते ॥ इति ।

यत् त्व् अमर-सिंहेन पुराणं पञ्च-लक्षणम् इत्य् उक्त्वा
पञ्च-लक्षणस्यैव पुराणत्वं प्रतिपादितं तद् अल्प-पुराण-विषयम्
एवान्यथा,

> दश-लक्षण-संयुक्तं पुराणं कवयो विदुः ।
>
> केचित् पञ्चविधं ब्रह्मन् महद् अल्प-व्यवस्थया ॥ इति व्यासोक्तिर्
> व्याकुप्येतेति ॥(१)॥

अथ दशम-स्कन्ध-वर्णनीयम् आह---*दशम* इति । दशमे
दशम-स्कन्धे । दशमं लक्ष्यम् उदीर्यते । किं-भूतम् ? आश्रितानां
जगताम् आश्रयः,

> आभासश् च निरोधश् च यतश् चाध्यवसीयते ।
>
> स आश्रयः परं ब्रह्म

इत्य्-उक्त-लक्षणो विग्रहः स्वरूपं यस्य तत् तथा । एतादृग् लक्ष्यं
श्री-कृष्णे एव इत्य् एतद् अप्य् अतो लभ्यते । तथा हि---अं वासुदेवम्
आश्रिताश्रिता रमा राधा गीर् वा, तस्या आश्रयो विग्रहो देहो यस्य लक्ष्यस्य
तत् तथा ।

यद् वा, वीनां पक्षिणाम् आश्रय आश्रय-विर् गरुडः । राजदन्तादिवत्
समासः । आश्रित आश्रय-विर् येन स आश्रिताश्रय-विर् वैकुण्ठ-नायको
विष्णुर् उपलक्षणम् एतन् नृसिंह-यज्ञ-नर-नारायण-रामचन्द्राणाम् । तं
गृह्णाति स्वस्मिन् प्रविलापयतीत्य् आश्रिताश्रय-विग्रहम् । प्रथितम् एतद्
वृत्तं गर्ग-संहिता-गोलोक-खण्डे । अनेन नन्द-नन्दनस्यैव
लक्ष्यत्वम् आयातम् । अत एव परान् ब्रह्म-रुद्रादीन् आनन्दयति
निज-लीलयेति परानन्दम् । नन्दः प्रमुदितो मेने आत्मानं पूर्णम् आशिषाम्
\[भा।पु। १०.८.२०\] इत्य्-आदि बहुशो वक्ष्यमाणत्वात् । पुनः यदु-कुलम्
एवाम्भोधिर् इवेत्य् उपमानोत्तर-पद-समासस् तत्र क्रीडतीत् क्रीडत्, क्रीडृ
विहारे शतृ-प्रत्ययः । प्रसिद्धाम्भोधौ शशिवद् इति व्यज्यते ।
नन्द-गोप-कुलम् अपि यदु-कुलम् एव । तथा हि---

> अथ सर्व-श्रुति-पुराणादि-कृत-प्रशंसस्य यदु-कुलस्यावतंसः
> श्री-देवमीढ-नामा परम-गुण-धामा मथुराम् अध्यासामास । तस्य
> भार्या-द्वयम् आसीत् । प्रथमा द्वितीय-वर्णा, द्वितीया तृतीय-वर्णेति
> । तयोश् च पुत्र-द्वयं प्रथमं बभूव, शूरः पर्जन्य इति ।
> तत्र शूरस्य श्री-वसुदेवादयः । \[गो।च। १.३.१८\]

अत एवोक्तं श्री-मुनिना---वसुदेव उपश्रुत्य भ्रातरं नन्दम् आगतम्
\[भा।पु। १०.५.२०\] इति ।

> श्री-पर्जन्यस् तु माटृवद् वर्ण-सङ्करः इति न्यायेन प्रायणं हि जनाः
> सर्वे यान्ति मातामहीं तनूम् इत्य् न्यायेन च वैश्यताम् एवाविश्य
> गो-वृत्ति-पूर्वकं बृहद्-वनम् एवासाञ्चकार । स च बाल्याद् एव
> ब्राह्मण-दर्शं पूजयति । , मनोरथ-पूरं देयानि वर्षति,
> वैष्णव-वेदं स्निह्यति, यावद् वेदं व्यवहरति, यावज्-जीवं हरिम्
> अर्चयति स्म । तस्य मातुर् वंशश् च व्याप्त-सर्व-दिशां विशां
> वतंसतया परं शंसनीयः । \[गो।च। १.३.१९\]

एवम् एव च गोप-वंशोऽपीति पाद्मे सृष्टि-खण्डे स्पष्टीकृतः । स च
श्रीमान् पर्जन्यः वैश्यान्तर-साधारण्यम् अतीयाय । यस्य भार्य् नाम्ना
वरीयसीत्य् आसीत्, यस्य च श्रीमद्-उपनन्दादयः पञ्चात्मजा जगद्
एवानन्दयामासुः । तथा च वन्दिन उपमान्ति स्म---

> उपनन्दादयश् चैते पितुः पञ्चैव मूर्तयः ।
>
> यथानन्दमयस्यामी वेदान्तेषु प्रियादयः ॥ \[गो।च। १.३व्१५\] इति ।
>
> तस्य पुत्र-सम्पत्तिस् तु परंअ-रमणीयताम् अवाप,
> मध्यम-सुत-सम्पत्तिस् तु सुतराम् \[*तत्र* १.३.२५\] । तद् एवं
> सुमुख-नाम्ना केनचिद् गोप-मुख्येन श्री-पर्जन्य-मध्यम-सुताय
> श्री-नन्दाय परम-धन्या कन्या दत्ता \[*तत्रैव* १.३.३०\] ।
>
> या खलु स्व-गुण-वशीकृत-स्वजना यशांसि ददाति शृण्वद्भ्यः, किम् उत
> पश्यद्भ्यः, किम् उततराम् भक्तिमद्भ्यः । ततश् च तयोर् दाम्पत्येन
> सर्वेषाम् अपि सुख-सम्पत्तिर् अजायत, किम् उत मातर-पितरादीनाम् ।
> \[*तत्रैव* १.३.३०\]
>
> तद् एवम् आनन्दित-सर्व-जनः पर्जन्यः स्वयम् अपि सुखम् अनुभूय
> श्री-गोविन्द-पदारविन्द-भजन-मात्रान्वितां देह-यात्राम् अभीष्टां
> मन्यमानः सर्व-ज्यायसे सुताय स्व-कुल-तिलकतां दातुं
> श्री-वसुदेवादि-नरदेव-गर्गादि-भूदेव-कृत-प्रभायां सभायां
> स्वजनान् आहूतवान् । \[*तत्रैव* १.३.३१\]
>
> स च ज्यायांस् तत्र सदसि मध्यमं निजानुजं नन्द-नामानं पितुर्
> आज्ञया कृतकृत्यः सन् गोकुल-राजतत्त्व् सभाजयामास । \[*तत्रैव*
> १.३.३२\]
>
> अथ सङ्कुचति तत्रानुजे सर्वत्र स-विस्मये सर्व-जने पितरि च
> रोचमान-लोचने च स प्रोवाच---मयेदं
> स्नेह-सद्-गुण-पराधीनेनाचरितम् इति राजायम् अस्माकम् । ततो देवैस्
> तद्-उपरि पुष्प-वृष्टिर् अकारि सदस्यैश् च । \[*तत्रैव* १.३.३३-३४\]

तथा हि---

> किं भय-मूलम् अदृष्टं किं शरणं श्री-हरेर् भक्तः ।
>
> किं प्रार्थ्यं तद्-भक्तिः किं सौख्यं तत्-पर-प्रेम ॥
> \[*तत्रैव* १९\] इति ।

श्रीमान् उपनन्दः श्री-नन्द-व्रज-महेन्द्र-सदसि मन्त्रितया स्थितवान् ।
तस्य च श्री-नन्द-राजस्य श्री-गोलोकेशः श्री-कृष्णो
द्वादशी-व्रत-चर्या-तुष्टः पुत्रताम् अवापेति । इत्थं नन्द-गोप-कुलं
यदु-कुलम् इति ।

अथ प्रकृतम् अनुसरामः । एतद्-विशेषण-सार्थक्यायाश्रितेत्य्-आदेर्
अर्थान्तरम् आह---आश्रित-भक्ष्यत्वेन आश्रयो येन स आश्रिताशयोऽग्निः,
आश्रयाशो बृहद्-भानुः इति कोषात्, अग्नेर् आश्रयाशत्व-प्रसिद्धेः ।

यद् वा, आश्रितः आश्रयो येन निरधिष्ठानाग्नेर् अदृष्टत्वात् ।
आश्रिताश्रयोऽशनं यस्य आश्रिताश्रयाशनः । स चासौ विः आश्रिताश्रय-विश्
चकोरः, मध्यम-पद-लोपी समासः । तेन गृह्यते प्रियत्वेन सेव्यत
इत्य् आश्रिताश्रय-विग्रहं चन्द्र-रूपम् इत्य् अर्थः । आश्रिताश्रय-लक्षणं
इति पाठस् तूत्तानार्थः । किं च, आश्रयस्य दशमस्य लक्षणे
सूक्तत्वेऽपि पुनर् लक्ष्यत्वेऽपि कथनं तु क्वचिल् लक्ष्य-लक्षणयोर्
अभेदेऽपि छन्दो-ग्रन्थेषु वृत्त-रत्नाकरादिषु, मो नारी रो भृङ्गी
इत्य्-आद्य् उदाहृत्य लक्ष्य-लक्षण-भेद-व्यवहारवद् बोध्यम् ।

किं च, अवसर-सङ्गति-प्राप्तम् अष्टमं निरोध-रूप-लक्षण-वर्णनं
विहायेहाश्रय-रूपस्य दशमस्य वर्णनं तु
यदु-वंश-वर्णन-प्रसङ्ग-सङ्गत्या कृतम् इति बोध्यम् । सङ्गतिश् च
अनन्तराभिधान-प्रयोजक-जिज्ञासा-जनक-ज्ञान-विषयो ह्य् अर्थः
सङ्गतिर् इत्य् उक्त-लक्षणा । सा च---

> स-प्रसङ्ग उपोद्घातो हेतुतावसरस् तथा ।
>
> निर्वाहकैक-कार्यत्वे षोढा सङ्गतिर् इष्यते ॥ इत्य् उदयेनोक्तेः षोढा
> ।

-   स्मृतस्योपेक्षानर्हत्वं प्रसङ्गत्वम् ।

-   वर्णनीयम् अर्थं मनसि निधाय तद्-अर्थम् अर्थान्तर-कल्पनम्


> उपोद्घातत्वम् ।

-   वर्णितार्थे कारण-जिज्ञासोत्पादकत्वं हेतुत्वम् ।

-   शुश्रूषान्तर-राहित्य-पूर्वक-प्रकृत-ग्रन्थे शुश्रूषोत्पादकत्वम्


> अवसरत्वम् ।

-   उक्तार्थ-साधकत्वं निर्वाहकत्वम् ।

-   द्वयोर् एक-कार्य-करत्वेनैकत्र वर्णनम् एक-कार्यत्वम् ।

एषाम् उदाहरणानि ग्रन्थे यथायथम् अवधेयानि ॥(२)

अथ लक्ष्य-वर्णनावान्तर्गतं सर्गादि-वर्णनावसर-प्राप्तं भाक्तम्
अवतान्तरम् अदर्शन-साम्याद् दुष्ट-संहार-रूप-निरोधम् आह---दशम इति
। दुष्ट-भूभुजां कंसादीनां । निरोधः संहार-रूपोऽनुवर्ण्यते,
निरोधो नाश-रोधयोः इति मेदिनी । विभूतः धर्मस्य त्रयी-विहितस्य
ग्लानिः क्षयो निमित्तं यस्य स तथा तेषां धर्म-नाशकत्वेन
श्री-कृष्णेन ते हता इति तात्पर्यम् । कृष्णस्य
रागि-मुक्त-मुमुक्ष्व्-आदि-सकलानन्द-करी सती या कीर्तिस् तस्या वितानाय
विस्ताराय । दुष्ट-नाशेन सर्व-धर्म-प्रवृत्तेः सत्-कीर्तेर् विस्तारः
स्फुट एव । तुर् अत्राथान्तरे । तच् च लक्ष्यस्य वर्ण्यत्वं प्रतिज्ञाय
पुनर् लक्षण-वर्णन-रूपं चतुर्-विध-निरोध-वैलक्षण्य-रूपं वेति
॥(३)

ननु मुख्यं निरोधं विहाय भाक्त-निरोधः कथम् अत्र वर्णितः ?
तत्राह---प्राकृताद् इति । आदिना नित्य-नैमित्तिक्[आर्त्यातकानां]{।मर्क्}
ग्रहः । प्रकृतौ तत्-कार्य-ब्रह्माण्डस्य लयः प्राकृतिकः । ब्रह्मणो
निद्रां निमित्तीकृत्य जायमानो लोक-त्रय-प्रलयो नैमित्तिकः । देहस्य
प्रतिक्षणम् अवस्था-भेदेन वर्तमानो यः स नित्यः ज्ञानेनाविद्यां
सकार्यां छित्त्वा स्वरूपेणावस्थानम् आत्यन्तिक इति विवेकः । स च स
चानयोः समाहारस् तत् तत् । तत् तच् चासौ प्रसङ्गश् चेति
तत्-तत्-प्रसङ्गात् तस्मिंस् तथा । सप्तम्य्-अर्थे तसिः । तस्मिम्स् तस्मिन्
प्रसङ्गे सृष्टि-संहार-वादी येषां युद्ध-विचारादीनां तेषां निरूपणैः ।
वर्णितः---वर्णं वर्णने । अतो भविष्यत्य् अपि क्त-प्रत्ययो बोध्यः ।
ऊणादयो बहुलम् इति बाहुलकात् । तथा चैकादशे द्वादशे च वर्णितो
वर्णयिष्यते इत्य् अर्थः । सृष्टि-संहार-प्रसङ्गे सहस्र-युग-पर्यन्तं
इत्य्-आदिना नैमित्तकः प्रथमे सूचितः । आत्यन्तिकोऽपि प्राकृत-मिश्रो
युधिष्ठिर-महानुगमने तत्रैवोक्तः । तृतीये एकादशे अष्टमे चाध्याये
नैमित्तिक एवोक्तः । चतुर्युगानां च सहस्रम् अप्सु इत्य्-आदिना । तम्
एवान्व् अपि धीयन्ते लोकाः इत्य्-आदिना च सप्तमेऽप्य् अवधूताख्याने
आत्यन्तिक एवोक्तस् तत्रैवानावृत्ति-प्रकारोऽपि । स एव चतुर्थे
पृथूपाख्याने पृथोर् अपि प्राकृत-मिश्र आत्यन्तिक एव । अष्टमे
मत्स्यावतार-प्रसङ्गे, यावद् ब्राह्मी निशा इत्य्-आद्य्-उक्ते नैमित्तिक एव ।
एवं नवमे सौभर्य्-उपाख्याने हरिश्चन्द्रोपाख्याने चात्यन्तिक एव
प्रतीयते । एवम् अन्यत्रापि ज्ञेयम् ॥ (४)

ननु कियद् अध्यायो दशम-स्कन्धः ? तत्राह---कृता इति सार्धेन ।
नवानां दशकं नवतिर् इति,, पङ्क्तिर् विंशति इत्य्-आदिना साधुः ।
विंशत्य्-आद्याः सदैकत्वे सर्वा सङ्ख्येय-सङ्ख्ययोः इत्य् अमरः । तासु
च नवतेः स्त्रियः ॥ इति च । विंशत्य्-आदीनां नवति-पर्यन्तानां
नित्यं स्त्रीत्वं, मुखं पुंसः परस्य ये इतिवत् । यद् वा, वेदाः
प्रमाणम् इतिवन् नवतिर् अध्याया इति सम्बन्धः ।
समान-लिङ्ग-विभक्ति-संख्याकानाम् एवान्वयः इति शिष्टोक्तिस्
तूद्देश्य-विधेय-भावं विनैव चरितार्था भवति ।

> यत्रोद्देश्य-विधेयत्वं तत्रायं नियमो नहि ।
>
> राम-दाराश् च सीतेयं करुणा-भाजनं हरिः ॥ इत्य्-आद्य्-उदाहृतेः ।

चतुर्भिर् आद्यैः प्रथमाच् चतुर्थ-पर्यन्तैः । स-प्रसङ्गं प्रसङ्गश्
च मथुरा-वर्णन-पुरःसर-देवक्य्-उद्वाहादि-रूपः । अवनेर् भूमेः,
क्ष्मावनिर्- मही इत्य् अमरः । हर्तुम् उपाकर्तुम् । कीर्त्यते वर्ण्यते
व्यासाद्यैर् इति कीर्ति-लीला कृष्णस्य कीर्तिः कृष्ण-कीर्तिः । तस्यै
कृष्ण-लीलायै । क्रिइयार्थोपपदस्य च कर्मणि स्थानिनः इति चतुर्थी
। कृष्ण-कीर्तिं वर्णयितुम् इत्य् अर्थः ॥(५)

सा च त्रिधेत्य् आह---गोकुल इति ।
गोकुल-लीला-मथुरा-लीला-द्वारका-लीला-भेदात् त्रिधा त्रिप्रकारा । ततो
हरि-जन्मानन्तरम् । क्रमाद् गोकुल-लीला-क्रमात् । गोकुल-लीला च
जन्मोत्सव-पूतना-वध-शकट-पातनादि-भेदैर् नैकधा ।
मथुरा-लीलापि
धनुर्-भङ्ग-मल्ल-वध-कुवलयापीड-कंस-वध-पित्रादि-मोचनादि-भेदैर्
अनेकधा । एवं द्वारका-लीलापि
द्वारका-निर्माण-कालयवनादि-वध-रुक्मिणी-हरण-स्यमन्तकोपादानादि-भेदैर्
अनेकधैव ॥ (६)

अथ पुनर् अध्याय-संख्यया लीला-पार्थक्यम् आह---सपञ्चेति त्रिभिः ।
पञ्चभिः सहिता त्रिंशत्-सपाञ्च-त्रिंशत् तत्त्व् । बृहच् च वृण्दा च
बृहद्-वृन्दे ते च ते वने बृहद्-वृण्दावने ते आदिनी येषां मधु-तालादीनां
तानि बृहद्-वृण्दावनादीनि तेषु । इह वृन्दा-शब्दो
वृन्दाख्य-देव्य्-अधिष्ठित-वन-परो लक्षणया बोध्यः । वनानि च
मधु-ताल-कुमुद-बहुला-काम्य-खदिर-वृन्दा-भद्र-भाण्डीर-बिल्व-लोह-महा-वन-भेदाद्
द्वादश सन्ति व्रज-मण्डले । उपवन-सहितानि चतुर्विंशतिश् च । तानि
निधुवन-कोकिलादीनि ज्ञेयानि । स पञ्च-त्रिंशद्-अध्यायैः पञ्चमत
एकोनचत्वारिंशद्-अन्तैः । सम्बन्धस् तु पूर्ववत् । गवां कुलानि
यूथानि यत्र यद् गोकुलं मथुरां विहाय सर्वं व्रज-मण्डलं तेन
नन्द-ग्राम-बृहत्-सानु-पुर-प्रभृतीनां अखिलानां ग्रहः । तत्र
वसतः कृत-निवासस्य श्री-कृष्णस्येत्य् अर्थः । सुर-दुष्करा देवैर् अपि
कर्तुम् अशक्या
गोवर्धनोद्धारणाल्प-प्रदेश-गो-गोपी-यूथ-विवेशनादि-रूपा ॥ (७)

पुनर् एकेन चत्वारिंशद्-आख्येन एकादशभिर् एकचत्वारिंशत् त
एक-पञ्चाशद्-अन्तैः मधुपुरे मथुरायां । वने स्थापितं
वन-स्थापितम् । मधोर् दैत्यस्य लवण-पितुर् वनं स्थापितं
मधुवन-स्थापितं, तच् च तत्-पुरं मधु-पुरम् । मध्य-पद-लोपी
समासः । वन-स्थापित-पदस्य समास-कृतैक-पदत्वात् तत्र
पद-द्वयत्वं माशक्यं तस्मिंस् तथा ।

> शत्रुघ्नश् च मधोः पुत्रं लवणं नाम राक्षसम् ।
>
> हत्वा मधुवने चक्रे मथुरां नाम वै पुरीम् ॥ \[भा।पु। ९.११.१४\]
> इति नवमोक्तेः ।

मधूनां यदूनां पुरं मधुपुरम् इति वा । मथुरा भगवान् यत्र
नित्यं सन्निहितो हरिः \[१०.१.२८\] इति वक्ष्यमाणमानत्वात् ॥(८)

शेषैर् एकोनचत्वारिंशद्-अध्यायैर् द्विपञ्चाशत्तो नवति-पर्यन्तैर् इत्य्
अर्थः । द्वारवती-लीलाम् आह---तस्या द्वारवत्या निर्माणं रचनादि यस्य
रुक्मिणी-हरणादि-रूप-लीला-वृन्दस्य तत्-तन्-निर्माणादि, निर्माणं
रचनायां च प्रमाण-रहिते तथा इति धरणि-देवः । विशदार्थका
स्फुटार्थका ॥ (९)

तत्र तेषु तेषु अध्यायेषु मध्ये । स्व-मृत्युं निज-मृतिम् । तस्या
देवक्याः । षट् च ते गर्भा अर्भका षड्-गर्भास् तान्, गर्भो
भ्रूणेऽर्भके कुक्षौ सन्धौ पनस-कण्टके इति । अवधीत् अहिंसीत् ॥
(१०)

कृष्णावतारः कृष्णाविर्भावः,

> अवतारोऽवतरणे पुष्करिण्य्-आदि-तीर्थयोः ।
>
> आविर्भावे तरिण्यां स्त्री क्लीबं ज्ञाने प्लवेऽध्वनिः ॥ इति
> धरणि-देवः ।

तस्य चरितं बाल-लीला-रूपं तद् एव चरणारविन्दयोः कर्णयोर्
आनन्द-जनकत्वाद् अमृतं तद्वत् स्वादु, तेन निर्वृतो जातानन्दः । राजा
परीक्षित् । संक्षेपेण कथितस्य व्यासेन कथनम् अनुवादः । उक्तस्य,
जातो गतः पितृ-गृहाद् व्रजम् \[भा।पु। ९.२४.६६\] इत्य्-आदिना
नवम-स्कन्धान्ते संक्षेपेणोक्तस्य कृष्ण-चरितस्यानुवादेन हेतुना ।
हेतौ तृतीया । औत्सुक्यात् तत्-परायणत्वात्, इष्टार्थोद्यत उत्सुकः इत्य्
अमरः । अधिकाभिलाषत इति यावत् ॥ (११) \[*इति
श्रील-श्रीधर-स्वामिनां मङ्गल-श्लोकानां व्याख्या*\]

\[*भागवत-श्लोकस्य व्याख्या*\] तत् कृष्ण-चरितं पुनर् द्वितीय-वारं
पृच्छति---कथित इत्य्-आदिना । वंश-विस्तारो वंश-व्यासः, विस्तारो
विग्रहो व्यासः स च शब्दस्य विस्तरः इत्य् अमरः । यद्यपि एकत्वं न
प्रयुञ्जीत गुर्व् आत्मनि कदाचन इति स्मृतेः । पुराणोपदेष्टरि
सर्व-गुरु-मुख्ये श्री-शुक-देवे भवत्य् एक-वचन-प्रयोगोऽनुचितं
तथापि तस्याप्य् आनन्द-कन्द-श्री-कृष्ण-चरित-चरणारविन्द-व्यग्रत्वेन
तद्-इतराननुसन्धान-वशान् न दोषः ।

सोम-सूर्ययोर् इति । ननु सूर्य-चन्द्रमसौ धाता \[ऋ।वे। १०.९०.४८\] इति
श्रुतौ । तस्याक्षरस्य प्रशासने गार्गि सूर्याचन्द्रमसौ विधृतौ
\[बृ।आ।उ। ३.८.९\] इति श्रुतौ च, सूर्याचन्द्रमसोर् योगे इति गर्ग-स्मृतौ
च, सूर्य-शब्दस्य पूर्व-निपात-दर्शनात्, सैषा त्रय्य् एव विद्या तपति
\[म।ना।उ। १४.१\] इति श्रुतेः सूर्यस्य सर्व-धर्म-मूल-त्रयी-रूपत्वात्,
सूर्य आत्मा जगतस् तस्थुषश् च \[ऋ।वे। १.११५.१\] इति श्रुतेः ।
सर्वात्मकत्वेन सर्व-धर्म-प्रवर्तकत्वात् । यस्योदयेनेह
जगत्-प्रबुद्ध्यते प्रवर्तते चाखिल-कर्म-सिद्धये इत्य्-आदि-स्मृतेश् च
अभ्यर्हितत्वात् ।

वंश-निरूपावसरेऽपि प्रथमं सूर्य-वंशस्यैव निरूपितत्वाच् च
सूर्य-शब्दस्य पूर्व-निपात उचितस् तथापि, पुष्णाति चौषधीः सर्वाः
सोमो भूत्वा रसात्मकः \[गीता १५.१३\] इति रस-वर्धकत्वात् सोमस्य
रस-शोषक-रवेः प्रधानत्वात् । ब्रह्मणो मरीचिस् तत्ः कश्यपस् ततो
रविर् इति ब्रह्म-प्रपौत्राद् रवेर् ब्रह्मणोऽत्रिस् ततश् चन्द्र इति
ब्रह्म-पौत्रत्वेन, सोमोऽभूद् ब्रह्मणोऽंशेन इत्य् उक्तेः
सर्व-स्रष्टृ-ब्रह्मांशत्वेन सूर्य-वंशस्यापि श्री-भगवद्-रामेण
स्वीकृतत्वेऽपि, कृष्णस् तु भगवान् स्वयम् \[१.३.२८\] स्वयं त्व्
असामातिशयस् त्र्यधीशः \[भा।पु। ३.२.२१\] इति, अष्टमस् तु तयोर् आसीत्
स्वयम् एव हरिः किल \[भा।पु। ९.२४.५५\] इति च, अर्जुने तु नरावेशः
कृष्णो नारायणः स्वयम् \[आगमे\] इत्य्-आदि बहुश उक्तत्वात् स्वयं
भगवता श्री-कृष्णेन स्वीकृत-वंश्यताकत्वेन, सोमोऽस्माकं ब्राह्मणानां
राजा इति श्रुतेः । सर्व-वेदाधिकरण-विप्र-कुल-राजत्वेन
सर्व-देव-गुरुणा श्री-शिवेन उभया सह वर्तत इति सोमः शिवः ।
सोऽस्त्य् आधारत्वेन यस्य स सोमः । तस्य स्व-मूर्धनि धृतत्वाच् च
सोमस्यैवाभ्यर्हितत्वात् पूर्व-निपातः, आत्मानं श्लाघते सर्वः इति
न्यायेन, सर्वेषां एव लोकेषु स्वेष्ट-देवः परो मतः इति न्यायेन च
राज्ञस् तद्-इष्ट-देवस्य श्री-कृष्णस्य च सोम-वंश्यत्वाद् वा पूर्व-निपातः
। \[उभयोः सोम-सूर्ययोर् वंशौ तत्र भवाः, उभ-शब्दस्य
द्वि-वचन-परत्वाभावे वृत्ति-विषये स्वार्थे नित्यम् अयच् उभयोऽन्यत्र
इत्य् उक्तेः ।\]

यद् वा, उभाव् अवयवौ यस्य स उभयः, स चासौ वंशश् च जातित्वाद्
एकत्वम्, उभय-वंशः तत्र भवाः उभय-वंश्याः, तेषाम् ।
परंआद्भुतं श्रोतॄणां सुद्युम्नैलादि-चरिताकर्णनेनात्याश्चर्य-करम्
॥१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अथ सूतः---

> जानासि सूत भद्रं ते भगवान् सात्वतां पतिः ।
>
> देवक्यां वसुदेवस्य जातो यस्य चिकीर्षया ॥ \[भा।पु। १.१.१२\]

इति श्री-शौनक-सूत-संवादे उपक्रान्तस्य, श्रवण-स्मरणार्हाणि
करिष्यन्न् इति केचन \[भा।पु। १.८.३५\] इति कुन्ती-स्तुतौ किञ्चिद्
अङ्कुरितं, शुक-परीक्षित्-संवादे, कलौ जनिष्यमाणानां
दुःख-शोक-तमो-नुदम् \[भा।पु। ९.२४.६१\] इत्य्-आदिना नवम-स्कन्धोक्तेन
पल्लवितं श्री-कृष्णावतारस्य चिकीर्षितं हि श्री-भागवत-प्रतिपाद्यम् ।
अन्येषां तु अत्र सर्गो विसर्गश् च \[भा।पु। २.१०.१\] इति नवानां
कथनं, दशमस्य विशुद्ध्य्-अर्थं नवानाम् इह कीर्तनं \[भा।पु।
२.१०.२\] इति दशमस्य श्री-कृष्णस्य विशिष्ट-शुद्धिः परात्परता
तज्-ज्ञानार्थं कीर्तितानां प्रासङ्गिकानां नवानां कथन-समाप्तौ
प्रतिपाद्य-भूतं श्री-कृष्ण-लीलावतारं कथितस्य सर्वस्य
विस्मरणार्थं श्री-परीक्षिता पृष्टं श्री-शुकः श्रावयति ।

राजोवाच---कथितो वंश-विस्तार इत्य्-आदि । कथित इति
अलं-बुद्धि-द्योतकं यद् यत् कथितम् । तावताहं कृतार्थो न भवामि
। किन्तु कथित एव भवता, अपि तु यद्-अर्थं मया पृष्टः, यद्-अर्थं
वा त्वया कथितः सोम-सूर्ययोर् वंश-विस्तार उभय-वंश्यानां राज्ञां च
परंआद्भुतं चरितम् । स कृष्णावतार इदानीं कथ्यताम् इति
कथित-शब्दस्याभिप्रायः ॥१॥[^१]

---------------------------------------------------------------------------------------------------------------------

[^१]: थे भवनगर् एदितिओन् अन्द् थे पुरिदस् एदितिओन् हवे चोन्सिदेरब्ले
    दिफ़्फ़ेरेन्चेस्। गिवेन् इस् थे ब्न् एदितिओन् अन्द् थिस् फ़ोओत्नोते चोन्तैन्स् थे
    प्द् एदितिओन्। हर्द् तो रेचोन्चिले।
    सर्ग-विसर्गादि-नव-लक्षण-कथन-द्वाराश्रयस्य दशमस्य
    श्री-कृष्णस्य विशुद्ध्य्-अर्थं सर्गादि-प्रासङ्गिक-कथनम्, वस्तुतस्
    तु श्री-कृष्णावतार-कथनम् एव श्री-भागवत-प्रतिपाद्यम् इति
    पूर्वोक्त-सर्व-विस्मरणार्थम् । तत्र तत्रालं-बुद्ध्या पुनः सम्यक्
    श्री-कृष्ण-चरित-श्रवणादिकम् एव कार्यम् इति बोधयितुं च परीक्षिता
    यत् पृष्टं तद् दर्शयन्न् आह---श्री-राजोवाच---कथित इति । तत्र
    तत्रालं-बुद्धि-द्योतकं तावताहं कृतार्थो न स्याम् । यस्य
    कथनेन कृतार्थः स्याम्, तत् कथयेति क्त-प्रत्यय-ध्वनिः ।
    सूर्य-सोमयोर् इति वक्तव्ये सोम-शब्दस्य प्रथमोपादानं
    यदु-वंश-मूल-भूतत्वेन पूजार्थम्, न केवलं वंश-विस्तार एव
    कथितः । उभय-वंश्यानां राज्ञां परमाद्भुतं चरितम् अपि ।
    तथा मे न तृप्तिर् जाता, श्री-कृष्णावतारं सम्यक् कथयेति
    वाक्यार्थः । उभय-वंश्यानाम् इत्य् अनेनैव रघु-यदोश् चरितेऽप्य्
    आयाते ॥१॥


**सनातन-गोस्वामी (बृहद्-वैष्णव-तोषणी) :**

श्री-कृष्ण-चैतन्य-चन्द्राय नमः ।

श्रीमन्-मदन-गोपालं वृन्दारण्य-पुरन्दरम् ।

श्री-गोविन्दं प्रपद्येऽहं दीनानुग्रह-कातरम् ॥१॥

वन्दे श्री-कृष्ण-चैतन्यं भगवन्तं कृपार्णवम् ।

प्रेम-भक्ति-वितानार्थं गौडेष्व् अवततार यः ॥२॥

श्री-माधव-पुरीं वन्दे यतीन्द्रं शिष्य-संयुतम् ।

लोकेष्व् अङ्कुरितो येन कृष्ण-भक्ति-सुराङ्घ्रिपः ॥३॥

श्री-भागवत-सिद्ध्य्-अर्था[^२] टीका दृष्टिर् अदायि यैः ।

[^२]: निध्य्-आप्त्यै


श्रीधर-स्वामि-पादांस् तान् वन्दे भक्त्य्-एक-रक्षकान् ॥४॥

भट्टाचार्यं सार्वभौमं विद्या-वाचस्पतीन् गुरून् ।

वन्दे विद्या-भूषणं च गौड-देश-विभूषणम् ॥५॥

वन्दे श्री-परमानन्दं भट्टाचार्यं रसालयम्[^३] ।

[^३]: रसोज्ज्वलम्


रामभद्रं तथा वाणी-विलासं चोपदेशकम् ॥६॥

नमामि श्रीमद्-अद्वैताचार्यं श्रीवास-पण्डितम् ।

नित्यानन्दावधूतं च श्री-गदाधर-पण्डितम्[^४] ॥७॥

[^४]: श्रीमच्-चैतन्य-वल्लभम्


दामोदर-स्वरूपादीन् वन्दे चैतन्य-पार्षदान् ।

येषां पाद-रजः-स्पर्शाद् अधमोऽप्य् उत्तमो भवेत् ॥८॥

वृन्दावन-प्रियान् वन्दे श्री-गोविन्द-पदाश्रितान् ।

श्रीमत्-काशीश्वरं लोकनाथं श्री-कृष्ण-दासकम् ॥९॥

श्रीधर-स्वामि-पादैर् या व्यञ्जिता न क्वचित् क्वचित् ।

सेयं श्री-दशम-स्कन्ध-टीका वैष्णव-तोषणी ॥१०॥

वैष्णवापरितोषः स्याद् यत्र यत्र ततस् ततः ।

लेख्यं वैष्णव-सिद्धान्तानुसारेणैव किं च,न ॥११॥

येषां प्रोत्साहनेनास्मि प्रवृत्तोऽत्यन्त-साहसे ।

ते दीनानुग्रह-व्यग्राः शरणं मम वैष्णवाः ॥१२॥

राधा-प्रिय-प्रेम-विशेष-पुष्टो

गोपाल-भट्टो रघुनाथ-दासः ।

स्याताम् उभौ यत्र सुहृत्-सहायौ

को नाम सोऽर्थो न भवेत् सुसिद्धः ॥१३॥

श्रीमच्-चैतन्य-रूपस्य प्रीत्यै गुणवतोऽखिलम् ।

भूयाद् इदं यद्-आदेश-बलेनैव विलिख्यते ॥१४॥

श्री-चैतन्य-पदाम्भोज-गन्धज्ञैर् एव वैष्णवैः ।

एषा रसयितुं शक्या टीका वैष्णव-तोषणी ॥१५॥

पुरा महा-पुराणस्य दश प्रोक्तानि यानि हि ।

लक्षणान्य् अखिले स्कन्धे तानि सन्ति तरोर् इव ॥१६॥

तत्र प्राधान्यतः स्कन्धे दशमेऽत्र निरूप्यते ।

आश्रयो भगवान् कृष्णो विचित्रैश्वर्य-दर्शकः ॥१७॥

तान्य् अवोचत् तृतीयादि-स्कन्धेषु दशसु क्रमात् ।

निरोधस् तर्हि भगवद्-वशीकरणम् आत्मनि ॥१८॥

तथा च द्वितीये निरोधोऽस्यानुशयनम् आत्मनः सह शक्तिभिः \[भा।पु।
२.१०.६\] इति । अस्यार्थः---शक्तिभिश्
चिच्-छक्ति-माया-शक्ति-आह्लादिनी-शक्तिभिः सहितस्य । यद् वा,
श्र्य्-आदिभिः शक्तिभिः---ताश् च ऊनचत्वारिंशाध्यायान्ते \[भा।पु।
१०.३९.५५\] अस्यात्मनो हरेर् अनुशयनं निरन्तर-शयनम् इव,
वशीकरणेनान्तर्-बहिश् च स्थितिर् निरोध इति । तद्-अर्थम् एव
दशमेऽत्र मधुरतर-लीला-कथावतारणम् ।

श्री-युक्तो राजा श्री-राजेत्य् अदन्ताभाव आर्षः । यद् वा, राजा कथम्भूतः
? श्रीः साक्षात् श्री एवेत्य् अर्थः । एवम् अग्रेऽपि । सर्व-कथैक-मूलं
श्री-कृष्ण-चरितं विस्तरेण श्रोतुं वक्तुः श्री-बादरायणेः प्रहर्षार्थं
तद् उक्तम् अभिनन्दन् प्रार्थयते---कथित इति द्वाभ्याम् ।
तत्-तद्-आख्यायिकयोक्तः, न तूद्देश-मात्रेणेत्य् अर्थः । तत्रापि वंशानां
विस्तारो जन्मारभ्य समाप्ति-पर्यन्तं प्रत्येकं पुत्र-पौत्रादि-प्रपञ्चः
। भवतेति परमादरात् । उभय- वंश्यानां सोम-सूर्य-वंशोद्भवानां
दिग्-विजयादि-चरितं च कथितम् । परमम् अद्भुतं विस्मयावहम्,
श्री-पुरूरवः-ककुत्स्थादीनाम्,
ऊर्वशी-परिग्रहेन्द्रारोहणादि-नात्यन्तालौकिकत्वात् ।
सोमादि-वंश-कथनाद् एवायातस्यापि तद्-वंश्य-चरित्र-कथनाद्
एवायातस्यापि तद्-वंश्य-चरित-कथनस्य पुनः पृथग्-उक्तिस्
तद्-विशेषापेक्षया । यद्यपि
श्री-स्वायम्भुव-मन्व्-आदि-वंश्य-तद्-वंश्य-चरितान्य् अपि
तृतीय-स्कन्धादौ कथितानि सन्ति । तथापि सोम-सूर्ययोर् इति
उभय-वंश्यानाम् इति सर्वावतार-श्रेष्ठयोः श्री-यदुनाथ-रघुनाथयोस्
तत्र तत्र सम्बन्धात् । किं वा, निरन्तर-नवम-स्कन्धोक्तानाम्
एवानुस्मरणाद् इति ॥१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**

ॐ नमः श्री-कृष्णाय ।

श्रीमन्-मदन-गोपालं वृन्दारण्य-पुरन्दरम् ।

श्री-गोविन्दं प्रपद्येऽहं दीनानुग्रह-कातरम् ॥१॥

वन्दे श्री-कृष्ण-चैतन्यं भगवन्तं कृपार्णवम् ।

प्रेम-भक्ति-वितानार्थं गौडेष्व् अवततार यः ॥२॥

श्री-माधव-पुरीं वन्दे यतीन्द्रं शिष्य-संयुतम् ।

लोकेष्व् अङ्कुरितो येन कृष्ण-भक्ति-सुराङ्घ्रिपः ॥३॥

श्री-भागवत-सिद्ध्य्-अर्था[^५] टीका दृष्टिर् अदायि यैः ।

[^५]: निध्य्-आप्त्यै


श्रीधर-स्वामि-पादांस् तान् वन्दे भक्त्य्-एक-रक्षकान् ॥४॥

भट्टाचार्यं सार्वभौमं विद्या-वाचस्पतीन् गुरून् ।

वन्दे विद्या-भूषणं च गौड-देश-विभूषणम् ॥५॥

वन्दे श्री-परमानन्दं भट्टाचार्यं रसालयम्[^६] ।

[^६]: रसोज्ज्वलम्


रामभद्रं तथा वाणी-विलासं चोपदेशकम् ॥६॥

नमामि श्रीमद्-अद्वैताचार्यं श्रीवास-पण्डितम् ।

नित्यानन्दावधूतं च श्री-गदाधर-पण्डितम्[^७] ॥७॥

[^७]: श्रीमच्-चैतन्य-वल्लभम्


दामोदर-स्वरूपादीन् वन्दे चैतन्य-पार्षदान् ।

येषां पाद-रजः-स्पर्शाद् अधमोऽप्य् उत्तमो भवेत् ॥८॥

श्री-वासुदेव-दत्तं च श्री-गोविन्दं मुकुन्दकम् ।

मुरारि-गुप्तम् अन्यांश् च वन्दे चैतन्य-सेवकान् ॥९॥

वृन्दावन-प्रियान् वन्दे श्री-गोविन्द-पदाश्रितान् ।

श्रीमत्-काशीश्वरं लोकनाथं श्री-कृष्ण-दासकम् ॥१०॥

स्वामि-पादैर् न यद् व्यक्तं यद् व्यक्तं चास्फुटं क्वचित् ।

टिप्पणी दशमे तत्र सेयं वैष्णव-तोषणी ॥११॥

वैष्णवापरितोषः स्याद् यत्र यत्र ततस् ततः ।

लेख्यं वैष्णव-सिद्धान्त-दाक्षिण्येनैव किंचन ॥१२॥

श्रीमद्-भागवत-व्यक्त-भक्त्य्-एक-पुरुषार्थिनाम् ।

नाभेद-वाद इत्य् एष नालेखि क्षम्यताम् इदम् ॥१३॥

पूर्व-पूर्वत्र च व्याख्या पूर्व-पक्षतया मता ।

सर्वान्तिमा तु विज्ञेया स्व-सिद्धान्ततया मता ॥१४॥

येषां प्रोत्साहनेनास्मि प्रवृत्तोऽत्यन्त-साहसे ।

ते दीनानुग्रह-व्यग्राः शरणं मम वैष्णवाः ॥१५॥

राधा-प्रिय-प्रेम-विशेष-पुष्टो

गोपाल-भट्टो रघुनाथ-दासः ।

स्याताम् उभौ यत्र सुहृत्-सहायौ

को नाम सोऽर्थो न भवेत् सुसिद्धः ॥१६॥

श्रीमच्-चैतन्य-रूपस्य प्रीत्यै गुणवतोऽखिलम् ।

भूयाद् इदं यद्-आदेश-बलेनैव विलिख्यते ॥१७॥

स्वयं विलिखितं किञ्चित् किञ्चिद् योग्यैर् विलेखितम् ।

छिद्रं यद् अस्ति तच् चात्र शोध्यं वैष्णव-पण्डितैः ॥१८॥

श्री-चैतन्य-कृपा-व्यक्त-श्री-कृष्ण-प्रेम-लिप्सुभिः ।

सम्यग् रसयितुं शक्या सेयं वैष्णव-तोषणी ॥१९॥

श्रीमद्-भागवतं यद् धि स्वादु स्वादु पदे पदे ।

तस्य प्रतिपद-व्याख्या कार्या तत्-प्रतिपत्तये ॥२०॥

आद्यः पाठोऽत्र गौडीयो द्वितीयोऽलेखि काशिकः ।

नाना-देशीय-मूल-श्री-टीकानाम् अनुवादतः ॥२१॥

पुरा महा-पुराणस्य दश प्रोक्तानि यानि हि ।

लक्षणान्य् अखिले स्कन्धे तानि सन्ति तरोर् इव ॥२२॥

तत्र प्राधान्यतः स्कन्धे दशमेऽत्र निरूप्यते ।

आश्रयो भगवान् कृष्णः स्व-पूर्णत्व-प्रकाशकः ॥२३॥

तत्र यद्यपि सामान्याकारेणाश्रय-लक्षणम् ।

तथापि कृष्ण एव स्यात् तस्य पर्यवसायिता ॥२४॥

ब्रह्मणो हि प्रतिष्ठाहम् इति तद्-गीः सतां मता ।

आत्मारामाश् च मुनय इत्य्-आदि-सचिवा च सा ॥२५॥

परिभाषा च तत्र स्याद् एते चांशेति सूत-गीः ।

तद् एतद् विवृतं भावि ब्रह्म-स्तवम् अनु स्वयम् ॥२६॥\
अथात्र परिभाषेयं ज्ञातव्या यद्य् अपेक्ष्यते ।

मूलं स-टीकम् अङ्काद्यैः परिच्छेद्यं सहानया ॥२७॥

अङ्का वाक्यान्त एवात्र ज्ञेया पद्यान्ततो न तु ।

बहु-पद्यैक-वाक्यत्वे गर्भाङ्का बिन्दु-मस्तकाः ॥२८॥

यस्मिन् वाक्ये नास्ति टीका तद् अप्य् अङ्केन योजयेत् ।

टीका तद्-अङ्क-शून्या वा तद्-अङ्कान्त-युतापि वा ॥२९॥

तद्-युतत्वं तु पूर्वाङ्क-सन्निधौ पृथग् आचरेत् ।

विधिर् एवं गौड-काश्योर् गुर्जरादौ यथा-मति ॥३०॥

एक-पद्यान्य-वाक्यत्वे सङ्ख्या-शब्दास् तु कान्तकाः ।

यथार्धकं युग्मकं च त्रिकम् इत्य्-आद्य् उदाहृतिः ॥३१॥ इति ।

श्री-युक्तो राजा श्री-राजेति श्री-शब्द-प्रयोगोऽत्र श्री-कृष्ण-लीलारम्भे
अतिशयेन प्रेम्णा विराजमानत्वात् ट-ज-भावः समासान्त-विधेर् अनित्यत्वात्
राजोवाचेति पाठस् तु साधारणः । सर्वथैक-मूलं श्री-कृष्ण-चरितं
विस्तरेण श्रोतुं वक्तुः श्री-बादरायणेः प्रहर्षणार्थं तद् उक्तम्
अभिनन्दति वा कथित इति सार्धकेण । कथितः प्रायस्
तज्-जन्म-कथा-प्रबन्धेनाप्य् उक्तः । न तूद्देश-मात्रेणेत्य् अर्थः ।
तत्रापि वंशानां विस्तारः प्रत्येकं पुत्र-पौत्रादि-प्रपञ्चः भवतेति
परमादरात् सोमस्य पूर्व-निपातस् तद्-वंशे साक्षात्
श्री-भगवद्-अवतरणेनाभ्यर्हितत्वात्, उभय-वंश्यानां
चन्द्र-सूर्य-वंशोद्भवानां दिग्-विजयादि-चरितं च कथितम् । परमम्
अद्भुतं विस्मयावहम्, श्री-पुरूरवः-ककुत्स्थादीनाम्
ऊर्वशी-परिग्रहेन्द्रारोहणादिनात्यन्तालौकिकत्वात् । यद्यपि
स्वायम्भुव-मन्व्-आदि-वंश-तद्-वंश्य-चरितान्य् अपि तृतीय-स्कन्धादौ
कथितानि सन्ति । तथापि सोम-सूर्ययोर् इति उभय-वंश्यानाम् इति
सर्वावतार-श्रेष्ठयोः श्री-यदुनाथ-रघुनाथयोस् तत्र तत्र
सम्बन्धात् ॥१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

दशमे क्रम-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतेर् गतिः ॥

नवमे द्वादश-स्कन्ध-सम्बन्धि-दश-लक्षणानुसारेण
वंश-वंश्यानुचरित-द्वारा द्वितीय-स्कन्ध-सम्बन्धि-तद्-अनुसारेण
तत्-तद्-रूप-मन्व्-अन्तर-कथा-भेद-द्वारा दशम-पदार्थम् अधिगत्य
तस्य च तद्-अन्ते निजाभीष्ट-श्री-कृष्ण-रूपत्व-पर्यालोचनेन
सुख-विशेषम् उपलभ्य तथानुवदंस् तल्-लक्षण-विशिष्टेऽत्र
कथा-द्वारा साक्षात् तम् एवाधिगन्तुम् औत्कण्ठ्येन पृच्छति---कथित
इत्य्-आदिभिः । तत्र राज्ञां चेति सार्धेन तद्-अनुवादः । तत्र इत्य्
अर्धेनाभीष्ट-विज्ञप्तिः ॥१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

दशम-क्रम-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतेर् गतिः ॥

उक्त्वा सर्व-विसर्गादि-लक्षणानि नवैव तु ।

दशमे दशमः कृष्ण आश्रयत्वेन कथ्यते ॥

अथ,

> सूत जानासि भद्रं ते भगवान् सात्वतां पतिः ।
>
> देवक्यां वसुदेवस्य जातो यस्य चिकीर्षया ॥ \[भा।पु। १.१.१२\]

इति श्री-शौनक-सूत-संवादे उपक्रान्तस्य
श्री-कृष्णावतार-प्रयोजन-बीजस्य, श्रवण-स्मरणार्हाणि करिष्यन्न् इति
केचन \[भा।पु। १.८.३५\] इति पुनः कुन्ती-स्तुतौ किञ्चिद् अङ्कुरितस्य,

> कलौ जनिष्यमाणानां दुःख-शोक-तमोनुदम् ।\
> अनुग्रहाय भक्तानां सुपुण्यं व्यतनोद् यशः ॥ \[भा।पु। ९.२४.६१\]

इति नवमान्ते पुनः पल्लवितस्य विस्तारं पुष्प-फलावधिम्
अवगमयितुं, दशमस्य विशुद्ध्य्-अर्थं नवानाम् इह कीर्तनं \[भा।पु।
२.१०.२\] इति सर्ग-विसर्गादि-नव-लक्षण-कथन-द्वाराश्रयस्य
दशमस्य श्री-कृष्णस्य विशुद्ध्य्-अर्थं सर्गादि-प्रासङ्गिक-कथनम्,
वस्तुतस् तु श्री-कृष्णावतार-कथनम् एव श्री-भागवत-प्रतिपाद्यम् इति
पूर्वोक्त-सर्व-विस्मरणार्थम् । तत्र तत्रालं-बुद्ध्या पुनः सम्यक्
श्री-कृष्ण-चरित-श्रवणादिकम् एव कार्यम् इति बोधयितुं च परीक्षिता यत्
पृष्टं तद् दर्शयन्न् आह---श्री-राजोवाच---कथित इति । तत्र
तत्रालं-बुद्धि-द्योतकं तावताहं कृतार्थो न स्याम् । यस्य कथनेन
कृतार्थः स्याम्, तत् कथयेति क्त-प्रत्यय-ध्वनिः । सूर्य-सोमयोर् इति
वक्तव्ये सोम-शब्दस्य प्रथमोपादानं यदु-वंश-मूल-भूतत्वेन
पूजार्थम्, न केवलं वंश-विस्तार एव कथितः । उभय-वंश्यानां
राज्ञां परमाद्भुतं चरितम् अपि । तथा मे न तृप्तिर् जाता,
श्री-कृष्णावतारं सम्यक् कथयेति वाक्यार्थः । उभय-वंश्यानाम् इत्य्
अनेनैव रघु-यदोश् चरितेऽप्य् आयाते ॥१॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

नित्यानन्दः कृष्ण-चैतन्य-चन्द्रोऽ

द्वैतः पृथ्व्याम् एधयन् प्रेम-सिन्धुम् ।

सन्तप्तं वै स्तेमयंश् चेतयन् मां

धिन्वन् भूयात् स्वैः कृपा-रश्मि-लेशैः ॥इ॥

श्रीमद्-गदाधर नमो नृहरे नमस्ते

श्री-राम-राय नम एव नमः स्वरूप ।

श्री-रूप सानुग नमोऽस्तु नमोऽस्तु तुभ्यं

श्रीमत्-सनातन नमोऽस्तु नमो नमोऽस्तु ॥इइ॥

श्रीमद्-भागवतीय-दिव्य-दशम-स्कन्धामृताम्भोनिधौ

खेलन् यः स्वकरोद्धृतै रस-कणैर् आर्द्रांस् तटस्थान् अपि ।

चक्रे यस्य महत्त्व-मीलित-महः श्री-रूप-विख्यापितः

सर्वैर् दृश्यत एव नाटक-वरे साश्चर्यम् एतद् यथा ॥इइइ॥

वक्तुं पारमहंस्य-पद्धतिम् इह व्यक्तिं गतानां हि यः

सिद्धानां भुवने बभूव सनकादीनां तृतीयः पुरा ।

साङ्गं भक्ति-रसं रहस्यम् अधुना भक्तेषु सञ्चारयन्

एकः सोऽवततार विश्व-गुरवे शुद्धाय तस्मै नमः ॥इव्॥

व्याख्या वैष्णव-तोषणी प्रकटिता येनैव यस्या रसः

प्रापय्यातिचमक्तृतीः सुहृदयान् आह्लादयन् भ्राजते ।

तस्माद् द्वि-त्रि-कणांस् तदीय-मुखतो ये निःसृता स्वादितास्

तान् आचित्य कृतार्थयानि जनुर् इत्य् आशा वरीवर्ति मे ॥व्॥

गोपाल-भट्ट-रघुनाथ-पदाब्ज-रेणून्

श्री-लोकनाथ-चरणान् अथ जीव-पादान् ।

वन्दे यदीय-करुणा-सुर-दीर्घिकायां

स्नातो घृताघृत-तिरोहितुम् आप्तुम् ईशे ॥वि॥

तमश्-छन्न-दृशां यैर् नः कृते भावार्थ-दीपिका ।

कृता कृपालवस् तेऽत्र श्रीधर-स्वामिनो गतिः ॥विइ॥

व्याख्या लेख्या तदीया या भक्त-चित्त-प्रमोदिनी ।

काचित् प्रभूणां काचित् तु श्रीमद्-गुरु-कृपोदिता ॥विइइ॥

प्रणम्य श्री-गुरुं भूयः श्री-कृष्णं करुणार्णवम् ।

लोकनाथं जगच्-चक्षुः श्री-शुकं तम् उपाश्रये ॥इx॥

गोप-रामा-जन-प्राण-प्रेयसेऽतिप्रभूष्णवे ।

तदीय-प्रिय-दास्याय मां मदीयम् अहं ददे ॥x॥

दशमेऽनुक्रम-प्राप्तं निरोधं परिहाय यत् ।

आश्रयं वक्ति मुनिराट् तेनेदं प्रतिपद्यते ॥xइ॥

प्रथमः पीठतां स्कन्ध-द्वयं चरण-युग्मताम् ।

चतुर्थादि-कटि-नाभि-वक्षो-दोर्-युग-कण्ठताम् ॥xइइ॥

द्वादशैकादशं शीर्ष-मालादित्वम् अगात् क्रमात् ।

श्री-भागवत-कृष्णस्य दशमो मञ्जु-हास्यताम् ॥xइइइ॥

ध्येय-सर्वाङ्ग-मुख्यं यद् धास्यं नान्तेऽस्य संस्थितिः ।

यथा तथाश्रयः स्कन्धो नैवान्ते स्थातुम् अर्हति ॥xइव्॥

अतः श्री-दशमे ब्रह्म-परमात्मादि-नाम-भाक् ।

आश्रयो वर्ण्यते कृष्णो नव-लक्षण-लक्षितः ॥xव्॥

ईशानुवर्तिनाम् अम्बरीषादीनां कथोदिता ।

नवमे दशमे साक्षड् ईशस्यैव कथोच्यते ॥xवि॥

स चेश्वरो गोप एव कृष्णः पूर्णतमो व्रजे ।

पुर-द्वये पूर्णतरः पूर्णः क्षत्रिय उच्यते ॥xविइ॥

एवं स्थलस्य त्रैविध्याल् लीलास्य त्रिविधोदिता ।

बाल्यादि-तत्-तद्-आलम्बि-भक्त-भेदात् सहस्रधा ॥xविइइ॥

आद्यैः पञ्चभिर् अध्यायैर् जन्म-प्रासङ्गिकी कथा ।

जन्म चास्य ततो बाल्य-लीला नवभिर् ईरिता ॥xइव्॥

षड्भिः पौगण्ड-लीलान्तः-कैशोर-रस-चर्चिता ।

ततः कैशोर-लीलोन-विंशत्या व्रज-मण्डले ॥xव्॥

एकेन स्तुतिर् अक्रूर-कृतैकादशभिस्ततः ।

लीला स्यान् माथुरी शेषैर् द्वारकायां निरूपिताः ॥xवि॥

तद् एवं दशमेऽध्यायैर् नवत्या वर्णिता हरेः ।

लीला नित्य-किशोरस्य निखिलाकर्षिणी क्षितौ ॥xविइ॥

तत्र तु प्रथमे श्रोतृ-वक्त्रोर् वागति-माधुरी ।

देवाज्ञाकाश-वाक् कंसाद् देवक्याः षट्-सुतात्ययः ॥xविइइ॥

वाचयितव्येष्व् अर्थेषु वक्तुर् उत्साहं वर्धयितुं तद् उक्तम्
अभिनन्दति---कथित इति । ब्रह्म-प्रपौत्रात् सूर्यात् ब्रह्म-पौत्रत्वेन
ब्रह्मांशत्वेन मनोऽधिष्ठातृत्वेन स्वयं भरावद्
अङ्गीकृत-वंश्यताकत्वेन च सोमस्याभ्यर्हितत्वात् पूर्व-निपातः ।
स्वायम्भुव-मनोस् तद्-वंश्यानां च परमाद्भुत-चरित्राणां चतुर्थादिषु
कथितत्वेऽपि, तस्य वंशो न पर्यवसान-मधुरः । सोम-सूर्ययोर्
वंशस् तु श्री-कृष्ण-राम-चरित्रान्तिमत्वात् पर्यवसान-मधुर इति तयोर्
उत्कर्षेणोल्लेखः ॥१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**

॥ ॐ नमः श्री-कृष्णाय ॥

श्री-राधादिभिर् आत्म-शक्ति-निकरैर् उद्वीक्षमाण-क्षणः

श्री-रूपादि-मधुव्रताश्रित-पद-द्वन्द्वारविन्दासवः ।

गोविन्दः स्फुरद्-इन्दु-सुन्दर-मुखः सद्-रक्षणैक-व्रती

पूर्ण-ब्रह्मतयोदितः श्रुति-गणैः श्रीमान् स जीयात् प्रभुः ॥१॥

नीलाभ्र-प्रतिमः कृपार्द्र-हृदयो गोविन्द-लीला-सुधा-

वृष्टिं यस् तृषिते परीक्षिति विभुर् भू-भृत्य्-अनल्पां व्यधात् ।

सद्-भक्ताटवि-भाव-वल्लरि-समुल्लासैक-हेतुः सदा

तद्-गन्धैर् अपि संनियोजयतु मां श्रीमान् स वैयासकिः ॥२॥

श्रीमद्-यशोदा-सुत-केलि-सिन्धुं

विगाहमानस्य ममाल्प-शक्तेः ।

सनातन-श्रीधर-विश्वनाथ-

दयालवः सम्प्रति-शक्ति-राशिः ॥३॥

अत्र श्री-दशमे कृष्णो नव-लक्षण-लक्षितः ।

आश्रयो वर्ण्यते दुष्ट-निरोधस् त्व् अनुषङ्गतः ॥४॥

औरस्यो नन्द-राजस्य वसुदेवस्य चाच्युतः ।

निगूढागूढ-भावेन शुकेनोक्तस् तद्-इच्छया ॥५॥

गोकुलादि-त्रिधामत्वाल् लीला तस्य त्रिधा भवेत् ।

नवत्या मुनिनाध्यायैः साश्चर्यं या प्रकीर्तिता ॥६॥

आद्यैः पञ्चभिर् अध्यायैः स-प्रसङ्गं हरेर् जनिः ।

भू-भार-हृतये देवैर् अर्थितस्य निरूप्यते ॥७॥

ततो नवभिर् आख्याता बाल्य-लीलाः परेशितुः ।

षड्भिः पौगण्ड-लीलास् ताः कैशोर-रस-भाविताः ॥८॥

ततः कैशोर-लीलानां भवन्त्य् एकोनविंशतिः ।

अक्रूर-स्तुतिर् एकेन यमुनाम्भसि दर्शिता ॥९॥

प्रोक्तैकादशभिर् लीला मथुरायां जगत्-पतेः ।

अवशिष्टैः कुशस्थल्याम् इत्थं नवतिर् ईरिताः ॥१०॥

दशमस्यादिमे श्रोतृ-वक्त्रोर् वाङ्-माधुरी मिथः ।

देवाज्ञाकाश-वाक् कंसात् शौरेः षट्-तनया हताः ॥११॥

श्री-कृष्णावतार-कथा-पीयूष-सिन्धुर्-निर्वृतः परीक्षिद्-वाचयितव्येष्व्
अर्थेषु वक्तुर् उत्साहं वर्धयन्न् औत्सुक्यात् प्रोक्तानुवाद-पूर्वकं
पृच्छति---कथित इति सार्धकम् । एवम् अग्रेऽपि । इहान्वितानां वाक्यानां
अस्का बोध्या विचक्षणैः ।

सूर्यात् सोमस्य पूर्व-निपातः । विरिञ्चि-प्रपौत्रात् अस्मात् तस्य तत्
पौत्रत्वेन तद्-अंशत्वेन मनोऽधिष्ठातृत्वेन स्वयं
भगवत्-स्वीकृत-कुलत्वेन चाभ्यर्हितत्वात् । उभय-वंश्यानां
सोम-सूर्य-वंश-जातानां राज्ञां परमाद्भुतं दिग्-विजयादि चरितं
कथितम् । यद्यपि स्वायम्भुवस्य तद्-वंश्यानां च तृतीयादिष्व् अद्भुतानि
चरितानि कथितानि, तथापि तद्-वंशो नावसान-रम्यः । सोम-सूर्ययोर्
वंशस् तु श्री-यदुनाथ-रघुनाथ-चरितान्तिमत्वाद् अवसान-रम्य इति
तयोर् उत्कर्षणोल्लेखः ॥१॥

**\॥।**

॥ १०.१.२ ॥

**यदोश् च धर्म-शीलस्य नितरां मुनि-सत्तम ।**

**तत्रांशेनावतीर्णस्य विष्णोर् वीर्याणि शंस नः ॥**

**श्रीधर-स्वामी (भावार्थ-दीपिका) :** अंशेनेति प्रतीत्य् अभिप्रायेणोक्तम्
॥२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** च पुनर् यदोश् चरितं
कथितम् इति लिङ्ग-व्यत्यासेनान्वयः । यद्यपि

> उत्तमश् चिन्तितं कुर्यात् प्रोक्त-कारी च मध्यमः ।
>
> अधमोऽश्रद्धया कुर्याद् अकर्तोच्चरितं पितुः ॥

इत्य् उक्तेः पित्राज्ञोल्लङ्घिनो यदोर् धर्म-शीलत्वं न प्रतीयते, तथापि

> स्नातं तेन समस्त-तीर्थ-सलिले दत्ता च सर्वावनिर्
>
> यज्ञानां च कृतं सहस्रम् अखिला देवाश् च सम्पूजिताः ।
>
> संसाराच् च समुद्धृताः स्व-पितरस् त्रैलोक्य-पूज्योऽप्य् असौ
>
> यस्य ब्रह्म-विचारणे क्षणम् अपि स्थैर्यं मनः प्राप्नुयात् ॥

इत्य् उक्तेस् तस्य श्री-दत्तात्रेयावाप्तात्म-तत्त्वाद् धर्म-शीलत्वं एव ।
किं च, अन्यथाकारि-पित्र्-आज्ञोल्लङ्घनस्य दोषत्वे प्रह्लादस्याप्य्
अधर्मितापत्तेः ।

यद् वा, मद्-वयसा मन्-मातरं भोक्ष्यतीत्य् अतो मम मातृ-गामितापत्तिर्
भविष्यत्य् अतो न दास्यामि वयस्तेन धर्म-शीलत्वम् एव । यद् वा,
धर्मो धर्मविद् उत्तमः इत्य् उक्तेर् धर्मो विष्णुस् तत्र शीलं समाधिर्
यस्य स तथा तस्य । शीलं समाधौ पचाद्य् अच् । हरि-भक्तस्येत्य्
अर्थः । नितराम् अतिशयेन धर्मशीलस्येति सम्बन्धः । मन्तारो
वेदार्थावगन्तारो मुनयो भृग्व्-आदयस् तेषु सन्तः श्रेष्ठो
वेदोक्त-कारिणः कर्दमादयो मुनि-सन्तस् तत्रापि तद्-उपदेष्टारः
पराशरादयो मुनि-सत्तरास् तत्रापि भगवन्-निष्ठा भवद्-आदयो
मुनि-सत्तमाः सन्ति, वैयासकिश् च भगवान् वासुदेव-परायणः
\[२.३.१६\] इत्य् उक्तेर् भवान् मुनि-सत्तमोऽस्तीति राज्ञः
सम्बुद्ध्य्-अभिप्रायः ।

तत्र यदु-वंशे । अंशेनेति प्रतीत्य्-अभिप्रायेण
सुज्ञेतर-प्रतीत्य्-अभिप्रायेण । सा च प्रतीतिः---अहो ! यतोऽनेन
सर्वथा नरैः कर्तुम् अशक्यं पूतना-वधाघ-कारि ततोऽयं नारायणांश
इत्य् एवं-रूपोन्नेया । यद् वा, योऽंशेन विष्ण्स् तस्य परिपूर्णतमस्येत्य्
अर्थः । रमा राधांशतो ज्ञेया विष्णुः कृष्णांशतः स्फुटम् इति
ब्रह्म-वैवर्ते । तथा हि---

> विष्णोस् तु त्रीणि रूपाणि पुरुषाख्यान्य् अथो विदुः ।
>
> प्रथमं महतः स्रष्टृ द्वितीयं त्व् अण्ड-संस्थितम् ।
>
> तृतीयं सर्व-भूतस्य तानि ज्ञात्वा विमुच्यते ॥ इति ।
>
> पुरुषेणात्म-भूतेन वीर्यम् आधत्त वीर्यवान्
>
> ततोऽभवन् महत्-तत्त्वं \[३.५.२६\] इत्य्-आद्य्-उक्तेः ।
>
> एष ह्य् अशेष-सत्त्वानां आत्मांशः परमात्मनः \[३.६.८\] इत्य् उक्तेः ।
>
> पुरुषोऽण्डं विनिर्भिद्य यदादौ स विनिर्गतः \[२.१०.१०\] इत्य् उक्तेश् च
> ।

त्रिष्व् एवांशता प्रतीयते । वक्ष्यति च, नारायणोऽङ्गं
नर-भू-जलायनात् इत्य्-आदिना । यद् वा, अंशानां मत्स्यादीनां इनः स्वामी
अंशेन स चासाव् अवतीर्णोऽंशेनावतीर्णस् तस्य वीर्याणि
प्रभाव-प्राकट्य-कराणि कंस-हननादीनि । यद् वा, अंशेष्व् इनः सूर्य
इव प्रकाश-कोशेनः पुनः कर्मधारयः । यद् वा, अंशेनैक-देश-रूपेण
वीर्याणि साकल्येन तु न कोऽपि श्रोतुं वक्तुं वा प्रभुर् इति भावः ।
अंशः स्याद् एक-देशेऽपि वस्तुनो बण्टके त्व् अणौ इति धरणि-देवः । यद्
वा, अंशेन बलदेवादिना वासुदेव-कलानन्तः इत्य्-आद्य्-उक्तेः । आदिष्टा
प्रभुणांशेन इत्य्-आद्य्-उक्तेश् च । अंशः शक्ति-समावेशः इत्य्-आदि पुराणात्
। विष्णोः सर्व-व्यापकतत्त्व् परिपूर्णता-पर्यवसानस्य स्वयं
भगवतः श्री-कृष्णस्येति यावत् । वीर्याणि महा-प्रभाव-मय-चरितानि
। न इति बहुत्वं तच्-छुश्रूषयात्मनो बहु-मननात् । यद् वा,
अतोऽस्माकं पाण्डवानां विष्णोर् वीर्याणीति अनेन तत्र स्वस्य भक्तिश् च
सूचिता ॥२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** उभय-वंश्यानां इत्य्
अनेनैव यदोश् चरिते प्राप्ते यदोश् चेति पुनर् उपादानम् अत्यादर-द्योतकम्
। तद् एव स्पष्टयति---तत्रांशेनेत्य्-आदि । अंशानां समूह आंशं, समूहे
अण्, तेन सह सर्वैर् अंशैर् इत्य् अर्थः । अन्यथा, अष्टमस् तु तयोर्
आसीत् स्वयम् एव हरिः किल \[भा।पु। ९.२४.५५\] इति स्वयम् एव
किलेति-शब्दैः, कृष्णस् तु भगवान् स्वयम् \[भा।पु। १.३.२८\] इत्य् अस्य च
स्वयम् इति शब्देनासङ्गतिः स्यात् । यद् वा, अंशेन बलदेवेन ।

ननु कथम् अत्र सङ्गतिः कार्या, यतो विष्णु-पुराणादौ अन्यथैव श्रूयते
। सत्यं, यत् तु विष्णु-पुराणे, अंशावतारो ब्रह्मर्षे योऽयं
यदु-कुलोद्भवः । \[वि।पु। ५.१.२\] इति, अंशांशेनावतीर्योर्व्यां \[वि।पु।
५.१.३\] इति, विष्णोर् अंसांश-सम्भूति-चरितं \[वि।पु। ५.१.४\] इत्य्-आदि
श्रूयते । तत्र तत्रायम् अर्थः क्रमेण दर्श्यते । अयं
यदु-कुलोद्भवोऽंशावतारः, अंशानां नारायणादीनां अवतारो यस्मात् स
तथा इत्य् एकः ।

अंशो ब्रह्मादयस् तेषां अंशेन यादव-रूपेण सहावतीर्य, भवद्भिर्
अंशैर् यदुषूपजन्यताम् \[भा।पु। १०.१.२२\] इत्य् अत्रैव वक्ष्यमाणत्वात्
। इति द्वितीयः ।

विष्णोः श्री-कृष्णस्य चरितं कीदृशम् ? अंशांश-सम्भूतिः---अंशानां
नारायणादीनां अंशा यादवास् तेषां सम्यक् समीचीना भूतिः सम्पत्तिर् यस्माद्
यत्र वा इति तृतीयः ।

यच् च तत्रैव,

> उज्जहारात्मनः केशौ सित-कृष्णौ महा-मुने ।
>
> उवाच च सुरान् एतौ मत्-केशौ वसुधा-तले ।
>
> अवतीर्य भुवो भारं क्लेश-हानिं करिष्यतः ॥ \[वि।पु। ५.१.६०-६१\]
> इति,
>
> वसुदेवस्य या पत्नी देवकी देवतोपमा ।
>
> तस्या गर्भोऽष्टमोऽयं तु मत्केशो भविता सुराः ॥ \[वि।पु। ५.१.६३\]
> इति,

एषां क्रमेणायम् अर्थः---आत्मनः सित-कृष्ण-केशौ उज्जहार उद्दधाव् इत्य्
अर्थः । न तूत्पाटयामास, तेषां केशानां चिद्-रूपत्वात् । छेदो
दुर्बोधः । अमङ्गल-प्रतिपादकश् च । अतस् तयोर् उद्धृत्य दर्शनं
स-तात्पर्यम् । तच् च तात्पर्यं मूर्धन्यत्व-प्रतिपादनार्थं
वर्ण-सूचनार्थं च । केश-द्वय-सन्दर्शनेनापि सन्दिग्धान् पुनर्
उवाच---एतौ मम मूर्धन्य-भूतौ शुक्ल-कृष्ण-वर्णौ मत्-केशौ
मदीयेश्वर-भूतौ, सर्व-नाम्नः क-प्रत्ययः । अहम् ईशौ याभ्यां तौ
मत्-केशौ, त्वत्-पुत्रौ मत्क-पुत्रौ इत्य्-आदिवत् ।

आथवा कं सुखं तत्-स्वरूपौ ईश्वरौ च । यद्यपि बलदेवस्
तदीयेश्वरो न भवति, तथापि सह-काल-वचनानन्दातिशयात् स्वांशेऽपि
तथा प्रतिपादनं, पश्चाच् च व्यक्तीकृतं, शेषाख्यांशस् ततो मम
अंशांशेनोदरे तस्याः सप्तमः सम्भविष्यति \[वि।पु। ५.१.७२\], अष्टमो
भविता गर्भो मत्-केशः \[वि।पु। ५.१.६३\] इति पृथग्-आख्यानेन
मत्-केशः श्री-कृष्ण इति पूर्ववद् व्याख्यानम् ।

यद् वा, मम कं सुखं यस्मात् स चासौ ईशश् चेति । यच् च भारते---

> स चापि केशौ हरिर् उद्बबर्ह
>
> शुक्लम् एकम् अपरं चापि कृष्णम् ।
>
> तौ चापि केशौ विशतां यदूनां
>
> कुले स्त्रियो रोहिणीं देवकीं च ।
>
> तयोर् एको बलभद्रो बभूव
>
> योऽसौ श्वेतस् तस्य देवस्य केशः ।
>
> कृष्णो द्वितीयः केशवः सम्बभूव
>
> केशो योऽसौ वर्णतः कृष्ण उक्तः ॥ \[म।भा। १.१८९.३१-३२\] इति ।

एषाम् एवम् एवार्थः---यस्मै ब्रह्मादयो निवेदनम् अकार्षुः, स हरिः केशौ
उज्जजह्रे उद्धृत्य दर्शयामास, हृञ् प्रापणार्थः, उद्धरणं वर्ण
मूर्धन्यत्व-सूचनार्थम् । अतस् तौ चापि केशौ । अयम् अर्थः---यतस्
तयोः प्रस्तावे केशौ उद्धृत्य दर्शितौ, त्केशतस् तौ चापि राम-कृष्णौ
केश-नामानौ बभूवतुः ।

ततस् तु यदूनां कुले स्त्रियौ अविशतां, तयोर् एकः केशः केश-नामा
बलदेवो बभूव । द्वितीयः केश-नामा केशवो बभूव । के शिरसि शेते
इति केशः । अन्यतोऽपि च, इति उभयोर् अपि केशत्वम्, सप्तमो वैष्णवं
धाम यम् अनन्तं प्रचक्षते \[भा।पु। १०.२.५\] इति वैष्णव-धामत्वात्
। षष्ठ-स्कन्धे उवाच च स्वयम् एव सङ्कर्षणः---

> अहं वै सर्व-भूतानि भूतात्मा भूत-भावनः ।
>
> शब्द-ब्रह्म परं ब्रह्म ममोभे शाश्वती तनू ॥ \[भा।पु।
> ६.१६.५१\]

इति सर्वम् अनवद्यम् ॥२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यदोर् वंश-विस्तारस्
तद्-वंश्यानां चरितं च परमाद्भुतं नितरां सम्यक्तया कथितम् ।
तत्र हेतुः---धर्म-शीलस्येति । धर्मोऽत्र
श्री-भगवद्-भक्ति-लक्षणः । धर्मो मद्-भक्ति-कृत् प्रोक्तः \[भा।पु।
११.१९.२७\] इति श्री-भगवद्-उक्तेः । श्री-यदोर् भक्ति-निष्ठत्वम्
एकादश-स्कन्धे वक्ष्यते पृथक्त्वेन तस्योक्तिस् तद्-वंशे
श्री-यदु-देवावतरणेन सर्वतः श्रैष्ठ्यात् । एवं विस्तरेण स-विशेषं
तत्-तत्-कथनं सूचितम्। मुनिषु सद् उत्तमः श्री-भगवद्-भक्तः,
सत्तरः श्री-कृष्णे रतः, सत्तमस् तत्-पदाब्जयोः प्रेम-विशेषवान् इत्य्
एवं सम्बोधनेन कथिते कथ्ये च समर्थतोक्ता । अत एव
परमाद्भुतं श्री-भगवतो वंश-वंश्य-चरितं विस्तार्य कथय इत्य्
आशयेनाह---तत्रेति । धर्म-शीलत्वाद् एव तस्मिन् यदोर् वंशेऽवतीर्णस्य
श्री-वैकुण्ठ-लोकात् स्वयम् आगतस्य । अंशेन श्री-बलदेवेन सह ।
अन्यथा, कृष्णस् तु भगवान् स्वयम् \[भा।पु। १.२.२८\] इत्य् अनेन
विरोधापत्तेः । एवम् अन्यत्रापीति तस्यापि वीर्याणि शंस्यानीति भावः ।
यद् वा, मुक्तानां विनोदार्थं करोमि विविधाः क्रियाह् इत्य् आद्य्-अनुसारतो
भक्त-वात्सल्येन तेन सह कृतानि परमाद्भुतानि कर्माणि सूचितानि ।
तत्र हेतुः---विष्णोः सर्व-व्यापकस्य, तथापि तत्र कृपयावतीर्णस्येति
। अत एव वीर्याणि परमाद्भुत-चरितानि नोऽस्मान् प्रति शंस स्तुतिवत्
सोत्कर्षं वर्णय । नः इति बहुत्वं तच्-छुश्रूसयात्मनो बहुमानात्,
स्व-सङ्गिनाम् अपेक्षया वा, सा च कृपया विनयेन वा । यद् वा, नोऽस्माकं
पाण्डवानां यो विष्णुस् तसेत्य् आत्मनस् तस्मिन् भक्तिस् तद्-वीर्य-श्रवणे
लालसा च सूचिता । जातो गतः \[भा।पु। ९.२४.६६\] इत्य्-आदिना पूर्वं
सङ्क्षेपतः किञ्चित् कर्म-मात्रम् उक्तम्, न तु वीर्याणीति भावः ॥२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यदोश् च वंश-विस्तारस्
तद्-वंश्यानां चरितं परमाद्भुतं नितरां सम्यक्तया कथितम् । तत्र
हेतुः---धर्म-शीलस्येति । धर्मोऽत्र श्री-भगवद्-भक्ति-लक्षणः ।
धर्मो मद्-भक्ति-कृत् प्रोक्तः \[भा।पु। ११.१९.२७\] इति
श्री-भगवद्-उक्तेः । श्री-यदोर् भक्ति-निष्ठत्वम्
एकादश-स्कन्ध-प्रबन्धेन वक्ष्यते । अत एवोक्तं श्री-कुन्ती-देव्या,
यदोः प्रियस्यान्ववाये \[१.८.३२\] इति । पृथक्त्वेन तस्योक्तिस् तद्-वंशे
श्री-यदु-देवावतरणेन सर्वतः श्रैष्ठ्यात् ।
क्रमेणाभीष्ट-प्रश्नेच्छातश् च । मुनिषु सन् उत्तमः
श्री-भगवद्-भक्तः सत्तरः श्री-कृष्णे रतः सत्तमस् तत्-पदाब्जयोः
प्रेम-विशेषवान् इत्य् एवं सम्बोधनेन कथिते कथ्येव समर्थतोक्ता
॥२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अंशेन श्री-बलदेवेन सह
॥२॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** यदोश् चेति पुनर् उपादानं
तेषाम् अप्य् अधिको यदुर् यद्-वंशे वसुदेवो जात इति यदोः पूजार्थम् ।
तत्र, वसुदेवः हरेः स्थानं \[भा।पु। ९.२४.३०\] इत्य् उक्तेस् तस्मात्
स्वयं हरिर् अवततार । अत एव,

> यदोर् वंशं नरः श्रुत्वा सर्व-पापैर् विमुच्यते ।
>
> यत्रावतीर्णो भगवान् परमात्मा नराकृति ॥ \[भा।पु। ९.२३.१९-२०\]

इत्य् आशयेनाह---तत्रांशेनेत्य् आदि । तत्र यदोर् वंशे । आंशेन अंशानां
समूहेन, तस्य समूह इत्य् अण् । सर्वैर् वंशैर् इति यावत्, अंशेन
बलदेवेनेति वा । अथान्यथा, अष्टमस् तु तयोर् आसीत् स्वयम् एव हरिः
किल \[भा।पु। ९.२४.५५\] इति । स्वयम् एव किलेति शब्दैः, कृष्णस् तु
भगवान् स्वयम् \[भा।पु। १.३.२८\] इति स्वयं-शब्देनाप्य् असङ्गतिः स्यात्
॥२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यदोश् चरितं कथितम् ।
तस्य पित्राज्ञालङ्घित्वेऽपि शुद्ध-भक्तिमत्त्वात् नितरां धर्म-शीलत्वं
नवमे व्याख्यातम् । एकादशे व्याख्यास्यते च मुनि-सत्तमेति । मुनित्वात्
सर्वज्ञत्वं, भक्त-मुख्यत्वात् भक्त्य्-उत्कर्ष-स्थापकत्वम् इत्य् उभयं
त्वय्य् एव दृष्टम् इति भावः । तत्रावतीर्णस्य वीर्यणि कथय । कस्य,
अंशेन विष्णोर् यः खल्व् अंशेन वैकुण्ठे विष्णुर् भवति । यस्यैकांशो
विष्णुस् तस्य पूर्णस्येत्य् अर्थः । यद् वा अंशेन शंस, सामस्त्येन वक्तुं
न कस्यापि शक्तिर् इति भावः ॥२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तत्रेत्य् अर्धकम् । तत्र
यदोर् वंशेऽंशेन बलभद्रेण सहावतीर्णस्य विष्णोर् व्यापकस्य पूर्णस्य
कृष्णस्य वीर्याणि नोऽस्मान् प्रति शंस स्तुतिवद् वर्णयेत्य् अर्थः । अंशेन
सहेति बलभद्र-वीर्य-चरणारविन्देऽपि तृष्णा द्योतिता । न इति
बहु-वचनं तच्-छुश्रूषयात्मनो बहुत्व-मननात् स्व-सङ्गिनोऽपेक्षया वा
। यद् वा, तत्रावतीर्णस्य कीदृशस्य अंशेन विष्णोः यस्यांशो विष्णुस् तस्य
पूर्णस्य स्वयं भगवत इत्य् अर्थः ॥२॥

**\॥।**

॥ १०.१.३ ॥

**अवतीर्य यदोर् वंशे भगवान् भूत-भावनः ।**

**कृतवान् यानि विश्वात्मा तानि नो वद विस्तरात् ॥**

**श्रीधर-स्वामी (भावार्थ-दीपिका) :** ननूक्तानि जातो गतः पितृ-गृहाद्
व्रजम् एधितार्थः \[९.२४.६६\] इत्य्-आदिना, सत्यम्, पुनर् विस्तरेण वदेत्य्
आह---अवतीर्येति ॥३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अवतीर्य** आविर्भूय
॥३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु सर्वाण्य् अपि तस्य
कर्माणि परमाद्भुतानीति चेत् तर्हि तानि सर्वाण्य् एव कथयेत्य्
आह---अवतीर्येति । अनेन साक्षात् परमेश्वरत्वम् उक्तम् । यतो भगवान्
सर्वैशर्य-परिपूर्णः । किं च, भूत-भावनः स्वेच्छया
सर्व-जीव-स्रष्टा । किं च, विश्वात्मा सर्वान्तर्यामीति । विशेषणानां
एषां यथोत्तरं परमेश्वरत्वेन श्रैष्ठ्यम् । यद् वा,
अवतरण-प्रयोजनम् उद्दिश्य तु परंअ-कारुण्यादि-गुण-प्रकटनं सूचितं
। अतो भूतानि सर्वाण्य् एव भावयति पालयति इति तथा सः । अत एव
विश्वात्मा परंअ-प्रिय इत्य् अर्थः । एतच् चतुर्दशाध्यायान्ते व्यक्तं
भावि । यद् वा, चेतयिता निज-भजने प्रवर्तक इत्य् अर्थ इति
तत्-तद्-अर्थं कर्मणाम् आनन्त्यं तदीयत्वेन भगवत्त्वादिकं
चाभिप्रेतम् । अतो यानि यावन्ति कर्माणि, तानि सर्वाण्य् एव वद
सङ्कीर्तय । अत्र च विस्तरात् प्रयोजनादि-निर्देशेन पल्लविततत्त्व्, न
तु पूर्ववत् संक्षेपेणेत्य् अर्थः ॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु सर्वाण्य् अपि तस्य
कर्माणि परमाद्भुतानीति चेत्, तर्हि तानि सर्वाण्य् एव कथयेत्य्
आह---अवतीर्येति । अवतार-प्रयोजनम् उद्दिशति, भगवान्
सर्वैश्वर्य-पूर्णोऽपि कृपया भूतानि सर्वाण्य् एव भावयति पालयति
तथा सः । यतो विश्वात्मा चेतनादि-शक्ति-प्रेरकत्वेन स्वभावत एव
हित-कारी परंअ-स्वरूपत्वेन प्रेम-विशेष-पर्यवसान-रूपश् चेत्य् अर्थः
। अतो यानि यावन्ति कर्माणि तानि सर्वाण्य् एव वद सङ्कीर्तय । तत्र च
विस्तराद् विस्तरेण, प्रयोजनादि-निर्देशेन, न तु पूर्ववत् संक्षेपेणेत्य्
अर्थः । इत्य् असम्भवेऽपि लालसयैवोक्तम् ॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, जातो गतः
पितृ-गृहाद् व्रजम् एधितार्थः \[भा।पु। ९.२४.६६\] इत्य्-आदिना अंशेनोक्तान्य्
एव सत्यं, सामस्त्येन तद्-वीर्याणि संक्षिप्ती-कृत्यापि वक्तुम् अशक्यान्य् एव
। त्वया त्व् अंशेन यान्य् उक्तानि तान्य् अपि संक्षिप्तीकृत्य श्लोकाभ्याम्
उक्तान्यतो बहुभिः श्लोकैस् तैन्य् एव विस्तृतीकृत्य ब्रूहीत्य्
आह---अवतीर्येति । भूतानि भाववन्ति प्रेमवन्ति करोतीति प्रयोजनम्
उक्तम्, नृ-लोकं रमयामास मूर्त्या सर्वाङ्ग-रम्यया \[भा।पु। ९.२४.६४\]
इति, अवितृप्त-दृशां नॄणाम् \[भा।पु। ३.२.११\] इति, स्व-मूर्त्या
लोक-लावण्य-निर्मुक्त्या \[भा।पु। ११.१.६\] इत्य्-आदिभ्यस् तथैवावगमात्
। यतो विश्वात्मा देह-जीवाभ्यां सकाशाद् अपि परमात्मा प्रेमास्पदीभवितुम्
अर्हत्य् एवेति ब्रह्मस् तवान्ते व्यक्ती-भविष्यति विस्तरात् अस्मद्
आदिमन्द-बुद्धि-सुगम्यार्थं विस्तारं शब्द-बाहुल्यं प्रापय्येत्य् अर्थः
। विस्तरो विग्रहो व्यासः स च शब्दस्य विस्तरः इत्य् अमरः ॥३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु, जातो गतः
पितृ-गृहाद् व्रजम् एधितार्थः \[भा।पु। ९.२४.६६\] इत्य्-आदिना तद्-वीर्याण्य्
उक्तानीति चेत् तत्राह---अवतीर्येति । तेन मत्-तृप्तेर् अभावाद् विस्तरेण
वदेति । भूतानि भावयन्ति प्रेमार्द्राणि करोतीति प्रयोजनम् उक्तम्,
नृ-लोकं रमयामास मूर्त्या सर्वाङ्ग-रम्यया \[भा।पु। ९.२४.६४\] इति,
अवितृप्त-दृशां नॄणाम् \[भा।पु। ३.२.११\] इति, स्व-मूर्त्या
लोक-लावण्य-निर्मुक्त्या \[भा।पु। ११.१.६\] इत्य्-आदिभ्यस् प्रत्ययात् ।
विश्वानि सर्वाणि जनानां चक्षुर्-आदीनि करणान्य् अतति व्याप्नोति
स्मरणयतिआदिभिर् इति सः ॥३॥

**\॥।**

॥ १०.१.४ ॥

**निवृत्त-तर्षैर् उपगीयमानाद्**

**भवौषधाच् छ्रोत्र-मनो-\ऽभिरामात् ।**

**क उत्तमश्लोक-गुणानुवादात्**

**पुमान् विरज्येत विना पशुघ्नात् ॥**

**श्रीधर-स्वामी (भावार्थ-दीपिका) :** अत्र लोके त्रि-विधा
जनाः---मुक्ताः, मुमुक्षवः, विषयिणश् च । तेषां मध्येऽत्र न कस्याप्य्
अलं-प्रत्यय इत्य् आह---निवृत्त-तर्षैर् इति । गत-**तृष्णैर्** मुक्तैर्
इत्य् अर्थः । मुमुक्षूणाम् अयम् एवोपाय इत्य् आह---**भवौषधाद्** इति ।
विषयिणां परमो विषयोऽयम् एवेत्य् आह---**श्रोत्र-मनो-ऽभिरामाद्** इति ।
अपगता शुग् यस्मात् तम् आत्मानं हन्तीत्य् **अपशुघ्नस्** तस्मात्,
पशु-घातिन इति वा ॥४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** [+++]{।मर्क्}

---------------------------------------------------------------------------------------------------------------------

**क्द् : तर्षो** विषयेच्छा । **अनुवादाद्** अन्यैः क्रियमाणाद् इत्य् अर्थः
। **निवृत्त-तर्षादिभिस्** त्रिभिर् मुक्त-मुमुक्षु-सकामा नात्र
**विरज्यन्त** इत्य् उक्तम् । **पशुघ्नो** हिंसा-निरतः ॥४॥
\[मु।फ। ८.४\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : निवृत्त-तर्षैर्**
इत्य्-आदि । आ-**पशुघ्नात्** पशुघ्नो व्याधः । व्याधम् अभिव्याप्य ।
**कः** पुमान् **उत्तम-श्लोक-गुणानुवादाद् विनाविरज्येत**, विषयेभ्यो
विरक्तो भवतीति भावः ? न कोऽपि । एतेन वा व्याधो भवतु यदि
विरक्तो भवति, तदा पर-गुणानुवादाद् एवेति भावः । अतो विरक्तिम्
इच्छता भगवद्-गुणा एव श्रोतव्या इत्य् आयाते । तद्-विशेषणम्
आह---निवृत्तेति । **निवृत्तस् तर्षः** कामो येषां तैर् **उपगीयमानाद्**
बीज-रूपेणापि हि तस्य रागस्य पुनः प्ररोहाशङ्कया निष्कामैर् अप्य्
उपगीयमानात् । न तूपगीतान् । अतो **भवौषधाद्** इति मुमुक्षुभिर्
निषेव्यमानात् । **श्रोत्रमनोऽभिरामाद्** इति स-रागाणां अपि प्रीति-प्रदात्
। अतस् त्रिविधानां एव प्राणिनां अनुकूलात् । ये तु पूर्वं
श्रोत्र-मनोऽभिरामत्वेनैव शृण्वन्ति, तेऽपि चरणारविन्दानन्तरं
विषयेभ्यो विरज्यन्तीति भावः । वक्ष्यति च---तद्-अनुचरित- \[भा।पु।
१०.४७.१८\] इत्य्-आदि । अतस् तद्-गुण-चरणारविन्देनैव म्रियमाणस्य
बीज-रूपेणापि यथा विषया न स्युः, तथा वर्णयेति भावः । यद् वा,
अपगताः शुचः संसार-पीडा येषां ते अपशुचो वैष्णवाः । तान् हन्तीति
अपशुघ्नो वैष्णव-द्वेष्टा तं विना को विरज्येत ? ॥४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च विस्तरेण श्रुते
सति मे तत्र तृप्तिर् आशङ्क्येत्य् आशयेनाह---निवृत्तेति ।
**निवृत्त-तर्षैर्** मुक्तैर् अप्य् **उप** अधिकं सर्वोपरितनत्वेन वा
**गीयमानाद्** इति परम-फलत्वेन सदोपगानात् परमानन्द-मयत्वम् ।
**भवौषधाद्** इति सर्व-दुःख-निवर्तकत्वम् । एवं साध्यत्वं
साधनत्वं च, अतः सदा सर्व-सेव्यत्वं अप्य् उक्तम् । अत एवोत्तमः
श्लोको यशो यस्य तस्य श्री-भगवतो गुणानां नित्य-सत्य-स्वाभाविकानाम्
औदार्य-वात्सल्यादीनाम् अनुवादः कथा, तस्मात् को विरज्येत तृप्तो भवेद्
विरतः स्याद् इति वा । त्रयाणां विशेषणानाम् एषां यथा-क्रमं न्यूनतोह्या
। तथोक्तिस् तु मुक्तत्व-मुमुक्षुत्वाभावेऽपि मम विषयितया
श्रोत्रमनोऽभिरामत्वेनापि तत्र विरक्तिर् न युक्तेति श्री-परीक्षितो
विनयादिना । पुमांश् चेत् स्त्रीवद् अस्वतन्त्रः क्लीबवद् अशक्तश् च
कथञ्चिद् विरज्येत्य् अपीत्य् अर्थः । यद् वा, पुंस एव सर्वत्र
प्राधान्यां पुमान् इत्य् उक्तम् । यद् वा, पुमान् जीवस् तेन चाधिकारापेक्षापि
निरस्ता । पशुघ्नात् व्यधात् । तस्य हि विषयित्व-सम्भवेऽपि
सतत-क्लेशादिना लोक-द्वय-सुखासिद्ध्या विषयिताया अप्य् अभावात् । अन्यद्
भगवद्-भक्ति-विलास-टीकायां कथा-माहात्म्ये विस्तारितम् एवास्ति
॥४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न च विस्तरेण तत्र श्रुते
मम तृप्तिर् आशङ्क्येत्य् आशयेनाह---निवृत्तेति । **निवृत्त-तर्षैर्**
भक्तैर् अप्य् उप अधिकं सर्वोपरितनत्वेन वा गीयमानाद् इति
परम-फलत्वेन सदोपगानात् परमानन्दमयत्वम् । तत्र मुक्ता
ज्ञानिनः शुद्ध-भक्ताश् चेति द्वैविध्ये पुनर् जीवन्मुक्ताः
प्राप्त-सालोक्यादयश् चेति चतुर्विधा ज्ञेयाः ।

**भवौषधाद्** इति । अर्थान् मुमुक्षूणां सर्व-दुःख-निवर्तकत्वम् ।
**श्रोत्र-मनोऽभिरामाद्** इति । शब्द-मात्रेण श्रोत्राणि अर्थेन मनांसि
चाभितो रमयतीति तथा तस्माद् इति । पारिशेष्याद् विषयेच्छूनां अपि
सुख-प्रदत्वम् । तथा भक्तीच्छूनां तु उत्तर-द्वयम् अधिकं ।
प्रथमं च यथोचितं ज्ञेयम् इति चतुर्थोऽप्य् अधिकारी कल्प्यः ।

एवं साध्यत्वं साधनत्वं च । अतः सदा सर्व-सेव्यत्वं उक्तम् । अत
**एवोत्तमः-श्लोको** यशो यस्य, तस्य श्री-भगवतो **गुणानां**
निरतिशय-नित्य-सत्य-स्वाभाविकानन्तानां औदार्य-वात्सल्यादीनाम्
**अनुवादः** । निरन्तरा पुनः पुनः प्रवर्तिता वा कथा, तस्मात् **को
विरज्येत** विरतस् तृप्तो वा स्यात् ? तत्राद्यानां निरन्तरं मनसि
तल्-लीलानन्दो ब्रह्मानन्दाद् अप्य् अधिकतत्त्व् स्फुरति ।
अत्यन्तोच्छलिततत्त्व् तादृश-गानत्वेन परिणमते च । अतः स्वतः
सिद्धत्वात् तेषु गानस्यैव प्राधान्यं दर्शितम् ।
स्वतः-सिद्ध-तादृश-भावत्वेन त एव च प्रथमं निर्दिष्टाः ।
भुक्ति-मुक्तीच्छुषु तादृश-स्फूर्त्य्-अभावात्, न स्वतः-सिद्धत्वम् ।\
\
अत औषध-रूपत्वं श्रोत्र-द्वारैव मनः-प्रवेशित्वं चोक्तम् । तस्मात्
चरणारविन्दस्यैव प्राधान्यं दर्शितम् । पूर्वतो न्यूनत्वं च । तत्र
द्वितीयेषु परंआर्थ-साधन-रूपत्वेन स्फुरति । वस्तु-स्वभावत्वेन
श्रोत्र-मनोऽभिरामत्वं चास्त्य् एव । तृतीयानां तु केवलं
श्रोत्र-मनोऽभिरामतयेति तारतम्यम् । चतुर्थानां तु प्रथमेभ्य एव
न्यूनत्वम् अन्येभ्यस् त्व् आधिक्यम् । शास्त्रेऽस्मिन् पद-वाक्यानां क्रमस्
त्रिविधो ज्ञेयः । पूर्व-पूर्व-न्यूनः, उत्तरोत्तर-न्यूनः,
यादृच्छिक-न्यूनश् च । तत्र प्रथम-द्वयं कैमुत्य-विवक्षया ।
उत्तरस् त्व् अभिधेयार्थस्य नात्यादरेण प्रेमावेशेन चेति । अत्र तु
त्रयाणां यथोत्तरं न्यूनता । चतुर्थानां तु यादृच्छिक्य् एव ।
तथोक्तिस् तु मुक्तत्व-मुमुक्षुत्वाभावेऽपि मम विषयितया
श्रोत्र-मनोऽभिरामत्वेनापि तत्र विरक्तिर् न युक्तेति विनयात् ।

**पुमान्** इति चेत् स्त्रीवद् अस्वतन्त्रः, क्लीबवद् विकलेन्द्रियश् चेत्
तदात्म-योग्यत्वासम्भावनया विरज्यतां नामेत्य् अर्थः । यद् वा, पुंस
एव सर्वत्र प्राधान्यात् पुमान् इत्य् उक्तं । यद् वा, पुमान् जीवः, तेन
चाधिकार्य्-अपेक्षापि निरस्ता ।

**पशुघ्नात्** व्यधात् । तस्य हि विषयित्व-सम्भवेऽपि सततं
हिंसादि-क्लेश-विद्ध-बुद्धित्वेन लोक-द्वय-सुख-विवेकासिद्ध्या
विषयिताया अप्य् अभावः । अत उक्तं---

> राज-पुत्र ! चिरं जीव, मा जीव ऋषि-पुत्रक ! ।
>
> जीव वा मर वा साधो ! व्याध ! मा जीव मा मर ॥ इति ।

तस्मात् यो विरज्येत, स लोक-द्वयेऽप्य् आत्म-क्लेशित्वेन तद्-विरागात् परेष्व्
अपि शल्यवद् अर्पणेन व्याध एवेति गालि-प्रदाने तात्पर्यम् । अन्यद्
भगवद्-भक्ति-विलास-टीकायां कथा-माहात्म्ये विस्तारितम् एवास्ति । तद्
एवं सामान्यतः श्री-भगवद्-गुणानुवादस्यैतादृशत्वे सति, किम् उत
श्री-कृष्ण-रूप-तद्-गुणानुवादस्येति भावः ॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** निवृत्तेति सामान्यतस् तत्-प्रशंसा
। पितेत्य्-आदिभिर् विशेषत इति ज्ञेयम् निवृत्त-तर्षैः ॥४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

श्रीधर-स्वामिभिः श्रीमत्-प्रभुभिश् च सनातनैः ।

ऋजुत्वात् त्यक्तम् उच्छिष्टं भुजिष्ये\ऽहम् उपाददे ॥

अस्मद्-आदयस् तु संसार-रोग-ग्रस्ताः
परम-भाग्य-लब्धैर्भिषक्-शिरो-मणिभिस् तत्र भवद् भिर् गीयमानात्
कृष्ण-लीलामृत-महौषधात् कथं विरता भवितुम् अर्हन्तीत्य्
आह---निवृत्तेति ।

**भवौषधात्** संसार-व्याधेर् औषध-रूपात् । निवृत्त-तर्षैर् यद्
एव निषेव्य विगत-तृष्णा-व्याधिभिस् तृष्णैव संसारस् तस्मान् मुक्तैर्
ज्ञानादिभ्यो\ऽपि उप आधिक्येन गीयमानात्, "भो भो वयम् इव निरामया
भवत" इत्य् उच्चैर् उपदिश्यमानात्, अन्यौषधवन् नास्य कटवादि-रसत्वम्
इत्य् आह---श्रोत्र-मनः-सुख-प्रदात् । श्रोत्रमनोभ्याम् एवैतद् औषधं
पीयत इति भावः पशुग्नः स्वरांसुस्वाभिलासी कर्मी तस्माद् विना, स एव
विरज्येत नान्यः । यद् उक्तम्, त्रैवर्गिकास् ते पुरुषा विमुखा
हरि-मेधसः । कथायाम् \[भा।पु। ३.३२.१८\] इत्य्-आदि ।

अत्र वक्तृ-श्रोत्रोर् उभयोर् एवानन्द नृत्याह---निवृत्तेति ।
उत्तम-श्लोकस्य गुणानाम् अनुवादात् गुरोर् मुखाद् आकर्ण्य पश्चाद् अनुकीर्तनात्
कः पुमान् वक्ता विरज्येत ? न को\ऽपि यतो निवृत्त-तर्षैर् उपगीयमानात्,
कृष्णस्य गुणानाम् अनुकीर्तनम् अपि उप सर्वाधिक्येन गीयते । किं पुनस्
तेषाम् आस्वादनम् इति भावादृशो वक्ता तेषाम् आस्वादको\ऽपीति भावः । अत्र
वर्तमान-प्रयोगाद् आधिक्य-वाचकोपशब्दोपन्यासाच् च
निवृत्त-तर्ष-शब्देन शुद्ध-भक्ता एव व्याख्येयाः, न तु ज्ञानिनः ।
तेषां निदिध्यासनस्यैव शाश्वतिक-स्तुतिर् दृष्टेर् न त्व् अनुकीर्तनस्य,
तथैव गुणानुवादं प्राप्य कः खलु मादृशः संसारिकः श्रोता
विरज्येत, यतो भवौषधात् । द्वयोर् एव विरागाभावे हेतुः,
श्रोत्रमनो\ऽभिरामात् कथञ्चिद् धनादिक-कामनया यदि कर्मी वक्ता श्रोता
वा स्यात् तदा स विरज्येदेवेत्य् आह---पशुग्नाद् विना **पशुग्नो** व्याधस्
तस्मात् तस्य हि विषयित्व-सम्भवे\ऽपि सततं
हिंसादि-क्लेश-विद्ध-बुद्धित्वेन लोक-द्वय-सुखवति स्वात्मति
संसार-मोचनेच्छत्वम् आरोप्य विवेकासिद्ध्या विषयित्वाया अप्य् अभावः ।
अत उक्तम्,

> राज-पुत्र ! चिरं जीव, मा जीव ऋषि-पुत्रक ! ।
>
> जीव वा मर वा साधो ! व्याध ! मा जीव मा मर ॥ इति ।

तस्माद् यो विरज्येत स लोक-द्वये\ऽप्य् आत्म-क्लेशित्वेन तद् विरागात् परेष्व्
अपि शल्यवद् अर्पणेन व्याध एवेति गालि-प्रदाने तात्पर्यम् ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु कृष्ण-चरितान्य्
असकृद् वर्णितानि पुनः किं पृच्छसि ? तत्राह---उत्तम-श्लोकस्य कृष्णस्य
गुणानुवादात् को विरज्येत ? न कोऽपीत्य् अर्थः । कीदृशात् ? निवृत्त्या तर्षा
विषय-तृष्णा येषां तैर् आविर्भूत-स्वात्मानन्दैर् आचार्य्रूपैर् उपाधिक्येन
गीतमानात् । मुमुक्षूणां भवौषधात् संसार-रोग-निवर्त्तकात् ।
मुक्तानां शब्दार्थ-माधुरीभ्यां श्रोत्र-मनसोर् अभिरामात् ।
मुमुक्षु-जीवन्मुक्त-मुक्त-निषेव्याद् इति पुमर्थ-रूपत्वं व्यक्तम् ।
पशुघ्नाद् विनेति पश्यत्य् अविशेषेणेति पशुः कृष्ण-तद्-अन्य-चरितयोः
साम्य-दर्शी विमुखस् तथा-भूतम् आत्मानं सम्पाद्य हन्त्य् अधः-पातयति
तस्माद् विना । यद् वा, पशुघ्नः स्वर्गार्थीं कर्मठस् तस्माद् विना,
त्रैवर्गिकास् ते पुरुषा विमुखा हरि-मेधसः । कथायाम् \[भा।पु।
३.३२.१८\] इत्य्-उक्तेः । पशुघ्नो व्याधस् तस्माद् विनेति वा । स खलु
सन्तत-हिंसानुविद्ध-बुद्धिर् लोक-द्वय-सुख-स्पृहा-वर्जित इत्य् अर्थः
। अस्त्व् आगर्भात् तेनैव पालितः सम्प्रति मुमुर्षुस् तच्-चरितान्य् एव
विशेषत उपजीवामीति ॥४॥

**\॥।**

॥ १०.१.५ ॥

**पितामहा मे समरेऽमरञ्जयैर्**

**देवव्रताद्यातिरथैस् तिमिङ्गिलैः ।**

**दुरत्ययं कौरव-सैन्य-सागरं**

**कृत्वातरन् वत्स-पदं स्म यत्-प्लवाः ॥**

**श्रीधर-स्वामी (भावार्थ-दीपिका) :** किं चास्मत् कुल-दैवतं कृष्णः
। अतस् तत्-कथैव नित्यं श्रोतव्येत्य् आशयेनाह---पिता-महा इति ।
**अमरान् जयन्ति** ये, तैः । **देव-व्रतो** भीष्मस् तद्-आद्यैर्
**अतिरथैस्तिमिङ्गिलैस्** तिमिङ्गिल-तुल्यैर् **दुरत्ययंवत्स-पदम्**
इवात्य्-अल्पं **कृत्वा** तुच्छीकृत्य **अतरन्स्म** । **यः** श्री-कृष्ण एव
**प्लवो** येषां ते । तस्य वीर्याणि वदस्वेति तृतीय-श्लोक-गतेनान्वयः
॥५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्ये विरज्यन्तु नामास्माकं
तत्र विराग उचित इत्य् आह---किं चेति । यतः कुल-दैवतम् अतस्
तत्-कथा कृष्ण-कथा प्लवस् तरण-साधनं,

> प्लवः प्लक्षे प्लुतौ कपौ
>
> शब्दे कारण्डवे म्लेच्छ-जातौ भेलक-भेकयोः ।
>
> क्रम-निम्न-मही-भागे कुलके जल-वायसे ।
>
> जलान्तरे प्लवङ्गे च तृण-मुस्तक-भिद्य् अपि ॥ इति हैमः ।

अस्त्रियां समरान-किरणाः इत्य् अमरः । तिमिर् दश-योजनो मत्स्यस् तं
गिलति निगिरतीति तिमीङ्गिलः । देवानां विश्व-देवानां इव व्रतं नियमः
सन्तत्य्-अनुत्पादन-रूपं यस्य स देवव्रतो भीष्मः ।
महारथोयुत-योद्धातिरथः ।

वदस्वेति । भासनोप-सम्भाषा-ज्ञान-यत्न-विमत्य्-उपमन्त्रणेषु वदः
\[पा। १.३.४७\] इत्य् अनेनोपसम्भाषायां आत्मनेपदम् । उपसम्भाषा
सान्त्वनम् । तृतीय-श्लोक-गतेन वीर्याणीत्य्-आदि-श्लोक-गतेनेत्य् अर्थः
॥५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत्रापि
विशेषतोऽस्मत्-कुलैक-गतेः श्री-कृष्णस्य कथा अवश्यं सदा विस्तरेण
मया श्रोतव्येत्य् आशयेनाह---पितेति । समरे धर्म-युद्धेऽतरन् । किं
वा, युद्ध-मध्ये । **अमरञ्जयैर्** इति महा-शौर्यम् उक्तम् ।
**देव-व्रत** इति इच्छा-मृत्युत्वादि-हेतु-महा-नियम-निष्ठया
परम-दुर्जयत्वम् । स **आद्यः** सेनापतित्वादिना श्रेष्ठो येषाम्
**अतिरथानां,** तैर् इति तत्-पाल्यत्वेन तेषाम् अपि दुर्जयत्वम् । अत
एव **दुरत्ययं** दुस्तरम् अपि । अतिरथ-लक्षणं महा-भारते---

> एकादश सहस्राणि योधयेद् यस् तु धन्विनाम् ।
>
> अस्त्र-शस्त्र-प्रवीणाश् च महा-रथ इति स्मृतः ।
>
> अमितान् योधयेद् यस् तु सम्प्रोक्तो\ऽतिरथस् तु सः ॥ इति ।

**कौरवाणां** दुर्योधनादीनां **सैन्यम्** एव सागर आनन्त्यादिना
**तम्** । स्मेति प्रसिद्दौ, इवार्थे वा । **यत्-प्लवा** इति ।
**वत्स-पदम्** इव **कृत्वेति,** अनायासेनेत्य् अर्थः । तत्र
हेतुः---यत्-प्लवा इति प्लवो वहित्रम् । यथा वायु-वेगेन स्वयम् एव
गच्छन्तं प्लवम् आश्रिताः सुखं शीघ्रं महार्णवं तरन्ति वणिजस्
तद्वद् इत्य् अर्थः ॥५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ त्रिकम् । तत्र मया तु
विशेषतो निज-कुलैक-गतेः श्री-कृष्णस्य कथा सदा अवश्यं श्रोतव्येत्य्
आशयेनाह---पितेति । **अमरञ्जयैर्** इति महा-शौर्यम् उक्तम् ।
**देव-व्रतेति** इच्छा-मृत्युत्वादि-हेतु-महा-नियम-निष्ठया
परम-दुर्जयत्वम् । स **आद्यः** श्रेष्ठो येषाम् **अतिरथानां,** तैर्
इति तत्-पाल्यत्वेन तेषाम् अपि दुर्जयत्वम् । अत एव **दुरत्ययं**
दुस्तरम् अपि । अतिरथ-लक्षणं महा-भारते---

> एकादश सहस्राणि योधयेद् यस् तु धन्विनाम् ।
>
> अस्त्र-शस्त्र-प्रवीणाश् च महा-रथ इति स्मृतः ।
>
> अमितान् योधयेद् यस् तु सम्प्रोक्तो\ऽतिरथस् तु सः ॥ इति ।

**कौरवाणां** दुर्योधनादीनां **सैन्यम्** एव सागरः
अतिविस्तीर्णत्वादिना **तं** स्मेति प्रसिद्दौ । **यत्-प्लवा** इति ।
प्लवस् तरण-साधनं तत्-साधनत्वं च तस्य न वहित्र-तुल्यत्वेन
वोढृ-लक्षणत्वं, किन्तु प्रभाव-विशेषेण विलक्षणम् एवेत्य्
आह---**वत्स-पदम्** इव **कृत्वेति,** अनायासेनैव तरणात् ॥५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पितेति । तस्यासाधारण-प्लवत्वम्
आह---वत्सपदम् इव कृत्वेति । ततस् तरण-साधनत्वाद् एव तस्य
प्लवत्वं न तु वहनसाम्यादपीति भावः । येन सहायेन प्लव
उत्प्लुतिर्येषां तादृशा वा ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** श्री-कृष्ण-गुणानुवादाद् एव
विषय-निवृत्तिः स्याद् इत्य् आह---निवृत्त-तर्षैर् उपगीयमानाद् इत्य्-आदि ।
आपशुघ्नात् पशुघ्नो व्याधः, तम् अभिव्याप्य । कः पुमान्
उत्तम-श्लोक-गुणानुवादाद् विना विरज्येत, विरक्तो भवतीत्य् अर्थः ।
तच्-छ्रवणेनैव सर्वत्रालं-बुद्ध्या हेयत्वेन सर्वं जानाति ।
पशुघ्नोऽपि विरज्यति, किं पुनर् विद्वान् ? वक्ष्यति च,

> यद् अनुचरित-लीला-कर्ण-पीयूष-विप्रुट्-
>
> सकृद्-अदन-विधूत-द्वन्द्व-धर्मा विनष्टाः ।
>
> सपदि गृह-कुटुम्बं दीनम् उत्सृज्य दीना
>
> बहव इह विहङ्गा भिक्षु-चर्यां चरन्ति ॥ \[भा।पु। १०.४७.१८\] इति
> ।

यद् वा, पशुघ्नात् विना को विरज्येत ? पशुघ्नः कर्म-निष्ठः,
स्वर्गादि-लोभेन ये पशून् घ्नन्ति, त एव न विर्ज्यन्ति । यद् वा,
अपगता शुक् येषां ते अपशुचो वैष्णवास् तान् हन्ति, द्वेष्टीति अपशुघ्नो
वैष्णव-निन्दकः, तं विना । गुणानुवादं विशिनष्टि---निवृत्त-तर्षैर्
निस्पृहैर् आचार्य्रूपैर् अप्य् उपगीयमानात् । उपाधिकतत्त्व् गीयमानात्, न तु
गीतात् । भवौषधात् संसार-व्याधि-भेषजात् । श्रोत्रमनोऽभिरामाद् इति
मुक्त-मुमुक्षु-रागिणां एवानुकूलात् । रागिणस् तु
श्रोत्र-मनोऽभिरामत्वेनैव पूर्वं शृण्वन्ति, पश्चाद् वस्तु-मर्यादया
चरणारविन्देनैव विषयेभ्यो विरज्यन्तीति भावः ॥५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मत्-कुल-दैवतत्वेनापि
कृष्णस्य कथा मम श्रोतव्येत्य् आशयेनाह---पितामहा इति । अमरान्
जयन्तीति तैः । देवव्रतो भीष्मः तिमिङ्गिल-तुल्यैः दुरत्ययं
दुष्पारम् अपि वत्सपदम् इव कृत्वा अतरन् यतो यः श्री-कृष्ण एव प्लवो
येषां ते तं समाऋइता इत्य् अर्थः । तथा हि, समाश्रिता ये
पद-पल्लव-प्लावम् \[१०.१४.५५\] इत्य् अत्र भवाम्बुधिर् वत्स-पदम् इति
तस्य वीर्याणि वदस्वेति तृतीयेनान्वयः ॥५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** मत्-कुल-दैवतत्वात्
कृष्णस्य चरितानि मम श्रोतव्याणीति भाववान् आह---पितेति । अमरान्
इन्द्रादीन् जयन्तीति तैः । देवव्रतो भीष्मस् तदद्वैयरतिर् अर्थस्
तिमिङ्गिल-तुल्यैः दुरत्ययं दुष्पारम् अपि वत्सपदम् इव कृत्वा अतरन्
यतो यः श्री-कृष्ण एव प्लवो येषां ते तं समाऋइता इत्य् अर्थः । तथा
हि समाश्रिता ये पद-पल्लव-प्लावम् \[१०.१४.५५\] इत्य् अत्र भवाम्बुधिर्
वत्स-पदम् इति तस्य वीर्याणि वदस्वेति तृतीयेनान्वयः ॥५॥

**\॥।**

॥ १०.१.६ ॥

**द्रौण्य्-अस्त्र-विप्लुष्टम् इदं मद्-अङ्गं**

**सन्तान-बीजं कुरु-पाण्डवानाम् ।**

**जुगोप कुक्षिं गत आत्त-चक्रो**

**मातुश् च मे यः शरणं गतायाः ॥**

**श्रीधर-स्वामी (भावार्थ-दीपिका) :** न केवलं पाण्डवान् एवारक्षत्,
इदं मम शरीरम् अपि यो रक्षितवान् इत्य् आह---द्रौण्य्-अस्त्र-विप्लुष्टम् इति
। द्रौणेर् अश्वत्थाम्नो ब्रह्मास्त्रेण दग्धम् इदं मच्-छरीरं च कुरूणां
पाण्डवानां च सन्तानस्य निदानं मम मातुः कुक्षौ प्रविष्टो धृत-चक्रो
यो जुगोपेति ॥६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्तं स्वीकृतं भ्रामणेन
चक्रवद् वर्तुलं गदा-रूपम् अस्त्रं येन स आत्त-चक्रः ।
यथा-श्रुतार्थे तु, परिभ्रमन्तम् उल्काभां भ्रामयन्तं गदां मुहुः
\[भा।पु। १.१२.९\] इत्य्-उक्ति-व्याकोपः स्याद् इति । चक्रं रथाङ्गे कोके च
सैन्येऽस्त्रे जल-सम्भ्रमे इति मेदिन्य्-आदयः । प्रायश् चक्रादानस्य
सार्वदिक्त्वाद् वात्त-चक्र इत्य् उक्तं । कुरु-चेदि-पाण्डवानां पृथग्-उक्तिर्
ब्राह्मण-परिव्राजकवत् मेयः । इत्य् एक-पदं वा मेयः मदृग्-गोचर इत्य्
अर्थः ॥६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विशेषतश् च मम
जीवन-प्रदः श्री-कृष्ण एवेत्य् आह---द्रौणीति । विशेषेण प्लुष्टं दग्धम्
अपि, ब्रह्मास्त्रस्यानन्य-निवार्यत्वाद् दाहकतमत्वाच् च । इदम् इति
जन्मान्तरीणत्वं व्यावर्तितम् । यद् वा, प्रत्यक्षम् इत्य् अर्थ इति तत्र
संशयो निरस्तः । यद् वा, इदानीं सद्-धमानर्हत्वेन घृणास्पदं हेयं
ममाङ्गं स्वतो नश्वरं पाञ्चभौतिकं देहम् अपि जुगोपेति
परम-वात्सल्यम् उक्तम् । कुर्व्-आदीनां सन्तान-वीजम् इति तेषां
कुल-क्षय-दोष-निरसनेन यशो धर्मश् च रक्षितोऽतस् तेषां हितार्थम्
एव जुगोप । पाण्डवानां कुरुत्वेऽपि पृथग्-उक्तिस् तेषां तत्र
विशेषापेक्षया । यद् वा, भारते दुर्योधनादय एव कुरुतया प्रसिद्धास्
त एवात्र ज्ञेया इति तेषां सन्तानाभाव उक्तः । तेन श्री-भगवतः
परम-कारुण्यम् एवाभिप्रेतम् । दुष्टानां समूल-नाशनात्, तथा तेषां अपि
बीज-रक्षया पर-लोक-हिताचरणाच् च । प्रायश् चक्रादानस्य
सार्वदिकत्वाद् आत्त-चक्र इत्य् उक्तम् । गोपनं तु गदयैव अस्त्र-तेजः
स्वगदया नीहारम् इव गोपतिः \[भा।पु। १.१२.१०\] इति प्रथमे
प्रोक्तत्वात् । यद् वा, भक्त-वात्सल्येन व्यग्रतया रक्षणार्थं चक्रम्
अपि गृहीतम् । च-कारान् मातुर् अङ्गं च जुगोपेत्य् अर्थः, गर्भ-रक्षया
तद्-देहस्यापि रक्षणात् । शरणं गताया इति रक्ष रक्षेति वाङ्-मात्रेणेत्य्
अर्थः । अतस् तत्-कथायां विरक्त्या ममाकृतज्ञतापि प्रसज्येतेति
श्लोक-द्वय-तात्पर्यम् ॥६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विशेषतो मम जीवन-प्रदश्
च श्री-कृष्ण एवेत्य् आह---द्रौणीति । विशेषेण प्लुष्टं दग्धम् अपि,
ब्रह्मास्त्रस्यानन्य-निवार्यत्वाद् दाहकतमत्वं च इदम् इति
जन्मान्तरीणत्वं व्यावर्तितम् । यद् वा, प्रत्यक्षम् इत्य् अर्थः । इति
तत्र संशयो निरस्तः । कुर्वादीनां सन्तान-वीजम् इति तत् करुणायां
हेतुः सैव स्वदेहे प्रति-हेतुश् च अतस् तेषां सर्वेषाम् अपि
कुलक्षय-दोष-निरसनेन यशो धर्मश् च रक्षित इति भावः ।
पाण्डवानां कुरुत्वे\ऽपि पृथ्ग् उक्तिस् तेषां तत्र विशेषापेक्षया अत एव
कुरवस् तद् अन्य एव ब्रह्मण-परिव्राजकादिवत् । इति तेषां
स्व-सन्तानाभाव उक्तः । तेन श्री-भगवतः परम-कारुण्यम्
एवाभिप्रेतम् । दुष्टानां समूल-नाशात्, प्रकारान्तरेण तेषां अपि
बीज-रक्षया परलोक-हिताचरणाच् च । प्रायश् चक्रादानस्य
सार्वदिकत्वाद् आत्त-चक्र इत्य् उक्तम् । गोपनं तु गदयैव, अस्त्र-तेजः
स्व-गदया नीहारम् इव भास्करः[^८] \[भा।पु। १.१२.१०\] इति प्रथमे
प्रोक्तत्वात् । यद् वा, भक्त-वात्सल्येन व्यग्रतया रक्षणार्थं चक्रं
च गृहीतम् । च-कारान् मातुर् अङ्गं च जुगोपेत्य् अर्थः, गर्भ-रक्षया
तद्-देहस्यापि रक्षणात् । अन्यथा पत्य् अनुमरणम् एव तस्या अभीष्टम् इति
अतस् तत्-कथायां विरक्त्या नितराम् अकृतज्ञतापि प्रसज्येतेति
श्लोक-द्वय-तात्-पर्यम् ॥६॥

[^८]: *भास्करः* इति तत्र स्वीकृत-पाठः।


---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** द्रौणीति । अस्त्र-तेजः स्व-गदया
\[भा।पु। १.१२.१०\] इति प्रथमोक्तत्वाद् आत्त-गदत्वम् अपि ज्ञेयम्
॥६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मद्-एक-रक्षकत्वेनापि
त्वया अवश्य-श्रोतव्येत्य् आह---द्रौण्यस्रेण विप्लुष्टं दग्धम् इदम् इति,
तर्जन्या स्व-पक्षः स्पृशति, आत्त-चक्रश् चक्रधारी अस्त्र-तेजः
स्व-गदया नीहारम् इव गोपतिः \[भा।पु। १.१२.१०\] इति प्रथमोक्तेर्
गदयेव जुगोप । च-कारान् मातुर् अङ्गं च जुगोप ॥६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** मद्-एक-रक्षकत्वाच् च
तच्-चरितानि मे श्रोतव्यानीत्य् आह---द्रौण्य्-अस्त्रेण विप्लुष्टं दग्धं
मद्-अङ्गम् । इदम् इति तर्जन्या वक्षः स्पृशति । आत्त-चक्रो
धृत-सुदर्शनः । प्रथम-स्कन्ध-संवादाद् गदया तद्-अस्त्रं निरस्य
जुगोप । चान् मातुर् अङ्गं च ॥६॥

**\॥।**

॥ १०.१.७ ॥

**वीर्याणि तस्याखिल-देह-भाजाम्**

**अन्तर् बहिः पूरुष-काल-रूपैः ।**

**प्रयच्छतो मृत्युम् उतामृतं च**

**माया-मनुष्यस्य वदस्व विद्वन् ॥**

**श्रीधर-स्वामी (भावार्थ-दीपिका) : अखिल-देह-भाजां**
सर्व-प्राणिनाम् **अन्तश्** च **बहिश्** च **पुरुष-रूपेण काल-रूपैश्**
च । अंशाभिप्रायेण बहु-वचनम् । **मृत्युं** संसारम् **उत** अपि
**अमृतम्** अपि **प्रयच्छतो वीर्याणि वदस्व** ब्रूहि । अयं
भावः---अन्तर्यामि-रूपेणान्तर्-दृष्टीनां मुक्तिं, बहिर् दृष्टीनां च
काल-रूपेण मृत्युं ददाति यतः, अतोऽन्तर्-दृष्ट्या तद्-वीर्याण्य् एव
श्रोतव्यानीति ॥७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *काल-रूपैर्* इति
बहुत्वोक्तिः । *अंशाभिप्रायेण* इति कालस्यांशा
युग-कल्प-वर्ष-मासादि-भेदाद् बहवः सन्ति, तद्-अभिप्रायेण । मृत्युं
मरणं दुःखं वा तत् तत्-समये तत् तद् दृष्टवशाज् जीवानां भवतीति
भावः । प्रयच्छतो ददतुः, दाण-दाने प्रपूर् वाच्छतरि यच्छादेशः
वीर्याणि लोक-कण्टकायमानासुर-हननादीनि ।

एतेन किम् आयातं ? तत्र *अयं भाव* इति । *अन्तर्*-दृष्ट्या
तत्-पर-चेतसेति । **माया-मनुष्यस्य** लीलार्थं
धृत-मनुष्य-शरीरस्य । माया लील कृपा-शक्ति-दम्भेष्व् अथ इति कोशात्
। **विद्वन्न्** इति श्री-शुकस्य कथन-सामर्थ्ये द्योतयति ॥७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यतो वैष्णवेभ्य एव
गुणानुवादः, तेषां विद्वेषे अत्र विरक्तिर् एव, अतस् तम् एव गुणानुवादं
श्रावयेद् इत्य् आह---वीर्याणीत्य्-आदि । हे पुरुष हे विद्वन् ! इति
सम्बोधन-द्वयेन तद्-भिन्ना हि क्लीबा मूर्खाश् चेति तात्पर्यम् ।
विद्वत्त्वं भगवत्-परायणत्वं---सा विद्या तन्-मतिर् यया \[भा।पु।
४.२९.५०\] इति । पुरुषत्वं पुरुषाकारं सद्-उपदेशेन
पर-निस्तारकत्वं, उभयं तवैवास्तीति स्तुति-पूर्वकम् आह---तस्य
श्री-कृष्णस्य वीर्याणि वदस्वेति । ज्ञान-यत्नोपच्छन्देषु वदः \[पा।
१.३.४७\] इत्य् आत्मनेपदम् । यत्न-पूर्वं कथयेत्य् अर्थः ।

हे स्वेति वा छेदः । स्व सर्व-भूतानां आत्मन् ! तन्-मयतत्त्व्
तरवोऽभिनेदुः \[भा।पु। १.२.२\] इत्य् उक्तत्वात् ।

कीदृशस्य ? अखिल-देह-भाजाम् अन्तर् बहिश् च काल-रूपैः श्यामल-रूपैर्
मृत्युं मरणं अमृतम्, अमृतं आनन्दं च प्रयच्छतः । अदर्शनेन
मृत्युं, दर्शनेनामृतं ।

अथो हे पुरुष ! हे विद्वन् ! इति सम्बोधन-द्वयम् एव । पुरुषेति
सम्बोधनेन पौरुषत्वं व्यज्यते । तत् तु उपदेशेन पर-निस्तारत्वं,
विद्वत्ता च भगवत्-परायणाद् वयं त्वय्य् एवास्तीति भावः ।
काल-रूपैः कालस्य श्याम-महसो रूपैर् नाना-विधैस् तरङ्गैर् मृत्युम्
अमृतम् आनन्दं च प्रयच्छतः । अदर्शनेन मृत्युं, दर्शनेनामृतम् ।
काल-श्यामल-मेचका इत्य् अमरः । रूपैर् इति बहु-वचनम्
इयत्ता-भारत्व-सूचकं, श्याम-महसः पुनः पुनः प्ररोहात् ।

यद् वा, अखिल-देह-भाजां मध्ये अन्तः अन्तरङ्गाणां बहिर् बहिरङ्गाणां
च मृत्युम् अमृतं च यथा-योगं प्रयच्छतः, अक्रमेण योज्यम् । प्रविश
पिण्डीं गृहं भक्षय इत्य्-आदिना पूर्व-श्लोकार्थस्य पूर्वः । पुरुषाः
स्वजनाः कालः काल-शक्तिश् च रूपं च यथा-योग-करणत्वम्
अभिगन्तव्यम् । अन्तरङ्गाणां स्वजने रूपेणामृतम्, बहिरङ्गाणां कालेन
च मृत्युम्, कालोऽस्मि लोक-क्षय-कृत् \[गीता ११.३२\] इत्य् उक्तेः ।
माया-मनुष्यस्य माययाप्य् अमनुष्यस्यालौकिकस्येति वा यावत् ।
अप्रतिच्छादनीय-परमेश्वरस्य ॥७॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतस् तद्-वीर्याण्य् अवश्यं
कथ्यानीति पुनर् औत्सुक्येन प्रार्थयमानः श्री-भगवन्-माहात्म्यम्
आह---वीर्याणीति ।

**देह-भाजां** जीवानाम् अमृतं मरणाद्य्-अशेष-दुःख-रहितं
परम-मधुरं वा वैकुण्ठ-लोकं श्री-कृष्ण-पादाब्ज-प्रेम वा
प्रयच्छतो ददतः । च-काराद् अन्यद् अप्य् अपेक्षितं वदस्व गुह्यान्य् अपि
प्रकाशयेत्य् अर्थः । भासनोपसम्भाषा \[पा। १.३.४७\] इत्य्-आदिना लोट् ।
यद् वा, हे स्व ! हे मद्-एक-बन्धो ! मद्-एक-धनेति वा । अतो
मद्-धितार्थम् अवश्यं वक्तुम् अर्हसीति भावः । परं
श्री-स्वामि-चरणैर् व्याख्यातम् एव ।

भावस् त्व् अयम्---कथा-श्रवणादिना अन्तर्-दृष्टीणां सताम्
अन्तर्यामि-रूपेणामृतं, तद्-अभावे च बहिर्-दृष्टीनां काल-रूपेण मृत्युं
ददाति यतः, अतस् तद्-वीर्याणि ब्रूहीति ।

अथवा, अन्तर् बहिश् च यानि पुरुष-कालयो रूपाणि, तैः । तत्र
श्रवणादिनान्तः-स्थितैः सद्भिः पुरुषस्य श्री-भगवतो रूपैः
श्री-विष्ण्व्-आदि-मूर्तिभिः परमानन्दं, तद्-अभावेन च कालस्य रूपैर्
बहिः-स्थितैर् यमादिभिर् विविध-दुःखं ।

किं वा, अन्तर् बहिश् चामृतं, बहिर् अन्तश् च मृत्युम् अपि प्रयच्छत इत्य्
अन्वयः ।

यद् वा, पुरुष-रूपेणान्तर्यामि-दृष्ट्येत्य् अर्थः, तद्वताम् ।
अ-कार-प्रश्लेषेणामृत्युं मोक्षं संसार-निवृत्ति-लक्षणम् । कालैः
प्राधान्येन सहज-श्यामल-वर्णै रूपैश् च श्री-रघुनाथाद्य्-अवतारैर्
अमृतं प्रयच्छत इति यथा-क्रमम् एव योजना ।

मायया इच्छा-शक्त्या । तथा च तन्त्रे---

> योग-माया च माया च तथेच्छा-शक्तिर् एव च ।
>
> कमला-भूमि-शक्त्य्-आद्यैर् विद्वद्भिः सैव गीयते ॥ इति ।

स्वेच्छया मनुष्यस्येव, तत्त्वतो मनुष्य-धर्मातीतत्वात् । यद् वा,
माययाप्य् अमनुष्यस्य मनुष्य-लोकातीतस्य साक्षाच्
छ्री-गरुडारोहण-रुद्र-जय-ब्रह्म-मोहनादिनैश्वर्य-प्रकटनात् ।

यद् वा, माया विचित्र-लीला विविधा विचित्र-कैतवं वा, यथा
रास-क्रीडोद्यमेऽपि धर्मोपदेशादि, तद्-युक्तस्य मनुष्यस्य
द्विभुजत्वादिना मनुष्याकारस्य ।

यद् वा, माया दया, माया दम्भे कृपायां च इति विश्वः, तया मनुष्यस्य
मनुष्याकारं प्रकटयतः । एवं मृत्य्व्-अमृत-प्रदानेनैश्वर्य-विशेषात्,
तथा माया-मनुष्यतया माधुर्य-विशेषाच्
चैकस्यैवावतारित्वावतारत्वाभ्यां महात्म्य-विशेष उक्त एव ॥७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, सत्यं
निवृत्त-तर्षादीनाम् उपादेय एव तद्-गुणानुवादः । तथा भवद्-विधानां
निज-रहस्यो\ऽसौ, किन्तु तद्-विमुख-जनाशङ्कया गोपयितुम् इष्यत इत्य्
आशङ्क्य परमौत्सुक्येन तान् अपि प्रवर्तयन् प्रार्थये---वीर्याणीति ।

**देह-भाजां** जीवानाम् अमृतं मरणाद्य्-अशेष-दुःख-रहितं
परम-मधुरं वा वैकुण्ठ-लोकं स्व-पादाब्ज-प्रेम वा प्रयच्छतो
ददतः । च-काराद् अन्यद् अप्य् अपेक्षितं वदस्व । गुह्यान्य् अपि
प्रकाशयेत्य् अर्थः । भासनोपसम्भाषा \[पा। १.३.४७\] इत्य्-आदिना लोट् ।
यद् वा, हे स्व ! हे मद्-एक-बन्धो ! मद्-एक-धनेति वा । अतो
मद्-धितार्थम् अवश्यं वक्तुम् अर्हसीति भावः ।

हे विद्वन्न् ! इति तानि सर्वाणि त्वया ज्ञायन्त एवेति भावः । अन्यत्
श्री-स्वामि-पादैर् व्याख्यातम् एव । भावस् त्व् अयम्---कथा-श्रवणादिना
अन्तर्-दृष्टीणां सताम् अन्तर्यामि-रूपेणामृतं तद्-अभावे च बहिर्-दृष्टीनाम्
काल-रूपेण मृत्युं ददाति, यतः पुरुषस्य श्री-भगवतो रूपैः
श्री-विष्ण्व्-आदि-मूर्तिभिः परमानन्दं, तद्-अभावेन च कालस्य रूपैर्
बहिः-स्थितैर् यमादिभिर् विविध-दुःखं ।

किं वा, अन्तर्-बहिश् चामृतं, बहिर् अन्तश् च मृत्युम् अपि प्रयच्छत इत्य्
अर्थः । माययैव मनुष्यस्य प्रसिद्ध-प्राकृत-मनुष्यतया प्रतीतस्य
स्वतो मनुष्याचार-लीलत्वे\ऽपि प्रकृति-धर्मातीतत्वात् ।

यद् वा, तादृश-मनुष्य-प्रकाशिकया माययाप्य् अमनुष्यस्य
मनुष्य-लोकातीतस्य कदापि साक्षात्
श्री-गरुडारोहण-रुद्र-जय-ब्रह्म-मोहनादिनैश्वर्य-प्रकटनात् ।

यद् वा, माया दया, माया दम्भे कृपायां च इति विश्व-प्रकाशात् । तया
मनुष्यस्य मनुष्याकारं प्रकटयतः ।

यद् वा, माया ज्ञानं माया स्याच् छाम्बरी-बुद्ध्योः इति त्रिकाण्ड-शेषात्, माया
तु वयुनं ज्ञानम् इति निघण्टोश् च । तस्यां ज्ञनावस्थायाम् अपि
मनुष्यस्य नराकृति-पर-ब्रह्मत्वात् तद्-रूपत्वेनैव स्फुरतः ।

अथवा, अखिल-देह-भाजाम् अनियतानां जीवानां नियमं विनैव तेषाम्
केषाञ्चिद् ऐच्छिकादि-मृत्युत्वेन दुर्घट-देह-पातानां
श्री-भीष्म-द्रोणादीनां मृत्युं देह-पातं कुर्वतः, केषाञ्चिद्
भगवद्-विरोधित्वेन दुर्घट-मोक्षाणां कंसादीनाम् अमृतं मोक्षम् अपि ।
च-कारात् पूतनादीनां परम-[भक्तातिम्]{।मर्क्} अपि कुर्वतो यानि, तस्य
तादृशाणि वीर्याणि स्वच्छन्द-चरितानि वदस्व । तत्र हेतुः---विष्णोस् तु
त्रीणि रूपाणि पुरुषाख्यानि इत्य्-आद्य्-उक्त-दिशा पुरुष-रूपैः
परमाण्वादि-भेदेन काल-रूपश् चान्तर् बहिश् च स्थितस्येत्य् अर्थः ।
ततश् च तेषाम् अन्तर् बहिश् च स्वेच्छानुरूपम् एव सम्पादितं यत् तद्
युक्तम् एवेति भावः । अन्यत् समानम् ।

एवं मृत्य्व्-अमृत-प्रदानेनैश्वर्य-विशेषात्, तथा तादृश-मनुष्यतया
माधुर्य-विशेषात्, तथा स्व-धाम्नि स्व-स्वरूपस्यैव सतः प्रपञ्चेति
पुरुषादि-रूपेण स्वयम् अपि चाभिव्यक्तेः एकस्यैवावतारित्वावतारत्वाभ्यां
वैचित्र्यात् तद्-अपूर्व-माहात्म्य-श्रवणे स्व-कौतुक-विशेषो\ऽपि दर्शितः
॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पूर्व-पूर्वोक्त-बहिर्-मुखान् अपि
प्रवर्त्तयन् स-कौतुकम् आह---वीर्याणीति । अखिल-देह-भाजाम्
अनियतानां जीवानां नियमं विनैव तेषां केषाञ्चिद् ऐच्छिकादित्वेन
दुर्घट-देह-त्यागानां भीष्मादीनां मृत्युं देह-त्यागं कुर्वतः केषाञ्चिद्
भगवद्-विरोधित्वेन दुर्घट-मोक्षाणां कंसादीनाम् अमृतं मोक्षम् अपि ।
च-कारात् पूतनादीनां भक्तिम् अपि कुर्वतो यानि तस्य तादृशानि वीर्याणि
स्वच्छन्दाचरितानि वदेत्य् अर्थः । तत्र हेतुः---विष्णोस् तु त्रीणि रूपाणि
पुरुषाख्यानि इत्य्-उक्त-दिशा पुरुष-रूपैः परमाण्व्-आदि-भेदेन
काल-रूपैश् चान्तर्-बहिश् च स्थितस्येति ततस् तेषाम् अन्तर्-बाहिश् च
स्वेच्छानुरूपम् एव सम्पादितम् इत्य् अर्थः । तद् एवं तस्य
नराकृति-पर-ब्रह्मणः प्राकृत-मनुष्यतया प्रतीतिस् तु माययैवेत्य्
आह---मायामनुष्यस्येति । तत एवम्-भूतैश्वर्यादि-दृष्ट्यापि
निज-हितैषिभिस् तद्-एक-शरणापत्ति-सम्पादकानि तद्-वीर्याणि श्रोतव्यान्य्
एवेति ॥७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अतस् तम् एव
श्री-कृष्ण-गुणानुवादं कुर्व् इत्य् आह---वीर्याणि तस्येत्य्-आदि । तस्य
श्री-कृष्णस्य वीर्याणि वदस्वेति । ज्ञान-यत्नोपच्छन्देषु वदः \[पा।
१.३.४७\] इत्य् आत्मनेपदम् । यत्न-पूर्वकं वदस्वेति भावः । हे स्वेति
वा छेदः । स्व सर्व-भूतात्मनाम् आत्मन् ! तन्-मयतत्त्व् तरवोऽभिनेदुः
\[भा।पु। १.२.२\] इत्य् उक्तत्वात् ।

कीदृशस्य ? माया-मनुष्यस्य, माया स्वाभाविकी प्रकाशिका शक्तिस् तत्त्व्
मनुष्यस्य मनुष्याकृतेः, गूढं परं ब्रह्म मनुष्य-लिङ्गम् \[भा।पु।
७.९.४८\] इत्य्-उक्तेः । यद् वा, मा लक्ष्मीः शोभा तस्या या प्राप्तिस् तत्त्व्
मनुष्याकृतेः, शोभालम्भेनैव मनुष्यत्वम्, न तु वास्तवं तस्येत्य्
अर्थः । माया लक्ष्म्याः शोभायाः हेतोर् इति पञ्चमी वा ।

पुनः कीदृशस्य ? अखिल-देह-भाजाम् अन्तर् बहिर् वर्तमानस्येति यावत् ।
पुरुष-काल-रूपैर् मृत्युम्, अमृतं मोक्षम् आनन्दं च प्रयच्छतः ।
मृतं च अमृतं चेत्य् एक-शेषः, पुनर् एक-वचनम् । काल-शक्त्या मृत्युम्
। पुरुष-रूपेण श्री-नारायणेन मोक्षं, रूपेण स्वरूपेण
तमाल-श्यामल-वंशी-विलास-रूपेण । आनन्दम् इति एक-शेषः कृत्वा
यथा-संख्यं योजनीयम् ।

अथो हे पुरुष ! हे विद्वन् ! इति सम्बोधन-द्वयम् एव । पुरुषेति
सम्बोधनेन पौरुषत्वं व्यज्यते । तत् तु उपदेशेन पर-निस्तारत्वं,
विद्वत्ता च भगवत्-परायणाद् वयं त्वय्य् एवास्तीति भावः ।
काल-रूपैः कालस्य श्याम-महसो रूपैर् नाना-विधैस् तरङ्गैर् मृत्युम्
अमृतम् आनन्दं च प्रयच्छतः । अदर्शनेन मृत्युं, दर्शनेनामृतम् ।

आथवा अखिल-देह-भाजां मध्ये । अन्तः अन्तरङ्गाणां सुहृदाम् अमृतं
प्रयच्छतः । बहिः बहिरङ्गाणां दैत्यानां मृत्युम् । कैः ?
काल-रूपैः । काल-रूपाभ्यां काल-शक्त्या मृत्युम्, रूप-शक्त्या अमृतं
यथा-योगं योज्यम्, कालोऽस्मि लोक-क्षय-कृत् \[गीता ११.३२\] इति स्वोक्तेः
। काल-रूप्य् अन्वमोदत \[भा।पु। ११.२.४३\] इत्य् उक्तेश् च ।

आथवा पुरुष-काल-रूपैर् इति पूर्ववद् एव पुरुषाः स्वजना यादवादयः
कालः काल-शक्तिश् च, तैः बहिरङ्गाणां मृत्युम्, रूपेणान्तरङ्गाणां अमृतम्
इति पाण्डवानां अन्तरङ्गत्वं कुरूणां बहिरङ्गत्वं मनसि कृत्वा
तत्-तत्-परिणाम-स्फूर्त्या निरुक्तिः ॥७॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्वगति-प्रदत्वेनापि
श्रोतव्यानीत्य् आह---वीर्याणीति । अखिल-देह-भाजां मध्ये ये अन्तरङ्गा
भक्ता, ये च बहिरङ्गा भक्त-द्रोहिणः, तेभ्यो\ऽमृतं मृत्युं च
प्रयच्छतो वीर्याणीति योज्याम् । तत्रान्तरङ्गेभ्यो वसुदेवादिभ्यः
पुरुष-रूपैश् चतुर्भुज-द्विभुज-पुरुषाकारैर् अमृतं परमानन्दं
बहिरङ्गेभ्यः कंसादिभ्यं काल-रूपैः । कालो\ऽयम् इति विह्वलः
\[भा।पु। १०.४.३\] इति, मृत्युर् भोजपतेर् विराट् \[भा।पु। १०.४३.१७\]
इत्य्-आद्य्-उक्त-रीत्या मत्स्यण्डिका-खण्डैः पित्त-दूषित-रसनया
तिक्त-रसैर् इव साक्षान् मारकत्वेन भूतैर् मृत्युम् उतानन्तरम् अमृतं
मोक्षं च प्रयच्छत इति वर्तमान-सामीप्ये वर्तमानत्वं ।

किं वा, लीलाया नित्यत्व-ज्ञापनार्थं वर्तमान-प्रयोगः । मायया
स्वरूपेणैव मनुष्यस्य स्वरूप-भूतया नित्य-शक्त्या मायाख्यया युतः,
अतो माया-मयं विष्णुं प्रवदन्ति मनीषिणः इति
माध्व-भाष्य-प्रमाणित-श्रुतेः ॥७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सर्व-गति-प्रदत्वाच् च
श्रव्याणीत्य् आह---अखिलानां देह-भाजां प्राणिनां मध्ये येऽन्तर्
अन्तर्मुखा भक्तास् तेभ्यः पुरुष-रूपैर्
द्वि-भुज-चतुर्भुज-पुरुषाकारैर् अमृतं परंआनन्दं । ये च बहिर्
बहिर्मुखा भक्त-विद्रोहिणस् तेभ्यः, कालोऽयम् इति विह्वलः\[भा।पु।
१०.४.३\] इत्य्-आदि-वाक्यात् काल-रूपैर् मारकतत्त्व् विभातैर् मृत्युम्
उतानन्तरम् अमृतं च प्रयच्छतः कृष्णस्य वीर्याणि वदस्व, गोपान्य् अपि
प्रकाशय । भासनोपसम्भाषा \[पा। १.३.४७\] इत्य्-आदि-सूत्राद् वदेस् तङ्
।

यद् वा,, हे स्व ! मद्-एक-बन्धो श्री-मुनीन्द्र ! अतो मद्-धितायावश्यं
ब्रूहीति भावः । पित्त-दूषित-रसनेषु सितापानकस्य तिक्तत्ववत् तेष्व्
आनन्द-मूर्तेर् अपि दारुणतत्त्व्वभासः ।

कीदृशस्य तस्य ? इत्य् आह---मायेति । माया वयुनं ज्ञानम् इति
निघण्टु-कोषाद् विज्ञान-रूप-मनुष्यस्येत्य् अर्थः । तम् एकं गोविन्दं
स्मरणात्मअ-विग्रहम् इति चरणारविन्दात् । न हि मनुष्याकारं
स्वर्ण-पिण्डो मनुष्य इति भावः, मायया मनुष्या यस्येति वा यन्-मायया
मनुष्य-सृष्टिर् इत्य् अर्थः ॥७॥

**\॥।**

॥ १०.१.८ ॥

**रोहिण्यास् तनयः प्रोक्तो रामः सङ्कर्षणस् त्वया ।**

**देवक्या गर्भ-सम्बन्धः कुतो देहान्तरं विना ॥**

**श्रीधर-स्वामी (भावार्थ-दीपिका) :** ननु,

> बलं गदं सारणं च दुर्मदं विपुलं ध्रुवम् ।
>
> वसुदेवस् तु रोहिण्यां कृतादीन् उदपादयते ॥

इति रोहिण्यास् तनयो रामः प्रोक्तः,

> वसुदेवस् तु देवक्याम् अष्ट पुत्रान् अजीजनत् ।
>
> कीर्तिम् अन्तं सुषेणं च भद्रसेनौदारधीः ।
>
> मृदुं सन्तर्दनं भद्रं सङ्कर्षण-महीश्वरम् ।
>
> अष्टम् अस्तु तयोर् आसीत् स्वयम् एव हरिः किल ॥

इति पुनर् देवक्या गर्भ-सम्बन्धस् तस्यैवोक्तः स कुतो घटत इत्य्
आक्षेपः ॥८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकस्य देहान्तरम् अन्तरेण
गर्भ-द्वय-संबन्धो न घटत इत्य् आह---नन्विति । तस्यैव
बलस्यैव । स संबन्धः । कुतो हेतोः । घटते चारितार्थो भवेत्
। इत्याक्षेप इत्य् आशंका । संदिग्धपदार्थ-निर्णय-जिज्ञासादिनानुयोग
आक्षेपः आक्षेपो भर्त्सनाकृष्ट्य्-आशङ्कालं-कृतिषु स्मृतः इति ॥८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र विशेषं
पृच्छति---रोहिण्या इति चतुर्भिः । सङ्कर्षण इति । श्री-देवकी-पुत्रेषु
सङ्कर्षणम् अहीश्वरम् \[भा।पु। ९.२४.५४\] इति सङ्कर्षणाख्यया यः
प्रोक्तः, स एव रोहिणी-पुत्रो राम इति भेदो निरस्तः ॥८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र विशेषं
पृच्छति---रोहिण्या इति चतुर्भिः । सङ्कर्षण इति । श्री-देवकी-पुत्रेषु
सङ्कर्षणम् अहीश्वरम् \[भा।पु। ९.२४.५४\] इति सङ्कर्षणाख्यया यः
प्रोक्तः स एव रामो बलाख्यो रामः, स एव रोहिणी-पुत्रत्वेन त्वया
प्रोक्त इत्य् अर्थः । इति भेदोऽपि निरस्तः ॥८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्र विशेषं
पृच्छति---रोहिण्या इति चतुर्भिः । प्रोक्तो नवम-स्कान्धे सङ्कर्षणम्
अहीश्वरम् \[भा।पु। ९.२४.५४\] इति । देवकी-पुत्रेष्व् अपि तस्यै
सङ्कर्षर्णस्य देवक्या गर्भ-सम्बन्धश् च उक्तः । स कुतो घटते ?
इत्य् आक्षेपः ॥८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** विशेषं पृच्छति रोहिण्या
इति चतुर्भिः । नवमे सङ्कर्षणो रामस् तस्या रोहिण्यास् तनयः प्रोक्तः
। स एव देवकी-पुत्रेष्व् अपि गणितः । देहान्तरं विना
तद्-गर्भ-सम्बन्धः कथं घटते ? ॥८॥

**\॥।**

॥ १०.१.९ ॥

**कस्मान् मुकुन्दो भगवान् पितुर् गेहाद् व्रजं गतः ।**

**क्व वासं ज्ञातिभिः सार्धं कृतवान् सात्वतां पतिः ॥**

**श्रीधर-स्वामी (भावार्थ-दीपिका) :** कस्माद् इति । भगवतः
कंस-भय-शङ्काया असम्भवाद् इत्य् अर्थः ॥९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यद् अप्य्
आक्षिपति---कस्माद् इति । कस्माद् धेतोर् इति हेतौ पश्चमी । पितुर् गेहान्
मधुरांतगर्तात् । मुकुन्द इति । सर्व-मोचन[-]{।मर्क्}कर्तुं
भगवतः पितृ-मोचनम् अकृत्वा गमनानौचित्यम् आह । यद् वा, मुकुन्दः
कंसस्य मुक्तिं दातुं पुर्याम् एव स्थानं योग्यो न व्रजं गन्तुम् इति
भावः । स्तौ बृहद्-वनं परित्यज [पोपैः]{।मर्क्} यत्र वासं
कृतवांस् तथा मथुरां परित्यज्य यादवैः समं यत्र तस्य
वृन्दावनाख्यसय द्वारकाख्यस्य च[\*]{।मर्क्} । व्रजं गोकुलम् ।
व्रजो गोष्ठ-वृन्देषु इति । क्व कुत्र ज्ञतिभिर् नन्द-सजातोयैर्
वसुदेव-सजातीयैर् वा वासं निवासम् ॥९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सात्वतां पतिर् इति ।
सन् श्री-कृष्ण उपास्यत्वेन वर्तते । येषां ते सात्वता वैष्णवाः । तेषां
मतं सात्वतं तद् आचष्टे इति णिज्-अन्तात् क्विपि रूपम् । सात्वत् ।
सात्वतः सात्वत-मत-व्याख्यातारस् तेषां पतिः ॥९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मुकुन्दो मुक्ति-दातेति
कंसस्य मुक्तिं दातुं पुर्याम् एव स्थातुं योग्यो, न च व्रजे गन्तुम् इति
भावः । श्लेषेण मु- मुक्ति-सुखं कुत्सितं यस्मात्, स मुकुस् तं
प्रेमानन्दं ददातीति व्रजम् एव गन्तुम् अर्हति । तत्र च कं हेतुं
व्याजार्थम् उदभावयद् इत्य् अर्थः । सात्वतां भक्तानां पतिः पालक इति
स्व-भक्त-पालनार्थम् । यद् वा, सात्वतानां यादवानां पतिः स्वामीति,
तैः सहावश्यं वासोपेक्ष्य इति भावः ॥९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मुकुन्दो मुक्तिदातेति कंसस्य
मुक्तिं दातुं पुर्याम् एव स्थातुं योग्यो, न तु व्रजे गन्तुम् इति भावः ।
अस्योत्तरम् अष्टम-नवमाध्यायौ ज्ञेयौ ।

यद् वा, भक्तेभ्यः स्वैक-दानाय सर्वतो मुक्तिं ददातीति मुकुन्दः । स
कस्मात् पितुर् गेहाद् इति पितुर् गेहं परित्यज्य व्रजं गतः ? इत्य् अर्थः
। तस्मात् तत्र किम् अपि वैशिष्ट्यम् आसीत् ? इति भावः । अस्योत्तरत्वेन
तत्र प्रेमाधिक्यं मुहुर् वर्णयिष्यत एव ।

यद् वा, पृषोदरादित्वाद् एव मुक्ति-सुखं अस्य चोत्तरत्वेन हेतुः पितरौ
प्रति भगवता कंस-भयोद्भावनम् एवोन्नेयः । पितुर् इति
स्व-सम्बन्ध-स्फुरितया जन्मानुकरण-दृष्ट्या भाव-तत्त्व-दृष्ट्या तु
नन्दः स्व-पुत्रम् आदाय प्रोष्यागत उदार-धीः \[भा।पु। १०.६.४३\] इति
मुनीन्द्रेण वक्ष्यते ।

क्व किं-विशिष्टे स्थाने ? ज्ञतयो\ऽत्र तन्-मते यादवा एव ततो मथुरां
परित्यज्य यादवैः समं यत्र वासं कृतवान्, तस्य द्वारकाख्यस्य
वैशिष्ट्यम् उच्यताम् इत्य् अर्थः । ज्ञतीन् वो द्रष्टुम् एष्यामः \[भा।पु।
१०.४५.२३\] इति श्री-भगवन्-मते तु गोपा एव ज्ञतयो मुख्या ज्ञेयाः ।
ततो बृहद्-वन-परित्याग-पूर्वकं भगवत्-कृतावासस्य वृन्दावनस्यैव
वैशिष्ट्यं श्री-शुकेन स्वयम् एव वर्णयिष्यमाणत्वेनावगतम् ।

सात्वतां भक्तानां पतिः पालक इति स्व-भक्त-पालनार्थं तैः सह
वासस्, तद्-उचित-लीला-योग्य एवासीद् इति भावः । अत्रोत्तरं तत्र तत्र
श्रीमद्-उपनन्द-वाक्यं श्री-भगवद् वाक्यं च दृश्यम् । एवम् उत्तरत्रापि
॥९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कस्माद् इति । अत्र राज्ञा
जन्मानुकरण-दृष्ट्या पितुर् इत्य् उक्तं, न तु भाव-तत्त्व-दृष्ट्या, तया तु
नन्दः स्व-पुत्रम् आदाय प्रोष्यागतः \[भा।पु। १०.६.४३\] इत्य्-आदिकं
मुनिना वक्ष्यते । तत्र भावस्यैव मुख्यत्वेन व्रजेश एव
मुख्य-पितेति कृष्ण-सन्दर्भे विवृतं, क्व कथम्भूते वृन्दावने
द्वारका-नगरे च ज्ञातिभिः श्री-गोपैर् यादवैश् च पूर्ववद् अत्रापिज्ञातीन्
वो द्रष्टुम् एष्यामो विधाय सुहृदां सुखम् \[भा।पु। १०.४५.२३\] इति
श्री-कंस-मथनोक्तेः ॥९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** वीर्याणि वदस्वेत्य् उक्त्वा किम्
अयम् आमूलतः कथयति न वेति शङ्कमानः स्वयम् आमूलतः
पृच्छति---कस्माद् इत्य्-आदि । मुकुन्दो भगवान् कस्माद् धेतोः पितुर्
वसुदेवस्य गेहाद् व्रजं गतः ? व्रज-रातश् चेत् तदा पुनः क्व वा
ज्ञातिभिर् यदुभिः साकं वासं कृतवान् इति व्रज-मथुरा-द्वारका-विलासा
एव कथनीयत्वेन पृष्टाः । सात्वतां पतिर् इति श्री-कृष्णः । स
उपास्यत्वेन वर्तते येषां ते सत्वन्तो वैष्णवाः । तेषां मतं सात्वतं,
तस्येदम् \[पा। ४.३.१२०\] इत्य् अण् । तदाचष्टे इति णिज्-अन्तात् क्विपि कृते
सात्वद् इति स्थितेस् तेषां सात्वतां, सात्वत-मत-व्याख्यातॄणां पतिः
पालकः ॥९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पितुर् वसुदेवस्य
गेहाद्-व्रजं महावनं गतः, व्रजं गतो\ऽपि पितुर् नन्दस्य गेहात्
ज्ञतिभिर् गोपैः साकं क्व वासं कृतवान् ॥९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** पितुर् वसुदेवस्य गेहाद्
व्रजं बृहद्-वनं कस्माद् धेतोर् गतः ? तद्-गतोऽपि नन्दः स्व-पुत्रम्
आदाय \[भा।पु। १०.६.४३\] इत्य्-उक्तेः पितुर् नन्दस्य गेहद् बृहद्-वनात् क्व
किं-विशिष्टे स्थाने ज्ञातिभिर् गोपैः सार्धं वासं कृतवान् ? ज्ञातीन् वो
द्रष्टुम् एष्यामः \[भा।पु। १०.४५.२३\] इति गोपान् ज्ञातीन् वक्ष्यति ॥९॥

**\॥।**

॥ १०.१.१०-१२ ॥

**व्रजे वसन् किम् अकरोन् मधुपुर्यां च केशवः ।**

**भ्रातरं चावधीत् कंसं मातुर् अद्धातद्-अर्हणम् ॥**

**देहं मानुषम् आश्रित्य कति वर्षाणि वृष्णिभिः ।**

**यदु-पुर्यां सहावात्सीत् पत्न्यः कत्य् अभवन् प्रभोः ॥**

**एतद् अन्यच् च सर्वं मे मुने कृष्ण-विचेष्टितम् ।**

**वक्तुम् अर्हसि सर्वज्ञ श्रद्दधानाय विस्तृतम् ॥**

**श्रीधर-स्वामी (भावार्थ-दीपिका) :** मातुर् भ्रातरं कंसं तस्माद्
वधान् अर्हम् अद्धा साक्षात् कस्माद् अवधीत् ॥१०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** केशव इति
ब्रह्मेश-सेव्यताम् आह---को ब्रह्मा को विष्णुर् ईशः शंभुः कश्चाश् चेशश् च
केशा ब्रह्म-विष्णु-शिवास्, तेषां वो बिंबः केशवः, वो बिम्बे इति
सौभरि-कोशत् । अर्थाद् ब्रह्म-विष्णु-शिवानां प्रतिबिम्बानां बिंबः
कारणं साक्षाद्-ब्रह्म-सर्व-व्यापिनस् तस्य व्रजे मधु-पुर्यां च
कैमर्थिकी स्थितिः ? अपरिच्छिन्नस्य प्रदेश-विशेष-स्थितिः
संशय-हेतुः स एव प्रश्न-बीजम् । यदूनां पुर्यां मथुरायाम्
द्वारकायां च ॥१०॥

मानुषं देहम् आश्रित्य मनुष्य-मानेन कति वर्षाणीत्य् अर्थः । परमात्मा
नराकृतिः, परं ब्रह्म नराकृतिः, गूढं परं ब्रह्म मनुष्य-लिङ्गम्
\[भा।पु। ७.९.४८\] इत्य्-आदिषु मनुष्यस्यैव स्वरूप-लक्षणात् । कति
कियत् संख्याकानि । त्रिलिङ्गत्वात् पत्नी-पदेनापि संबन्धो नानुचित इति
॥११॥

एतद् यत् पृष्टम्, अन्यद् यद् अपृष्टम् । सर्वज्ञेति संबुद्धिः
पृष्टापृष्ट-कथने हेतुः । अश्रद्धया तु नो वाच्यं वाच्यं चेन् मितम् एव
हि इत्य् उक्तेर् मह्यं श्रद्धालवे विस्तारेणेव वाच्याम् इत्य् आह---विस्तृतम्
इति ॥१२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** देहं मानुषम् इत्य्-आदि
। मानुषं देहम् आश्रित्य स्थितैर् वृष्णिभिः सार्धं कति वर्षाण्य् अवात्सीद्
इति स्थितैर् इत्य् आध्याहारेण वृष्णिनां देवत्वं ध्वनितम् ॥११॥
सर्वं चेति । योगात् सम्बोधनम् । सर्वात्मकत्वात् सर्वः श्री-कृष्णस् तं
जानातीति ॥१२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु कञ्चित् कालं
मधु-पुर्यां ततश् च द्वारकायां इति सुप्रसिद्धम् एवेति चेत् तर्हि तत्र
तत्र कृतं सर्वं कथयेत्य् आह---व्रज इति द्वाभ्यां ।

मधु-पुर्याम् च वसन् इति तत्र वास-समये\ऽन्यत्र कृतम् अपि तत्र
तत्रैव पर्यवसायितम् । को ब्रह्मा, ईशो रुद्रः, तौ वयते स्व-महिम्ना
व्याप्नोतीति । किं वा, अस्त्य्-अर्थे वः, तौ सेवकोत्तमतया विद्येते ।
यस्येति परमेश्वरतोक्ता । अतस् तत्र तस्य वासेन
मधु-पुराद्भुत-कर्माणि सम्भवन्त्य् एवेति भावः । अद्धा स्वयम् एवेत्य्
अर्थः ।

**देहं** इति । मानुषं मनुष्याकारं परम-सुन्दरं देहम् आश्रित्य
प्रकटी-कृत्य सच्चिदानन्द-घनत्वेन तस्य नित्यत्वात् । यदु-पुर्यां
श्री-द्वारिकायां । विभोर् व्यापकस्येति पाठान्तरे च । प्रभोः
समर्थस्येति पत्नीनां बाहुल्यम् अभिप्रेतम् ।

अहो तत्-तद्-विशेषा मायानभिज्ञेनान्ये कति प्रष्टव्याः ? त्वया स्वयम् एव
सर्वे कथ्यन्ताम् इत्य् आह---एतद् इति । पृष्टम् अन्यच् चापृष्टम् अपि
श्री-द्वारका-वासादि-सम्बन्दि-श्री-कृष्णस्य नराकृति-परमेश्वरस्य, अत
एव विचित्रं चेष्टितं सर्वं विस्तृतं यथा स्यात् तथा । मे मह्यं
वक्तुम् अर्हसि ।

कुतः ? श्रद्दधानाय । हे सर्वज्ञेति । श्रद्धावतेऽवश्यं वाच्यम्
एवेति त्वया ज्ञायत एवेतु भावः । धर्मज्ञेति पाठान्तरेऽपि
तथैवार्थः ।

ननु तत् सर्वम् अहं वक्तुं न योग्योऽस्मि ? तत्राह---मुने ! सदा
तन्-मनन-कर्तर् इति ॥१०-१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, तत्र तत्र कृतं
सर्वं कथयेत्य् आह---व्रज इति द्वाभ्यां । बृहद्-वने व्रजे
मथुराख्यायां च मधूनां पुर्याम् इति तत्-तद्-वास-समये\ऽन्यत्र कृतम्
अपि तत्र तत्रैव पर्यवसायितम् । को ब्रह्मा, ईशो रुद्रः, तौ वयते
स्व-महिम्ना व्याप्नोतीति । किं वा, अस्त्य्-अर्थे वः, तौ सेवकोत्तमतया
विद्येते । अस्येति परमेश्वरतोक्ता, अतस् तत्र तत्राद्भूतान्य् एव कर्माणि
सम्भवन्तीति भावः । किं किम् इत्य् अवधीद् इति
विशेषण-भेदेनार्थ-भेदात् पूर्वेणैवान्वयः । *कस्माद्* इति टीका च तद्
व्याख्यैव । कर्माणि सम्भवन्तीति भावः । कस्माद् इति पाठे टीका
स्पष्टैव । अद्धा स्वयम् एवेत्य् अर्थः ।

**देहं** इति । मानुषं मनुष्याकारं विराड्-अंशत्वाद् [वद्]{।मर्क्} देहम्
इव देहं मर्त्य-लोकम् इत्य् अर्थः । तदीय-साक्षाद् देहस्य विराड्
अविदुषां तत्त्वं परं योगिनाम् \[भा।पु। १०.४३.१७\] इति विराड्-अंशात्
प्राकृत-मानुषत्वं निषिध्य परम-तत्त्वतया स्थापनात् । अथ
व्यख्यान्तरं, मानुष-शब्दो\ऽत्र इत्य् अत्र च स्वाश्रय-शब्दश् च तथा
योग-मायाम् उपाश्रितः \[भा।पु। १०.२९.१\] इत्य् अत्र च तद्वद् इति मानुषं
मनुष्याकारं परम-सुन्दरं देहम् आश्रित्य प्रकटी-कृत्य
सच्चिदानन्द-घनत्वेन तस्य नित्यत्वात् ।

वृष्णिभिः सहेहेति वृष्णीनाम् अपि तादृशत्वं व्यञ्जितम् । यदु-पुर्यां
श्री-द्वारिकायां करीति प्राकट्य-सम्बन्धीनि कियन्ति वर्षाणि
मर्यादा-कृत्येत्य् अर्थः । मधुपुर्याम् इति पाठे पूर्ववत् । याः पत्न्यः
अभवन् ताः कति ? कियतीनां तादृशं भाग्यं जातम् इत्य् अर्थः ।

अहो तत्-तद्-विशेषा मायानभिज्ञेन कति प्रष्टव्याः ? त्वया स्वयम् एव
सर्वे कथ्यन्ताम् इत्य् आह---एतद् इति । पृष्टम् अन्यच् चापृष्टम् अपि
कृष्णस्य नराकृति-स्वयम् भगवत अत एव विचित्रं चेष्टितं
तत्-तद्-वचन-षमर्थ्ये हेतुः---हे मुने ! तत्-तल्-लीला-मनन-शील !
नन्व् अनन्तत्वात् कथम् एकस्य सर्व-भननं स्यात् ? तत्राह---सर्वज्ञेति
। तद्-अतिरिक्तम् अपि जानासीत्य् अर्थः ॥१०-१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** देहम् इति । मानुषं मानुषीयं
देहं लोकम् ॥११॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** आमूलतः पृष्ट्वा कियद् अवधि
पृथिव्य्-अवस्थानं च पृच्छति---देहं मानुषम् आस्थायेत्य्-आदि । मानुषं
देहम् आस्थाय स्थितैर् वृष्णिभिः सह यदु-पुर्यां मथुरायां वा अवात्सीत्
? कति वा पत्न्यश् चाभवन् ? तन् मे कथयेत्य् अर्थः । स्थितैर् इत्य्
अध्याहार्यम् । तेन च वृष्णीनां देवत्वं न मानुषत्वम् इति व्यङ्ग्यम् ।
यदुषूपजन्यताम् \[भा।पु। १०.१.२२\] इति वक्ष्यमाणत्वात् । मानुषं देहं
राज-कन्या-भावेन मानुषीं तनुम् आश्रित्य पत्न्यो वा कत्य् अभवन्न् इति
वान्वयः । तेन च तासां सर्वासां लक्ष्मीत्वम् आयातम् ॥११॥

स उपसंहरति---एतद् अन्यच् चेत्य्-आदि । एतद् इति यद् यत् पृष्टम् अन्यद्
इति यद् अपृष्टं वा । ननु कथम् अहं सर्वम् एव ज्ञास्यामि ?
तत्राह---सर्वज्ञः । अत एवार्हसि । चरणारविन्दे स्वस्य योग्यतां
दर्शयति---श्रद्दधानायेति । अत एव विस्तृतं यथा स्यात् ॥१२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मधुनां पुर्यां
मथुरायां द्वारकायां च, मातुर् भ्रातरं कंसं कस्माद् अवधीत् ?
अतद्-अर्हणं मातुलत्वाद् वधानर्हम् । वृष्णिभिः सह कति वर्षाणि
अवात्सीत् ? वर्षाणि कथम्-भूतानि ? मानुषं देहम् आश्रित्य वर्तमानानीत्य्
अर्थः । ततश् च मनुष-मानेन कति वर्षाणीत्य् अर्थः फलितः,
परमात्मा नराकृति \[भा।पु। ९.२३.२०\] इति, नराकृति परं ब्रह्म
\[वि।पु। ४.११.४\] इति, गूढं परं ब्रह्म मनुष्य-लिङ्गम् \[भा।पु।
७.९.४८\] इत्य्-आदिभिर् मनुष्यत्वस्यैव स्वरूप-लक्षणत्वाद् व्याख्यान्तरं
न घटते ॥१०-१२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** यदूनां पुर्यां
श्री-मथुरायां द्वार्वत्यां च । मातुर् भ्रातरं कंसं कस्माद् अवधीत् ।
मातुलत्वाद् अद्धा तद्-अर्हणं वधायोग्यम् ॥१०॥

देहं श्री-विग्रहं मनुष्य-सन्निवेशित्वान् मनुष्य-चेष्टा-प्राचुर्याच् च
मानुषम् आश्रितं चक्षुर् आश्रित्य रूपे स्थित इत्य्-आदिवत् प्रकाशेत्य् अर्थः
। मधु-पुर्यां कति वर्षाण्य् अवासीत् मनुष्य-सन्निवेशित्वं तस्य
स्वरूप-लक्षणं, गूढं परं ब्रह्म मनुष्य-लिङ्गम् \[भा।पु। ७.९.४८\]
इति नारदः । पराशरश् च, यत्रावतीर्णं कृष्णाख्यं परं ब्रह्म
नराकृति \[वि।पु। ४.११.४\] इत्य् अभाणीत् । यो यच्-चेष्टा-प्रचुरः स तत्
तथा व्यपदिश्यते । यथा मनुष्योऽपि राजा देववत् सिंहवच् च
विचेष्टनान् नृदेवो नृसिंहश् चेति । मानुषं भौतिकं देहम् आश्रित्य
गृहीत्वेत्य् अर्थस् तु दुर्धी-विजृम्भित एव । तत्त्वं परं योगिनां
\[भा।पु। १०.४३.१७\] इति तद्-देहस्य पर-तत्त्वत्वेनोक्तेः ॥११॥

अनभिज्ञेन मया ते विशेषाः कति प्रष्टव्याः ? स्वयम् एव सर्वज्ञेन
भवता सर्वे ते कथ्यन्ताम् इति भावेनाह सर्वम् इति ॥१२॥

**\॥।**

॥ १०.१.१३ ॥

**नैषातिदुःसहा क्षुन् मां त्यक्तोदम् अपि बाधते ।**

**पिबन्तं त्वन्-मुखाम्भोज-च्युतं हरि-कथामृतम् ॥**

**श्रीधर-स्वामी (भावार्थ-दीपिका) :** ननु क्षुत्-तृड्भ्यां पीडितस्य
तव कुतः श्रवणावकाशः ? तत्राह---नैषेति । **त्यक्तोदकस्यापि**
मम जीवनं **हरि-कथामृत**-पान-निमित्तं, तद्-उपरमे सद्य एव
जीवितं न स्याद् इत्य् अर्थः ॥१३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नैषेति । **या क्षुद्**
ब्रह्मण्यम् अपि **मां** मुनि-कण्ठे\ऽहिं न्यधापयद् इति
द्योतयति---**त्यक्तोदम्** आचमनं विनेति बोध्यम् । अन्यथा
सन्ध्योपासनादि-विहिताचमनाकरणाद् अशुचेः श्रवणाधिकार एव न स्याद्
इति । **पिबन्तम्** इति वर्तमान-निर्देशेन क्षणम् अपि पान-विगमे सैव
विवेक-हारिणी क्षुत् प्रादुर्भविष्यतीति ज्ञपयति । इहाम्भोज-पदेन
कथामृतस्य मधुरत्वम् आरोपितं, तेन च तस्य मादकत्वं व्यज्य
स्वस्य मत्तत्वाद् एव विप्र-शापादि-सर्व-दुःख-विस्मारकत्वं ध्वनितम्
।

यद् वा, अमृत-पदेन मुखाम्भोजस्य चन्द्रत्वम् आरोपितं, तेन
मुखस्याम्भोजत्वात् सौरभ्यं, चन्द्रत्वाद् आह्लादकत्वम्,
सर्व-श्रोतृ-तमो-हारित्वं, स्वस्य चकोरत्वं च व्यञ्जितम् । सर्वथैव
श्री-कृष्ण-कथा-सक्तिर् द्योतितेत्य् अन्ये ॥१३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अन्यथाधुनैव मत्-प्राणा
निर्यास्यन्तीत्य् आह---नेति । एषानशन-व्रतोत्था । सर्वानर्थ-मूलतया
प्रसिद्धा वा । यद् वा, दुःख-प्रदत्वेन सर्वैर् अनुभूयमाना । यया
हि मया मुनि-गले मृत-सर्प-प्रक्षेपणापराधः
कृतोऽतोऽतिदुःसहात्यन्त-दुःखेनैव सह्या । किं वा सोढुम् अत्यन्तम्
अशक्यापि । तत्र हेतु-विशेषः---त्यक्तोदम् इति ।

यद् वा, अन्यैर् अतिदुःसहापि मां सदा विविध-भोगेन मृदुतराङ्गम् अपि,
तत्र च त्यक्तोदकम् अपि न बाधते न व्यथयति । किं वा,
कथा-श्रवणादौ कञ्चिद् विघ्नम् अपि कर्तुं न शक्नोतीत्य् अर्थः । नञः
सर्वादौ निर्देशो निषेधस्यात्यन्तापेक्षया । तत्र हेतुः---हरेः
सर्व-दुःख-हरस्य भगवतः कथैवामृतं संसार-विस्मरणादिना
परम-मादकत्वान् मधुरतरत्वाच् च । तत् पिबन्तं परमासक्त्या
सेवमानम् इत्य् अर्थः । वर्तमान-प्रयोगेण पानेऽविच्छेद उकः । अतस्
तद्-विच्छेदो\ऽनुचित इति भावः ।

यद् वा, पाने प्रवर्तमान-मात्रं इत्य् अर्थः । इति देव-भोग्याद् अमृताद्
विशेष उक्तस् तस्मिन् पीते सत्य् एव क्षुद्-बाधाद्य्-उपरमात् ।

किं च, तव मुखम् एवाम्भोजं सुन्दराकारत्वादिना, तस्माच् च्युतं
सारांशतया क्षरितम् इति प्रसिद्धामृतस्येव शैत्य-सौर्भ्यादिना
सर्व-ताप-हारित्व-मनोहरत्वादि-गुण-विशेषो दर्शितः ।
श्री-भागवतोत्तम-मुखेन श्री-भागवत-कथाया माधुरी विशेषोदयात्
॥१३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो भगवन् ! मया पूर्वं
महानुभाव-विप्रापराध-जन्मानुताप-दुःखम् अर्चितः प्राणानां
त्याजकतया लब्धं येनैवोदकम् अपि त्यक्तम् किन्त्व् अनेन कथामृतेनैव
ते रक्षिताः । अतस् तद् विनाधुनैव मत्-प्राणा निर्यास्यन्तीत्य् आह---नेति
। **अतिदुःसहा** अतिकृच्छ्रेणैव, न तु स्वेच्छया सह्येति मुनि-गाले
मृत-सर्प-निक्षेप-हेतु-मदीय-तृष्णावत् सर्वानर्थ-मूलम् अपि सेत्स्यत्य्
अर्थः । तत्राप्य् एषा अनशनोत्था । तत्रापि हेतु-विशेषस् **त्यक्तोदम्**
अपि उदकम् अपि त्यक्तवन्तम् इत्य् अर्थः । तादृश-तृष्णयापि सहितेति
विवक्षितम् । सापि **मां न बाधते** । तथा पीडां नानुभवामीत्य्
अर्थः ।

यद् वा, अन्यैर् अतिदुःसहापि माम् अपि सदा विविध-भोगेन मृदुतराङ्गम्,
अपि तत्र त्यक्तोदकम् अपि न बाधते । किं वा, कथा-श्रवणादौ कञ्चिद्
विघ्नम् अपि कर्तुं न शक्नोतीत्य् अर्थः । नञः सर्वादौ निर्देशः
निषेधस्यात्यन्तापेक्षया ।

तत्र हेतुः---**हरेः** सर्व-दुःख-हरस्य भगवतः
**कथैवामृतं** संसार-विस्मरणादिना परम-मादकत्वान्
मधुरतरत्वाच् च तत् **पिबन्तं** परमासक्त्या सेवमानम् इत्य् अर्थः ।
अतः क्षुधा-मात्र-निरसनं तस्या किम् आश्चर्यम् ? इति भावः ।

एवं प्रसिद्धामृताद् वैशिष्ट्यम् उक्तम्, वर्तमान-प्रयोगेण पानाविच्छेद
उक्तः । अतस् तद् विच्छेदो\ऽनुचित इति भावः । यद् वा, पाने
प्रवर्तमान-मात्रं तद् आरम्भेवारभ्येत्य् अर्थः । किं पुनर् अधुना
श्री-कृष्ण-कथां पिबन्तम् इति भावः ।

किं च, तव मुखम् एवाम्भोजं सुन्दराकारत्वादिना तस्मात्
परमामोद-युक्तात् पात्रात् क्षरितम् इति गुण-प्रकर्षो दर्शितः ।
श्री-भागवतोत्तम-मुखेन भागवत-कथाया माधुरी-विशेषोदयात् ।

यद् वा, अमृत-क्षरणेनास्याम्भोजस्यालौकिकत्वं दर्शितम् । तादृग्
अम्भोजं यद्वद् अमृतम् एव स्रवति, तद्वत् त्वन्-मुखम् अपि
श्री-हरि-कथामृतम् एव स्रवतीति । एवं श्री-परीक्षितो
गाढ-राग-व्यक्तिर् जाता ॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नैषेति । श्री-परीक्षितो
गाढ-राग-व्यक्तिः त्यक्तोदम् अपीति उदकम् अपि त्यक्तवन्तम् इत्य् अर्थः
सम्यक् ॥१३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्षुधा-तृष्णा-व्याकुलस्
त्वं क्षणं विश्राम्येति भावादीर् इत्य् आह---नैषेति । या **क्षुत्**
ब्रह्माण्यम् अपि **मां** मुनि-गले सर्पं न्याधापयद् इति भावः ।
**त्यक्तोदं** सम्प्रति तु त्यक्त-जलम् अपि । तस्यापि बाधाभावे
हेतुः---**पिबन्तम्** इति । वर्तमान-निर्देशेन क्षणम् अपि पान-विगमे
सैव विवेक-हारिणो क्षुधा प्रादुर्भविष्यतीति ज्ञापयति ।
अत्राम्भोज-पदेन कथामृतस्य मधुत्वम् आरोपितम् । तेन च तस्य
मादकत्वम् अभिव्यज्य स्वस्य मत्तत्वाद् एव
विप्र-शापादि-सर्व-दुःक-विस्मारकत्वं ध्वनितम् ।

यद् वा, अमृत-पदेन मुखम्भोजस्य चन्द्रत्वम् आरोपितम् । तेन
मुखस्याम्भोजत्वात् सौरभ्यं चन्द्रत्वाद् आह्लादकत्वं
सर्व-श्रोतृ-जन-तमो-हारित्वं, स्वस्य च चकोरत्वं व्यञ्जितम् ।
सर्वथैव कथायां गाढासक्तिर् द्योतिता ॥१३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** न च क्षुत् तृङ् व्याकुलस्
त्वं क्षणं विरमेति वाच्यम् इत्य् आह---नैषेति ॥१३॥

**\॥।**

॥ १०.१.१४ ॥

सूत उवाच---

**एवं निशम्य भृगु-नन्दन साधु-वादं**

**वैयासकिः स भगवान् अथ विष्णु-रातम् ।**

**प्रत्यर्च्य कृष्ण-चरितं कलि-कल्मष-घ्नं**

**व्याहर्तुम् आरभत भागवत-प्रधानः ॥**

**श्रीधर-स्वामी (भावार्थ-दीपिका) : एवं साधु-वादं** समीचीनं
प्रश्नम् । **भागवत-प्रधानो** भागवतेषु श्रेष्ठः ॥१४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रत्यर्च्य** संश्लाघ्य ।
**व्याहर्तुं** वक्तुम् । **भागवता** भगवद्-भक्ता एव **प्रधानानि**
यस्य स तथा, प्रधानं प्रकृतौ मुख्ये इति कोशात् । नित्यं
विष्णु-जन-प्रियः \[भा।पु। १.७.११\] इत्य्-उक्तेः ॥१४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : भागवत-प्रधानः**
श्रेष्ठः । प्रधान-शब्दो विशेष्य-निघ्नोऽपि वर्तते । प्रधान-हरिता
मुद्गाः इति प्रयोगात् । यद् वा, भागवतं शास्त्रं भागवतो धर्मो वा
प्रधानं यस्य स तथा ॥१४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तादृश-तद्-उक्त्या
परम-प्रीतः सन् श्री-बादरायणिः प्रवक्तुं प्रवृत्त इत्य् आह---एवम्
इतीदृशं । भृगुनन्दनेति शौनकस्य सम्बोधनं प्रहर्षोदयात् । अथ
तत्-प्रश्नानन्तरम् एव स परमानिर्वचनीय-माहात्म्यः बतो वैयासकिः
वेद-व्यासनात् व्यासः, तस्य सर्व-वेद-तत्त्वज्ञस्य
परम-सङ्कल्प-लब्धः पुत्रः । भगवान्, तल्-लक्षणं
श्री-विष्णु-पुराणे---

> प्रवृत्तिं च निवृत्तिं च भूतानाम् अगतिं गतिम् ।
>
> वेत्ति विद्याम् अविद्यां च स वाच्यो भागवान् इति ॥ \[वि।पु। ६.५.७८\]

किं वा, श्री-भगवद्-भागवतयोर् अभेदाभिप्रायेण । अत एव विष्णुना
गर्भे प्रविष्टेन भगवता रातं ब्रह्मास्त्रतो रक्षित्वा
श्री-युधिष्ठिरादिभ्यो दत्तम् । किं वा, आदत्तं स्वीकृतम् इति तस्यापि
परम-भागवतत्वम् उक्तम् । अत एव **प्रत्यर्च्य** साधु साध्व् इत्य्
एवम् ।

किं वा, वक्ष्यमाण-प्रकारेण विविध-श्लाघया सम्मान्य । यद् वा,
श्री-गुरुर् अयं यथा विविधोपचारैः पूजितस् तैर् एव तं प्रतिपूज्य
**कृष्णस्य** सर्व-चित्ताकर्षकस्य भागवतश् **चरितम्** । अतः
**कलौ** यत् **कल्मषं** सुदुस्तरं पापं, तद् अपि । यद् वा,
सर्व-पाप-हेतोः कलेर् अपि, किं पुनस् तत्-कालीन-जनस्य कल्मषं दोषम्
।

यद् वा, सर्व-पाप-हेतोः कलेर् अपि किं पुनस् तत्-कालीन-जनस्य कल्मषं
दोषम् । यद् वा, "किं तत्त्वं ? किं फलं ? किं वा साधनम् ?"
इत्य्-आदि-विषयकः कलिः कलह एव कल्मषं
श्री-भगवन्-माहात्म्यानिर्धारात् तद् धन्तीति तथा तत् ।
श्री-भगवच्-चरित-श्रवणादिनैव तन्-माहात्म्य-विज्ञानाद्
अशेष-कलह-दोष-निवृत्तेः ।

यद् वा, कलिं च, अत एव कल्मषं च, सर्व-दुःख-मूलं च पापं
संसार-दुःखम् एव वा हन्तीति सर्व-दुःक-हन्तृत्वम् उक्तम् ।

यद् वा, कथम्-भूतं विष्णु-रातम् ? कलि-कल्मष-घ्नं
कलि-रूप-कल्मष-जयिनम् । सुख-प्रदत्वं सुखमयत्वं च कृष्णेत्य्
अनेनैव ध्वनितम् ।

ननु, राज-सभायां विविध-वासन-मुनि-गणाग्रे परम-गोप्यं तत् कुतः
प्रकाशितं? तत्राह---भागवतेति । तैर् व्याख्यातम् एव ।

यद् वा, श्री-भागवता एव श्री-भागवत-शास्त्रम् एव वा प्रधानं
श्रेष्ठं परमादरणीयं यस्य सः । अनन्यापेक्षत्वाद् इति भावः ।
श्री-शुक इति प्रेम-भरोदयेन शुकवन् मधुर-मधुर-भाषणात् । तथा
च ब्रह्म-वैवर्ते व्यासं प्रति श्री-कृष्ण-वाक्यं---

> व्यास त्वदीय-तनयः शुकवन् मनोज्ञं ब्रूते ।
>
> वचो भवतु तच् छुक एव नाम्ना ॥ इति ।

एवम् अग्रेऽप्य् ऊह्यम् ॥१४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तादृश-तद्-उक्त्या
परम-प्रीतः सन् श्री-बादरायणिः प्रवक्तुं प्रवृत्त इत्य् आह---एवम्
इतीदृशं । **भृगुनन्दन** इति शौनकस्य सम्बोधनं प्रहर्षोदयात् ।
अथ तत्-प्रश्नानन्तरम् एव स परमानिर्वचनीय-माहात्म्यः
[बतो]{।मर्क्}**वैयासकिः** वेद-व्यासनात् व्यासः, तस्य
सर्व-वेद-तत्त्वज्ञस्य परम-सङ्कल्प-लब्धः पुत्रः । भगवान्,

> उत्पत्तिं प्रलयं चैव[^९] भूतानाम् अगतिं गतिम् ।
>
> वेत्ति विद्याम् अविद्यां च स वाच्यो भगवान् इति ॥ \[वि।पु। ६.५.७८\]
> इति श्री-विष्णु-पुराणात् ।

[^९]: थिस् इस् थे रेअदिन्ग् फ़ोउन्द् इन् व्प्।


किं वा, भगवद्-भागवतयोः समानादरणीयत्वेन साधवो हृदयं मह्यं
साधुनां हृदयं त्व् अहम् \[भा।पु। ९.४.६५\] इति रीत्या चाभेदाभिप्रायात्
। **विष्णुना** गर्भे प्रविष्टेन भगवता **रातं** ब्रह्मास्त्रतो
रक्षित्वा श्री-युधिष्ठिरादिभ्यो दत्तम् । किं वा, रातं स्वीकृतम् इति
तस्यापि परम-भागवतत्वम् उक्तम् । **प्रत्यर्च्य**
वक्ष्यमाण-प्रकारेण विविध-श्लाघया सम्मान्य **कृष्णस्य**
सर्व-चित्ताकर्षकस्य भागवतश् **चरितम्** ।

किं च, **कलौ** यत् **कल्मषं** सुदुस्तरं पापं, तद् अपि । यद् वा,
सर्व-पाप-हेतोः कलेर् अपि, किं पुनस् तत्-कालीन-जनस्य कल्मषं दोषम्
। यद् वा, "किं तत्त्वं ? किं फलं ? किं वा साधनम् ?"
इत्य्-आदि-विषयकः कलिः कलह एव कल्मषं
श्री-भगवन्-माहात्म्यानिर्धारात् तद् धन्तीति । तथा
तच्-छ्री-भगवच्-चरित-श्रवणादिनैव तन्-माहात्म्य-विज्ञानाद्
अशेष-कलह-दोष-निवृत्तेः । यद् वा, कलिं च, अत एव कल्मषं च,
सर्व-दुःख-मूलं च पापं संसार-दुःखम् एव हन्तीति
सर्व-दुःक-हन्तृत्वम् उक्तम् । यद् वा, कथम्-भूतं विष्णुरातम् ?
कलि-कल्मष-घ्नं कलि-रूप-कल्मष-जयिनम् ।

ननु, राज-सभायां विविध-वासन-मुनि-गणाग्रे परम-गोप्यं तत् कुतः
प्रकाशितं? तत्राह---भागवतेति । भागवता एव
श्री-भागवत-शास्त्रम् एव वा प्रधानं श्रेष्ठं परमादरणीयं यस्य
सः । तद् उक्तम्,

> हरेर् गुणाक्षिप्त-मतिर् भगवान् बादरायणिः ।
>
> अध्यगान् महद् आख्यानं नित्यं विष्णु-जन-प्रियः ॥ \[भा।पु।
> १.७.११\] इति ।

सर्वत्राप्य् अनन्यापेक्षत्वाद् इति भावः । अथवा, भागवत-श्रेष्ठत्वात्
तेषाम् अपि मनः सजातीयं कृतवान् इति भावः । यथोक्तं श्री-प्रह्लादम्
उद्दिश्य,

> स उत्तम-श्लोक-पदारविन्दयोर्
>
> निषेवयाकिञ्चन-सङ्ग-लब्धया ।
>
> तन्वन् परां निर्वृतिम् आत्मनो मुहुर्
>
> दुःसङ्ग-दीनस्य मनः शमं व्यधात् ॥ \[भा।पु। ७.४.४२\] इति ।

अत्र प्रधान-शब्दस्य पुंस्तम् आर्षम् ॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तच् छ्रुत्वा श्री-शुको यद्
आह, तं सूतो वदति---एतन् निशम्येति । **भागवतानां** वैष्णवानां
**प्रधानः** श्रेष्ठः । प्रधानः प्रधान-शब्दो वाच्य-लिङ्गेऽपि
दृश्यते, प्रधाना हरिता मुहुर् इति दर्शनात् । यद् वा, भागवतं
शास्त्रं भागवतो धर्मो वा प्रधानं यस्य । साधु-वादं यथा स्यात् ।
साध्व् इति वादम् इति णमुल्-अन्तं वा पदं । एतद् इत्य् अस्य विशेषणं वा
॥१४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे भृगु-नन्दन शौनक
! कलौ जनिष्यमाणानाम् अपि कल्मषं संसार-दुःखं हन्तीति तत् । यद्
वा, कलि-रूपं कल्मषं हन्तीति विष्णु-रात-विशेषणम् अपि भागवतेषु
प्राधान इति पुंस्त्वम् आर्षः । यद् वा, भागवता एव मान्यत्वेन
प्रधानानि यस्य सः ॥१४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** हे भृगु-नन्दन शौनक
! भागवता भक्ता एव मान्यत्वेन प्रधानानि यस्य स वैयासकिः
॥१४॥

**\॥।**

॥ १०.१.१५ ॥

श्री-शुक उवाच---

**सम्यग् व्यवसिता बुद्धिस् तव राजर्षि-सत्तम ।**

**वासुदेव-कथायां ते यज् जाता नैष्ठिकी रतिः ॥**

**श्रीधर-स्वामी (भावार्थ-दीपिका) : व्यवसिता** कृत-निश्चया ।
**यद्** यतो बुद्धेः ॥१५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निश्चलतया स्थिति-निष्ठा
तद्वती नैष्ठिकी उत्कर्षवती वा सर्वोत्कृष्ट-श्री-कृष्ण-चरितानुयोगात् ।
निष्ठोत्कर्षे व्यवस्थायाम् इति यादवः ॥१५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वक्तृ-श्रोत्रोर् अन्यो\ऽन्यं
प्रीणनेनैव कथायां रसो जायेतेति राज्ञः प्रश्नं प्राग्
अभिनन्दति---सम्यग् इति द्वाभ्याम् । **सम्यग् व्यवसिता** सम्यङ्-निश्चया
। **वासुदेवस्य** सर्वैश्वर्य-प्रकटनार्थं वसुदेवाज् जातस्य
कथायां तच्-छ्रवणे इत्य् अर्थः। **नैष्ठिकी** परम-काष्ठां प्राप्ता
**रतिः** प्रीत्य्-उत्कर्षः । तच् च युक्तम् एवेत्य् आशयेन
सम्बोधयति---**राजर्षयो** भरताद्यास् तेषु **सत्तम** इति,
मुनि-सत्तमेतिवत् । यद्यपि तत्त्वतो भगवत्-कथा-श्रवणेन मुहुः
प्रेम्णा विवशी-भवन्तं राजानम् अवधापयितुं स्थाने स्थाने
तत्-सम्बोधनं, तथापि श्री-वैष्णवानां प्रीत्यै कुत्रापि कश्चिद् विशेषो
व्याख्यायते ॥१५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** व्याहर्तुम् आरभतेत्य् उक्त्वापि
श्री-शुक उवाचेति पुनः पृथक्-कृत्य वचनंश्रोतॄणाम् उक्तार्थाविष्टानाम्
अवधापनार्थम् । तेषां वक्ष्यमाण-श्रवणौत्सुक्ये तु क्वचिद् अपि नास्तीति
। एवम् अन्यत्रापि ज्ञेयम् । तत्र श्री-शुक इति प्रेम-भरोदयेन शुकवन्
मधुर-भाषणात् । तथा च ब्रह्म-वैवर्ते व्यासं प्रति
श्री-कृष्न-वाक्यम्,

> व्यासः ! त्वदीय-तनयः शुकवन् मनोज्ञं ।
>
> ब्रूते वचो भवतु तच् छुक एव नाम्ना ॥ इति ।

एवम् अग्रेऽप्य् ऊह्यम् ।

वक्तृ-श्रोत्रोर् अन्यो\ऽन्यं प्रीणनेनैव कथायां रसो जायेतेति राज्ञः
प्रश्नं प्राग् अभिनन्दति---सम्यग् इति द्वाभ्याम् । **सम्यग् व्यवसिता**
सम्यङ् निश्चया । **वासुदेवस्य** सर्वैश्वर्य-प्राकट्यार्थं वसुदेवाज्
जातस्य **कथायां** तच्-छ्रवणे इत्य् अर्थः । नैष्ठिकी परम-काष्ठां
रतिः प्रीत्य्-उत्कर्षः । तच् च युक्तम् एवेत्य् आशयेन
सम्बोधयति---राजर्षयो भरताद्यास् तेषु सत्तम् एति मुनि-सत्तमेतिवत्
। यद्यपि सामान्यतो भगवत्-कथा-श्रवणेन मुहुः प्रेम्णा
विवशी-भवन्तं राजानम् अवधापयितुं स्थाने स्थाने तत्-सम्बोधनं,
तथापि तत्-तत्-प्रसङ्ग-वशात् कुत्रापि किञ्चिद् विशेषो व्याख्यायते
॥१५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सम्यग्-व्यवसिता**
सम्यङ्-निश्चया । **यद्** यतो बुद्धेः । राजर्षि-सत्तमेति भा
महा-मानद ! मुनि-सत्तमेति त्वया सम्बोधितात्मनो\ऽपि त्वयि राजत्वम्
अधिकम् अस्तीति ज्ञपयति । श्लेषेण तु राज-दन्तादित्वात् तम् ऋषीणां
सत्तमानां च राजा श्री-कृष्ण-प्रियतमत्वाद् एव । यतो
जन्म-मरण-कालयोर् ब्रह्म-तेजो\ऽपि व्यर्थीकरोषीत्य् अर्थम् अप्य् अन्तर्
उपचिक्षेप ॥१५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** व्यवहर्तुम् आरभतेत्य्
उक्तम् अपि पुनः श्री-शुक उवाचेत्य् उक्तिस् तस्य शुकवन्
मधुर-भाषित्व-बोधनाय ।

> व्यासः ! त्वदीय-तनयः शुकवन् मनोज्ञं ।
>
> ब्रूते वचो भवतु तच् छुक एव नाम्ना ॥

इति ब्रह्म-वैवर्ते श्री-कृष्णोक्तेः । हे राजर्षि-सत्तम ! तव बुद्धिः
सम्यग् व्यवसितं निश्चयो यस्यास् तादृशी । यद् यतो बुद्धेः ॥१५॥

**\॥।**

॥ १०.१.१६ ॥

**वासुदेव-कथा-प्रश्नः पुरुषांस् त्रीन् पुनाति हि ।**

**वक्तारं प्रच्छकं श्रोतॄंस् तत्-पाद-सलिलं यथा ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-पाद-सलिलं श्री-गङ्गा
शालग्राम-तीर्थं वा । गङ्गा तु त्रीन् स्वर्ग-मर्त्य-पाताल-लोकान्
पुनातीति । यद् वा,

> गङ्गेति श्रवणात् प्रश्नात् कथानां च शुचिर् भवेत् ।
>
> किं पुनर् दर्शनात् स्नानान् महिमानं ब्रुवे ततः ॥ इत्य्-आदि-पुराणां
> च ।

एवं शालग्राम-शिला-तोयं सर्वेषां सर्व-पापहम् इत्य् अपि ज्ञेयम् ।

> शालग्राम-मणौ यन्त्रे स्थण्डिले प्रतीमायां वा विष्णुम् अर्चयेत् ।
>
> शालग्राम-शिला-तोयं यः पिबेत् तस्य पापं न विद्यते ।
>
> कोटि-जनाघ-नाशनं विष्णु-पादोदकम् अवश्यं पेयम् ।
>
> भूमौ बिन्दु-पातनाद् अष्ट-गुण-पाप-वृद्धिः ॥

इति तैत्तिरीय-गौतम-गृह्य-सूत्र-चतुर्दशाध्याये पूजा-प्रकरणोक्तेः ।
शालग्रामः साक्षाद् विष्णु-मुर्तिर् एवेति तज्-जलं गङ्गवत् पाद-जलम् एव,

> शालग्राम-शिला-तोयं यो ददाति करोति यः ।
>
> यो वा पिबति विप्रेन्द्र न स गर्भ-गृहे वसेत् ॥

इति त्रि-पावनत्वं श्रूयते विष्णु-धर्मे गङ्गावत् ॥१६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतस् त्वयात्माहं
मुनयो\ऽपि विविध-दुर्वासना-मलतः शोधिता इत्य् आह---वासुदेवेति ।
पुनर्-उक्तिस् तस्यैवोत्कर्ष-ख्यापनेन तन्-निष्ठार्था । कथायाः
प्रश्नो\ऽपि त्रीन् त्रिविधान् । हि निश्चितं । पुरुषान् इति तेषाम् एव
प्राधान्यात् । तत्र वक्तारं पुनातीति प्रश्नेनैव वक्तुः कथायाः सम्यक्
प्रवर्तनात् । श्रोतॄन् इति च तेनैव कथा-प्रव्र्ट्त्या श्रवण-सिद्धेः ।

यद् वा, प्रश्ने भगवन्-नामादि-सम्बन्धेनैव तन्-मात्रेणपि सर्वेषां
पावनात् । तत्र वक्तुः प्रष्टुश् चैकत्वं तस्य तस्य च तद्-योग्यत्वात्
। अधिकारानपेक्षया सर्वेषाम् एव श्री-भगवत्-सम्बन्ध-मात्रेण पावने
दृष्टान्तः । तस्य पाद-सलिलं गङ्गा, श्री-शालग्रामादि-चरणामृतं वा
॥१६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतस् त्वयात्माहं मुनयो\ऽपि
तद्-अकथन-तद्-अश्रवणादि-हेतु-मलतः शोधिता इत्य् आशयेन सामान्यत
आह---वासुदेवेति । तन्-नाम्नः पुनर्-उक्तिस् तस्यैवोत्कर्ष-ख्यापनेन
तन्-निष्ठार्थ-कथायाः प्रश्नो\ऽपि त्रीन् त्रिविधान् । हि निश्चितं ।
पुरुषान् इति तेषाम् एव प्राधान्यात् । वक्तारं प्रश्नस्यैव
पवित्री-कुर्वाणत्वात् वक्तृत्वेन स्थापितं सन्तम् एव किम् उत वक्तुं
प्रवृत्तं, किम् उततरां स्व-जन्म-भूमिं प्रच्छकम् । अस्तु तावत्
तद्-द्वयम् अपि यत आनुषङ्गिकतया तत्-प्रश्न-श्रोतॄन् अपि तत्र वक्तुः
प्रष्टुश् चैकत्वं, तस्यानेकत्वायोग्यत्वात् । अधिकारानपेक्षया सर्वेषाम्
एव भगवत्-सम्बन्ध-मात्रेण पावने दृष्टान्तः ।

तस्य पाद-सलिलं गङ्गा-जलं श्री-शालग्रामादि-चरणामृत वा । तद्
यथा प्रष्टृ-स्थानीयं तेन सेक्तारं प्रथमतः पुनाति, ततो
वक्तृ-स्थानीयं सिच्यमानं च, ततः श्रोतृ-स्थानीयानानुषङ्गिकतया
सिच्यमान-सङ्गिनो\ऽपि तथेत्य् अर्थः । तथा चैकादशे---

> श्रुतो\ऽनुपठितो ध्यात आदृतो वानुमोदितः ।
>
> सद्यः पुनाति सद्-धर्मो देव-विश्व-द्रुहो\ऽपि हि ॥ \[भा।पु।
> ११.२.१२\] इति ॥१६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्-पाद-सलिलं
श्री-शालग्रामादि-चरणामृतं, त्रीन् पुरुषान् सेक्तारं सिच्यमानं
तद्-उभय-सङ्गिनश् च पुरुषान् । यद् वा, गङ्गा यथा त्रीन्
ऊर्ध्व-मध्याधो-लोकन् पुनाति, तथैव वक्त्रादीन् त्रीन् पुरुषान्
यथा-पूर्वं श्रैष्ठ्यम् ॥१६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तत्-कथा-प्रश्नं
स्तौति---वासुदेवेति । तत्-पाद-सलिलं श्री-गङ्गा यथा त्रीन् लोकान्
पुनाति, तथा तत्-कृतस् तत्-कथा-प्रश्ने वक्त्र्-आदीन् पुरुषान् इति त्वयाहं
मुनयश् च तद्-अकथन-तद्-अचरणारविन्दादि-हेतु-मालिन्यात् पाविता इति
भावः । यथा-पूर्वं श्रैष्ठ्यम् ॥१६॥

**\॥।**

॥ १०.१.१७ ॥

**भूमिर् दृप्त-नृप-व्याज-दैत्यानीक-शतायुतैः ।**

**आक्रान्ता भूरि-भारेण ब्रह्माणं शरणं ययौ ॥**

**श्रीधर-स्वामी (भावार्थ-दीपिका) :** तत्र तावत् प्रथमं
भगवद्-अवतार-कारणम् आह---भूमिर् इत्य्-आदि-नवभिः श्लोकैः ।
दृप्त-नृप-व्याजा ये दैत्यास् तैषामनीकशतानाम् अयुतैर् यो भूरि-भारस्
तेनाक्रान्ता ॥१७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तेषु
तत्रांशेनावतीर्णस्येत्य्-आदि-प्रश्नेषु । तावत् सकल-प्रश्नेषु, यावत्
तावच् च साकल्ये\ऽवधौ माने\ऽवधारणे इत्य् अमरः । अयुतैर् अनन्तैः,
न तु तावन्-मात्र-संख्याकैः । संख्या स्वार्थम् अनन्तत्वं चाह सर्वा
शतादिका इति धरणि-देवः । ब्रह्माणं मेरु-मूर्ध-स्थं, न तु
सत्य-लोक-स्थं, जगाम धरणी मेरोः समाजे त्रिदिवौकसाम् \[वि।पु।
५.१.१२\] इति पराशरोक्तेः । दृप्ता गर्विता ये नृप-व्याजा नृपापदेशाः,
व्याजो\ऽपदेशो लक्ष्यम् इत्य् अमरः । शरणं रक्षितारम्, शरणं
गृह-रक्षित्रोः इत्य् अमरः ॥१७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दृप्तेति दैत्य-लक्षणम्,
शतायुतैर् इत्य् असङ्ख्यत्वे तात्पर्यम् । शरणं ययौ आश्रितवती
॥१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तावद् भगवद्-अवतारे
प्रसिद्धं कारणम् आह---भूमिर् इति । दृप्तेति दर्प-स्वभाव-निर्देशात्
स्थानास्थान-विवेकाभावेन सद्-अवमानादि-ज्ञपकत्वं दैत्यत्व-लक्षणम्,
शतायुतैर् इति अपरिच्छेद्यत्वम् । शरणं ययौ आश्रितवती ॥१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र तावद्
भगवद्-अवतारे प्रसिद्धं कारणम् आह---भूमिर् इति ।
दृप्त-नृप-व्याजाद् इति-वंशत्वाभावे\ऽपि कर्मणैव ये दैत्याः, तेषाम्
अनीक-शतानाम् अयुतैर् यो भूरि-भारः, तेनाक्रान्ता । ब्रह्माणं सुमेरुम्
ऊर्ध्व-स्थितम् एव, न तु सत्य-लोक-स्थम् । कृष्णावताराद् अतिपूर्वम् एव
ककुद्मिना रेवत्याः कन्यायाः सम्प्रदान-प्रश्नार्थं तत्र गतवता तेन
सहित एव क्षणानन्तरं ब्रह्मा तं प्रत्य् आह---सम्प्रत्य् अवतीर्णाय
बलदेवाय कन्या दीयताम् इति । अतस् तस्य तन्-मध्ये
क्षीरोद-तीरागमनं न वृत्तम् जगाम धरणी मेरोः समाजे त्रिदिवौकसाम्
\[वि।पु। ५.१.१२\] इति पराशरेणाप्य् उक्तम् ॥१७-१८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तत्र तावद्
भगवद्-अवतारे प्रसिद्धं हेतुम् आह---भूमिर् इति ।
**दृप्त-नृप-व्याजाद्** इति वंशत्वाभावे\ऽपि कर्मणैव ये दैत्याः, तेषाम्
अनीक-शतानाम् अयुतैर् यो भूरि-भारः, तेनाक्रान्ता । ब्रह्माणं सुमेरुम्
ऊर्ध्व-स्थितम् एव, न तु सत्य-लोक-स्थम् । कृष्णावताराद् अतिपूर्वम् एव
ककुद्मिना रेवत्याः कन्यायाः सम्प्रदान-प्रश्नार्थं तत्र गतवता तेन
सहित एव क्षणानन्तरं ब्रह्मा तं प्रत्य् आह---सम्प्रत्य् अवतीर्णाय
बलदेवाय कन्या दीयताम् इति । अतस् तस्य तन्-मध्ये
क्षीरोद-तीरागमनं न वृत्तम् जगाम धरणी मेरोः समाजे त्रिदिवौकसाम्
\[वि।पु। ५.१.१२\] इति पराशरेणाप्य् उक्तम् ॥१७.१८॥

**\॥।**

॥ १०.१.१८ ॥

**गौर् भूत्वाश्रु-मुखी खिन्ना क्रन्दन्ती करुणं विभोः ।**

**उपस्थितान्तिके तस्मै व्यसनं समवोचत ॥**

**श्रीधर-स्वामी (भावार्थ-दीपिका) :** विभोर् अन्तिके उपस्थिता सती
॥१८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** खिन्ना दीना । तस्मै
विभवे ब्रह्मणे व्यसनं निजापत्तिम् व्यसनं विपदि ध्वंसे
पानस्त्री-मृगयादिषु इति मेदिन्य्-आदयः । तद् व्यसनम् ॥१८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कथं ? तद् आह---गौर्
इति । गोरूपेति कृपा-विशेष-जननार्थम् । तत्रापि खिन्ना दुःखिता, अत
एव करुणं काकु-कम्पादि-संयुक्तं यथा स्यात् तथा रुदन्ती रुदती,
क्रन्दतीति क्वचित् पाठः । अत एवाश्रु-मुखी, अश्रु-व्याप्तानना । तथा
च, श्री-विष्णु-पुराण-हरि-वंशयोः खेदात् करुण-भाषिणी \[वि।पु।
५.१.१३\] इति ।

यद् वा, गौः पृथिवी अश्रु-मुखी भूत्वा । विशेषेण
योन्य्-आदि-व्यवधान-राहित्येन नाभि-कमलाद् आविर्भवतीति विभुस् तस्येति
साक्षात् श्री-भगवत्-पुत्रतोक्ता । अतस् तस्मै तं प्रति व्यसनं
निज-दुःखं सम्यग् उक्तवती । स्वम् इति पाठे स्वीयम् । तद्-विशेषं
श्री-विष्णु-पुराणे---

> तत् साम्प्रतम् इमे दैत्याः कालनेमि-पुरोगमाः ।
>
> मर्त्य-लोकं समागम्य बाधन्ते\ऽहर्-निशं प्रजाः ॥
>
> कालनेमिर् हतो योऽसौ विष्णुना प्रभविष्णुना ।
>
> उग्रसेन-सुतः कंसः सम्भूतः स महासुरः ॥
>
> अरिष्टो धेनुकः केशी प्रलम्बो नरकस् तथा ।
>
> सुन्दो\ऽसुरस् तथात्युग्रो बाणश् चापि बलेः सुतः ॥
>
> तथान्ये च महावीर्या नृपाणां भवनेषु ये ।
>
> समुत्पन्ना दुरात्मानस् तान् न सङ्ख्यातुम् उत्सहे ॥
>
> अक्षौहिण्या हि बहुला दिव्य-मूर्ति-धराः सुराः ।
>
> महा-बलानां दृप्तानां दैत्येन्द्राणां ममोपरि ॥
>
> तद्-भूरि-भार-पीडार्ता न शक्नोम्य् अमरेश्वराः ।
>
> विभर्तुम् आत्मानम् अहम् इति विज्ञापयामि वः ॥
>
> क्रियतां तन् महा-भागा मम भारावतारणम् ।
>
> यथा रसातलं नाहं गच्छेयम् अतिविह्वला ॥ \[वि।पु।
> ५.१.२२-२७\]इति ॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कथं ? तद् आह---गौर् इति
। गो-रूपेति कृपा-विशेष-जननार्थम् । तत्रापि खिन्ना दुःखिता, अत एव
करुणं काकु-कम्पादि-संयुक्तं यथा स्यात् तथा रुदन्ती रुदती,
क्रन्दतीति क्वचित् पाठः । अत एवाश्रु-मुखी, अश्रु-व्याप्तानना । तथा
च, श्री-विष्णु-पुराण-हरि-वंशयोः खेदात् करुण-भाषिणी \[वि।पु।
५.१.१३\] इति । विभोर् इति भगवद्-आदेशेन जगद्-वैभव-योगात् । अतस्
तस्मै तं प्रति व्यसनं निज-दुःखं सम्यग् उक्तवती । स्वम् इति पाठे
स्वीयम् । तद्-विशेषः श्री-विष्णु-पुराणे---

> तत् साम्प्रतम् इमे दैत्याः कालनेमि-पुरोगमाः ।
>
> मर्त्य-लोकं समागम्य बाधन्ते\ऽहर्-निशं प्रजाः ॥
>
> कालनेमिर् हतो योऽसौ विष्णुना प्रभविष्णुना ।
>
> उग्रसेन-सुतः कंसः सम्भूतः स महासुरः ॥
>
> अरिष्टो धेनुकः केशी प्रलम्बो नरकस् तथा ।
>
> सुन्दो\ऽसुरस् तथात्युग्रो बाणश् चापि बलेः सुतः ॥
>
> तथान्ये च महावीर्या नृपाणां भवनेषु ये ।
>
> समुत्पन्ना दुरात्मानस् तान् न सङ्ख्यातुम् उत्सहे ॥
>
> अक्षौहिण्या हि बहुला दिव्य-मूर्ति-धराः सुराः ।
>
> महा-बलानां दृप्तानां दैत्येन्द्राणां ममोपरि ॥
>
> तद्-भूरि-भार-पीडार्ता न शक्नोम्य् अमरेश्वराः ।
>
> विभर्तुम् आत्मानम् अहम् इति विज्ञापयामि वः ॥
>
> क्रियतां तन् महा-भागा मम भारावतारणम् ।
>
> यथा रसातलं नाहं गच्छेयम् अतिविह्वला ॥ \[वि।पु।
> ५.१.२२-२७\]इति ॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** गौर् धेनुर् भूत्वेति
दयोत्पादनाय । व्यसनं दुःखम् ॥१८॥

**\॥।**

॥ १०.१.१९ ॥

**ब्रह्मा तद्-उपधार्याथ सह देवैस् तया सह ।**

**जगाम स-त्रिनयनस् तीरं क्षीर-पयोनिधेः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपधार्य मत् कर्म तु
सृष्टिर् एव पालनं तु विष्णोः स च क्षीराब्धौ तद् अपि किंचित् संहारं
विना न सेत्स्यतीति सत्रि-नयन-स्यैव तत्र गमनम् उचितम् इत्यालोच्येत्य्
अर्थः । तया भूम्या ॥१९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तीरं क्षीर-पयोनिधेर्
इत्य्-आदि । क्षीरोद-शायी हि श्री-कृष्णस्य प्रधानांशः, तस्मिन्
निवेदनेनैव श्री-कृष्ण-स्थाने निवेदितं भवति । श्री-कृष्ण-सन्निधौ
गन्तुम् असमर्थैर् अस्माभिर् एतद् एव कार्यम् इति संमन्त्र्य
क्षीर-पयोनिधि-तीरम् एव जग्मुः ।

हरि-वंशे हरि-वंश-पर्वणि चैवं-विध-विस्तारे विष्णुं प्रति
नारद-वाक्यम्---

> वसुन्धरायाः साहाय्यार्थं स्वम् अंशं नानुयुञ्जसे \[ह।वं। १.५४.१७\]
> इति, तदा गच्छ स्वयं विष्णो गच्छाव पृथिवी-तलम् \[ह।वं।
> १.५४.८३\] इति ।

अस्यथार्थः---साहाय्यथार्थं स्वम् अंशं नानुयुञ्जसे न प्रयोजय,
अनुमतौ वर्तमाना छान्दसी । यथा देवानां अंशा नियोजिताः, तदा स्वम्
स्वम् अंशं न नियोजय, स्वयम् एव गच्छतीति भावः । एतत् कौतुकं
द्रष्टुम् अहम् अपि गमिष्यामीति गच्छावः । तदा च नारद-वाक्यानन्तरं
स विष्णुर् मनसि चकार---

> तत्र वै पार्वती नाम गुहा मेरोः सुदुर्गमा ।
>
> त्रिभिस् तस्यैव विक्रान्तैर् नित्यं पर्वसु पूजिताः ॥
>
> पुराणं तत्र विन्यस्य देहं हरिर् उदार-धीः ।
>
> आत्मानं योजयामास वसुदेव-गृहं प्रति ॥ \[ह।वं। १.५५.५०-५१\]

विचारानन्तरं यच् चकार, तद् एताभ्यां श्लोकाभ्यां प्रतिपादयति ।
तत्र क्षीरोदधेस् तीरे काचित् पार्वती नाम गुहा वर्तते । सा मेरोर् अपि
सुदुर्गमा, मेरौ सर्व-देवानां प्रचारो वर्तते, न तत्र कस्यापीति ।
पर्वसु उत्सवेषु तस्यैव विष्णोस् त्रिभिर् विक्रान्तैः
प्रदक्षिण-परिक्रमैः पूजिता स्व-स्थानस्य प्रवेशे हि स्वयम् अपि
प्रदक्षिणीकरोतीत्य् आचारः । अत्र गुहायां गत्वा देहं विष्णु-देहं
देव-दृश्यमानं विन्यस्य अन्तर्धाप्यादृश्यो भूत्वा गुहायां एव स्थीयत
इति देवान् वञ्चयित्वा पुराणम् अनादिम् आत्मानं श्री-कृष्णं वसुदेव-गृहं
प्रति योजयामासेति श्लोक-योजनेति । कथं देवैर् अलक्षितां भूत्वा
श्री-कृष्णं पार्श्वं जगाम ? इत्य् आह---उदारधीर् बुद्धि-कौशलेनेत्य्
अर्थः । तथात्रापि सर्वे ब्रह्मादयः क्षीराब्धौ शयानं
निवेदयाञ्चक्रुः । स च श्री-कृष्णम् इति रहस्यम् ॥१९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथेति माङ्गल्ये ।
श्री-भगवद्-अवतार-हेतूपसत्तेः । यद् वा, अनन्तरं सद्य एवेत्य्
अर्थः । तद् भूमेर् वचनं व्यसनं व्योपधार्यावधानेन श्रुत्वा हृदि
धृत्वा वा । त्रिनयनेन सहित इति तस्य पृथग्-उक्तिर्
भगवत्-प्रियतमत्वे तस्य विशेषतः साहाय्यापेक्षया । क्षीराब्धि-तीरे
गमनं तत्र लक्ष्म्या सह सदावस्थित्या सुलभत्वात् सुप्रसन्नत्वाच् च
॥१९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथान्तरं सद्य एवेत्य् अर्थः
। तच् चावतार-हेतूपन्यासे माङ्गल्य-सूचकम् । त्रिनयनेन सहित इति
। तस्य पृथग्-उक्तिर् भगवत्-प्रियतमत्वेन तस्य विशेषतः
साहाय्यापेक्षया । क्षीराब्धि-तीरे गमनं तत्रस्थ-भगवद्-रूपस्यैव
विष्णुत्वेन पालकत्वात् । पद्मोत्तर-खण्डे तथा व्याख्यानात्, विष्णुः
क्षीराब्धि-मन्दिरः इति । बृहत्-सहस्रनाम-स्त्रोत्रे
विष्णु-नाम-गण-पाठाच् च । तत्र तीर एव गत्वा, न तु
तत्रत्य-श्वेत-द्वीपाख्य-श्री-भगवत् पुर्याम् इति तस्यापि दौर्लभ्यम्
अभिप्रेतम् । तच् च मोक्ष-धर्मे नारायणीये व्यक्तम् एव ।

अत्र स्थाने स्थाने दर्शयिष्यमाण-वचनानुसारेण प्रक्रियेयं
ज्ञेया---प्रथमतः परम-गोलोकाधिष्ठाता स्वयं भगवान् वासुदेवाख्यः
प्रथम-व्यूहः श्री-कृष्णः । तदीय-द्वितीय-व्यूहस्य
सङ्कर्षणस्यांशांशः कारणाणर्व-शायी महत्-स्रष्टृ-पुरुषः । सो\ऽपि
सङ्कर्षणाख्यः । तदीय-चतुर्थ-व्यूहस्यानिरुद्धस्यांशो गर्भोद-शायी
अनन्त-कोटि-ब्रह्माण्ड-परमाणु-गवाक्षायमाणेषु
कारणार्णव-शायि-रोम-विवर-तुल्येष्व् अवकाशेष्व् एकैक-ब्रह्माण्ड-स्थितः
पुरुषः । सो\ऽप्य् अनिरुद्धाख्यः । तस्यांशाः क्षीरोद-धामा विष्नुः ।
तथैकैक-व्यष्ट्य्-अन्तर्यामी सर्व-भूत-स्थः पुरुषश् च ।
तृतीय-व्यूहस्य प्रद्युम्नस्यांशांशः । प्रद्युम्नस् तु
हिरण्य-गर्भान्तर्यामीति । क्वचित् तु परम-गोलोक-मध्य-वर्ती
श्री-कृष्णापर-पर्यायः शृइ-गोविन्दः, वसुदेवादयस् तु तद् आवरण-देवता
इति भेद इति ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्मेति । क्षीराब्धेस्
तीर-गमनं तस्यैव विष्णुत्वेन पालकत्वात्, तथैव पाद्मोत्तर-खण्डे
प्रतिपादितम् विष्णुः क्षीराब्धि-मन्दिरः इति, बृहत् सहस्र-नाम्नि
गुणावतार-विष्णु-नाम-वर्गे च दृष्टम् ॥१९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ पृथिवी-निवेदनं
श्रुत्वा ब्रह्मा देव-गणैः सह क्षीरोद-तीरं जगाम ।
श्री-कृष्ण-लोक-गमनं प्रत्यसामर्थ्यात् । क्षीरोद-शायी अनिरुद्ध एव
तस्मिन्न् एवास्य निवेदनम् इत्य् आशयेनाह---ब्रह्मा तद् उपधार्येत्य्-आदि
॥१९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद्-उपधार्यार्थं
जगामेत्य् अथ-शब्दाधिक्याद् इदं लभ्यते । विश्व-सृष्टिर् एव मत्-कर्म,
पालनं तु विष्णोर् एव कर्म, स च विष्णुः क्षीराब्धिस्थ इति तत्रैव
गत्वेदं निवेदनीयम् इति पराममर्श । ततो जगामेति । तत्र
कार्य-द्वयम् उपस्थितं पृथ्वी-पालनं दैत्य-संहरणं च । तत्र
प्रथमार्थं देवेन्द्रं वा आज्ञापने चाधिकरः । वृषाकपिम् इति, वर्षति
कामान् आकम्पयति प्रयोजनं चोक्तम् ॥१९-२०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ब्रह्मा तद्-व्यसनम्
उपधार्य निशम्य अथेत्य् अधिकत्वाद् इदं लक्ष्यते । सृष्टिर्
मत्-कर्म-रक्षणं तु विष्णोरतस्त क्षीरधि-निलयं प्राप्येदं निवेद्यम्
इति विममर्श । ततः सुमेरु-शिखरात् क्षीर-पयोनिधेस् तीरं जगाम ।
तया भूम्या सह ॥१९॥

**\॥।**

॥ १०.१.२० ॥

**तत्र गत्वा जगन्नाथं देव-देवं वृषाकपिम् ।**

**पुरुषं पुरुष-सूक्तेन उपतस्थे समाहितः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र क्षीर-सागरे ।
पुरुषं पुरुष-सूक्तेन सहस्र-शीर्षा
इत्य्-आदि-षोडश-र्च-मण्त्रेणोपतस्थे, उपान् मन्त्र-करण
इत्य्-आदिनात्मनेपदम् । जगन्नाथत्वं राजादेर् अप्य् अस्ति,
तद्-वारणाय---देव-देवम् इति । इन्द्रादि-वारणाय वृषाकपिम् । वर्षत्य्
अभीष्टम् इति वृषः, अकाद् दुःखात् पाति तत्-पिनष्टीति वा\ऽकपिः, स चासाव्
अकपिश् चेति वृषाकपिस् तम् । यद् वा, काज्जलाद् भूमिम् अपाद् इति कपिः,

> कपिर् वराहः श्रेष्ठश् च धर्मश् च वृष उच्यते ।
>
> तस्माद्-वृषाकपिं प्राह कश्यपो मां प्रजापतिम् ॥ इति व्यासोक्तेः ।

यद् वा, वर्षतीति वृषा वासवो वृत्रहा वृषा इत्य् उक्तेर् इन्द्रस् तम् अकाद्
ब्रह्म-हत्या-दुःखात् पातीति वृषाकपिस् तम् । इन्द्रं च वृत्र-वधतस्
तम् असि प्रविष्टम् इत्य्-आद्य्-उक्तेः । समाहितः समाधि-निष्ठः । गिरं
समाधाव् इति प्रतिपदं वक्ष्यमाणत्वात् ॥२०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एतद् एव
विवृणोति---तत्र गत्वेत्य्-आदि । पुरुषं श्री-नारायणम् उपतस्थे
॥२०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र तीरे गत्वा, न तु
तत्रत्य-श्वेतद्वीपाख्य-श्री-भगवत्-पुर्याम् इति तस्या अपि दौर्लभ्यम्
अभिप्रेतम् । तच् च मोक्ष-धर्मे नारायणीये व्यक्तम् एव । पुरुषम् इति
सदा तत्र पुरि शयनाभिप्रायेण विराड् अन्तर्यामितया वा । समहितस्
तद्-एक-चित्तः सन् । उपतस्थे भक्त्या तुष्टाव । कुतः ? जगतां
नाथं विशेषतश् च देवानां देवं पूज्यं जगत्-पालनार्थं देवैः
स्तुत्यत्वाद् इति भावः । किं च, वर्षति कामान् आकम्पयति क्लेषान् इति
वृषाकपिस् तम् इति प्रयोजनं चोद्दिष्टम् ।

पुरुष-सूक्तेनैवोपस्थितिस् तस्य वैदिकतया
भगवन्-माहात्म्य-विशेष-परतया च पुरुषोत्कर्षैकोपयोगितया च तथा
तदानीं गोकुलादि-लीलानभिव्यक्त्या च सर्व-स्तोत्रेभ्यः श्रैष्ठ्यात्
॥२०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुरुषम् इति ।
महत्-स्रष्टृ-महा-पुरुष-भेदाभिप्रायेण । अतः
पुरुष-सूक्तेनैवोपतस्थे भक्त्या तुष्टाव, तेन च स्तुतिस् तस्य
महिम-विशेष-सूचनार्थं वेद-प्रमाणकता-ज्ञापनार्थं च समहितस्
तद्-एक-चित्तः सन् । कुतः ? जगतां नाथं विशेषतश् च देवानां देवं
पूज्यं जगत्-पालनार्थं देवैः स्तुत्यत्वाद् इति भावः । किं च, वर्षति
कामान् आकम्पयति क्लेषान् इति वृषाकपिस् तम् इति प्रयोजनं चोद्दिष्टम्
॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्र गत्वा किम् अकरोद् इत्य्
आह---तत्र गत्वेत्य्-आदि । पुरुषम् अनिरुद्धं पुरुष-सूक्तेन उपतस्थे
। कीदृशम् ? इत्य् आह---जगन्नाथम् इत्य्-आदि विशेषणानि । तस्मिन्न्
निवेदित एव भगवान् श्री-कृष्णोऽपि निवेदित इति कृत्वा तम् एवास्तौत् ।
श्री-कृष्णं साक्षाद्-गमनासामर्थ्यात् तत्र न गतम् इति ।
श्री-कृष्ण-लोकस्य श्री-कृष्णेच्छयैव साक्षाद्-भावः, न स्व-सामर्थ्यात्
।उक्तं च, मनीषितानुभावोऽयं मम लोकावलोकनम् \[भा।पु। २.१.२९\]
इति । मनीषिता ममैवेच्छा ॥२०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** जगन्नाथम् इति तत्र
गमनस्य न्याय्यत्वम् । देवदेवम् इति तन्-निवेदन-चरणारविन्दार्हत्वम्
। वर्षति वाञ्छितम् आकम्पयति दुःखम् इति प्रयोजन-सम्पादकत्वम् ।
पुरुष-सूक्तेनोपतस्थे तुष्टाव । समाहित एकाग्र-चित्तः सन् ॥२०॥

**\॥।**

॥ १०.१.२१ ॥

**गिरं समाधौ गगने समीरितां**

**निशम्य वेधास् त्रिदशान् उवाच ह ।**

**गां पौरुषीं मे शृणुतामराः पुनर्**

**विधीयताम् आशु तथैव मा चिरम् ॥**

**श्रीधर-स्वामी (भावार्थ-दीपिका) :** पौरुषीं पुरुषस्य भगवत
इयं पौरुषी तां गां वाचं मे मत्त आशु शृणुत । मा चिरम् अविलम्बतं
तथैव विधीयतां चेति ॥२१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : समाधाव्** इति तादर्थ्ये
सप्तमी । देव-कार्य-समर्थनार्थम्, समाधिर्
ध्यान-सन्धान-प्रतिज्ञासु समर्थने इत्य् अभिधान-चिन्तामणिः ।
**पौरुषीं** पुरुषेण भगवता प्रोक्ताम् । गच्छति श्रोत्रम् इति गौर्
वाक्, तां । **तथैव** यथाहं ब्रवीमीति **विधीयतां** क्रियताम्
॥२१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** उपासनानन्तरं गगने
प्रादुर्भूतां वाणीं श्रुत्वा ब्रह्माह---गां पौरुषीम् इत्य्-आदि ।
पुरुष-सम्बन्धिनीः गाः वाचं शृणुत, पुरुषो यद् उवाच, तद् अवधारयेति
भावः ॥२१॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गगने समीरिताम् आकाशजाम्
अदृष्ट-वक्तृकाम् इत्य् अर्थः । इत्य् अदृश्यमानेन श्री-भगवता नारायणेन
तदीयेन वा केनचिद् उक्तां समाधौ तत्रापि गगने समीरिताम् इति
परमादृश्यत्वम् उक्तम् । अग्रे श्री-वृन्दावनादौ तस्य तादृश-क्रीडया
तदानीन्तनानां भाग्य-विशेष-बोधनार्थम् । **ह** स्फुटं हर्षे वा ।
**पौरुषीं** पुरुषो विराड् अन्तर्यामी नारायणस् तदीयाम् इति । तस्यां
तेषां विश्वासार्थम् पुनः पश्चात् तथैव तद्-अनुरूपम् एव विधीयतां
युष्माभिः सर्वैर् एवेति वा । हे अमराः ! इति तदैवामरत्वं नाम
सिद्ध्येद् इति भावः ॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** समाधौ तत्रापि गगने
समीरिताम् अदृष्ट-वक्तृकाम् इत्य् अर्थः । इत्य् अदृश्यमानेन
श्री-भगवतोक्तां समाधौ श्रुत्वेति, परमादृश्यत्वम् उक्तम् । अग्रे
श्री-वृन्दावनादौ तस्यापि परमांशिनः स्वयं भगवतः श्री-कृष्णस्य
तस्य तादृश-क्रीडया तदानीन्तनानां भाग्य-विशेष-बोधनार्थम् । **ह**
स्फुटं हर्षे वा । **पौरुषीं** स्वयं तद्-रूपेण पुरुषेणोक्ताम् इति ।
तेषां तस्यां विश्वासार्थम् आशु स्तव-कोलाहलं परित्यज्य शृणुत । हे
अमराः ! इति तदैवामरत्वं नाम सिद्ध्येद् इति भावः ॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गिरम् इत्य्-आदि त्रयम् ॥२१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपासनानन्तरम्
अनिरुद्धस्यैव गगने प्रादुर्भूतां वाणीं ब्रह्मा अश्रौषीद् इत्य्
आह---गिरं समाधाव् इत्य्-आदि । गगने समीरितां तस्य वाणीं निशम्य
वेधास् त्रिदशान् उवाच । ताम् एव गिरम् आहेत्य् अर्थः । किं तद् ? इत्य्
आह---गाम् इत्य्-आदि । मे मत्तः सकाशात् पौरुषीं गां वाचं---हे अमराः
शृणुत । पौरुषीम् इति आनिरुद्धीम् । श्रुत्वा च तद्-अनुरूपम् आचरत चेत्य्
आह---विधीयताम् आश्व् इत्य्-आदि ॥२१॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समाधौ तत्रापि गगने
समीरिताम् इति क्षीरोद-नाथस्यापि ब्रह्मणापि दुर्लभ-दर्शनत्वम्
अभिव्यज्य तद्-आदि-परमांशिनः साक्षात् पुरुषोत्तमस्य कृष्णस्याग्रे
प्रापञ्चिक-लोक-मात्र-दृश्यत्वे तदीय-कृपातिशयः एव हेतुर् व्यञ्जितः ।
पौरुषीं पुरुषस्य क्षीरोद-नाथस्य गां वाचम् ॥२१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तद्-आज्ञां ब्रह्मा देवान्
अवोचद् इत्य् आह---गिरम् इति । समाधौ तत्रापि गगने समीर्ताम्
अदृष्ट-वक्तृकाम् इत्य् अर्थः । गां वाणीम् । पौरुषीं पौरुषेणोक्ताम् ।
अत्रांशांशस्य क्षीराब्धि-पतेर् ब्रह्मादि-दुर्लभ-दर्शनत्वेन
महैश्वर्येण तत्-परंआंशिनः कृष्णस्यैश्वर्ये महान् अतिशयो व्यज्यते ।
तथापि देव-मानवादि-निखिल-लोक-लक्षतत्त्व् तच्-चरिताभिधानं
तत्-कृपातिशय-हेतुकम् । तद् धि निगूढ-पारमैश्वर्यं चरितं
फलकाधर-मुकुरवन् मनोहरं भवति ॥२१॥

**\॥।**

॥ १०.१.२२ ॥

**पुरैव पुंसावधृतो धरा-ज्वरो**

**भवद्भिर् अंशैर् यदुषूपजन्यताम् ।**

**स यावद् उर्व्या भरम् ईश्वरेश्वरः**

**स्व-काल-शक्त्या क्षपयंश् चरेद् भुवि ॥**

**श्रीधर-स्वामी (भावार्थ-दीपिका) :** विज्ञापनात् पुरैव पुंसा
ईश्वरेण ज्वरस् तापोऽवधृतोऽवधारितः ॥२२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अवधृतो निश्चितः
॥२२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तद् एव किम् इत्य्
आह---पुरैवेति । पुंसा श्री-कृष्णेन पुंसः पुरुषान् स्यति अवसाययति
अन्तयति स्वस्मिन् विलापयति, योऽन्त-कर्मणि सन्ध्य्-अक्षराणां आकारे सति
आतो मनिन् क्वनिब् वनिपश् च \[पा। ३.२.७४\] इति पुंसा इति गोषादिवत् तस्य
तृतीयैक-वचनेऽपि तथैव रूपम् । पुरैव भवतां निवेदन-प्राग् एव
धरा-ज्वरो विदितो मया, भवतां निवेदनानन्तरं यन् निवेदनं तस्य
च प्राग् एवेत्य् अर्थः । सर्वज्ञत्वात् तस्य निवेदनापेक्षा नास्त्य् एव ।

विदित एवास्तु धरा-ज्वर इति किम् उक्तं तद् उच्यताम् इत्य् आह---भवद्भिर्
अंशैर् यदुषूपजन्यताम् इति । नेयं पुरुषस्य स्वकीया वाक्, अत एव
पुंसा विदित इति न मया विदितः, श्री-कृष्ण-वाण्य् एवानेन
पुरुषेणानुकृतेति यावत् । अत एव स यावद् ऊर्व्या भरम् ईश्वरेश्वर इत्य्
अत्र ईश्वरेश्वरत्वेन प्रतिपादितम् । कार्यथार्थे सम्भविष्यति इत्य्
उक्तं । पुरुषस्य वाक् ब्रह्मणा देवेभ्यः प्रतिपादिता ॥२२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुरुष-निःसृतां गां
एवार्थतः प्रतिपादयति---पुरेति चतुर्भिः । **पुंसा** यस्याहम् अंशस्
तेन पुरुषोत्तमेण **पुरैवावधृत** इति तद्-विज्ञापनार्थं
युष्मत्-प्रयासेनालम् इति । यद् वा, अत एव तच्-छ्रवणार्थं स्वयं
नाविर्भूत इति भावः । अंशैर् निजाशेषांशैः सहोपजन्यताम्
पुत्र-पौत्रादि-रूपेण जनित्वा निकटे स्थीयताम् इत्य् अर्थः । यदुष्व् इति
प्रायिकत्वात् । किं वा, तत्-सम्बन्धिनाम् अपि पाण्डवादीनां
तद्-अन्तर्-भावात् ।

यद् वा, मुख्यत्वाद् ईश्वराणां अपीश्वरः इच्छा-मात्रेण सद्यः सर्वं
कर्तुं शक्तोऽपि स्व-काल-शक्त्या यदा यत् कर्तुं युज्येत, तदैव तत्
करोतीति यथा कालम् इत्य् अर्थः । स्व-शब्देन कालस्यापि
तद्-अधीनतोक्तैव । यावद् भुवि चरेत् प्रकटो भुवि वर्तेतेत्य् अर्थः
। अन्यदा तत्-तन्-नित्य-प्रिय-जनैः सह नित्यं श्री-वृन्दावनादौ
विचित्र-क्रीडां कुर्वतोऽपि तस्यान्यैर् अदृश्यत्वात् ॥२२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्य पुरुषस्यैव वाचम्
अनुवदति---पुरेति चतुर्भिः । पुंसा यस्याहम् अंशांशस् तेनादि-पुरुषेण
स्वयं भगवता श्री-कृष्णेन पुरैवावधृत इति तद्-विज्ञापनार्थं
युष्मत्-प्रयासेनालं, तथाहम् अपि तद्-वेत्ता तच्-छ्रवणार्थं स्वयं
नाविर्भूत इति भावः । अंशैर् निजाशेषांशैः सह उपजन्यताम्,

> एते हि यादवाः सर्वे मद्-गणा एव भामिनि ।
>
> सर्वदा मत्-प्रिया देवि मत्-तुल्य-गुण-शालिनः ॥

इति पाद्म-कार्त्तिक-माहात्म्य-रीत्या नित्य-तत्-पार्षदानां यदूनां
पुत्र-पौत्रादि-रूपेण जनित्वा निकटे स्थीयताम् इत्य् अर्थः । यदुष्व् इति
तत्-सम्बन्धिनाम् अपि पाण्डवादीनां तद्-अन्तर्-भावात् । एषाम् एव
स्वर्ग-गमनम् अधिकारान्ते च तत्-प्राप्तिर् ज्ञेया । ईश्वराणां
विराड्-आद्य्-अन्तर्यामिनाम् अस्मद्-आदीनाम् अपीश्वरः सर्वांशी । तथा च
ब्रह्म-संहितायां---

> ईश्वरः परमः कृष्णः सच्चिदानन्द-विग्रहः ।
>
> अनादिर् आदिर् गोविन्दः सर्व-कारण-कारणम् ॥ \[ब्र।सं। ५.१\]
>
> यस्यैक-निःश्वसित-कालम् अथावलम्ब्य
>
> जीवन्ति लोम-विलजा जगद्-अण्ड-नाथाः ।
>
> विष्णुर् महान् स इह यस्य कला-विशेषो
>
> गोविन्दम् आदि-पुरुषं तम् अहं भजामि ॥ \[ब्र।सं। ५.४८\]इति ।

व्याख्यास्यते च तैः---अथाहम् अंश-भागेन \[भा।पु। १०.२.९\] इत्य्-आदौ,
नारायणोऽङ्गम् \[भा।पु। १०.१४.१४\] इत्य्-आदौ, यस्यांशांशांश-भागेन
\[भा।पु। १०.८५.३१\] इत्य्-आदौ च ।

ततः सद्यः सर्वं कर्तुं शक्तोऽपि स्व-काल-शक्त्या यदा तत् कर्तुं
युज्येत, तदैव तत् करोतीति यथा-कालम् इत्य् अर्थः । स्व-शब्देन
कालस्यापि तद्-अधीनतोक्ता, यावद् भुवि चरेत् प्रकटो वर्तेतेत्य् अर्थः ।
अन्यदा तत्-तन्-नित्य-प्रिय-जनैः सह नित्यं श्री-वृन्दावनादौ
तद्-अप्रकट-प्रकाश-विशेषत्वेन निरूपयिष्यमान-विचित्र-क्रीडां
कुर्वतोऽपि तस्यान्यैर् अदृश्यत्वात् । तथा च स्कान्दे---

> वत्सैर् वत्सतरीभिश् च सदा क्रीडति माधवः ।
>
> वृन्दावनान्तर-गतः स-रामो बालकैः सह ॥ इति ।

वक्ष्यते च---मथुरा भगवान् यत्र नित्यं सन्निहितो हरिः \[भा।पु।
१०.१.२८\] इति । एकादशान्तं च द्वारकाम् अधिकृत्य नित्यं सन्निहितस्
तत्र भगवान् मधुसूदनः \[भा।पु। ११.३१.२४\] इति ॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** कासौ पौरुषी वाक् ? इत्य्
आह---पुरैवेत्य्-आदि । पुंसा श्री-कृष्णेन स्वयं भगवता
धरा-ज्वरोऽवधृतो ज्ञातः । भवादृशा यदा मह्यं निवेदितस् ततः
पूर्वम् अपि तेन ज्ञात इत्य् अर्थः । पुंसो महज्-जनकादीन् त्रीन् पुरुषान्
स्यति काले अवसाययति इति पुंसा । विनिक्षते पागोषादि-शब्दवत्, तस्य
तृतीयैक-वचने पुंसा इत्य् एव रूपम् । तेन परात्परेणेति स्वतः
सिद्ध-ज्ञानत्वात् पर-निवेदनापेक्षा तस्य नास्तीति भावः । तेन पुरैव
धरा-ज्वरं ज्ञात्वा किम् उक्तम् इत्य् आशङ्क्याह---भवद्भिर् अंशैर् इत्य्-आदि
। स पुरैव ज्ञात्वा मां प्रति इदम् उक्तवान् । भवद्भिर् भवद्-आदिभिर्
अंशैर् एव ममांश-भूतैर् भवद्भिर् इत्य् अर्थः । यदुषूपजन्यताम् इत्य्
अवादीद् इति भावः ।

आथवा सर्वम् एवानिरुद्धस्यैव वचः । तदा किं भविष्यतीत्य् आह---स
यावद् इत्य्-आदि । यावत् तावच् च साकल्ये । स ईश्वरेश्वरः, ईश्वराणां
अस्माक अपीश्वरः । पुंसेति तथा व्याख्यानात् । स्व-काल-शक्त्या यावत्
साकल्येन ऊर्व्या भवं क्षपयन् भुवि चरेत् चरिष्यतीति भावः । इति
पुरुषस्यानिरुद्धस्य वाणी या गगने प्रादुरभूत्, सा ब्रह्मणा देवेभ्यः
कथिता, न त्व् इयं ब्रह्मणो वाणी देवान् प्रति, भवद्भिर् अंशैर्
यदुषूपजन्यताम् इति । अपि तु श्री-कृष्णस्यैव । तेन सर्वैर् अंशैर्
एव भगवान् अवतीर्णं इत्य् आयातम् । यदवोऽपि भगवद्-अंशा एव, न तु
देवांशाः ।

आथवा पुरैव पुंसावधृतो धरा-ज्वरः \[२२\] इत्य्-आदि, कार्यथार्थं
सम्भविष्यति \[२५\] इत्य् अन्तम् एव पुरुष-वाक्यं ब्रह्मा श्रुत्वा देवेभ्यः
श्रावयामास ॥२२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरुषस्य वाचम्
एवानुवदति---पुरैवेति चतुर्भिः । विज्ञापनात् पूर्वम् एव पूंसा कृष्णः
स्वयं समभवत् परमः पुमान् यः \[ब्र।सं। ५.३९\] इत्य् अनुसारात्
स्वयं भगवता शृइ-कृष्णेनेत्य् अर्थः । अवधृतः ज्ञतः । अंशस्
तद्-अंश-भुत-पार्षदैर् उद्धव-सात्यक्य्-आदिभिः सह मिलितीभूय ।
यदुष्व् इत्य् उपलक्षणं कुरुष्व् अपि । क्षीरोदनाथादयो वयम् ईश्वराः,
अस्माकम् अपीश्वरः ॥२२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** पौरुषीं वाणीम्
अनुवदति---पुरैवेति चतुर्भिः । धराया भूमेर् ज्वरः ।
भवद्-विज्ञापनात् पूर्वम् एव पुंसा श्री-कृष्णेनावधृतो ज्ञातः । तावद्
भवद्भिर् यदुषु तद्-अंशैर् उद्धवादिभिः सम्भूय
तत्-पुत्र-पौत्र-रूपेणोपजन्यताम् । तावत् कियद् इत्य् आह---स यावत्
स्व-काल-शक्त्या भूमेर् भरं क्षपयितुं भुवि चरेत् प्रकटः स्याद् इति
सत्वरं खवद्भिर् भाव्यम् । कीदृशः सः ? इत्य् आह---ईश्वराणां
अस्मद्-आदीनां ईश्वरः स्वयं भगवान् इत्य् अर्थः ॥२२॥

**\॥।**

॥ १०.१.२३ ॥

**वसुदेव-गृहे साक्षाद् भगवान् पुरुषः परः ।**

**जनिष्यते तत्-प्रियार्थं सम्भवन्तु सुर-स्त्रियः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वसुना धनेनार्थाद्
गो-धनेन दीव्यति व्यवहरति । द्योतने मोदते इति वा । वसुदेवो
नन्दः यशोदा च, जातं परम् अबुध्यत \[भा।पु। १०.३.५३\] इत्य् उक्तेः ।
देव-भेदे नले रश्मौ वसू रत्ने धने वसु इत्य् अमरः । धनं वित्तं
गो-धने च इति मेदिनी ।

> नृप-यादव-गोपेश-धनिक-श्री-नन्द-गोकुले ।
>
> समुद्र-शशि-सूर्येषु वसुदेव उदीरितः ॥ इति निरुक्तात् ।

आनकदुन्दुभिर् वा तस्य गृहे भार्यायां, गृहं गृहाश् च पुं भूम्नि
कलत्रेऽपि च सद्मनि इति मेदिनी । वसुदेवो गृह्यते निरुद्ध्यतेऽत्रेति
वसुदेव-गृहं कंस-कारागृहं तत्र वा ॥२३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** वसुदेव-गृहे
**जनिष्यते** प्रादुर्भविष्यति । जनी प्रादुर्भावे । **साक्षात्**
स्वरूपेणैव, न तु प्रच्छन्नः । **परः पुरुषः** श्री-कृष्णः,
**तत्-प्रियार्थं** तस्य प्रियाणां गोपीनां अर्थं प्रियायाः प्रियो रमाया
वा अमर-**स्त्रियः** सम्भवन्तु ॥२३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यदुष्व् अंशैर् उपजनने
हेतुम् आह---वसुदेवेति । **गृह** इति जीववत् पितुः सकाशाद् उत्पत्तिर्
निरस्ता । यतः **परः पुरुषः** पुरुषोत्तमोऽवतारी श्री-भगवान्
प्रकट-सर्वैश्वर्य-युक्तः सन् **साक्षात्** स्वयम् एव जनिष्यते
प्रादुर्भविष्यति । इत्य् अंशावतारत्वं अपि निरस्तम् । तथा च पाद्मे
श्री-व्यास-वाक्यम्---

> ततो माम् आह भगवान् वृन्दावन-चरः स्वयम् ।
>
> यद् इदं मे त्वया दृष्टं रूपं दिव्यं सनातनम् ॥
>
> निष्कलं निष्क्रयं शान्तं सच्-चिद्-आनन्द-विग्रहम् ।
>
> पूर्णं पद्म-पलाशाक्षं नातः परतरं मम ॥
>
> इदम् एव वदन्त्य् एते वेदाः कारण-कारणम् ।
>
> सत्यं नित्यं परानन्दं चिद्-घनं शाश्वतं शिवम् ॥ \[प।पु।
> ५.७३.२४-२६\] इति ।

अतस् भगवतः **प्रियार्थं** परिचर्यया प्रीत्य्-उत्पादनाय । यद् वा,
तस्य प्रियाः श्री-रुक्मिण्य्-आद्याः श्री-राधाद्याश् च तासां सख्य्-अर्थम् अत
एव सम्यग् भवन्तु, उक्त-प्रकारेण जायन्ताम् इत्य् अर्थः । यद् वा
**सम्भवन्तु** योग्याः भवन्त्व् इति वर-प्रदानम् । तथापि जनन एव
तात्पर्यम् ॥२३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ईश्वरेश्वरत्वम् एव वदंस्
तस्य स्वयम् अवतारे ईदृश-लीला-कैवल्यम् एवान्तरङ्गं प्रयोजनम् इत्य्
आह---वसुदेवेति । **गृह** इति जीववत् पितुः सकाशाद् उत्पत्तिर् निरस्ता
। यः **परः पुरुषः** यस्माद् अन्य उत्कृष्टो नास्ति, स एव भगवान्
प्रकट-सर्वैश्वर्य-युक्तः सन् **साक्षात्** स्वयम् एव **जनिष्यते**
प्रादुर्भविष्यति । अतस् तस्य **प्रियार्थं** परिचर्यया
प्रीत्य्-उत्पादनाय । यद् वा, सम्भवन्तु योग्याः भवन्त्व् इति
वर-प्रदानम् । तथापि जनन एव तात्पर्यम् ॥२३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** वसुदेव-गृह इत्य्-आदि ।
वसुदेवं हरेः स्थानम् \[भा।पु। ९.२४.३०\] इत्य्-उक्तेः । तत्रैव तस्य
प्रकाश उचित इति तस्य गृहे **साक्षाद् भगवान्** श्री-कृष्णो जनिष्यते ।
साक्षाद् इति स्वेनैव रूपेण । गृह इति गृहिणी-परम् । वसुदेवस्य
**गृहे** देवक्याम् । वस्तुतः कारागारम् एव तत् । ततस् तस्य कृष्णस्य
प्रियापि श्री-रमा-देवी च पृथिव्यां प्रादुर्भविष्यति । रमा तु
आनन्द-रूपिणी, ऐश्वर्यानन्द-रूपिणी चेति द्विधा । आद्या तु
व्रजेऽवतरिष्यति, द्वितीया राज-कन्यात्वेनेति तयोर् अर्थं
**सुर-स्त्रियो**ऽपि सम्भवन्त्व् इत्य् आह---**तत्-प्रियथार्थम्** इति ।
तस्य श्री-कृष्णस्य प्रियाणां श्री-राधादीनां श्री-रुक्मिण्य्-आदीनां च ।
अर्थं निमित्तम् । सुष्ठु रातीति सुराः शोभनाः स्त्रियः
श्री-रमा-विभूतयः श्री-कृष्ण-लोक-वासिन्यः प्रमदोत्तमाः । यद् वा,
सुराणां स्त्रियः सुर-स्त्रियश् च सुर-स्त्रियश् च पूर्वोक्त-रूपे उभयोर्
एक-शेषः । श्री-कृष्ण-लोक-वासिन्यः श्री-राधादीनां सेवा-निमित्तं ।
सुर-लोक-स्त्रियश् च श्री-रुक्मिण्य्-आदीनां इति तत्-प्रियथार्थं इति
शब्दस्यथार्थः ॥२३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सुर-स्त्रियस्**
तत्-प्रियांश-भूता या उपेन्द्रादि-मन्वन्तरावतार-स्त्रियस् ताम् एव
तत्-प्रियाणां सख्यार्थं कृत-चर-तद्-भजन-प्रभाव-वशात्
पृथग्-भूतास् तत्-प्रिय-सख्यो भवन्तु । यद् उक्तम्
उज्ज्वल-नील-मणौ---

> नित्य-प्रियाणाम् अंशास् तु या जाता देव-योनयः ।
>
> ता अंशिनीनाम् एवासां प्रिय-सख्यो\ऽभवन् व्रजे ॥ \[उ।नी। ३.५२\] इति
> ॥२३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एतद् एवाह---वसुदेवस्य
विशुद्ध-सत्त्वावतारस्य नन्द-नृपस्य शौरेश् च गेहे । सत्त्वं
विशुद्धं वसुदेव-शब्दितं यद् ईयते तत्र पुमान् अपावृतः \[भा।पु।
४.३.२३\] इति चतुर्थे रुद्रोक्तेः । पुरुषो जनिष्यते न त्व् अहं जनिष्ये
इत्य् अनुक्तेः स किं गर्भोदशयः ? नेत्य् आह---पर इति । तर्हि किं
कारणोद-शयः ? नेत्य् आह---भगवान् इति । तर्हि किं पर-व्योमाधिपतिः
? नेत्य् आह---साक्षाद् इति । अनन्यापेक्षि-रूपः स्वयं भगवान् श्री-कृष्ण
इत्य् अर्थः । तत्-प्रियार्थं श्री-राधिका-रुक्मिण्य्-आदीनां सख्यार्थं
**सुर-स्त्रियस्** तद्-अंश-भूता उपेन्द्राजितादि-मन्वन्तरावतार-स्त्रियः
। पूर्वाचरित-तद्-भजन-बलात् पृथग्-भूताः सम्भवन्तु जायन्ताम् इत्य्
अर्थः ॥२३॥

**\॥।**

॥ १०.१.२४ ॥

**वासुदेव-कलानन्तः सहस्र-वदनः स्वराट् ।**

**अग्रतो भविता देवो हरेः प्रिय-चिकीर्षया ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वासुदेवाय कं सुखं
शय्या-रूपत्वेन लाति ददातीति वासुदेव-कला तच्-छय्या-भूतोऽनन्तः
शेषः, शेषोऽनन्तःइत्य् अमरः । अत एव वक्ष्यति---शेषाख्यं धाम
मामकम् \[भा।पु। १०.२.८\] इति स्वेन हरिणा स्वान् वा राजते राजयति वा
स्वराट् । प्रिय-चिकीर्षया प्रलम्बादि-वध-द्वारा
श्री-भगवत्-प्रतिज्ञता-भूभार-हरण-रूप-प्रिय-कर्माकरणेच्छयेत्य्
अर्थः ॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अग्रतो भविता इत्य्-आदि
। अग्रजत्वेन भवितुम् अनिच्छन्न् अपि अग्रजो भविता । कुतः ? हरेः
प्रिय-चिकीर्षया । तथा-भूते तस्य प्रियं भवतीति भावः ॥२४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अग्रतः पूर्वं भविता,
ज्येष्ठ-भ्राता भविष्यतीत्य् अर्थः । स्पष्टतानुक्तिः सम्भ्रमात् । तत्र
योग्यताम् आह---वासुदेवस्य चतुर्व्यूह-प्रधानस्य कला अंशः,
सङ्कर्षणत्वात् । अत एवानन्तः प्रलयेऽपि नाश-रहितः । यद् वा,
अपरिच्छिन्नोऽत एव सहस्र-वदनः श्री-वासुदेव-गुण-गाने सहस्र-मुख
इति निरन्तरानन्त-भगवद्-गुण-गान-परता सूचिता ।

ननु किं तर्हि सप्त-पाताल-तल-वर्ती धरणी-धरः ? नेत्य्
आह---स्वयं राजत इति स्वराट् । अतस् तं विनान्यत्र स्थातुम् अशक्तम्
इति भावः । अग्रतो भविता देवः सर्वेषां पूज्य इत्य् अर्थः ।

ननु श्री-लक्ष्मणवद् असौ कनिष्ठताम् एवार्हति ? तत्राह---हरेः
प्रिय-चिकीर्षयेति । पुरा श्री-रघुनाथावतारे तस्य सेवातिशयेन
यन्त्रितस्य हरेर् भक्त-वत्सलस्याग्रजत्वेनैव प्रीतिः स्याद् इति
तत्-सम्पादनेच्छयेत्य् अर्थः । हरेर् इति तादृश-स्नेहेन तस्य
मनो-हरणात् ॥२४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अग्रतो भविता,
ज्येष्ठ-भ्राता भविष्यतीत्य् अर्थः । अत्र भ्रातृत्वे योग्यताम्
आह---वासुदेवस्य द्वारकादि-प्रसिद्ध-चतुर्व्यूह-प्रधानस्य
श्री-कृष्णस्य कला अंशः सङ्कर्षणत्वात् । अत एवानन्तः, अपरिच्छिन्नः
। अतः स एव शेषाख्येनांशेन सहस्र-वदनः
श्री-कृष्ण-गुण-गानेच्छयेति भावः । तथा च वक्ष्यते---यस्यैकांशेन
विधृता जगती जगतः पतेः \[भा।पु। १०.६५.२८\] इति । व्याख्यातं च
तैः---एकांशेन शेषाख्येन इति । अतः स्वेन स्व-स्वरूपेण
श्री-भगवतैव राजत इति स्वराट् । अतस् तं विनान्यत्र स्थातुम् अशक्त
इति भावः । देवः तद्-अग्रजत्वात् सुतरां सर्वेषां पूज्य इत्य् अर्थः ।

ननु श्री-लक्ष्मणवद् असौ कनिष्ठताम् एवार्हति, न तु ज्येष्ठत्वम् ।
तत्राह---हरेः प्रिय-चिकीर्षयेति । तस्य यन्त्रितता-हानाय तेनात्मन
इव तस्यात्मनानुगतये च श्री-कृष्ण-देवस्य तु भक्त-सौहृद-विशेष
एवायम् इति भावः । अतो बृहत्-सहस्र-नाम-स्तोत्रे श्री-बलदेव-नामसु,
पूर्व-भक्ति-खेदाच्युताग्रजः इति । अत्रापि खेदः श्री-कृष्णस्यैव
ज्ञेयः । तेन खेदेन हेतुना अच्युतस्य श्री-कृष्णस्याग्रतो जात इत्य्
अर्थः । पूर्वं पुरावतीर्णो लक्ष्मणस् तस्मिंस् तद्-अंशे खेदं परामृश्य
स्वांशे तु तथा न क्वचिद् अपि कल्पे प्रकटयतीति तात्पर्यम् ।

अथवा, मयि ज्येष्ठे सति लक्ष्मणापराधीनत्वे श्री-रघुनाथ इव
स्वैरं दुःखम् उररीकर्तुं नायं शक्नुयाद् इति स्वातन्त्र्येण हरेः सुखं
कर्तुम् इच्छयेत्य् अर्थः । अतः श्री-लक्ष्मणस्यापि
तद्-दुःख-निवारणाशक्तत्वेनैव भक्तौ खेदो ज्ञेयः । हरेर् इति
तादृश-स्नेहेन तस्य मनो-हरणात् ॥२४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** हरेः प्रिय-चिकीर्षयेति । नात्र
श्री-राम-लक्ष्मणवद् यथा-क्रमं, किन्तु तस्य यन्त्रितता-हानाय
तेनात्मन इवात्मना ऽनुगतये च भक्त-सौहृद-विशेष एवायम् इति भावः
। अतो भक्ति-खेदाच्युताग्रजः इत्य् अत्रापि खेदः श्री-कृष्णस्यैव ज्ञेयः
। तद्-अंशे खेदं परामृश्य निजांशे तु, न कदाचिद् अपि कल्पते
घटयतीत्य् अर्थः । अथवा, ज्येष्ठे सति श्री-रघुनाथ इव
लक्ष्मणापराधीनत्वेन स्वैरं दुःखम् उरीकर्तुं नायं शक्नुयाद् इति
स्वातन्त्र्येण हरेः कर्तुम् इच्छयेत्य् अर्थः । अथ लक्ष्मणस्यापि
दुःख-निवारणाशक्तत्वेनैव भक्तौ खेदो ज्ञेयः ॥२४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** वासुदेव-कलेत्यादि । अग्रजो
भविता अग्रजत्वेन भविष्यति । अग्रतो भवितेति पाठेऽपि स एवार्थः
। कलापि भूत्वा कथम् अग्रजो भवितेत्य् आशङ्क्याह---हरेः
प्रिय-चिकीर्षया । तथा सति तस्य प्रीतिर् भवतीत्य् अर्थः ॥२४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वेन भ्रात्रा कृष्णेन
सह राजत इति स्व-राट् । देवो बलदेवः । अग्रतः प्रथमम्
आविर्भविष्यति य एवांशेन सहस्र-वदनो\ऽनन्तः, यस्यैकांशेन विधृता
जगती जगतः पतेः \[भा।पु। १०.६५.२८\]इति वक्ष्यमाणात् । यो\ऽनन्तो
वासुदेवस्य कला ॥२४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** स्वेन भ्रात्रा कृष्णेन
सह राजते स्वराट् । हरिर् भर्तृ-हरिर् इतिवद् देवो बलदेवः ।
अग्रतः पूर्वम् एव भविष्यति । य एवांशेन सहस्र-वदनोऽनन्तः ।
यस्यैकांशेन विधृता जगती जगतः पतेः \[भा।पु। १०.६५.२८\]इति
वक्ष्यमाणात् । यो\ऽनन्तो वासुदेवस्य कला भागः । हरेः प्रियेति ।
मयि ज्येष्ठे सति नैश्चिन्त्येनायं लीलायिष्यते इति भावः ॥२४॥

**\॥।**

॥ १०.१.२५ ॥

**विष्णोर् माया भगवती यया सम्मोहितं जगत् ।**

**आदिष्टा प्रभुणांशेन कार्यार्थे सम्भविष्यति ॥**

**श्रीधर-स्वामी (भावार्थ-दीपिका) :**
देवकी-गर्भ-सङ्कर्षण-यशोदायं सम्भविष्यति ॥२५॥२६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यशोदा-मोहनादीत्य्
अत्रादि-शब्देन द्वारप-नगरस्थ-कंसादयो ग्राह्याः । माया-शब्देन
योग-माया ग्राह्येह, योग-मायां समादिशत् \[भा।पु। १०.२.६\] इति
वक्ष्यमाणत्वात् । प्रभुणा कृष्णेन । अंशेन
स्वांश-भूत-बहिरङ्ग-माया-सहितैव प्रादुर्भविष्यति । **यया**
स्वांश-भूतया मायया । **जगद्** अपि स्व-स्वांश-भेदाद् द्विधा
तद्-विज्ञैर् ज्ञेयं । स्वरूपं जगत् तु ब्रह्मणे दर्शयिष्यति
चतुर्दशेऽध्याये स्वांशभूतम् सर्वम् एव प्रसिद्धं । *अतः परं
विश्वनाथस्य टीका धृता* ॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कार्यथार्थे
सम्भविष्यतीत्य्-आदि । कार्यम् अघटन-संघटना तद्-अर्थे प्रभुणा
तस्य नियन्त्रा आदिष्टा । तस्याः कुत एवं सामर्थ्यम् ? अत्राह---अंशेन
भगवद्-अंशेन विशिष्टा, विशेषणे तृतीया, तच्-छक्तेस् तद्-अंशत्वात् ।
विष्णु-मायेति शब्दितत्वात् विष्णु-शक्तिर् एव सा । अतस् तेनादिष्टं
करिष्यति, अस्वातन्त्र्यात् । सा च अघटन-संघटना
गर्भ-संकर्षणादिः । वृण्दावने च गोपीनां भगवत्-सङ्गे
विलसन्तीनां, मन्यमानाः स्व-पार्श्व-स्थान् स्वान् स्वान् दारान् व्रजौकसः
\[भा।पु। १०.३३.३७\] इत्य्-आदिना छाया-रूपेण प्रति निकटे वर्तमानत्वादि
कृष्ण-लीलानुकरणे तासां पूतनादि-प्रतिकूल-तादात्म्यतत्त्व्
विविध-पूतनादि-रूप-स्वीकारः । रासे च तत्-तत्-सामग्री-समाधानं
इत्य्-आदि ॥२५॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विष्णोर् विश्व-व्यापकस्य
भगवतो मायाख्या शक्तिः । अत एव भगवती सर्व-शक्ति-युक्ता ।
भगवतीत्वम् एव दर्शयन् ताम् एव कार्य-द्वारा विशेषेण
लक्षयति---ययेति । इति चिच्-छक्तिर् व्यावर्तिता । सम्यग् भविष्यति ।
अन्यथा श्री-यशोदादि-मोहनाशक्तेः । कार्यार्थ इति
श्री-यशोदा-मोहनादि-कार्यस्य सुगोप्यत्वात् सङ्केतेनैवोक्तम् । ननु वयं
देवास् त्वद्-आज्ञा-कारिण एव, अनन्तश् च हरेः प्रिय-चिकीर्षयैव भविता
। सा तु परम-स्वतन्त्रा कुतस् तथा कर्ता ? तत्राह---प्रभुणा
तद्-ईश्वरेण विष्णुनादिष्टेति । **यया संमोहितं जगत्** इत्य् उक्तम् ।

ननु, तर्हि तस्यास् तत्र जन्मना अस्मादृशानाम् अपि संमोहः सम्भवेद् इत्य्
आशङ्क्याह---अंशेनेति । अंशेन भगवद्-अंशेन संवलिता, अतस्
तद्-इच्छानुसारेणैव मोहयिष्यतीति भावः ॥२५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विष्णोर् विश्व-व्यापकस्य
भगवतो मायाख्या शक्तिः । अत एव भगवती सर्व-शक्ति-युक्ता ।
भगवतीत्वम् एव दर्शयन्, ताम् एव कार्य-द्वारा विशेषेण
लक्षयति---ययेति । इति चिच्-छक्तिर् व्यावर्तिता, भगवद्-इच्छया
सम्यग् भविष्यति । अन्यथा श्री-यशोदादि-मोहनाशक्तेः । कार्यार्थ इति
श्री-यशोदा-मोहनादि-कार्यस्य सुगोप्यत्वात् सङ्केतेनैवोक्तम् ।

ननु वयं त्वद्-आज्ञा-कारिण एव, अनन्तश् च हरेः प्रिय-चिकीर्षयैव
भविता । सा तु परम-स्वतन्त्रा कुतस् तथा कर्त्री ? इत्य्
अत्राह---प्रभुणा साक्षात् कृष्णेनैवादिष्टेति ।

ननु, **यया संमोहितं जगत्** इत्य् उक्तम् । तर्हि तस्यास् तत्र जन्मना
अस्मादृशानाम् अपि संमोहः सम्भवेद् इत्य् अत्राह---अंशेनेति । अंशेन
भगवद्-अंशेन तद्-इच्छा-रूपेण संवलिता, अतस् तद्-इच्छानुसारेणैव
मोहयिष्यतीति भावः ॥२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ भगवद्-अवतारे सति
दुर्घट-सङ्घटनार्थं भगवद्-योग-शक्तेर् अप्य् अवतारं
सूचयति---विष्णोर् माया भगवतीत्य्-आदि । माया योग-माया, सा च द्वेधा,
साकारा निराकारा चेति । साकारा तु दुर्गा, निराकारा तु केवल-शक्ति-रूपा
दुर्घटन-पटीयसी भगवती । यया उभय-विधया जगद् असंमोहितं
भवतीत्य् अर्थः । अतो ज्ञान-रूपैवेयं प्रकाशिका माया ।
माया-शब्दोऽत्र शक्ति-विशेष-परः । सा च द्विविधेत्य् अत्र ज्ञान-रूपायाः
प्रकाशिकाया एवावसरः, न त्व् आवरिकायाः । अतोऽकार-प्रश्लिष्टः । सैव
प्रभुणा आदिष्टा सती साकारा नन्द-गृहे भविष्यतीति । निराकारा तु
कार्यथार्थे । कार्यं तु अघटन-संघटनागर्भ-सङ्कर्षणादिः ।
वृण्दावने च गोपीनां भगवत्-सङ्गे विहारिष्यन्तीनां, मन्यमानाः
स्व-पार्श्व-स्थान् स्वान् स्वान् दारान् व्रजौकसः \[भा।पु। १०.३३.३७\]
इत्य्-आदिना छाया-रूपेण प्रति समीपे वर्तमानत्वादि-कृष्ण-लीलानुकरणे
तासां प्रतिकूल-तादात्म्यतत्त्व् पूतनादित्व-स्वीकारः । रासे च
तत्-तत्-सामग्री-समवधानं च । ननु कथं विरुद्ध-गोपी-च्छायादि
पूतनाद्य्-अनुकरणं स्याद् इत्य् आह---अंशेनेति । विरुद्ध-कार्यं
प्रत्यंशेन, भगवत्-कार्यं प्रति तु पूर्ण-भावेन ॥२५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,
स्व-लीला-परिकराणां भक्तानां भक्त-द्विषां कंसादीनां च मोहनार्थं
योगमायां मायां चादिशद् इत्य् आह---**विष्णोर् माया,**योग-मायां समादिशत्
\[भा।पु। १०.२.६\] इत्य् अग्रिमोक्तेः । **प्रभुणा** कृष्णेन **आदिष्टा**
सती **अंशेन** सह स्वांश-भूत-बहिरङ्ग-माया-सहितैव
**कार्यार्थेप्रादुर्भविष्यति**, **यया जगत् संमोहितं**
स्वांश-भूत-माययेत्य् अर्थः ।

यद् वा, जगत् अप्राकृतं प्राकृतं च स्वेन स्वांशेन च संमोहितं, मायया
योग-मायांशत्वं दृष्टं नारद-पञ्चरात्रे श्रुति-विद्या-संवादे---

> जानात्य् एका परा-कान्तं सैव दुर्गा तद्-आत्मिका ।
>
> या परा परमा शक्तिर् महा-विष्णु-स्वरूपिणी ॥
>
> यस्या विज्ञान-मात्रेण पराणां परमात्मनः ।
>
> मुहूर्ताद् एव देवस्य प्राप्तिर् भवति नान्यथा ॥
>
> एकेयं प्रेम-सर्वस्व-स्वभावा श्री-कुलेश्वरी ।
>
> अनया सुलभो ज्ञेय आदि देवोऽखिलेश्वरः ॥
>
> अस्या आवरिका शक्तिर् महा-मायाखिलेश्वरी ।
>
> यया मुग्धं जगत् सर्वं सर्व-देहाभिमानतः ॥ इति च ।

एका एक-विधैव एकानंशा-परपर्यायेत्य् अर्थः ।

कार्यार्थे इति कार्यम् अत्र द्विविधं---प्रथमं
देवकी-सप्तम-गर्भाकर्षण-यशोदा-स्वापनादि । तद् धि योगमायाया एव
कार्यं, न तु मायया स्व-नियन्तुर् बलभद्रस्याकर्षणे प्रभुत्वाभावात्,
यशोदा-स्वापनस्य राजसत्वाभावाच् च । यद् उक्तं---

> व्यतीत्य तुर्याम् अपि संश्रितानां
>
> तां पञ्चमीं प्रेम-मयीम् अवस्थाम् ।
>
> न सम्भवत्य् एव हरि-प्रियाणां
>
> स्वप्नो रजो-वृत्ति-विजृम्भितो ये ॥ \[उ।नी। १५.२१९\] इति ।

तादृश-सिद्ध-भक्तेषु मायायाः प्रभवितुम् अशक्यत्वाच् च द्वितीयं तु
देवकी-कन्या-रूपेण यत् कंस-वञ्चनं तन् मायया एव कार्यं, न तु
योगमायायास् तादृश-दुश्लोकेषु तस्या अनुपयोगाद् एव सैव कंस-हस्ताद्
आकाशम् उत्प्लुत्य विन्ध्य-वासिन्य्-आदि-रूपेण बहु-नाम-निकेतेषु बहु-नामा
बभूव ह \[भा।पु। १०.४.१३\] । यद् उक्तं स्वयम् एव मायया---

> वैवस्वतेऽन्तरे प्राप्ते अष्टाविंशतिमे युगे ।
>
> नन्द-गोप-गृहे जाता यशोदा-गर्भ-सम्भवा ।
>
> ततस् तौ नाशयिष्यामि विन्ध्याचल-निवासिनी ॥ \[दे।मा। ११.३७-३८\]

तथा रास-लीऌआ-सिद्ध्य्-अर्थं भगवत्-प्रेयसीनां पति-पश्व्-आदि-मोहनं
योग-मायाया एव कार्यं, न तु मायायाः । तेषां
भगवद्-वैमुख्य-दर्शनात् । माया-मोहितत्वे
तद्-वैमुख्यस्यावश्यम्भावात्, योग-मायाम् उपाश्रितः \[भा।पु। १०.२९.१\]
इति तत्रोक्तेश् च । दुर्योधनादि-साल्वाद्य्-असुरेषु
विश्व-रूप-वरुण-लोकादि-दर्शनान्ते
वात्सल्यादि-भावाधिक्यत्वेनैश्वर्य-ज्ञानेऽप्य् असम्भ्रमाद्
एवैश्वर्याननुसन्धान-लक्षणं मोहनं तत् न योग-मायया नापि मायया,
किन्तु प्रेम्ण एव स स्वभावः यः खलु भगवद्-ऐश्वर्य-ज्ञानम् आवृण्वन्
चिन्मय-ममता-रशनया श्री-कृष्णं निबध्य प्रतिक्षणं तस्मिन्
स्नेहाधिक्यम् उत्पादयन् तन्-माधुर्यास्वाद-महोदधौ भक्त-जनं
निमज्जयतीत्य् असाधारण-लक्षण-ज्ञाप्यो भवत्य् अत एव
तत्रोक्तं---वैष्णवीं व्यतनोन् मायां पुत्र-स्नेह-मयीं विभुः \[भा।पु।
१०.८.४३\]इति पुत्र-स्नेह-मयत्वं वात्सल्य-प्रेम्णोऽसाधारणं लक्षणं
मोहनत्वेन माया-साधर्म्यान् मायाम् इति ॥२५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अपि च, विष्णोर् माया च
सम्भविष्यति प्रकटिष्यति । प्रभुणा तेनैवादिष्टा सती । कीदृशीत्य्
आह---भगवती । पराख्या योगाख्या च येश्वरीत्य् उच्यते । परायाम्
माया-शब्दः ।

> स्वरूप-भूतया नित्य-शक्त्या मायाख्यया युतः ।
>
> अतो माया-मयं विष्णुं प्रवदन्ति सनातनम् ॥ इति श्रवणात् ।

यथांशेन स्व-प्रतिच्छवि-भूतेन प्रधानेन त्रिगुणेन जगन् मोहितम् ।
तथा च त्रिगुणया सह परा सम्भविष्यतीत्य् अर्थः । किम् अर्थम् ?
तत्राह---कार्यार्थ इति ।
देवकी-सप्तम-गर्भ-समाकर्षण-यशोदास्वापनादि-सम्पादनाय ।
त्वच्-छत्रुः क्वाप्य् अभूद् इति कंस-वञ्चनादि-सम्पादनाय चेत्य् अर्थः ।
आद्यं परया सम्पाद्यते । न हि तत्र त्रिगुणा प्रभवेत् । द्विईत्यं तु
त्रिगुणया, तादृश-दुष्टेषु तस्या एव प्रभावात् पराख्य-स्वरूप-शक्तेर्
अंशस् त्रिगुणेति दृष्टं नारद-पञ्चरात्रे---

> जानात्य् एका परा-कान्तं सैव दुर्गा तद्-आत्मिका ।
>
> या परा परमा शक्तिर् महा-विष्णु-स्वरूपिणी ॥
>
> यस्या विज्ञान-मात्रेण पराणां परमात्मनः ।
>
> मुहूर्ताद् एव देवस्य प्राप्तिर् भवति नान्यथा ॥
>
> एकेयं प्रेम-सर्वस्व-स्वभावा श्री-कुलेश्वरी ।
>
> अनया सुलभो ज्ञेय आदि देवोऽखिलेश्वरः ॥
>
> अस्या आवरिका शक्तिर् महा-मायाखिलेश्वरी ।
>
> यया मुग्धं जगत् सर्वं सर्व-देहाभिमानतः ॥ इति च ।

एकेत्य् एकानंशाभिधानेत्य् अर्थः ॥२५॥

**\॥।**

॥ १०.१.२६ ॥

श्री-शुक उवाच---

**इत्य्-आदिश्यामर-गणान् प्रजापति-पतिर् विभुः ।**

**आश्वास्य च महीं गीर्भिः स्व-धाम परमं ययौ ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रजापतीनां मरीच्य्-आदीनां
पतिर् ब्रह्मा गीर्भिः गीयन्त इति गयः गायतेः क्विपीत्वम्, गीर् वाणी च
सुरा पत्नी गी रम्या गीः सुधाभिधा इति सौभरिः । ईर्यन्त उच्चार्यन्त
इतीरः । ईर् वाक् प्रोक्ता तथेरा च भूमौ मध्ये शुभे स्त्रियाम् इति
द्विरूप-कोशः । तथा ग्यो रम्याश् च ता ईरो वाचो गीरस् ताभिः
रम्यवाग्भिः । आश्वास्य सांत्वयित्वा । परमं
ब्रह्माण्डान्तर्वर्ति-सर्वलोकेभ्यो भूरादिभ्य उत्कृष्टं परतमं परं मा
यस्मात् तद् इति व्युत्पत्तेः ॥२६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अमर-गणान् सुर-समूहान्
। यद् वा, अमरान् गणांश् च । गणाः---देवानुगा गन्धर्वादयः
श्री-भगवज्-जन्मोत्सवादौ गीत-वाद्यार्थम् उपयुक्ताः । आदेशे योग्यताम्
आह---प्रजापतीनां मरीच्य्-आदीनाम् अपि पतिः, यतो विभुः, उक्तार्थम्
एवेदम् ।

यद् वा, अत एव जगताम् अमर-गणानां वा प्रभुर् इति । श्लेषेण
श्री-भगवद्- अवतार-साधनाद् इदानीम् एव प्रजानां तत्-पतीनां च
पालकत्वं विभुत्वं च सिद्धम् इति । गीर्भिः---"त्वम् एव धन्यासि,
अचिरात् तन्-मधुर-पदैर् भूषिता भविष्यसि" इत्य्-आदिभिः । परमं
सत्य-लोक-वर्तीति विदूरस्थ-तत्रत्य-मूर्तिमद्-वेदादि-निज-परिवाराणां
साक्षात् श्री-भगवद्-अवतार-वार्तया सन्तोषणार्थम् ॥२६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इति
श्री-विष्ण्व्-आदेशानुवाद-प्रकारेण आदेशे योग्यताम् आह---प्रजापतीनां
मरीच्य्-आदीनाम् अपि पतिः यतो विभुः, उक्तार्थम् एवेदं । श्लेषेण
भगवद्-अवतार-साधनाद् इदानीम् एव प्रजानां तत्-पतीनां च पालकत्वं
विभुत्वं च सिद्धम् इति । गीर्भिः---"त्वम् एव धन्यासि, अचिरात्
तन्-मधुर-पदैर् भूषिता भविष्यसि" इत्य्-आदिभिः । परमं
सत्य-लोक-वर्तीति विदूरस्थ-तत्रत्य-मूर्तिमद्-वेदादि-निज-परिवाराणां
साक्षात् श्री-भगवद्-अवतार-वार्तया सन्तोषणार्थम् ॥२६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः,** **बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इति
श्री-विष्ण्व्-आदेशानुवाद-प्रकारेण ॥२६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** इतीति ।
विष्ण्व्-आज्ञानुवाद-प्रकरणेन । परंअं स्व-धाम सत्य-लोकम् ॥२६॥

**\॥।**

॥ १०.१.२७ ॥

**शूरसेनो यदुपतिर् मथुराम् आवसन् पुरीम् ।**

**माथुरान् छूरसेनांश् च विषयान् बुभुजे पुरा ॥**

**श्रीधर-स्वामी (भावार्थ-दीपिका) :** भोजेन्द्र-बन्धनागारेऽवताराय
प्रस्ताव-कथाम् आह---शूरसेन इत्य्-आदिना यावद् अध्याय-समाप्ति ।
मथुराम् आवसन् मथुरायां वसन् । विषयान् देशान् ॥२७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शुरसेनः कार्तवीर्य-सुतः
तस्य पुत्र-सह-स्नेषु पञ्चैवोर्वरिता मृधे । जयध्वजः शूरसेनो
वृषभो मधुरूर्जितः इति नवम-स्कन्धोक्तेः । मधुरां मथुरायाम्
उपान्व्-अध्य्-आङ्वसः इत्य् आधारस्य कर्मत्वाद् द्वितीया । मथुरायाः प्रान्ते
माथुरास् तान् । शुरसेनेनाधिष्ठिताः सूरसेनास् तान् । श्री-वाल्मीकीये तु
शत्रुघ्न-कृत-लवण-वधोत्तरं वर-दानार्थम् आगत-देवेभ्यः---

> शत्रुघ्न इमं वरं वव्रे ।
>
> इयं मधुपुरी रम्या मथुरा देव-निर्मिता ।
>
> निवेशं प्राप्नुयाच् छीघ्रम् एव मे\ऽस्तु वरः परः ॥
>
> तं देवाः प्रीत-मनसो बाढम् इत्य् एव राघव ।
>
> भविष्यति पुरी रम्या\॥।

शुरा सेना रस्यां शुरस्य शत्रुघ्नस्य वा सेना यस्यां सा शुरसेना
मधुरैवेति ज्ञयते । तत् प्रान्त-देशाश् च तेनैव निवेषितः
सूरसेन-संज्ञो\ऽभूद् इति । विषयान् देशान्, नीवृज् जन-पदी देशो विषयस्
तूपवर्तनम् इत्य् अमरः ॥२७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-मथुरायाम्
श्री-भगवद्-अवतरणं वक्ष्यन्न् आदौ तत्-कारणम् आह---शूरसेन इति
द्वाभ्यां । स्व-गणैः सर्व-चित्तस्य मथनाद् विलोडनान् मथुरा, तां
पुरीं पुरीत्वेन प्रसिद्धाम् । किं वा, तत्रापि पुरीं श्री-यमुना-तटे पुरा
भगवता श्री-शत्रुघ्नेन वासितां नागरीम् । माथुरान्
मथुरा-मण्डल-सम्बन्धिनः । तान् एव शूरसेनाश् च तद्-भुक्तत्वेन
तन्-नाम्नैव प्रसिद्धान् देशान् बुभुजे उपबुभुजे । यद् वा, बुभुजे यतो
यदु-पतिर् यदु-कुल-श्रेष्ठो ययाति-शापेन राजत्वाभावात् पतिर् इत्य्
उक्तं, न च राजेति । अत एव बुभुज इति, अग्रे च भू-भुजाम् इति ।
पुरेति तस्य पूर्व-पूर्वतरत्वात् । तच् चोक्तम् एव नवम-स्कन्धे
॥२७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-मथुरायाम्
भगवद्-अवतरणं वक्ष्यन्न् आदौ तत्-कारणम् आह---शूरसेन इति
द्वाभ्यां । मथुराम्,

> मथ्यते तु जगत् सर्वं ब्रह्म-ज्ञानेन येन वा ।
>
> तत्-सार-भूतं यद् यस्यांमथुरा सा निगद्यते ॥ \[गो।ता।उ। २.६०\]

इति आर्थर्वणिक-गोपाल-तापनी-श्रुतौ । येन ब्रह्म-ज्ञानेन वा-शब्दस्य
समुच्चयार्थत्वाद् भक्ति-योगेन वा सर्वं जगन् मथ्यते, तज् ज्ञानिनाम्
तद् भक्ति-योगिनां च विलाप्यते । तद् यत् प्रसिद्धं ज्ञानादि-द्वयं
स्वस्य भगवच्-छ्री-कृष्ण-निष्ठत्वात् सार-भूतं यस्यां वर्तते, सा
मथुरा निगद्यत इत्य् अर्थत्वात् मथ्नाति सर्वं तद् इतरं खण्डयतीति
तन् मण्डलम् । तत्रापि पुरीं तन्-मध्यस्थ-कमल-कर्णिकाश्रितान्
माथुरान् मथुरा-मण्डल-सम्बन्धिनः तद्-दक्षिण-भागानुगतान्
शुरसेनांश् च तत्-तन्-नाम्नैव प्रसिद्धान् देशान् बुभुजे उपबुभुजे ।
पुरेति तस्य पूर्व-पूर्वतरत्वात् । तच् चोक्तम् एव नवम-स्कन्धे
॥२७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वसुदेव-गृहे जन्म
वक्ष्यंस् तद्-उपयोगिनीं कथाम् आह---शूर इति । विषयान् देशान्
॥२७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** वसुदेव-गृहे हरेर् जन्म
कथयिष्यंस् तद्-उपयोगिनीं कथाम् आह---शूर इति । विषयान् देशान्
॥२७॥

**\॥।**

॥ १०.१.२८ ॥

**राजधानी ततः साभूत् सर्व-यादव-भूभुजाम् ।**

**मथुरा भगवान् यत्र नित्यं सन्निहितो हरिः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः शुरसेनम् आरभ्येत्य्
अर्थः । राजधानी राज्ञो नित्यं यत्र वासो राजधानी तु सा पूरी इत्य्
अभिधानात् । यद् वा, राज्ञां प्रधान-नगरं राजधानीति कथ्यते इति
शब्दार्णवः ।

> मथ्यते तु जगत् सर्वं ब्रह्म-ज्ञानेन येन वा ।
>
> तत् सार-भूतं यद्य् अस्यां मथुरा सा निगद्यते ॥ \[गो।ता।उ। २.६०\]
> इति तापनीय-श्रुतेः ।
>
> मथुरायां स्थितिर् ब्रह्मन् सर्वदा मे भविष्यति ।
>
> मथुरायां विशेषेण मां ध्यायन् मोक्षम् अश्नुते ॥ इति स्मृतेश् च ।

यत्र मथुरायां संनिहितः स्थितः । नित्यं संनिहितः इत्य् अनेन
स्वयं भगवान् परिपूर्णः कृष्णस् तत्र स्व-धामनि सदा वर्तमान
एवाविर्भूय प्रपञ्च-गोचरी-भवति न तु कुतश्चिद् वैकुण्ठादिभ्य
आगत्यावतरतीति व्यञ्जितम् ।

किं च, तद्-आविर्भाव-समये वैकुण्ठ-श्वेतद्वीपादिभ्यस् तद्-अंशा आगत्य
तत्र मिलिता भवन्ति, लीलान्ते पुनस् तत्र तत्र यान्तीति तेषाम् एव
वैकुण्ठादिभ्यो\ऽवतरणं चेति प्रसिद्धिर् ज्ञेया, परावरेशो
महद्-अंश-युक्तो ह्य् अजोऽपि जातो भगवान् यथाग्निः \[भा।पु। ३.२.१५\]
इत्य्-आदिषु तृतीये तथा व्याख्यानात् । इति विश्वनाथः
श्री-सनातन-गोस्वामी तु नित्यं कालादि-दोषेणान्त्यत्रेवान्तर्धानंनिरस्तम्
। अस्याश् च नित्यत्वं पाद्म-निर्वाण-खण्डे---

> अहो न जानन्ति नरा दुराशयाः
>
> पुरीं मदीयां परमां सनातनीम् ।
>
> सुरेन्द्र-नागेन्द्र-मुनीन्द्र-संस्तुतां
>
> मनोरमां तां मथुरां पराकृतिम् ॥ इति ।

तापिन्याम् अपि, तासां मध्ये साक्षाद्-ब्रह्म-गोपाल-पुरी हि \[गो।ता।उ।
२.२४\] इति ॥२८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत आरभ्य सा
सुप्रसिद्धा अनिर्वचनीय-माहात्म्या वा मथुरा सर्व-यादव-भूभुजां
निखिल-यदु-वंश-क्षिति-भृतां राजधानी कटकम् अभूत् । राजधानीति
शुरसेनादीनां यदुपतित्वेन राजवद् व्यवहारत्वात् । सर्वेषाम् एव तेषाम्
राजनीत्य् अत्र हेतु-विशेषम् अःअ---यत्र यस्यां भगवान्
सर्वैश्वर्य-युक्तः श्री-युक्तः सन्निहितः, तत्रत्यानां निकटे तिष्ठतीत्य्
अर्थः । तत्र च मथुरेत्य् एव हेतुर् ज्ञेयः, तया तस्यापि
मनो-विलोडनात् । नित्यम् इति कालादि-दोषेण नान्यत्रैव तद्-अन्तर्धानं
निरस्तम्, अस्याश् च नित्यत्वात् । तथा च पाद्मे श्री-भगवद् वाक्यम्---

> अहो न जानन्ति नरा दुराशयाः
>
> पुरीं मदीयां परमां सनातनीम् ।
>
> सुरेन्द्र-नागेन्द्र-मुनीन्द्र-संस्तुतां
>
> मनोरमां तां मथुरां पराकृतिम् ॥ इति ।

हरिः परम-मोहन-रासादि-लीलया मनोहरः । एवं च
श्री-वैकुण्ठ-लोकाद् अप्य् उत्कर्षः सूचितः । अत एवोक्तं पाद्मे
पाताल-खण्डे---अहो मधु-पुरी धन्या वैकुण्ठाच् च गरीयसी इति
॥२८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः तद् आरभ्य सा
सुप्रसिद्धा अनिर्वचनीय-माहात्म्या वा राजधानीति ययाति-शापे\ऽपि
शुरसेनादीनां महाप्रभावत्वेन राज-दुर्लभ-व्यवहारत्वात् । अतो
भूभुजाम् इत्य् अप्य् उक्तम् । सर्वेषाम् एव तेषाम् राजनीत्य् अत्र कैमुत्यम्
अःअ---यत्र यस्यां भगवान् स्वयं भगवत्तया
विलक्षण-सर्वैश्वर्य-युक्तः तथा हरिः
विलक्षण-रूप-गुण-लीला-माधुर्येण सर्व-मनोहरो यः स श्री-कृष्णो\ऽपि
सन्निहितः । तत्रत्यानां निकटे तिष्ठतीत्य् अर्थः । तत्र च मथुरेत्य्
एव हेतुर् ज्ञेयः, तया तस्यापि मनो-विलोडनात् । नित्यम् इति
कालादि-दोषेण नान्यत्रैवान्तर्धानं निरस्तम् अस्याश् च नित्यत्वम् आनीतम्,
तथा च पाद्मे निर्माण-खण्डे श्री-भगवद्-वाक्यम्---

> अहो न जानन्ति नरा दुराशयाः
>
> पुरीं मदीयां परमां सनातनीम् ।
>
> सुरेन्द्र-नागेन्द्र-मुनीन्द्र-संस्तुतां
>
> मनोरमां तां मथुरां पराकृतिम् ॥ इति ।

तथा च गोपालोत्तर-तापनी-श्रुतिः मध्ये साक्षाद्-ब्रह्म-गोपाल-पुरी हि
\[गो।ता।उ। २.२४\] इति । किं च, तद् अप्य् एते श्लोकाः---

> प्राप्य मथुरां पुरीं रम्यां[^१०] सदा ब्रह्मादि-सेविताम् ।
>
> शङ्ख-चक्र-गदा-शार्ङ्ग-रक्षितां मुसलादिभिः ॥
>
> यत्रासौ संस्थितः कृष्णस् त्रिभिः शक्त्या समाहितः ।
>
> रामानिरुद्ध-प्रद्युम्नै रुक्मिण्या सहितो विभुः ॥ \[गो।ता।उ।
> २.३३-३४\] इति ।

[^१०]: सम्प्राप्य मथुरां रम्यां


त्रिभी रामादिभिः शक्त्या रुक्मिण्येत्य् अन्वयः । एवं वैकुण्ठ-लोकाद् अप्य्
उत्कर्षः सूचितः । अत एवोक्तं पाद्मे पाताल-खण्डे---अहो मधु-पुरी
धन्या वैकुण्ठाच् च गरीयसी इति । तद् एवम् एकस्य स्वयं भगवत
आस्पदत्वाद् गोलोकादीनाम् एकात्मकतैव ज्ञेया ॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नित्यं सन्निहित इत्य्
अनेन स्वयं भगवान् परिपूर्णः श्री-कृष्नस् तत्र स्व-धामनि सदा
वर्तमान एवाविर्भूय प्रपञ्च-गोचरी-भवति, न तु कुतश्चिद्
वैकुण्ठादिभ्य आगत्यावतरतीति व्यञ्जितम् । किं च,
तद्-आविर्भाव-समये वैकुण्ठ-स्वेत-दीपादिभ्यस् तद्-अंशा आगत्य तत्र
मिलिती-भवन्ति लीलान्ते त एव पुनस् तत्र तत्र यान्तीति तेषाम् एव
वैकुण्ठादिभ्यो\ऽवतरणं वैकुण्ठाद्य् आरोहण प्रसिद्धिर् ज्ञेया
परवरेशो महद्-अंश-युक्तो ह्य् अजोऽपि जातो भगवान् यथाग्निः \[भा।पु।
३.२.१५\] इत्य्-आदिषु तृतीये तथा व्याख्यानात् ॥२८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** राजधानी नृपति-वासः ।
यत्र **नित्यं सन्निहित** इत्य् अनेन तस्याश् च नित्यत्वम् उक्तम् । नित्यां
मे मथुरां विद्धि नित्यं वृण्दावनं तथा इति पाद्मोक्तेश् च । किं च,
सर्वादिक-कल्पेऽवतरिष्यन् कृष्नः स्वयं तत्-परिकरांश् च प्राग्
आविर्भाव्य तस्याम् अवतरति । विहृत्य तस्यां एवान्तर्धत्ते । पुनः
समये सत्य् एवं यावत् प्राकृतिकः, प्रलयो न स्यात्, न तु प्रति-समयं,
कुतश्चिद् वैकुण्ठाद् आगत्यावतरतीति सूच्यते । किं च,
तद्-अवतार-समये परव्योमादिभ्यो धामभ्यस् तद्-अधीशांशास् तस्मिन्
सम्भवन्ति । तल्-लीलावसाने स्व-स्व-धामानि गच्छन्ति । परवरेशो
महद्-अंश-युक्तो ह्य् अजोऽपि जातो भगवान् यथाग्निः \[भा।पु। ३.२.१५\]
इति तृतीय-वचनात् । तैर् एव तस्य तत्-तल्-लीलास् तस्यां भवन्ति ।
प्राकृतिके प्रलये तु प्रकाश-द्वयम् एकतां नीत्वोपरितने स्व-लोके
विराजन्त इति तत्त्व-विदः ॥२८॥

**\॥।**

॥ १०.१.२९ ॥

**तस्यां तु कर्हिचिच् छौरिर् वसुदेवः कृतोद्वहः ।**

**देवक्या सूर्यया सार्धं प्रयाणे रथम् आरुहत् ॥**

**श्रीधर-स्वामी (भावार्थ-दीपिका) :** सूर्यया नवोढया । प्रयाणे
प्रयाणार्थम् ॥२९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सूर्यया, सूर्या स्याद्
औषधी-भेदे सूर्य-भार्या नवोढयोः इति धरणि-देवः । तस्यां
मथुरायाम् । कृतोद्वहः कृत-विवाहः ॥२९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रैव कंस-कारागारे
श्री-भगवतो जन्म वक्तुं तत्-प्रसङ्गम् आरभते---तस्यां हि इत्य्-आदिना
। **हि** एव । **तस्यां** मथुरा-पुर्यां **कर्हिचित्** चिर-काले
तथैवातीते सति कदाचिद् इत्य् अर्थः । शौरिः शूरस्य पुत्र इति
देवक-कन्या-विवाह-योग्यतोक्ता । **प्रयाणे** विवाहानन्तरं निज-गृहं
गन्तुम् ॥२९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रैव कंस-कारागारे
श्री-भगवतो जन्म वक्तुं तत्-प्रसङ्गम् आरभते---तस्यां त्व् इत्य्-आदिना
। **तु** भिन्नोपक्रमे । **तस्यां** मथुरा-पुर्यां **कर्हिचित्**
चिर-काले **प्रयाणे** विवाहानन्तरं निज-गृहं गन्तुम् ॥२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सूर्यया** नवोढया ।
**प्रयाणे** विवाहोत्तर-दिवसे निज-गृहं प्रयातुम् ॥२९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सूर्यया नवोढया ।
प्रयाणे उद्वाहोत्तर-वासरे स्व-गृहं प्रयातुम् । एतद् उद्वाहे
द्रोण-पर्वणि विशेषः---

> यदोर् अभूद् अन्ववाये देवमीढ इति श्रुतिः ।
>
> यादवस् तस्य च सुतः शूरस् त्रैलोक्य-संमतः ॥
>
> शूरस्य शौरिर् नृ-वरो वसुदेवो महायशाः ।
>
> धनुष्य् अनवरः शूरः कार्तवीर्य-समो युधि ॥
>
> तद्-वीर्यश् चापि तत्रैव कुले शिनिर् अभून् नृपः ।
>
> एतस्मिन्न् एव काले तु देवकस्य महात्मनः ॥
>
> दुहितुः स्वयंवरे राजन् सर्व-क्षत्र-समागमे ।
>
> तत्रैव देवकीं देवीं वसुदेवार्थम् आप्तवान् ॥
>
> निर्जित्य पार्थिवान् सर्वान् रथम् आरोपयच् छिनिः ।
>
> तां दृष्ट्वा देवकीं शौरे रथस्थां पुरुषर्षभः ॥
>
> नामृष्यत महातेजाः सोमदत्तः शिनेर् नृप ॥ \[म।भा। ७.११९.६-११\]
> इत्य्- आदिना ॥२९॥

**\॥।**

॥ १०.१.३० ॥

**उग्रसेन-सुतः कंसः स्वसुः प्रिय-चिकीर्षया ।**

**रश्मीन् हयानां जग्राह रौक्मै रथ-शतैर् वृतः ॥**

**श्रीधर-स्वामी (भावार्थ-दीपिका) :** रश्मीन् प्रग्रहान् ॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रश्मीन् प्रग्रहान्, रश्मिः
पुनान् दीधितौ च पक्ष-प्रग्रहयोर् अपि इति मेदिनी। विवाह-काले
रथ-रश्मि-ग्रहणम् अत्यन्त-बन्धूनां कार्यम् इति दर्शनार्थं
रश्मि-ग्रहणं कृतवान् इति व्यज्यते । रौक्मैः सौवर्णैः, रुक्मं तु
काञ्चने लोहे इति मेदिनी ॥३०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उग्रसेनस्य सुत इति
स्वसृत्व-साधनार्थम् । तथा तदानीम् उग्रसेनस्य तत्राधिपत्येन
कंसस्यापि तादृशत्व-बोधनार्थं च । अत एव स्वर्ण-मयैर् असङ्ख्यै
रथैर् वृतः सन् जगद्-धिंसया कंस-नाम्ना प्रसिद्धो\ऽपि, कसि-धातोः
शातनार्थत्वात् । हयानां रश्मीन् जग्राह, स्वयम् एव सारथ्यम् अकरोद्
इत्य् अर्थः । किम्-अर्थम् ? स्वसुर् देवक्याः प्रियं कर्तुम् इच्छया ।
पाठान्तरेऽपि स एवार्थः । भग्नी-शब्दस्यापि वृत्तेः । तथा च
द्विरूप-कोषे, भग्नी च भगिनी चैव इति । अत एव माघ-माहात्म्ये---

> विप्रं तं प्रति सर्वास् ता वयसानुपमाः पुनः ।
>
> शोभन्ते स्म यथा भग्न्यो मिथस् ताः स्व-सखी-वृताः ॥ इति ।

तस्याम् अमुष्य महा-स्नेहः सूचितः । एतद्-आदिकं सर्वं कंसस्य
वक्ष्यमाण-दुश्चेष्टयात्यन्त-खलत्व-ज्ञपनार्थम् ॥३०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रापि । उग्रसेनस्य सुत
इति निकट-स्वसृत्व-ज्ञपनार्थम् । तच् च पुनर् उक्तं निन्दा-सूचनार्थं
जगद्-धिंसया कंस-नाम्ना प्रसिद्धो\ऽपि कसि-धातोः शातनार्थत्वात् ।
हयानां रश्मीन् जग्राह स्वयम् एव सारथ्यम् अकरोद् इत्य् अर्थः ।
"जगृहे" इति क्वचित् पाठः । "स्वसुर् देवक्याः भग्न्या" इति पाठे स
एवार्थः । तथा च द्विरूप-कोषे भग्नी च भगिनी चैव इति । तस्याम्
अमुष्य महा-स्नेहः सूचितः । एतद्-आदिकं सर्वं कंसस्य
वक्ष्यमाण-दुश्चेष्टयात्यन्त-खलत्व-ज्ञपनार्थम् ॥३०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भग्न्य इत्य् अपि पाठः ।
भग्नीं भगिनीं चेति द्विरूप-कोशः । रश्मीन् प्रग्रहान् ॥३०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** स्वसुर् भगिन्या देवक्याः
। रश्मीन् प्रग्रहान् । स्वयं सारथ्यम् अकरोद् इत्य् अर्थः ॥३०॥

**\॥।**

॥ १०.१.३१ ॥

**चतुः-शतं पारिबर्हं गजानां हेम-मालिनाम् ।**

**अश्वानाम् अयुतं सार्धं रथानां च त्रि-षट्-शतम् ॥**

**श्रीधर-स्वामी (भावार्थ-दीपिका) :** पारिबर्हम् उपस्करम् ॥३१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विवाह-काले दुहित्रे यद्
दीयमानं राज-योग्यं धनं तत्-पारिबर्हम् । पारिबर्हौ
राज-योग्य-देय-द्रव्य-परिच्छदे इति मेदिनी । अयुतं दश-सहस्राणि,
अयुतं दश-साहस्रे विविक्ते त्रिषु वैष्णवे इति धरणिः । त्रयश् च षट्
च त्रिषट्, तानि शतानि यत्र पारिबर्हे स तथा तम् । यद् वा,
त्रिगुणितानि षट् त्रिषट्, तानि शतानि यत्रेति वा नव-शतान्य्
अष्टादश-शतानि वेति ज्ञायते ॥३१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च, तादृश-महोत्सवे
तादृशं क्रौर्यं न किल सम्भवेद् इति विवाहोत्सवं त्रिभिर् वर्णयन्
आदाव् उपस्कर-प्रदानम् आह---चतुर् इति युग्मकेन । हेम्नां माला माल्यं
पङ्क्तिर् वा, तद्वताम् । एतद्-अग्रेऽप्य् अनुवर्त्यम् । त्रिषट्-शतं
अष्टादश-शतानि इत्य् अर्थः ॥३१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, तादृश-महोत्सवे
तादृशं क्रौर्यं न किल सम्भवेद् इति विवाहोत्सवं त्रिभिर् वर्णयन्
आदाव् उपस्कर-प्रदानम् आह---चतुर् इति युग्मकेन । हेम्नां माला माल्यं
पङ्क्तिर् वा, तद्वताम् । एतद्-अग्रेऽप्य् अनुवर्त्यम् । त्रिषट्-शतं
तत्-तत्-प्रकार-भेदेन सम-वर्ग-त्रयात्मकम् अष्टादश-शतम् इत्य् अर्थः
॥३१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पारिबर्हम् उपस्करम्
॥३१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** चतुर् इति द्विकम् ।
पारिबर्हम् उपस्करम् । हेम्नां मालाः सन्तोषाम् । त्रिषट् शतं
तत्-तत्-प्रकार-भेदेन सम-वर्ग-त्रयात्मकम् अष्टादश-शतम् इत्य् अर्थः
। सुकुमारीणां नव-यौवनानां समलङ्कृते
तद्-उत्सवोपयोगि-वित्रोत्तम-वस्त्र-भूषणादिभिर् यथा-विध्य्-अलङ्कृते ।
प्रकर्षेण श्रद्धयादात् ॥३१-३२॥

**\॥।**

॥ १०.१.३२ ॥

**दासीनां सुकुमारीणां द्वे शते समलङ्कृते ।**

**दुहित्रे देवकः प्रादाद् याने दुहितृ-वत्सलः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुकुमारीणां मृद्वीनाम्,
सुकुमारे मृदौ त्रिषु इति मेदिनी । देवकः कंस-पितृव्यः । याने
स्व-गृहात् कन्या-गमने ॥३२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुकुमारीणां
नव-यौवनानाम् इत्य् अर्थः । सम्यक् विचित्रोत्तम-वस्त्र-भूषणासिना
यथा-विध्यलङ्कृते प्रकार्षेण परम-श्रद्धादिना आदात् । याने
प्रयान-समये । यानैर् इति पाठे शिविकादिभिः सहिते । तासां स्वयं
पाद-व्रजनाक्षमत्वात् । तावत्-प्रदाने हेतुः---दुहितृषु दुहितरि वा
सर्व-कनिष्ठायां तस्यां वत्सल इत्य् अर्थः ॥३२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुकुमारीणां नव-यौवनानाम्
इत्य् अर्थः । सम्यक् विचित्रोत्तम-वस्त्र-भूषणासिना
यथा-विध्य्-अलङ्कृते । प्रकार्षेण परम-श्रद्धया साधु-प्रकारादिनादात्
। याने प्रयान-समये । यानैर् इति पाठे शिविकादिभिर् विशिष्टे तान्य्
आरूढे इत्य् अर्थः ॥३२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** याने प्रयाण-समये
॥३२-३३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *पूर्वस्य द्रष्टव्यम्।*

**\॥।**

॥ १०.१.३३ ॥

**शङ्ख-तूर्य-मृदङ्गाश् च नेदुर् दुन्दुभयः समम् ।**

**प्रयाण-प्रक्रमे तात वर-वध्वोः सुमङ्गलम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रयाण-प्रक्रमे
गमनारम्भे । तावद् आदौ । वर-वध्वोः सुमङ्गलं यथा भवति
तथा शङ्खाद्याः समम् एकदैव नेदुः ॥३३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रयाणस्य प्रक्रमे
आरम्भे ।समं युगपत् । यद् वा, अन्यूनाधिकतयैक-रूपं यथा स्यात्,
सुमङ्गलं च शोभन-शुभ-ध्वनिर् यथा स्यात् तथा नेदुः, स्वयम्
अवाद्यन्त । एतच् च भावि शुभ-लक्षणम् । तातेति वात्सल्येन
सम्बोधनम् । श्रि-भगवद्-अवतारासन्नतादिना प्रहर्षात् । किं वा,
तादृश-महोत्सवे भाव्य् अनर्थापात-स्मरणेन शोक-वेगात् ॥३३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** समं युगपत् । यद् वा,
अन्यूनाधिकं यथा स्यात् सुमङ्गलं च शोभन-शुभ-ध्वनिर् यथा स्यात्
तथा नेदुः स्वयम् अवाद्यन्त । एतच् च भावि शुभ-लक्षणम् । हे
तातेति श्री-भगवद्-अवतारासन्नतादि-जात-हर्ष-दर्शनेन
वात्सल्योद्दीपनात् सम्बोधनम् । तातोऽनुकम्प्ये पितरि इति नानार्थात् ।
तावद् इति पाठः क्वचित्, स च वाक्यालङ्कारे ॥३३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः)**,
**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

॥ १०.१.३४ ॥

**पथि प्रग्रहिणं कंसम् आभाष्याहाशरीर-वाक् ।**

**अस्यास् त्वाम् अष्टमो गर्भो हन्ता यां वहसेऽबुध ॥**

**श्रीधर-स्वामी (भावार्थ-दीपिका) :** आभाष्य रे रे कंसेति सम्बोध्य
। हन्ता हनिष्यति *॥*३४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रग्रहो हय-रश्मिः ।
सोऽस्यास्तीति प्रग्रही तम् ।

> प्रग्रहस् तु तुला-सूत्रे बद्धा नियमने भुजे ।
>
> हयादि-रश्मौ रश्मौ च सुवर्णालु-महीरुहे ॥ इति मेदिनी ।

अस्या देवक्याः । अशरीरं वा वसन्तम् इति श्रुतेर् अशरीरः परमात्मा
तद्-रूपा वाक् । यद् वा, अस्य वासुदेवस्य शरीरम् अशरीरं
तत्-सम्बन्धिनी वाक् । यद् वा, न लक्षितं शरीरं योग-तपोभ्यां विना
येषां तेऽशरीरा देवास् तेषां वाग् अशरीर-वाक् । पुत्र इति वक्तव्ये गर्भ
इत्य् उक्तिस् तु कृष्णस्य सप्तम-पुत्रत्वार्थाष्टम-गर्भत्वार्थी ज्ञेयेति
॥३४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रग्रहिणं
गृहीताश्व-पाशं । गर्भो\ऽर्भकः । तथा च विश्वः
गर्भोभ्रणे\ऽर्भके कुक्षौ इत्य्-आदि । **अबुध** ! हे मूर्खेति
शत्रु-मातृ-वहनात् स्व-मरणाद्य्-अज्ञानाद् वा । कंसस्य
भगिनी-विषयक-स्नेहेन सद्-वृत्ततया तत्-कारणोथापनार्थं व्यग्राणां
देवतानाम् आकाश-वाणीयं ज्ञेया । नयसे यां भ्रतृ-गृहं प्रापयसि ।
"वहस" इति पाठे स एवार्थः । किन्तु वाहनवद् वहसीति श्लेषार्थः ।
॥३४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रग्रहिणं गृहीताश्व-पाशं
। न लक्षितं शऋइरं यस्याम् इति मध्यम-पद-लोपः । सा चासौ वाक्
चेत्य् अशरीर-वाक् सैवाहेत्य् उपचारात् शिला-पुत्रस्य शरीरम् इतिवत् । यद्
वा, वक्ष्यमाणम् अर्थम् आहेति ज्ञेयं । गर्भो\ऽर्भकः । तथा च
विश्वः गर्भो भ्रणे\ऽर्भके कुक्षौ इत्य्-आदि । पुत्र-शब्धम् अनुक्त्वा
गर्भ-शब्द-प्रयोगश् चाग्रे कन्यायां दृष्टायाम्, कंसस्य सन्देहाभावाय
नयसे यां भ्रतृ-गृहं प्रापयसि । "वहस" इति पाठे स एवार्थः ।
किन्तु वाहनवद् वहसीति श्लेषार्थः । अबुध ! हे मूर्खेति
शत्रु-जनयित्री-वहनात् स्व-मरणाद्य्-अज्ञानाच् च । कंसो\ऽयं
श्री-देवक्यां स्निग्धतांशे सद्-वृत्त इति श्री-भगवद्-अवतारे
शैथिल्य-शङ्कया तत्-कारणोत्थापनार्थं व्यग्राणां देवानाम्
आकाश-वाणीयं ज्ञेया । श्री-भगवत्-सम्बन्धिनं देवक्य्-आदिकं तु नासौ
विहन्तुं शक्ष्यतीति निश्चयश् चात्र ज्ञेयः ॥३४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रग्रहिणं
गृहीताश्वपाशम् आभाष्य, अरे कंस ! इति सम्बोध्य पुत्र इत्य् अनुक्त्वा
गर्भ-पदोपन्यासो\ऽष्टम्याम् कन्यायां दृष्टायाम् अपि कंसस्य
सन्देहा-भावाय, देवक्यां स्व-जनन्याम् अतिस्नेहवन्तं कंसं कथं
भगवान् हन्यात् ? इति चिन्ता-व्यग्राणां देवानां तस्यां
कंसस्यापराधोत्पादनार्थम् इत्य् एवम् आकाशे दृष्ट-शरीराणां तेषां वाणी
ज्ञेया । स्व-जन्मनि आनकदुन्दुभि-घोषं स्वस्माद् भावि
भगवद्-अवतार-सूचकं मात्रादि-मुखात् श्रुतवतो वसुदेवस्य तद्-अर्थं
निश्चयार्थं वसुदेव-मुखात् शोष्यन्त्या देवक्याश् च, हन्त मत्-कुक्षौ
भगवान् जनिष्यत इत्य् आनन्दार्थं, मरीचि-सुतानां षण्णां
कंस-हस्त-वधेन शापोद्धारणार्थं च ॥३४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** प्रग्रहिणं
गृहीताश्व-रश्मिं कंसम् आभाष्य, अरे कंसेति सम्बोध्य गर्भ-पदोक्तिः,
अष्टम्यां कन्यायां दृष्टायां अपि तस्यासन्देहाय । यां वहसे रथेन
भर्तृ-गृहं प्रापयसि । हे अबुधेति---शत्रु-जनयित्री-वहनात्
स्व-मरणाज्ञानाच् च, स्व-मातरि स्निग्धं कंसं हरिः कथं हन्याद् इति
तत्-प्राकट्य-शैथिल्य-शङ्कयातिव्यग्राणां देवानां तस्यां
तस्यापराधोत्थापनार्थम् अदृष्ट-शरीराणां तेषां इयं वाणी ।
हरि-मातरं हन्तुं नायं शक्नुयाद् इति निश्चयश् च तेषां विज्ञेयः
॥३४॥

**\॥।**

॥ १०.१.३५ ॥

**इत्य् उक्तः स खलः पापो भोजानां कुल-पांसनः ।**

**भगिनीं हन्तुम् आरब्धं खड्ग-पाणिः कचेऽग्रहीत् ॥**

**श्रीधर-स्वामी (भावार्थ-दीपिका) :** कुल-पांसनः कुल-दूषणः
आरब्ध उद्युक्तः । कचे केश-बन्धे ॥३५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुलं पंसति नाशयतीति
**कुल-पांसनः,**पसि नाशने कर्तरि ल्युट् दीर्घी निपातनात् । पंसतीति
पंसनः, पंसन एव पांसनः, कुलस्य पांसनः कुल-पांसन इति वा ।
कुलं पान्तीति कुलपा उग्रसेनादयस् तान् अंसति विभजत इतस् ततः
करोतीति कुल-पांसनस् तम् इति वा । अंसं विभागे । अत एव
कुल-दूषण इत्य् एवार्थः स्वामि-चरणैः प्रकाशितः । कचः केशे गुरोः
सुते इति मेदिनी ॥३५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् उक्त इति । तद्
वाङ्-मात्रेणैव, न तु तद्-अर्थ-विचारणादिनेत्य् अर्थः । यतः
खलोऽधमः, क्रूरो वा । यतः पापो दुष्टः, पाप-स्वरूपो वा । ततो
भोजानां यादव-भेदानां कुल-पांसनः । अत एव हन्तुम् आरब्धः ।
आदि-कर्मणि कर्तरि क्तः, सद्यः-प्रवृत्तः । तत्-प्रकारम्
आह---**खड्ग-पाणिर्** इति। प्रग्रहान् विहाय दक्षिणेन करेणासिम्
उद्यम्य, वामेन केश-बन्धे ताम् अग्रहीद् इत्य् अर्थः ॥३५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्य् उक्त इति । तद्
वाङ्-मात्रेणैव, न तु तद्-अर्थ-विचारणादिनेत्य् अर्थः । यतः खलः,
न तु सद्-भाव-युक्तः, पापः तन्-मूर्तित्वान् न कुतश्चित् पापाश्
छङ्कमानश् च यतो जन्मत एव भोजानां कुलस्यापि दूषकः किम् उत
स्वस्य, अत एव हन्तुम् आरब्धः, आदि-कर्मणि कर्तरि क्तः,
सद्यः-प्रवृत्तः । अहो तत्रापि न गुप्त-विषादिना किन्तु खड्ग-पाणिः।
तत्रापि न च वस्त्रादि-सावरणां न विगर्हितस् पृष्टां किन्तु कचे\ऽग्रहीत्
॥३५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कुलं पांसुं करोतीति
कुल-पांसनः कुल-दूषण इत्य् अर्थः । आरब्ध इत्य्-आदि कर्तरि कर्मणि
कर्मणि चेति क्तः । कचे\ऽग्रहीद् इति येनैव वाम-हस्तेन भगिन्याः
प्रत्य् अतिशयार्थः रथ-वःअकाश्व-पाशं जग्राह, तेनैव हस्तेन सहसा
तदैव भगिन्या वधार्थं तस्याः केश-पाशं जग्राह । एवं प्रग्रहं
त्यक्त्वा दक्षिण-पणिना खड्गं जग्राहेत्य् अहो खल-जन-स्नेहस्य
लोक-लज्जा-धर्म-भय-निरपेक्षम् एव घातुकत्वम् इति भावः ॥३५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** इत्य् उक्त एव, न तु
विचारित-तद्-अर्थः । भगिनीं हन्तुम् आरब्धः सद्य एव प्रवृत्तः ।
आदि-कर्मणि कर्तरि चेति क्तः । खड्ग-पाणिः सन् कचे\ऽग्रहीत् । यतः
खलः । योऽतिस्नेहाद् भगिन्याः सारथ्यम् अकरोत् स त्यक्त-रश्मि-प्रतोदो
गृहीत-तत्-केशः खड्गेन तां हन्तुं प्रवृत्त इति खल-स्नेहस्येयं
रीतिः । पापं पाप-मूर्तित्वान् न कुतश्चित् पापाच् छङ्कमानः । कुलपान्
वंशधरान् अंसति कुल-पांसनः कुल-दूषण इत्य् अर्थः । अंस
समाघाते ॥३५॥

**\॥।**

॥ १०.१.३६ ॥

**तं जुगुप्सित-कर्माणं नृशंसं निरपत्रपम् ।**

**वसुदेवो महा-भाग उवाच परिसान्त्वयन् ॥**

**श्रीधर-स्वामी (भावार्थ-दीपिका) :** नृशंसं क्रूरम् । मह-भाग
इति । अयं भावः, स्व-जन्मनि हर्षेण देवैर् आनकदुन्दुभि-घोषणाद्
भावि-भगवद्-अवतारेण शक्य-प्रतीकारता सम्भवतीति सान्त्वयन् स्तुत्या
कृपा-विषयत्वेनोपपत्तिभिश् च साम-मार्गेण सम्बोधयन् ॥३६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महा-भागास् त्व् अन्ये\ऽपि
महान् भागो भाग्यं शुभाशुभं यस्येति व्युत्पत्तेः, भागो
भाग्यैक-देशयोः इति रुद्रः । अत आह---इत्य् अयं भाव इति । यद् वा,
स्व-पत्नी-वधे प्रवृत्तम् अपि दृष्ट्वा क्रोधानुदयान् महा-भाग इति ।
ननु तादृशः क्रूरः कथं सान्त्वयितव्यः ? तत्राह---महा-भाग इति ।
भाग्यवतः प्रातिकूल्यं तु व्याघ्रादिर् अपि न करोतीति वा । स्व-जन्मनि
वसुदेव-जन्मनि हेत्व्-आदिभिः संभवद्-अर्थ-प्रतिपादनम् उपपत्तिः ।
सान्त्वयन् साम-मार्गेण संबोधयन् प्रबोधयन् ॥३६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जुगुप्सितं निन्दितं कर्म
यस्य तम्, भगिनी-वधे प्रवृत्तेः । नृशंसं सद्यस्
तादृश-स्नेह-त्यागात् । निरपत्रपं तादृशोत्सवे
सर्व-लोकाग्रे\ऽत्यन्त-विकर्मोद्यमात् । विशेषणानां एषां उत्तरोत्तरं
दुष्टत्वे श्रैष्ठ्यम् । एवं तस्य महा-दुश्चेष्टया पुनः पुनर् निन्दा ।
महा-भाग इति तैर् व्याख्यातम् एव ।

तत्र स्वस्य श्री-वसुदेवस्य जन्मनि हर्षेण दैवतैर् य
आनकदुन्दुभि-घोषस् तेन सूचितो यः स्वस्माद् वसुदेवाद् भागवद्-अवतारस्
तेन हेतुना स्वस्माच् छक्य-प्रतीकारता सम्भवतीत्य् अर्थः । अयम् उक्तौ
हेतुः । किं च, परिसान्त्वयन् । तैर् व्याख्यातम् ।

यद् वा, सान्त्वन-पूर्वकं साम्ना युक्तिभिर् भेदेन स्नेहोत्पादनेन च
क्रमेण प्रबोधयन् । तत्र पञ्च-विध साम । भेदश् च द्विविधः,
तथा चोक्तम्---

> सम्बन्ध-लाभोपकृतिर् अभेदो गुण-कीर्तनम् ।
>
> साम पञ्चविधो भेदो दृष्टादृष्टमयं वचः ॥ इति ॥३६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** जुगुप्सितेति । भगिनी-वधे
प्रवृत्तेः नृशंसं सद्यस् तादृश-स्नेह-त्यागात् निरपत्रपं तादृशोत्सवे
सर्व-लोकाग्रे\ऽत्यन्त-विकर्मोद्यमात् । एवं तस्य महा-दुश्चेष्टया पुनः
पुनर् निन्दा । महा-भाग इति तैर् व्याख्यातम् एव । तत्र स्वस्य
वसुदेवस्य जन्मनि हर्षेण दैवतेयं \[दैवतैर् य\]
आनकदुन्दुभि-घोषस् तेन सूचितो यः स्वस्माद् वसुदेवाद् भावी
भागवद्-अवतारस् तेन हेतुना स्वस्माच् छक्य-प्रतीकारता सम्भवतीति ।
तत्र चेति शब्दस्य एतत् प्रकार इत्य् अर्थः । तेन च एतत्
स्व-महा-भागत्वं श्री-वसुदेवो जानातीति क्रीडी-क्रियते ।

यद् वा, महाभाग इति । अयं भाव---इति श्री-शुकदेवेन
श्री-वसुदेवस्यायम् अभिप्रायो\ऽभिप्रेयत इत्य् अर्थः । अयम् उक्तौ हेतुः,
अत एव परिसान्त्वयन् । तच् च तैर् व्याख्यातम् ।

यद् वा, सान्त्वन-पूर्वकं साम्ना युक्तिभिर् भेदेन स्नेहोत्पादनेन च
क्रमेण प्रबोधयन् । तत्र पञ्च-विधं साम । भेदश् च द्विविधः,
तथा चोक्तम्---

> सम्बन्ध-लाभोपकृतिर् अभेदो गुण-कीर्तनम् ।
>
> साम पञ्चविधो भेदो दृष्टादृष्ट-मयं वचः ॥ इति ॥३६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नृशंसं क्रुरं
महा-भाग इति स्व-साक्षाद् एव स्वभार्यां हन्तुं प्रव्र्त्तम् अपि तं
क्रोधानुदयात् धैर्य-गाम्भार्यक्षम् आचातुर्यादि-गुण-समुद्रत्वाश् च यद्
वा ननु, तदृशो महाक्रुरः कथं तस्य सान्त्वनं शृणुयात् ?
तत्राह---महा-भाग इति । भाग्यवतो जनस्य प्रातिकूल्यं
व्याघ्र-सर्पादिर् अपि नैव करोतीति भावः ॥३६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** नृशंसं क्रुरं । ननु
तादृशः स कथं तत्-सान्त्वनं शृणुयात् ? तत्राह---महा-भाग इति ।
भाग्यवतः प्रतिकूलतां व्याघ्रादयोऽपि न कुर्वन्तीति भावः ।
परिसान्त्वयन् साम्ना युक्तिभिर् भेदेन स्नेहोत्पादनेन च क्रमेण
प्रबोधयन् ॥३६॥

**\॥।**

॥ १०.१.३७ ॥

**श्री-वसुदेव उवाच**---

**श्लाघनीय-गुणः शूरैर् भवान् भोज-यशस्करः ।**

**स कथं भगिनीं हन्यात् स्त्रियम् उद्वाह-पर्वणि ॥**

**श्रीधर-स्वामी (भावार्थ-दीपिका) :** किं च, साम-भेदाभ्यां
सम्बोधयन् । तत्र साम पञ्च-विधम् । भेदो द्वि-विधः । तद् उक्तम्,

> सम्बन्ध-लाभोपकृतिर् ह्य् अभेदो गुण-कीर्तनम् ।
>
> साम पञ्च-विधं भेदो दृष्टादृष्ट-भयं वचः ॥

तत्र श्लाघनीय-गुण इति गुण-कीर्तनम् । भगिनीम् इति
सम्बन्ध-कथनम् । पुत्रिकोपमेत्य-भेदं वक्ष्यति । हन्याद् इति
स्त्री-वध-निवृत्त्या यशो-लाभं दर्शयति । उद्वाह-पर्वणीति
सन्तान-वृद्ध्योपकारं दर्शयति ॥३७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** साम-प्रकारम्
आह---संबन्ध-लाभाभेदाश् च गुण-कीर्तनम् एव च । उपकारश् च ।
पञ्चैव साम-भेदा इहोदिताः ॥ इति । श्लाघनीयेति । गुण-कीर्तनं,
भजेति संबन्धः भगिनीम् इत्य् अभेदः, स्वहंतृजनन्या अपि स्रिया
अवधेन धार्मिकत्व-यशो-रूप-लाभः, मम भार्यादानेनोपकारश् च ।
स्त्रियं तत्रापि भगिनीं तत्राप्य् उद्वाह-पर्वणि तत्रापि भवान्
महायशस्वीति हनने कैहिकं दुर्यशो-मुत्र नरक-पातश्चेति
दृष्टादृष्ट-लक्षण-भेदो\ऽपि दर्शितः । वास्तवार्थस्
तु---विपरीत-लक्षणया श्लाघनीयेषु गुणः कोर्थः शून्यः गुणः शून्ये च
शव्दादौ इति कोशात् । भोजाः कलह-प्रियाः प्रसिद्धास् तेषां यशः
कलहाधिक्यम् । स कथं भगिनीं हन्याद् अपि तु सर्वं कुलम् इति
॥३७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रादौ साम्ना
प्रबोधयति---श्लाघनीयेति । शूरैर् युद्ध-वीरैः । भवान् इत्य् आदरात्
। स्त्रियं, तत्रापि भगिनीं, तत्रापि तद्-विवाहोत्सवे कथं हन्यात् ?
अपि तु हन्तुं नैवार्हतीत्य् अर्थः । अन्यथा शौर्य-यशसोर् हानिः ।
तत्र श्लाघनीयेति गुण-कीर्तनं, भोजेति सम्बन्धः, भगिनीम् इत्य्
अभेदः, कथं हन्याद् इति स्त्री-वध-निवृत्त्या यशो-लाभः, उद्वाहेति
सन्तति-वृद्ध्योपकारः । श्लेषेण शूरैर् मल्लादिभिर् एव, न तु
पण्डितैः साधुभिर् वा कैश्चित् । भोजानां कतिपयानां केषांचिद् एव
यादव-भेदानां यशस्करो न त्व् अन्येषां । यद् वा, भोजा भोग-परा
भोजका वा देवान्न-भोजिनो दुष्टास् त एव यशस्करा यशः-ख्यापका
यस्येति ॥३७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रादौ साम्ना
प्रबोधयति---श्लाघनीयेति । भवान् इत्य् आदरात् । स्त्रियं तत्रापि
भगिनीं, तत्रापि तद्-विवाहोत्सवे कथं हन्यात् ? अपि तु हन्तुं
नैवार्हतीत्य् अर्थः । अन्यथा शौर्य-यशसोर् हानिः । तत्र
श्लाघनीयेति गुण-कीर्तनं, भोजेति सम्बन्धः, भगिनीम् इत्य् अभेदः,
कथं हन्याद् इति स्त्री-वध-निवृत्त्या यशो-लाभः, उद्वाहेति
सन्तति-वृद्ध्योपकारः ।

श्लेषेण शूरैः श्लाघनीया तेभ्यो गुणो गौणः, निकृष्ट इत्य् अर्थः ।
यदुषु भोजा अपि भद्राः, किन्तु तेष्व् अयम् एवैकाकी पापिष्ठ इति
किं-वदन्त्या तेषां यशस्करः । स कथं भगिनीं तन्-मात्रं हन्यात् ?
अपि तु सर्वम् अपि स्व-कुलं हन्याद् एवेत्य् अर्थः ॥३७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सम्बन्ध-लाभाव्
उपकृत्य-भेदौ गुण-कीर्तनम् इति प्रथमं पञ्च-विधं
सामाह---श्लाघनीयेति गुण-कीर्तनं भोजेति सम्बन्धः भगिनीम् इत्य्
अभेदः स्व-हन्तृ-जनन्या अपि स्त्रिया अवधेन धार्मिकत्व-यशो-लाभः
मम स्व-भार्या-प्राप्त्या परोपकारश् च । स्त्रियं, तत्रापि भगिनीं,
तत्राप्य् उद्वाह-पर्वणि, तत्रापि भवान् महा-यशस्वीति हनने ऐहिकं
दुर्यशः परत्रिकं नरकं चेति दृष्टादृष्ट-भय-लक्षणो द्विविधो
भेदश् च । स कथम् एकां भगिनीं हन्यात्, अपि तु सर्वम् एव कुलम्
॥३७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सम्बन्ध-लाभाव्
उपकृत्य-भेदौ गुण-कीर्तनम् । साम पञ्च-विधं भेदो
दृष्टादृष्ट-भयं वच इति साम्नः पाञ्चविध्यं भेदस्य द्वैविध्यं
वर्ण्यते । तत्रादौ साम्ना प्रबोधयति---श्लाघनीयेति । स्त्रियं
तत्रापि भगिनीं, तत्रापि तद्-उद्वाह-पर्वणीति । अपि तु नैव तां
हन्तुम् अर्हतीति, अन्यथा शौर्य-यशसोर् हानिः । तत्र श्लाघनीयेति
गुण-कीर्तनं, भोजेति सम्बन्धः, भगिनीम् इत्य् अभेदः, कथं हन्याद्
इति शत्रु-जनन्याः स्त्रिया वधाद् विनिवृत्त्या यशो-लाभः, उद्वाहेति मम
पत्नी-प्राप्त्या परोपकृतिश् च । स्त्रिया भगिन्या उद्वाह-पर्वणि इति
तद्-धनने यशस्विनस् तव ऐहिकं दुर्यशः, परत्रिकं नरकं चेति
दृष्टादृष्ट-भय-लक्षणेन द्विविधेन भेदेन च प्रबोधनम् उक्तम् ।
गीर् देवी त्व् एवं व्यनक्ति । श्लाघ्येषु मध्ये गुणो न्यूनः । भोजो
कलहित्वेन ख्यातास् तेषां यशः कलहाधिक्यं तत्-करः स कथं
भगिनीं एकां हन्याद् इति तु निखिलं कुलम् इति ॥३७॥

**\॥।**

॥ १०.१.३८ ॥

**मृत्युर् जन्मवतां वीर देहेन सह जायते ।**

**अद्य वाब्द-शतान्ते वा मृत्युर् वै प्राणिनां ध्रुवः ॥**

**श्रीधर-स्वामी (भावार्थ-दीपिका) :** मरण-भयेन हन्मीति चेत्
तथापि मरणस्यापरिहरणियत्वाद् देहान्तरस्यावश्यं-भावित्वात् तत्रापि
च भोग-प्रेमास्पदत्वादीनाम् अविशेषात् तद् भयेन पापाचरणम् अयुक्तम् इत्य्
अभिप्रेत्य् आह---मृत्युर् जन्मवताम् इत्य्-आदि । देहेन सहेति विधात्र
ललाटे लिखितत्वाद् इति । तत्थापि काल-विलम्बार्थं हन्मीति चेत्
तत्राह---अद्य वेति । अवश्यं-भाविनि मरणे विलम्ब-मात्राय न
पापाचरणं युक्तम् इति भावः ॥३८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्रापि देहान्तरेऽपि ।
अविशेषात् तल्यत्वात् । तद्-भयेन मरण-भयेन । अयुक्तम् अनुचितम् ।
विधात्रा ललाटे इति लिखिता चित्र-गुप्तेन ललाटे\ऽक्षरम् आलिका । आयुः
कर्म च विद्या निधनं एव च इत्य् उक्तेः । यद्य् अपि जातस्य हि ध्रुवो
मृत्युः इत्य् आद्य् उक्तेर् मृत्युर् अप्रतीकार्यस् तथापीति तत्र काल-विलम्बे
अवश्यंभाविनीति ।

> अवश्यं-भावि भावानां प्रतीकारो यदा भवेत् ।
>
> तदा दुःखैर् न युज्येरन् नल-राम-युधिष्ठिराः ॥ इत्य्-आद्य् उक्तः ।

इति भाव इत्य् आशयः । हे वीरेति । त्वं मृत्योर् भेतुं नार्हसि । यद्
वा, नहि वीराः स्त्रीषु प्रहरन्तीति भावः ॥३८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** युक्तिभिः षट्-श्लोक्या
प्रबोधयन् आदौ मृत्योर् अपरिहार्यत्वम् आह---मृत्युर् इति । जन्मवतां
इति यथा जन्म तथा मृत्युर् अवश्यं भवेद् इति भावः । अत एव देहेन
सह जायत इति तद् एव निर्धारितम् । तथा चोक्तं---जातस्य हि ध्रुवो
मृत्युर् ध्रुवं जन्म मृतस्य च \[गीता २.२७\] इत्य्-आदि । हे वीर ! इति
स-लालन-सम्बोधनम् । श्लेषेण, युद्ध-मात्रे समर्थः, न तु
विचारादाव् इति ।

यद् वा, ननु मद्-वीर्यान् मृत्युर् न प्रभविष्यति ? तत्राह---वीरस्यापि
देहेन सहेति । अतः प्राणिनां सर्वेषां अपि ध्रुव एव मृत्युः ।
वा-शब्दाभ्यां पक्षयोर् द्वयोर् अपि प्राधान्याम् बोध्यते । वै एव, तत्
प्रसिद्धम् एवेत्य् अर्थः ॥३८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** युक्तिभिः षट् श्लोक्या
प्रबोधयन् आदौ मृत्योर् अपरिहार्यत्वम् आह---मृत्युर् इति । तथा
चोक्तं---जातस्य हि ध्रुवो मृत्युर् ध्रुवं जन्म मृतस्य च \[गीता २.२७\]
इत्य्-आदि । हे वीर ! इति प्रोत्साहन-सम्बोधनं । श्लेषेण, अत्र तु
वीरत्वं नास्तीत्य् अर्थः । यद् वा, युद्ध-मात्रे समर्थः, न तु
विचारादाव् इति । कथं देहेन सह जायते इति ज्ञयेत ? तत्राह---अद्य
वेति । अवश्यं यत् कार्योत्पादकं यत् तत् तु तद्-अन्तर्-भूतम् एवेत्य्
अर्थः । वा शब्दाभ्यां पक्षयोर् द्वयोर् अपि प्राधान्याम् बोध्यते । वै
एतत् प्रसिद्धम् एवेत्य् अर्थः ॥३८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अप्य् अनिवृत्तं तं
युक्त्या प्रबोधयन् भो राजन् ! मृत्यु-भयेन इमां हंसि चेत् स मृत्युर्
अपरिहार्य एवेत्य् आह---मृत्युर् अपि । वस्तुतः तावज् जीवानां जन्म-मृत्यू
नैव स्तः, तद् अपि देहेन स्थुल-देह-सम्बन्धेनैव हेतुना जन्मवतां
। स प्रसिद्धः । ह स्पस्तम् एव । मृत्युर् जायते कदा ? अद्य वा
अब्द-शतान्ते वा । वा-शब्दाभ्यां सर्वथैव काल-निश्चयाभावः ।
अब्द-शत-मध्ये वेत्य् अर्थः । तत्र प्रमाणम् आह---मृत्युर् वै इति ।

> जातस्य हि ध्रुवो मृत्युर् ध्रुवं जन्म मृतस्य च ।
>
> तस्माद् अपरिहार्ये\ऽर्थे न त्वं शोचितुम् अर्हसि ॥ \[गीता २.२७\]

इति शास्त्रं स्मऋअयति हे वीरेति त्वं तु तस्माद्-बिभेतुं नैवार्हसीति
भावः ॥३८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** मृत्यु-भयेनैनां हन्मि
चेत् तत्राह---हे वीर ! जन्मवतां लब्ध-जन्मनां देहेन सहैव मृत्युर्
जायते । प्रतिक्षणं परिणामस्य दर्शनात् । वीरेति तत्र वीरत्वं न
स्याद् इति भावः । तथापि काल-विलम्बार्थं हन्मीति चेत्, तत्राह---अद्य
वेति । वा-शब्दाभ्यां उभयोः पक्षयोः प्राधान्यं बोध्यते । तथा
चावश्यके मृत्यौ सति विलम्ब-मात्रार्थम् ईदृश-पापार्जनं न युक्तम् इति
। अनुपार्जित-पापस्य पुनर् जन्मनि सुख-भोगो भविष्यत्य् एवेति भावः
॥३८॥

**\॥।**

॥ १०.१.३९ ॥

**देहे पञ्चत्वम् आपन्ने देही कर्मानुगोऽवशः ।**

**देहान्तरम् अनु प्राप्य प्राक्तनं त्यजते वपुः ॥**

**श्रीधर-स्वामी (भावार्थ-दीपिका) :** किं च, अस्मिन् देहे गते यदि
देहान्तरं न स्यात् तदा युज्येत पापेनापि तत् पालनम्, नतु तद् अस्तीत्य्
आह---पञ्चत्वम् आपन्न इति । आपन्ने आपन्न-प्राये । कर्म-वशाद्
अयत्नत एव प्रथमं देहान्तरं प्राप्य पश्चात् पूर्वं वपुस् त्यजति
॥३९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र विषये\ऽन्यद् अप्य्
आह---किं चेति । तत्-पालनं देह-पालनम् । तद् अस्तीति
देहान्तराभवोऽस्तीति । अवश इति कर्मानुगत्वात् । यद् वावशो
भगवद्-वशः । त्यजत इत्य् आर्षम् आत्मनेपदम् ॥३९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, सत्यं मृत्युर्
भवितैव, किन्तु देहाभावेन भोगासिद्ध्या कञ्चित् कालं भोगार्थं
देह-रक्षा युक्तैव ? तत्राह---देह इति । पञ्चत्वम् इति पञ्च-भूतैर्
आरब्धत्वेन विकारित्वात् पञ्च-भूतातमतापत्त्या तस्य मृत्युर्
घटेतैवेति भावः । देहीति देहाद् भिन्नत्वेन तस्य नाशो निरस्तः ।
देहान्तर-प्राप्तौ हेतुः---कर्मानुग इति कर्मनाम् अवश्य-भोग्यत्वात् । न
च तत्र प्रयासोऽस्तीत्य् आह---अवशः, कर्म-वशात् स्वत एव तत्-सिद्धेर्
इत्य् अर्थः । अनुत्यजत इत्य् अन्वयः, आत्मनेपदम् आर्षम् ॥३९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, सत्यं मृत्युर्
भवितैव, किन्तु देहाभावेन भोगासिद्ध्या कञ्चित् कालं भोगार्थं
देह-रक्षा युक्तैव ? तत्राह---देह इति । पञ्चत्वम् इति पञ्च-भूतैर्
आरब्धत्वेन कदाचिद् विच्छेदापत्तिश् च घटेतैवेति भावः देहीति देहाद्
भिन्नत्वेन तस्य नाशो निरस्तः, देहान्तर-प्राप्तौ हेतुः कर्मानुग इति
कर्मनाम् अवश्यम् आर्षम् ॥३९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देह-प्राप्ति-त्यागाव् एव
जीवस्य जन्म-मृत्यू । तौ त्व् आवश्यकाव् एवेत्य् आह---**देहे पञ्चत्वं**
मृत्युम् **आपन्ने** आपन्न-प्राये देहान्तरं प्राप्य । **अनु** पश्चात् ।
**प्राक्तनं वपुस्त्यजति**, न च विषय-भोग-साधनम् एव देवो मे
नङ्क्ष्यतीति विषीदितुम् अर्हसीत्य् आह---कर्मानुग इति । यदि तव
सुख-भोगादृष्टम् अस्ति, तर्हि तत्रैव प्राप्तव्ये देह एव भोगो
भविष्यतीति भावः । तस्माद् इदं स्त्री-वध-लक्षणं पापं
दुःख-भोग-साधनं माकार्षीर् इति द्योतितम् ॥३९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** भावं स्फुटयन्न्
आह---देह इति । देहे पञ्चत्वं मरणापन्ने सति, आदि-कर्मणि क्तः ।
देही जीवो देहान्तरं प्राप्य, अनु पश्चात्, प्राक्तनं वपुस् त्यजति ।
कर्मानुग इति कर्म-रचिते पर-देहे भोगः स्याद् एवेति ।
भोग-साधनत्व-बुद्ध्या वर्तमान-देह-रक्षायै पापाचरणं नोचितम् इति
भावः । अवश इति तद्-रक्षणेऽपि नायं समर्थ इत्य् अर्थः ॥३९॥

**\॥।**

॥ १०.१.४० ॥

**व्रजंस् तिष्ठन् पदैकेन यथैवैकेन गच्छति ।**

**यथा तृण-जलौकैवं देही कर्म-गतिं गतः ॥**

**श्रीधर-स्वामी (भावार्थ-दीपिका) :** अत्र दृष्टान्तः, व्रजन्न् इति ।
एकेनाग्रतो निहितेन पदा तिष्ठन् भुवम् अवष्टभ्य देहं बिभ्रत् पश्चाद्
अन्येन पूर्व-प्रदेशाद् उत्थाप्य पुरो निहितेन गच्छति तद्वत् । अत्र च
स्वी-कार-परित्यागौ नात्यन्त-भिन्न-विषयाव् इति स्पष्टं दृष्टान्तान्तरम्
आह---यथा तृण-जलौकेति । सा हि यथा तृणान्तरम् अवष्टभ्य पूर्वं
तृणं त्यजति, एव कर्म-पथे वर्तमानोऽन्यो जीवोऽपि ॥४०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र
पूर्व-देह-परित्याग-देहान्तर-स्वीकारे । व्रजन् गच्छन्न् इत्य् अर्थः ।
अवष्टभ्य गृहीत्वा । अत्र च भूमि-दृष्टान्ते च ।
नात्यन्तभिन्न-विषयौ एकस्या एव पृथिव्या विषयत्वात् । जलूकेति
षष्ठ-स्वर-मध्यम पाठोपीति । आहित-संस्कारेण स्थापित-संस्कारेण
तद् एव श्रुत-दृष्टं ततश् चाहम् इति मननाच् च । तद् वद् अत्रापीति ।
स्वप्न-मनो-रथवन् मरणावस्थायाम् अपीति । प्राक्तनं पूर्वम्
॥४०-४१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देहीति । अन्यथा मध्ये
किञ्चिद् देहाभावेन देहित्वासिद्धेर् इति भावः । सा च नैव घटेतेत्य्
आह---कर्म-गतिं गत इति ॥४०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देहीति नित्य-योगे
मत्वर्थीयः जऌकेति षष्ठ-स्वर-मध्यः पाठो बहुत्र ॥४०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
उत्तर-देह-प्राप्त्य्-अनन्तरम् एव पूर्व-देह-त्यागे दृष्टान्तः---**व्रजन्**
गन्ता पुरुषः यथा एकेनाग्रतो निहितेन पदा उत्तर-प्रदेशे **तिष्ठन्न्**
एव पूर्व-प्रदेशाद् उत्पाट्य पुरो निहितेनैकेन गच्छति, न तु युगपद्
द्वाभ्याम् एव पद्भ्यां पूर्व-प्रदेशं परित्यज्यैव उत्तरं प्रदेशं
गच्छतीत्य् अर्थः । अत्र प्राप्ति-त्यागौ वस्तुतः पृथिव्या एकस्या एवेत्य्
अपरितुष्यन् दृष्टान्तान्तरम् आह---यथा तृण-जलौकेति । सा हि
तृणान्तरम् अवष्टभ्यैव पूर्वं तृणं त्यजति **जलौकेति**
षष्ठ-स्वर-मध्यो\ऽपि पाठो ज्ञेयः ॥४०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** पर-देह-लाभानन्तरम्
एव पूर्व-देह-त्यागे दृष्टान्तः---व्रजन् पुरुषः यथैकेन पुरो धृतेन
पदा तिष्ठन् पश्चाद् अन्येन पूर्व-देशाद् उत्पाट्य अग्रे निहितेन गच्छति,
न चोभाभ्याम् पादाभ्यां युगपत् पूर्व-देशं परित्यज्य पर-देशं
गच्छति । अत्र प्राप्ति-त्यागाव् एकस्या भूमेर् एवेत्य् असन्तोषाद् अन्यं
दृष्टान्तम् आह---यथेति । तृण-जलौका खलु तृणान्तरम् अवष्टभ्यैव
पूर्वं तृणं त्यजतीति । एवं कर्म-मार्गे वर्तमानोऽन्योऽपीति ॥४०॥

**\॥।**

॥ १०.१.४१ ॥

**स्वप्ने यथा पश्यति देहम् ईदृशं**

**मनोरथेनाभिनिविष्ट-चेतनः ।**

**दृष्ट-श्रुताभ्यां मनसानुचिन्तयन्**

**प्रपद्यते तत् किम् अपि ह्य् अपस्मृतिः ॥**

**श्रीधर-स्वामी (भावार्थ-दीपिका) :** देह-विषयाव् एव
स्वीकार-परित्यागौ दर्शयितुं दृष्टान्तान्तरम् आह---स्वप्न इति दृष्टं
राजादि-दर्शनम्, श्रुतम् इन्द्रादि-श्रवणम्, ताभ्याम् आहित-संस्कारेण
मनसा तद् एवानुचिन्तयन्न् ईदृशं जाग्रद् दृष्ट-श्रुत-सदृशं देहं
राजादि-रूपं किम् अप्य् अनिरुक्तं पश्यति । क्षणान्तरे च तद् एवाहम् इति
प्रपद्यते मन्यते । ततश् च जाग्रद्-देहाद् अपगत-स्मृतिर् भवति
पुरुषो यथेति । जाग्रत्य् एव दर्शयितुं दृष्टान्तान्तरम्
आह---मनो-रथेनेति । अत्रापि दृष्ट-श्रुताभ्याम् इत्य्-आदि सर्वं योज्यम् ।
तथा च वक्ष्यति---

> जन्तोर् वै कस्यचिद् धेतोर् मृत्युर् अत्यन्त-विस्मृतिः ।
>
> जन्म त्वात्मतया पुंसः सर्व-भावेन भूरि-द ।
>
> विषय-स्वीकृतिं प्राहुर् यथा स्वप्न-मनो-रथः ।
>
> स्वप्नं मनो-रथं चेत्थं प्राक्तनं न स्मरत्य् असौ ॥
> \[११.२२.३९-४०\] इत्य्-आदि ।

तद्वद् अत्रापि कर्म-वशाद् देहान्तरं प्राप्य प्राक्तनं त्यजतीति
॥४१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देव-विषयाव् एव
स्वीकार-परित्यागौ दर्शयितुं दृष्टान्तान्तरम् आह---स्वप्न इति । दृष्टं
राजादि-दर्शनं श्रुतम् इन्द्रादि-चरणारविन्दं ताभ्यां आहित-संस्कारेण
मनसा तद् एवानुचिन्तयन् ईदृशं जाग्रद्-दृष्ट-श्रुत-सदृशं देहं
राजादि-रूपं किम् अप्य् अनिरुक्तं पश्यति क्षणान्तरे च तद् एवाहम् इति
प्रपद्यतेऽभिमन्यते । ततश् च जाग्रद्-देहाद् अपगत-स्मृतिर् भवति
पुरुषो यथा तथेति । जाग्रत्य् एव तद् दर्शयितुं दृष्टान्तान्तान्तरम्
आह---मनोरथेनेति । अत्रापि दृष्ट-श्रुताभ्यां इत्य्-आदि सर्वं योज्यम् ।
तथा च वक्ष्यति---

> जन्तोर् वै कस्यचिद् धेतोर् मृत्युर् अत्यन्त-विस्मृतिः ।
>
> जन्म त्व् आत्मतया पुंसः सर्व-भावेन भूरि-द ॥
>
> विषय-स्वीकृतिं प्राहुर् यथा स्वप्न-मनोरथः ।
>
> स्वप्नं मनोरथं चेत्थं प्राक्तनं न स्मरत्य् असौ ॥ \[भा।पु।
> ११.२२.३९-४१\]

तद्वद् अत्रापि कर्म-वशाद् देहान्तरं प्राप्य प्राक्तनं त्यजतीति
॥४१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एतच् च
स्वानुभव-सिद्धम् अपीत्य् आशयेन दृष्टान्तान्तरम् आह---स्वप्न इति । हि
एव तद् एव । अन्यत् तैर् व्याख्यातम् । यद् वा, ननु देहाद् आत्मनो
भिन्नत्वे सतीदं घटेतापि । तच् च न सम्भवति, मरणादौ कदाचिद्
अप्य् आत्मनो भिन्नत्वानुपलम्भात् । तत्राह---स्वप्न इति । अर्थः स एव
। स्वप्ने मनोरथे च स्व-देहाभिमान-परित्यागेन
देहान्तराभिनिवेशेनात्मनो देहात् पृथक्त्वाम् उपलभ्यत एव । तथा
मरणेऽपि ज्ञेयम् इति भावः । एवं कर्म-वशाद् देहान्तरं प्राप्यैव
पृअक्तनं देहं त्यजतीति देह-प्रप्तेर् आवश्यकता दृढीकृता ॥४१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वप्न इति तैर् अवधारितं
तत्र दर्शयितुं स्वानुभावेन साधयितुम् इत्य् अर्थः । हि एव तद् एव
टीकायां जाग्रद्-दृष्टेत्यादौ जागरे प्रयुक्तो जाग्रच् छब्दः एवं देहाद्
आत्मनो भिन्नत्वं योगितम् अपि स्वप्ने मनोरथे च
देहाभिमान-परित्यागेन देहान्तराभिनिवेशेनात्मनो देहात्
पृथक्त्वा\ऽनुभवात् एवं कर्मवशाद् देहान्तरं प्राप्यैव पृअक्तनं देहं
त्यजतीति देह-प्रप्तेर् आवश्यकता दृढीकृता ॥४१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जीवत्य् अपि देहे
प्रतिदिनं देह-प्राप्ति-त्यागाव् अनुभवेन दर्शयति---**स्वप्ने यथा**
ईडृशं जाग्रद्-देह-तुल्यं पश्यति, स्वप्नं विनापि दर्शयति,
**मनोरथेन** मनोरथे चेत्य् अर्थः । कः पश्यति ? इत्य् अत
आह---**अभिनिविष्टा** अभिनिवेशवती चेतना यस्य सः ।

यद् वा, मनोरथेन विषय-वाञ्छया चित्ताभिनिवेशाधिक्यवान् पुरुषः
स्वप्ने ईदृशं देहं पश्यति। अभिनिवेश-प्रकारम् आह---**दृष्टं**
राजादि, **श्रुतम्** इन्द्रादि, ताभ्याम् अभ्यस्ताभ्यां जनित-संस्कारवता
मनसा अनुचिन्तयन् । तत् किम् अपि राजादि-रूपम् एव प्रपद्यते
राजाद्य्-उचित-विषय-भोगवद् देहम् आत्मानं पश्यतीत्य् अर्थः ।
**अपस्मृतिः** वास्तव-देह-स्मरण-शून्यः ॥४१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** नन्व् एष देह एवात्मात्,
ताम्बूल-राग-न्यायेन ज्ञानं तस्य धर्मः, न खल्व् एतद्-देहाद् अन्य्स्मिन्न्
आत्मनि मानम् अस्ति, तस्माद् देहस्यात्मनो रक्षा कार्येति शङ्का-निरासाय
देहात्मनोर् भेदम् आह त्रिभिः । स्वप्ने यथेडृशं जाग्रद्-देह-सदृशं
प्रेमास्पदं देहं पश्यति, जाग्रद् अपि मनोरथेन चरन् कोऽपि राजा
इन्द्रश् च भवति, तं तं देहं पश्यतीत्य् अर्थः । तस्मिन् देहे दृष्टे
अभिनिविष्ट-चेतनो लब्धात्माभिमानो भवति । तत्र साधनम्
आह---दृष्टं राजादि, श्रुतम् इन्द्रादि, ताभ्याम् आहित-संस्कारेण
मनसानुचिन्तयन् भावयन्न् इति । अपस्मृतिर् विस्मृत-जागरद्-देहः सन्,
तत् किम् अपि स्वप्नादि-शरीरं प्रपद्यते । एतद्-देहस्यात्मत्वे
तद्-धर्मश् चेतनान्यत्र न सङ्क्रमते । तथा च
नाना-देहानुगतात्मानुभवाद् देहाद् अन्य आत्मेति, न च ज्ञानं देहस्य
धर्मस् तस्मिन् मृते तस्याप्रत्ययात् ॥४१॥

**\॥।**

॥ १०.१.४२ ॥

**यतो यतो धावति दैव-चोदितं**

**मनो विकारात्मकम् आप पञ्चसु ।**

**गुणेषु माया-रचितेषु देह्य् असौ**

**प्रपद्यमानः सह तेन जायते ॥**

**श्रीधर-स्वामी (भावार्थ-दीपिका) :** ननु विचित्र-देह-हेतूनां
कर्मणां कृतत्वाद् देह-विशेष-प्राप्तौ किं कारणम् अत आह---यतो यत
इति । देहस्य पञ्चत्व-समये पञ्चसु गुणेषु भूतेषु माया-रचितेषु
मायया नाना-देह-रूपेण रचितेषु दैवेन फलाभिमुखेन कर्मणा चोदितं
नाना-विकारात्मकं मनो यं यं देहं देव-तिर्यग्-आदि-रूपं प्रति धावति
। धावच् च सद्यं यम् आपाभिनिवेशेन प्राप्तं तत्र तत्रासौ देही
जायन्ते । ननु मनसः कर्तृत्वात् तद् एव जायतां न त्व् अकर्तात्मेत्य् अत
आह---प्रपद्यमान इति । तद् एवाहम् इति मन्यमानस् तेन सह जायत इति
॥४२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कर्मणा
देह-मात्र-प्रप्ति-स्वश्यं भाविन्य् अपि देह-विशेषाप्तिः कथम् इत्य्
आशङ्कते---नन्वित्य्-आदिना । तत्र कारणम् आह---यत इत्य्-आदिना ।
पञ्चत्व-समये मृत्यु-कालए । चोदितं प्रेरितम् । रायं देहं
तत्र-तत्र तस्मिस् तस्मिन् देहे । देही जीवः यं यं वापि स्मरन् भावं
त्यजत्यन्ते कलेवरम् । तन्तम् एवेति कौन्तेय इत्य्-आदि-स्मृतेः । जीवस्य
जननम् अयुक्तम् इत्य् आह---नन्वित्य्-आदिना । तद् एव मन एव ।
मनोध्यासेनात्मनो जन्मेति भावः ॥४२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, सत्यं भविता
देह-मात्रं, किन्तु पुनर् मनुष्य-देहोऽतिदुर्घटः ? तत्राह---यतो यत
इति । दैवेन चोदितम् इति तद्-अर्थः प्रयासान्तरं निरस्तम् ।
विकारात्मकम् इति मृत्यु-कालेऽप्य् अशान्तत्वम् उक्तम् । माया भागवती, तथा
रचितेष्व् इति देह-वैचित्री चोक्ता । असौ अविवेकी देहादेर् भिन्नो\ऽपीति वा
। प्रपद्यमानः मन्यमानः । मनुष्य-देहस्य प्राप्तौ तवेच्छा दृश्यते,
तथा च तत्-प्रापकं दैवम् अनुमीयते । अतः सोऽप्य् अयत्नेन
घटेतैवेति भावः ॥४२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, सत्यं भविता
देह-मात्रं किन्तु पुनः राज-देहोऽतिदुर्घटः ? तत्राह---यतो यत इति
। दैवेन चोदितम् इति तद्-अर्थः प्रयासान्तरं निरस्तम् । असौ अविवेकी
देहादेर् भिन्नो\ऽपीति वा । प्रपद्यमानः मन्यमानः । कर्मण एव
प्रबलत्वात् श्री-देवक्या जन्मान्तर-पुत्राद् अप्य् आकाश-वाण्य्-उद्दिष्टो मृत्युस्
तवानिवार्य एवेति महा-दुर्गति-प्रापकम् ईदृशं पाप-कर्म त्यक्त्वा
तादृश-निज-प्राचीन-कर्म-सन्देहे सति सम्प्रत्य् अपि पुनर् इतोऽपि
विभूतिमद्-वपुः-प्राप्तये मार्कण्डेयवद् अस्य मृत्युर् अपि कियत्
काल-निवारणाय वा सत्-कर्मैव क्रियताम् इति भावः । जन्मान्तरेत्य् अत्र
श्री-हरि-वंशोक्त-षड्-गर्भ-सादृश्यं ज्ञेयम् ॥४२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, द्रष्टः श्रुतश् च
विषयो दैव-प्रेरितेन मनसा स्मर्यमाणत्वात् मनस एवस्तु ततो
भिन्नेनात्मना स्व-भोगार्थं स कथं लभ्यताम् ? तत्राह---यत इति ।
**पञ्चसु** विषयेषु भोग्येषु मध्ये **यतो यतो** यत्र यत्र
विकारात्मकं **मनो धावति** धावच् च सत् आपतन्तं विषयम् एव
प्राप्तं भवति, असौ देही जीवः तेन विषयाभिनिविष्टेन **मनसा** सह
साहित्याद् धेतोस् तं तं विषयं प्रपद्यमानो जायते भूञ्जानो भवतीत्य्
अर्थः ॥४२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** मृत्यु-समये दैवेन
फलाभिमुखेन कर्मणा चोदितं प्रेरितं मनो यतो यतो यं यं
विकारात्मकं देव-मानवादि-देहं धावति, धावन् सत् आप लभते स्म ।
असौ देही पञ्चसु गुणेषु भूतेषु हरि-मायया देहाद्-रूपेण चरितेषु तेन
मनसा सह जायते । प्रपद्यमानः पुत्रे पुष्टे अहम् एव पुष्टः इतिवन्
मनो-धर्मम् अभिनिवेशं तस्मिन् प्राप्नुवन्न् इति
बहु-देहानुगस्येकस्यात्मनस् तेभ्यो भेदः सिद्धः ॥४२॥

**\॥।**

॥ १०.१.४३ ॥

**ज्योतिर् यथैवोदक-पार्थिवेष्व् अदः**

**समीर-वेगानुगतं विभाव्यते ।**

**एवं स्व-माया-रचितेष्व् असौ पुमान्**

**गुणेषु रागानुगतो विमुह्यति ॥**

**श्रीधर-स्वामी (भावार्थ-दीपिका) :** ननु सत्यं, भविष्यत्य् एव किम्
अपि देह-मात्रं, तथाप्य् अस्याति-प्रियस्य राज-देहस्य रक्षणायाकृत्यम्
अपि क्रियत इति चेत् तत्राह---ज्योतिर् इति । अदश् चन्द्रादि-ज्योतिः
उदक-युक्तेषु पार्थिवेषु घटादिषु । यद् वा, उदकेषु पार्थिवेषु
तैल-घृतादिषु च प्रतिबिम्बेन स्थितं समीरस्य वायोर् वेगम् अनुगतं
कम्पादि-युक्तं प्रतीयते यथा, एवं स्वाविद्या-रचितेषु गुणेषु देहेष्व्
असौ रागेणानुगतः प्रविष्टो मुह्यत्यमिनिवेशं प्राप्नोति । अयं भावः,
आत्मनस् तावद् देहाद्य्-अध्यासाज् जन्मोक्तं सह तेन जायत इति । ततश्
चान्योन्य-धर्माध्यासाद् यथा देहादि-धर्माः कार्श्यादय आत्मनि
प्रतीयन्ते, एवम् आत्म-धर्माः प्रेमास्पदत्वादयोऽपि देहादिष्व् इति
राज-सूकर-देहयोर् विशेषाभावाद् व्यर्थो मृत्यु-प्रतीकार इति ॥४३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु सत्यं भविष्यत्य् एव
किम् अपि देह-मात्रं तथाप्य् अस्यातिप्रियस्य राज-देहस्य रक्षणायाकृत्यम्
अपि क्रियते ? इति चेत्, तत्राह---ज्योतिर् इति । अदश् चन्द्रादि-ज्योतिर्
उदक-युक्तेषु पार्थिवेषु घटादिषु । यद् वा, उदकेषु पार्थिवेषु
तैल-घृतादिषु प्रतिबिम्बत्वेन स्थितं समीरस्य वायोर् वेगम् अनुगतं
कम्पादि-युक्तं प्रतीयते यथा, एवं त्व् आविद्या-रचितेषु गुणेषु देहेषु
रागेणानुगतः प्रविष्टो मुह्यति अभिनिवेशं प्राप्नोति । आत्ममस् तावद्
देहाद्य्-अध्यासाज् जन्मोक्तं सह तेन जायत इति । ततश्
चान्योन्य-धर्माध्यासाद् यथा देहादि-धर्माः कार्श्यादय आत्मनि प्रतीयते,
एवम् आत्म-धर्माः प्रेमास्पदत्वादयोऽपि देहादिष्व् इति राजसूकर-देहयोर्
विशेषाभावाद् व्यर्थो मृत्यु-प्रतीकार इति भावः ॥४३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु भवतु
साधारण-नर-देहः, राज-देहः सुदुर्लभः ? तत्राह---ज्योतिर् इति ।
अदो निष्कम्पत्वेन ख-स्थितम् अपि स्व-माया स्वाविद्या, स्वस्मिन्
श्री-भगवन्-माया वा, तथैव रचितेष्व् इति मिथ्यात्वं बोधितम् । अन्यत्
सर्वं तैर् व्याख्यातम् एव ।

यद् वा,, यतो यतः \[४२\] इत्य् अनेनैव राज-देह-प्राप्तिः साधिता ।
फलोन्मुख-कर्म-प्रेरित-मनोऽभिनिवेशेन मरण-समये
राज्य-भोगेच्छया, मरणे या मतिः सा गतिः इत्य्-आदि-न्यायेन पुरा
राजत्व-सम्भवात् ।

ननु अस्तु नाम जन्मान्तरे राज-देह-लाभः, तथापि गर्भे बाल्ये च
सम्यग् विषय-भोगासिद्धेर् एतद्-देह-रक्षार्थं प्रयत्नो युक्त एव ?
तत्राह---ज्योतिर् इति । यथा जलादिषु प्रतिबिम्बं चन्द्रादिकं
ज्योतिर्-वायु-वेगानुगतम् एव सत् कम्पादि-युक्तं प्रतीयते, तथा गुणेषु
विषयेषु रागानुवर्ती सन्न् एव जीवो विशेषेण मुह्यति---इदम् उपभुक्तम्
इदं च नेत्य्-आदि-चिन्तया विकलो भवति । अतो बाल्यादौ
राग-विशेषाभावात् तदानीं विषयोपभोग-दुःखं न स्यात् । यथा-रागं
विषयोपभोगेन सुखं च स्याद् एवेत्य् अलं मृत्यु-प्रतीकारेणेति भावः ।

अथवा, ननु सत्यं देहो भावी, सदेष्ट-विषय-भोगस् तु दुर्लभः ?
तत्राह---यत \[४२\] इति । गुणेषु शब्दादिषु विषयेषु मध्ये यं यं
प्रति मनो धावति, तं तं देही आप प्राप्तः ।
निर्धार-विवक्षयातीत-निर्देशः, प्राप्नोत्य् एवेत्य् अर्थः । तत्र
हेतुः---मायेति । तेषां अपि मनो-मयत्वाद् इत्य् अर्थः । अतो न
तत्-साधने प्रयासोऽपीत्य् आह---प्रपद्यमानस् तं तं विषयम्
उपभुञ्जानस् तेन विषयेन सहैव जायत इति बाल्यम् आरभ्यैव
तत्-तद्-भोग-सिद्धिर् उक्ता ।

ननु तथापि वैदग्ध्यादि-गुणान् विना तत्-तद्-भोग-सुखं सम्यक् न स्याद्
अतः सर्व-गुण-युक्तोऽयं देहो यत्नाद् रक्ष्य एव ? तत्राह---ज्योतिर् इति
। मिथ्या-भूतेष्व् अपि विषयेषु राग-मात्रेणैव विमुह्यति---अहो रूपं अहो
सौरभ्यम् अहो स्वादुता ! इत्य् एवम् आसक्तिं याति, न तु विचारेणातस्
तद्-अर्थं भगिनी-वधो नोपयुक्त इति भावः । अन्यत् समानम्
॥४३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च, देहाभिनिवेशो\ऽयम्
अविद्यामय एवेत्य् आह---ज्योतिर् इति । अदः निष्कम्पत्वेन स्वस्थितम् अपि
। माया भगवन्-माया, तयैव रचितेषु ॥४३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सूर्यादि-किरणः उदकेषु
**पार्थिवेषु** तैल-घृतादिषु च प्रति-बिम्ब-रूपेण स्थितं
समीर-वेगानुगतं सत् विभाव्यते विविधं कम्प-वशाद्
दीर्घ-ह्रस्वादि-रूपं भाव्यते, भावितं भवति । एवम् एव स्वे स्वीयाश्
च ते **माया-रचिता**श् चेति । स्व-माया-रचितास् तेषु गुणेषु देहेषु
**पुमान्** जीवः **रागानुगतः** रागो विषय-भोगेच्छालक्षणो
मनो-धर्मस् तमनुगतो विमुह्यति तदीय-विषय-भोगेच्छा-व्याप्ती
भवति, तेन त्वम् अपि तथा-भूत एव जीवः
स्वीय-विषय-सुख-भोग-सिद्ध्यर्थ यद् एतां हंसि तद्-व्यर्थम् एव
देहनाशे\ऽपि त्वदीय-शुभादृष्टस्यानश्वरत्वाद् देहान्तरस्य सुलभत्वाच्
च तत्रैव ते भोगः सेत्स्यति स्त्री-वधे तु प्रत्युत देहान्तरे दुःखम्
एव भोक्तव्यं स्यात् किं च कर्मणः प्रबलत्वाद् आकाश-वाण्य् उद्दिष्टो
मृत्युर् देवकी-जन्मान्तर-पुत्राद् अप्य् अवश्यंभावीत्यती वरं
मृत्यु-प्रतीकारार्थं मार्कण्देयेनेव सत्कर्मैव क्रियताम् इति द्योतितम्
॥४३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एवं देहात्मनोर् भेदं
प्रतिपाद्य देह-धर्मानुत्पत्त्यादीन् देही स्वस्मिन् मन्यते, इत्य् अत्र
दृष्टान्तम् आह---ज्योतिर् इति । अदश् चन्द्रादि-प्रतिबिम्ब-ज्योतिर्
यथोदक-पूरितेषु पार्थिवेषु पात्रेषु समीर-वेगम् अनुगतं सत्
स-कम्पं विभाव्यते, वायु-हेतुकोद-कम्पस् तत्र प्रतीयत इत्य् अर्थः ।

एवम् असौ पुमान् एव स्वे स्वीयाश् च ते माया-रचिताश् चेतिस्वमाया-रचितास्
तेषु गुणेषु देहेषु पुनाम् जीवः स्वतो निर्विकारोऽपि स्वाधिकारिण्या
परेश-मायया चरितेषु गुणेषु देहेन्द्रियादिषु रागेण मनो-धर्मेणानुगतो
विमुह्यति---आत्मनि देहाभिमानं मोहं विन्दतीत्य् अर्थः । तथा चात्मा
जन्मादि-विकार-शून्यो देहस् तु तद्वान् इति तादृशस्य रक्षायै
नरक-निपात-हेतुः स्त्री-वधो न विधेयः । आकाश-वाग् उद्दिष्टान् मृत्योश्
चेद् भयं, तर्हि तस्याः प्रामाण्याद् देवकी-जन्मान्तर-पुत्रान् स स्याद् एव,
चिरं चेत् तद्-रक्षाम् अपेक्षसे, तर्हि मार्कण्देयादिवत्
सत्-कर्मैवानुतिष्ठ ॥४३॥

**\॥।**

॥ १०.१.४४ ॥

**तस्मान् न कस्यचिद् द्रोहम् आचरेत् स तथा-विधः ।**

**आत्मनः क्षेमम् अन्विच्छन् द्रोग्धुर् वै परतो भयम् ॥**

**श्रीधर-स्वामी (भावार्थ-दीपिका) :** एवम् उक्तं सामोपायम् उपसंहरन्
भेद माह---तस्माद् इति । परत इति । अभिद्रुह्यमाणात् तत्
सम्बन्धिनश् च यमाद् अपीहामुत्र च भयम् इति भेदो दर्शितः ॥४४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं पूर्वोक्तरीत्या ।
यस्माद् आत्मा कर्म-फल-भोक्ता तस्माद् इति । स आत्मा तथाविधः
कर्मानुरूप-देहि-गृहीता । परतः परलोके वा भयं दुःख-लक्षणम् ।
भेदस् तु ऐहिकपार-लौकिक-भय-प्रदर्शने स्वीकृत-हठान् निवर्तनम्
। प्रत्युग्रे संस्तुति-सामैवोचितम् इति पुनस् तद् एवाह---एषेति ।
नवोढा कृपणा भयेन रोदनादिपरा पुत्रिकोपमा पुत्रीसमेति दयां
जनयति । यद् वा, पुत्तलिका-सदृशी अचेतना भद्र-द्रानभिज्ञा । इमाम्
एनां कल्याणीं निरपराधां दीन-वत्सल इति श्लेषेण दीनं मृत-प्रायं
वत्सम् एव लाति विप्रेभ्यो ददाति । यद् वा, दीनाद् अपि वत्सम् अपि
लातिगृह्नातीति इमां त्वं हन्तुं नार्हसि काकार्हस्येवेति निर्दैव
॥४४-४५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवंश्री-कृष्ण-कथारम्भे
मृत्योर् आवश्कतायास् तथात्मनो विचित्र-देह-प्राप्तेर् देहाद् भिन्नतायाश् च
तथा विषय-मायिकतादेश् च प्राक् प्रसङ्गः । तत्-तज्-ज्ञानं विना
स्व-हिताननुसन्धानेन अननु, यतो यत इत्य् अत्राभिप्रेतं तादृशं कर्म
दुष्करं तथा तादृशं ज्ञानं चेद्भवतो\ऽस्ति तर्हि कथं भवान् अस्या
देह-रक्षार्थं प्रयतते ? तादृशात्मानुभवज्ञानाभावाद् इति चेत् ममापि
तद् अभावात् स्व-देह-रक्षार्थो\ऽयं प्रयत्नो युक्त एवेत्य्
आशङ्क्याह---तस्माद् इति । यस्मात् सत्कर्मैव श्रेयः-साधनं यस्माद्
देहावेशोप्याविद्यक एव तस्मात् स तथा-बिधः पूर्वोक्त-प्रकारात् तयोः
कृति-त्यागौ कर्तुम् अशक्नुवन्न् अपि तद् विपरीतं परद्रोहं न कुर्यात्,
किम् अर्थम् आत्मानः क्षेमम् अन्विच्छन् इहामुत्र चात्मनः क्षेमा-र्थम् इत्य्
अर्थः । यतः द्रोग्धुर् इति एवं दृष्ट-दृष्टभय-प्रदर्शनेन द्विविधो
भेदः अत्र श्री-कृष्ण-कथारम्भे
आत्म-ज्ञानान्य-वैराग्याकार्य-निवृत्ति-कथनानि
बहिर्मुखामन्यावेश-निवारणायोपदिष्टानीति शास्त्र-प्रयोजनं च ज्ञेयम्
एवं सर्वत्र ॥४४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, यतो यत इत्य्
अत्राभिप्रेतं तादृशं कर्म दुष्करं तथा तादृशं ज्ञानं चेद्
भवतो\ऽस्ति तर्हि कथं भवान् अस्या देह-रक्षार्थं प्रयतते ?
तादृशात्मानु-भव-ज्ञानाभावाद् इति चेत् ममापि तद् अभावात्
स्व-देह-रक्षार्थो\ऽयं प्रयत्नो युक्त एवेत्य् आशङ्क्याह---तस्माद् इति ।
यस्मात् सत्-कर्मैव श्रेयः-साधनं यस्माद् देहावेशोऽप्य् आविद्यक एव,
तस्मात् स तथा-विधः पूर्वोक्त-प्रकारात् । तयोः कृति-त्यागौ कर्तुम्
अशक्नुवन्न् अपि तद् विपरीतं पर-द्रोहं न कुर्यात् । किम्-अर्थम् ?
आत्मानः क्षेमम् अन्विच्छन् इहामुत्र चात्मनः क्षेमा-र्थम् इत्य् अर्थः ।
यतः द्रोग्धुर् इति एवं दृष्ट-दृष्टभय-प्रदर्शनेन द्विविधो भेदः
अत्र श्री-कृष्ण-कथारम्भे आत्म-ज्ञानान्य-वैराग्याकार्य-निवृत्ति-कथनानि
बहिर्मुखामन्यावेश-निवारणायोपदिष्टानीति शास्त्र-प्रयोजनं च ज्ञेयम्
एवं सर्वत्र ॥४४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स तथा-विधः
अविद्यावृतः । **दोग्धुर्** दोह-कर्तुः पुंसः परतो यमादिभ्यो यस्माद्
भयं, तस्माद् इति भेदो दर्शितः ॥४४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सामोपायं विधाय पुनर्
भेदम् आह । यस्माद् दोग्धुः पुरुषस्य परतो यमादितः सकाशाद्
दुर्निवारं भयं, तस्मात् तथा-विधा विनाशि-देहः कस्यचिज् जनस्य
द्रोहं नाचरेत् ॥४४॥

**\॥।**

॥ १०.१.४५ ॥

**एषा तवानुजा बाला कृपणा पुत्रिकोपमा ।**

**हन्तुं नार्हसि कल्याणीम् इमां त्वं दीन-वत्सलः ॥**

**श्रीधर-स्वामी (भावार्थ-दीपिका) :** पुनः सामैवाह---एषेति ।
पुत्रिकोपमा दारु-मयीव अचेतन-प्राया ॥४५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत्युग्रे
संस्तुति-सामैवोचितम् इति पुनस् तद् एवाह---एषेति । नवोढा कृपणा
दीन-स्वभावा भयेन रोदनादि-परेत्य् अर्थः । पुत्रिकोपमा तव
पुत्री-तुल्येति स्नेहं जनयति । यद् वा, पुत्तलिका-सदृशी
भद्राभद्रानभिज्ञेत्य् अर्थः । अत एव कल्याणीं निरपराधाम् इत्य्
अर्थः । विशेषणानाम् एषाम् उत्तरोत्तरं कल्याणीत्वे श्रैष्ठ्यम् ऊह्यम् ।
दीन-वत्सल इति श्लेषेण दीनं मृत-प्रायं वत्सम् एव लाति विप्रेभ्यो
ददाति । किं वा, दीनाद् अपि वत्सम् अपि लाति गृह्नातीति निन्दैव
॥४५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्युग्रे संस्तुति-सामैवोचितम्
इति पुनस् तद् एवाह---एषेति । नवोढा कृपणा भयेन रोदनादि-परेत्य्
अर्थः । दीन-स्वभावा वा पुत्रिकोपमा तव पुत्री-तुल्येति स्नेहं
जनयति । यद् वा, पुत्तलिका-सदृशी अचेतना भद्राभद्रानभिज्ञेत्य्
अर्थः । अत एव कल्याणीं निरपराधाम् इत्य् अर्थः । इमाम् एनाम् ।
विशेषणानाम् एषाम् उत्तरोत्तरं कल्याणीत्वे श्रैष्ठ्यम् ऊह्यम् ।

दीन-वत्सल इति श्लेषेण दीनं मृत-प्रायं वत्सम् एव लाति विप्रेभ्यो
ददाति । यद् वा, दीनाद् अपि वत्सम् अपि लाति गृह्नातीति । इमां त्वं
हन्तुं नार्हसि, काक्वा किन्त्व् अर्हस्य् एवेत्य् अर्थः । इति निन्दैव
॥४५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अप्य् अनिवृत्तं तम्
अत्युग्रं स्तुतिभिर् इति न्यायेन पुनः सामाह---एषेति । **पुत्रिकोपमा**
अनुकम्पनीय-पुत्री-तुल्या पुत्तलिकावद् भयेन अचेतना वा वास्तवार्थे तु
शिरश् चालने नञ् दीनाद् अतिदरिद्राद् अपि वत्सम् अपि राजकरत्वेन लासि
गृह्णासीत्य् अर्थः ॥४५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** पुनर् अनिवृत्तं वीक्ष्य
दयां लज्जां च जनयन् साम्नाह---एषेति । पुत्रिकोपमा
दयनीय-पुत्री-समा पुत्तलिकावद् भयेन चैतन्य-हीनां वा । कल्याणीं
निर्दोषां यतस् त्वं दीन-वत्सलः । गीर्देवी त्व् एवं सूचयति---दीनाद्
अपि राजकरत्वेन वत्सम् अपि लासि गृह्णासीति ॥४५॥

**\॥।**

॥ १०.१.४६ ॥

श्री-शुक उवाच---

**एवं स सामभिर् भेदैर् बोध्यमानोऽपि दारुणः ।**

**न न्यवर्तत कौरव्य पुरुषादान् अनुव्रतः ॥**

**श्रीधर-स्वामी (भावार्थ-दीपिका) : बोध्यमान** उपदिश्यमानः ।
स्वयं **दारुणः** । पुनः **पुरुषादान्** दैत्यान् **अनुव्रतो**ऽनुसृत
इति ॥४६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
यज्ञादि-कर्म-कर्तृ-शुद्ध-कुरु-वंशोद्भूतस्य तव तुल्यता तस्य नासीत्य्
आह---हे कौरव्येति । **पुरुषादान् अनुव्रतः** तत्-स्वभावम् आपन्नः
॥४६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भेदैर् इति बहुत्वम् ।
मृत्यु-सूचनेन भेदस्य गौरवात् । यद् वा, एवम् उक्त-सदृशैर् अन्यैश् च
इति ज्ञेयं । पुरुषं अदन्तीति पुरुषादा राक्षसा अघादयः, तान् ।
भक्षकेषु सामादीनां वैयर्थ्यं युक्तम् एवेति भावः । सामादिभिर् अप्य्
अनिवृत्तेर् विस्मयेन सम्बोधयति---हे कौरव्येति । यद् वा, कौरव्यो
दुर्योधनस् तद्वत् स्व-कुल-नाशका ये पुरुषादास् तान् ॥४६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पुरुषादा** राक्षसा अघादयः,
तान् **अनुव्रतः**, तेषां परितः-स्थितानां मतम् अनुसृत इत्य् अर्थः ।
भक्षकेषु सामादीनां वैयर्थ्यं युक्तम् एवेति भावः । सामादिभिर् अप्य्
अनिवृत्तेर् विस्मयेन सम्बोधयति---हे कौरव्येति ॥४६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चोद्यमान उपदिश्यमानः
। पुरुषादान् दैत्यान् ॥४६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** चोद्यमान प्रबोध्यमानः
। पुरुषादान् दैत्यान् ॥४६॥

**\॥।**

॥ १०.१.४७ ॥

**निर्बन्धं तस्य तं ज्ञात्वा विचिन्त्यानकदुन्दुभिः ।**

**प्राप्तं कालं प्रतिव्योढुम् इदं तत्रान्वपद्यत ॥**

**श्रीधर-स्वामी (भावार्थ-दीपिका) :** आनकदुन्दुभिर् इति पदं
महा-भाग इत्य् अत्रोक्ताभिप्रायम् । प्रतिव्योढुं प्रतिकर्तुम्, वञ्चयितुम्
इत्य् अर्थः । इदं वक्ष्यमाणम् अपत्यार्पणम् अन्वपद्यत ज्ञातवात्
॥४७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य कंसस्य निर्बन्धं
हठम् । निर्बन्धो हठम् उक्तयोः इति धरणिः । विचिन्त्य इत्थम् अयं
पापो बोधनईय इति विचार्य ॥४७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तं हननार्थं
निर्बन्धम् आग्रहं । कालं समयं मृत्युं वा प्रतिवोढुं वञ्चयितुम् इत्य्
अर्थः । तत्र काल-वञ्चने किं वा तदानीं सद्य एवेत्य् अर्थः
॥४७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इदं विचिन्त्येदम्
अन्वपद्यतेत्य् अन्वयः । भूयस् तं हननार्थं निर्बन्धम् आग्रहं
ज्ञत्वा बुद्ध्वा विचिन्त्य विचार्य कालं समयं मृत्युं वा प्रतिवोढुं
वञ्चयितुम् इत्य् अर्थः । तत्र तदानीं सद्य एवेत्य् अर्थः । अन्वपद्यत
उपायत्वेन मनसा निश्चितवान् इत्य् अर्थः ॥४७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** निर्बन्धम् इति अन्वपद्यत
उपायत्वेन मनसा विचारितवान् इत्य् अर्थः ॥४७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आनक-दुन्दुभिर् इति
मज्-जन्मने देवैर् दुन्दुभि-वादनाद् इदम् अमङ्गलं न मे भविष्यतीति
निश्चिन्वन् प्रतिवोढुम् यापयितुम् इदम् अन्वपद्यत पराममर्श ॥४७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** आनक-दुन्दुभिर् इति ।
अस्यायं भावः---यस्य जन्म-समये देवैर् अतिहृष्टैर् दुन्दुभिर् वादितस्
तस्य नेदृशम् अमङ्गलं भावीति विचिन्त्य प्राप्तं कालं मृत्युं
प्रतिवोढुम् वञ्चयितुम् । तत्र तदेदम् अन्वपद्यत विनिश्चितवान्
॥४७॥

**\॥।**

॥ १०.१.४८ ॥

**मृत्युर् बुद्धिमतापोह्यो यावद् बुद्धि-बलोदयम् ।**

**यद्य् असौ न निवर्तेत नापराधोऽस्ति देहिनः ॥**

**श्रीधर-स्वामी (भावार्थ-दीपिका) :** ननु खलोऽयम् एतन् न मन्येतेत्य्
आशङ्क्याह---स्वयम् एव मृत्युर् इति ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आर्य-विमृष्टाप्य् अनार्यैर्
नाङ्गीक्रियत इत्य् आशङ्कते---नन्व् इत्य्-आदिना । अयं कंसः । एतत्
मद्-विचारितम् । वक्ष्यमाण-सुतार्पणादिना [भार्या-मोक्षणम्]{।मर्क्} ।
स्वयम् एव वसुदेव इत्य् अर्थः । प्राह मृत्युर् इत्य्-आदिना । अपोह्यो
निराकर्तव्यः । बुद्धिश् च बलं चोदयश् च ते बुद्धि-बलोयाः
ज्ञान-सामर्थ्य-वैभवाः यावन्तो बुद्धि-बलोदयास् तावन्तो
मृत्यु-प्रतीकारा इति यावद्-बुद्धि-बलोदयम् । यावद् अवधारणे इत्य्
अव्ययीभावः असौ मृत्युः बुद्धि-वैभवादि-सत्त्वे\ऽकार्येणापि
मृत्यु-प्रतीकारः कार्यो\ऽन्यथापराधो दोषः स्याद् इति । यद् वा,
अकार्येणापि मृत्याव् अनिवृत्ते\ऽकार्य-करण-लक्षणापराधो न भवति
प्रतिकर्तुर् इति भावः ॥४८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अपोह्यः प्रतिकार्यः
परिहार्यो वा । बुद्धि-बलयोः किं वा बुद्धेर् बलं सामर्थ्यं
तस्योदयः उत्कर्षः, तद्-अवधिः । अपराध उपेक्षा-दोषः । देहिन इति
देह-पर-तन्त्रस्य जीवस्य ततो\ऽन्यत्राशक्तेः । किं वा,
देहाभिमानिनोऽपि देह-सम्बन्धि-जन-रक्षया दोषो न स्याद् इति भावः ।
तथा चोक्तं---"यत्ने कृते यदि न सिध्यति कोऽत्र दोषः ?" इति
॥४८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तत्र खलो\ऽयम् इत्य्
आद्याशङ्कागभं विचारम् एव दर्शयति-मृत्युर् इति अपोह्यः प्रतिकार्यः
बुद्धि-बलयोर् उदयः उत्कर्षः, तद्-अवधिः । पूर्वा बुद्धिस्
तत्-सामान्यम् उत्तरात् तद्-विशेषः । असौ मृत्युः । अपराध उपेक्षा-दोषः
। देहिन इति देह-तन्त्रस्य जीवस्य ततो\ऽन्यत्राशक्तेः ॥४८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अपोह्यः** प्रतिकार्यः
**यावान्बुद्धि-बलयोर् उदयो** यत्र तद् यथा स्यात् तथा तस्मात्
कंस-हस्तान् मृत्यु-प्रटिकारे मम तु बलस्योदयो विफल एव । बुद्धेर्
उदयस् तु सफलो भवितुम् अर्हतीति भाव **असौ** मृत्युः ॥४८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अपोह्यः प्रतिकार्यः ।
यावान् बुद्धि-बलस्योदयो यत्र तद् यथा स्यात्, तथा । तथापि यद्य्
असौ मृत्युर् न निवर्तेत तदोपेक्षा-हेतुकोऽपराधो यापनः ॥४८॥

**\॥।**

॥ १०.१.४९ ॥

**प्रदाय मृत्यवे पुत्रान् मोचये कृपणाम् इमाम् ।**

**सुता मे यदि जायेरन् मृत्युर् वा न म्रियेत चेत् ॥**

**श्रीधर-स्वामी (भावार्थ-दीपिका) :** तस्माद्
उपेक्षा-दोष-परिहारायैवं करिष्यामीत्य् आह---प्रदायेति । मृत्यवे
कंसाय । नन्व् इदम् अपि नैव न्याय्यम् इत्य् आशङ्क्याह---सुता इति । अस्याम्
यदि मे जायेरंस् तदा यद् भावि तद् भवतु, जीवितं तु तावद् भवेद् एव
। तद् अन्तरा यद्य् अयम् एव म्रियेत तदा न किञ्चिद् अन्याय्यम् ॥४९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो मृत्यूपेक्षणे देषस्
तस्माद् धेतोः । उपेषा औदासीन्यम् । एवं वक्ष्यमाण-प्रकारम् । अहो
पुत्र-दानं मारकाया न्याय्यम् एवेति चेत् तत्राह---नन्व् इति । अन्याय्यम्
अयुक्तम् ॥४९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पुत्रान्** अष्टमेतरान् सर्वान्
अपि प्रकर्षेण दत्त्वा जात-मात्रेणैव साक्षात् सुखम् अर्पयित्वा । मृत्यव
इति तस्य साक्षान् मृत्यु-रूपत्वात् । यद् वा, तं प्रति प्रदानेन सद्यो
मृत्यु-प्राप्तेः ।

**कृपणाम्** इति प्राग् दीन-जन-रक्षोचितम् इति भावः । सुता इत्य् अष्टमो
गर्भ इत्य् आकाश-वाण्या पुत्राष्टकत्वात् । अयं च गूढो भावः---यद्य् एको
द्वौ वा जायेते, तदाष्टम-पुत्रत्वाभावेन युक्त्या तस्य शङ्कां निरस्य
रक्ष्याव् अपि स्याताम् । यद् वा, बाहुल्याभावेन पुत्रान् इति
बहु-पुत्र-समर्पण-प्रतिज्ञाया हानिर् अपि छलेन सह्या स्याद् इति
विपर्ययोऽपि सम्भवेद् इत्य् अर्थः । यत उपस्थितोऽपि मृत्युः
श्री-मार्कण्डेयाजामिल-सत्यवदादीनां निवर्तते । निवृत्तो\ऽपि
कुश-नमुचि-हिरण्यकशिपु-प्रभृतीनां पुनर् आपतेत् । यतो धातुर्
ईश्वरस्य गतिर् इच्छा दूरत्यया, अनतिक्रम्या दुर्ज्ञेया वेत्य् अर्थः
॥४९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** निश्चयम् एव
दर्शयति---प्रदायेत्य् अर्धेन । अष्टमे तु जाते लब्ध-बल एव
भविष्यामीति । **पुत्रान्** अष्टमेतरान् [एति]{।मर्क्} तात्पर्यं--तान्
सर्वान् अपि प्रदाय आत्यन्तिक-देयत्वेन प्रतिश्रुत्य । मृत्यव इति तं
प्रति प्रदानेन सद्यो मृत्यु-प्राप्तेः, तद्-अभेद-विवक्षया ।

**कृपणाम्** इति तात्कालिक-तत्-कार्पण्य-दर्शनासहिष्णुतायाः प्राबल्यं
व्यञ्जयति । तत्र च स्थूणा-निखनन-न्यायेन---नन्व् इदम् अपीत्य्
आशङ्का-गर्भ-विचारान्तरं दर्शयति---सुता इति सार्धेन । तत्रैव
आकाश-वाण्यां कुटिल-कल्पितत्वम् आशङ्क्याह---सुता इति । तस्याः सत्यत्वम्
आशङ्क्याह---विपर्यय इति । विपर्ययो\ऽपि सम्भवेद् इत्य् अर्थः । यत
उपस्थितो\ऽपि मृत्युः श्री-मार्कण्डेयाजामिल-सत्यव्रतादीनां निवर्तते ।
निवृत्तो\ऽपि कुश-नमुचि-हिरण्यकशिपु-प्रभृतीनां पुनर् आपतेत् । यतो
धातुर् ईश्वरस्य गतिर् इच्छा दूरत्यया, अनतिक्रम्या दुर्ज्ञेया चेत्य् अर्थः
। अन्यत् तैः ।

तत्र श्लोक-द्वयम् एकी-कृत्यैव व्याख्या । सुता इत्य्-आदिकं, मृत्युर्
वेत्य्-आदिकं चोभयत्रैव सम्बन्ध्यते, किन्तूत्तरं नञा सह तं विना
च योज्यते, वा-शब्दस्योभय-पक्ष-ग्राहित्वात् । तत्र नञा विना सुता
इत्य्-आदिना योजितं, तेन सह तु विपर्यय इत्य्-आदिना । अत्र वा-शब्दः
कटाक्ष इति ज्ञेयम् ।

यद् वा, सुता मे यदि जायेरन् मृत्युश् च न म्रियेत । तदा यद् भावि तद्
भवतु । यदि-शब्देन लब्ध-पक्षान्तरे\ऽपि सुता यदि न जायेरन्,
मृत्युश् च न म्रियेत, तदा न किञ्चिद् अन्याय्यम् । सुता यदि जायेरन्,
मृत्युश् च तत्-पूर्वं कथञ्चिन् म्रियेत, तदापि न किञ्चिद् इति । सुता
इत्य्-आदि यथा स्थित-पक्षेऽपि विपर्ययो वा किं न स्यात् इति सरला त्व्
इयं योजना । प्रदाय दत्त्वा । कदा ? तत्राह---सुता इति । ततश् च
विपर्ययो वा किं न स्याद् इति ॥४९-५०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आकाश-वाण्याः कुटिल-कल्पितत्वम्
आशङ्क्याह---सुता इति ॥४९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्रैवं करिष्यामीति
स्वगतम् आह---**मृत्यवे** कंसाय । नन्व् इदम् अप्य् अनुचितम् इत्य्
आशङ्क्याह---सुता इति । यदि जायेरंस् तदा न काचिद् अपि चिन्ता । यदि
जायेरन्न् अथ च मृत्युः कंसस् तावता कालेनापि न म्रियेत, तदानुचितं
स्याद् एव । देवकी तु सम्प्रति जीवेत, यदि च तावता कालेन कंसो
म्रियेत, तदा न काचिद् अपि चिन्ता ॥४९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तत्रैवं विधास्यामीति
स्वगतम् आह द्वयेन । मृत्यवे कंसाय । नन्व् एतद् अप्य् अयोग्यम् इत्य्
आशङ्क्याह---सुता इति । यदि मे सुता न जायेरन्, तर्हि न काचिच् चिन्ता ।
यदि जायेरन्, तावतापि कालेनापि मृत्युः कंसो न म्रियेत, तदा त्व् अयोग्यम्
एव स्यात् । सम्प्रति देवकी तु जीवेत, कंसे मृते तु नैश्चिन्त्यम् एव
भावि ॥४९॥

**\॥।**

॥ १०.१.५० ॥

**विपर्ययो वा किं न स्याद् गतिर् धातुर् दुरत्यया ।**

**उपस्थितो निवर्तेत निवृत्तः पुनर् आपतेत् ॥**

**श्रीधर-स्वामी (भावार्थ-दीपिका) :** यदि च सुता भविष्यन्ति न
चायं म्रियेत, तदा मत्-पुत्राद् एवास्य मरणम् इति विपर्ययो वा किं न
स्यात् । ननु प्रौढस्य कंसस्य तव बालकात् कथं मृत्युः स्यात् ?
तत्राह---गतिर् इति । धातुः "अस्यास् त्वाम् अष्टमो गर्भो हन्ता" इत्य्
उक्तवतः । अत इदानीम् अपत्यार्पण-प्रतिज्ञैव मन्त्रः । तथा सति
उपस्थितो मृत्युर् अयं तावन् निवर्तेत । निवृत्तः पुनः कालान्तरे आपतेच्
चेत् तदा नापराधो ममेत्य् अर्थः । अथवास्य मत्-पुत्राद् उपस्थितो
मृत्युर् अस्या वधाद्यो निवर्तेत स पुनर् अनेन सन् मन्त्रेण भवेद् एवेति
। यद् वा, गतिर् धातुर् दुरत्ययेत्य् एतस्य प्रपञ्चः, उपस्थित इति
॥५०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विपर्ययो वैपरीत्यम् ।
विपर्ययो\ऽसम्भव इत्य् आह---नन्विति । प्रौढो युवातिवलयोः इति
मेदिन्यादयः । अत्र बालकाद् अपि प्रौढमरणे धातुर् गतैर्वैचित्र्यम्
आह---धातुर् ईश्वरस्य दूरत्ययातिक्रान्तुम् अशक्या यतो\ऽतः कारणात् ।
तथा सति अपत्यार्पणप्रतिज्ञा-मन्त्रे सति । उपस्थित इदानीम् आगतः ।
भक्षिते\ऽपि लशुने व्यधिर् नो नाष्टः इति न्यायेनापत्यार्पणेऽपि जीवति
दुर्मति-कंसे कालान्तरे मृत्यु-भयं तद्-अवस्थम् इत्य् अस्वरसाद्
आह---अथ वेति । अस्य कंसस्य । अस्या देवक्याः, न हि
मन्त्रौषधाद्यैः कालो\ऽतिक्रम्यते\ऽतः किं मन्त्रेणेत्य् अरुच्याह---यद्
वेति । प्रपञ्चः विस्तारेण कथनम् ॥५०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि एव । एवम् एव जन्तोः
प्राणि-मात्रस्यापि हेतुः अदृष्टं दुर्विभाव्यः केनादृष्टेन कस्य कदा किं
स्यात्, तत् तर्कयितुं अशक्यम् इत्य् अर्थः । अत्र संयोगस्योक्तिर्
दृष्टान्तत्वेन । किं वा, सामान्यतोऽदृष्टस्य स्वभाव-बोधनार्थम् इति ।
कर्म-शक्तेर् दुर्वितर्क्यतत्त्व् मद्-बालकाद् अप्य् अस्य मृत्युः सम्भवेद्
एवेति भावः । अन्यत् तैर् व्याख्यातम् ।

यद् वा, एवम् एव जन्तोर् अप्य् अदृष्टतोऽन्यन् मरण-जीवनयोः कारणं नास्त्य्
एवेत्य् अर्थः । अतः कंसस्याशुभाद् अदृष्टान् मरणं, मत्-पुत्रस्य च
शुभाज् जीवनम् एवेति भावः । अन्यथा, अस्यास् त्वाम् अष्टमो गर्भो हन्ता
\[३४\] इति देव-वाक्य-वैयर्थ्यापत्तेः ॥५०-५१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *पूर्व-श्लोकस्य टीका
द्रष्टव्या।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सत्यत्वम् आशङ्क्याह---विपर्यय
इति ॥५०॥

---------------------------------------------------------------------------------------------------------------------

**जीव-गोस्वामी (बृअह्त्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विपर्ययो वेति । मया
तदानीम् अस्मै पुत्रे समर्प्यमाणे सति, स पुत्र एव सद्यः प्रबली-भूय
कंसम् इमं वधिष्यति वेत्य् अर्थः । ननु, प्रौढस्य कंसस्य तव
बालकात् कथं वधः सम्भवेत् ? तत्राह---गतिर् इति । अस्यास् त्वाम्
अष्तमो गर्भः हन्ता इत्य् उक्तवतो धातोः । एवं च सति उपस्थितः
कंसस्य हस्ताद् देवकी-मृत्युर् निवर्तेत, तथा
मत्-कर्तृक-पुत्रार्पण-प्रतिज्ञया निवृत्तो\ऽपि कंसस्य मृत्युः पुनर्
आपतेत् प्राप्तो भवेत् ॥५०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** विपर्ययो वेति ।
समर्पितो मत्-पुत्रस् तं हन्याद् वा । ननु, बालात् त्वत्-पुत्रात् प्रौढस्य
तस्य वधः कथं ? तत्राह---गतिर् इति । अस्यास् त्वाम् अष्तमो गर्भः
हन्ता \[३४\] इति वक्तुर् धातोर् गतिर् दुरत्यया दुर्लङ्घ्या । एवं च
सति उपस्थितः कंस-हस्ताद् उपस्थितो देवकी-मृत्युर् निवर्तेत, तथा
प्रपुत्रार्पण-रूप-मत्-प्रतिज्ञया निवृत्तो\ऽपि कंसस्य मृत्युः पुनर्
आपतेद् आगतः स्यात् ॥५०॥

**\॥।**

॥ १०.१.५१ ॥

**अग्नेर् यथा दारु-वियोग-योगयोर्**

**अदृष्टतोऽन्यन् न निमित्तम् अस्ति ।**

**एवं हि जन्तोर् अपि दुर्विभाव्यः**

**शरीर-संयोग-वियोग-हेतुः ॥**

**श्रीधर-स्वामी (भावार्थ-दीपिका) :** प्राणिनाम् अदृष्टं च दुर्वितर्क्यम्
इति स-दृष्टान्तम् आह---अग्नेर् इति । वने वृक्षान् प्रदहन्न् अग्निः
सन्निहितान् अपि वृक्षान् परित्यज्य कदाचिद् दूरस्थान् अपि दहति, ग्रामे
गृहान् वा, न ह्य् अस्य प्राण्य्-अदृष्ट-व्यतिरेकेण किञ्चिन् नियामकम् अस्ति
यथा, एवं जन्तोर् जन्म-मरणयोर् अपि हेतुर् दुर्विभाव्योऽचिन्त्यः
॥५१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्व् अदृष्टम् एव
जनि-मृति-हेतुस् तच् च ज्ञातुं न शक्यम् इत्य् आह---प्राणिनाम् इति ।
अदृष्टं शुभाशुभं कर्म दुर्वितक्यं ज्ञतुम् अशक्यं
दृष्टान्त-प्रपञ्चोग्नेर् इति । सन्निहितान् निकटवर्तिनः । अस्य दहनस्य
। नियामकं विनिगमकम् । एवं वृक्षादिवत् । जन्तोः प्राणि-मात्रस्य ।
दुविभाव्यः दुर्वितर्क्यः ॥५१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *पूर्व-श्लोकस्य टीका
द्रष्टव्या।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हि एवम् । एवम् एव जन्तोः
प्राणि-मात्रस्यापि हेतुर् अदृष्टं । दुर्विभाव्यः केनादृष्टेन कस्य कदा
किं स्यात् ? तत् तर्कयितुम् अशक्यम् इत्य् अर्थः । इति कर्म-शक्तेर् अपि
दुर्वितर्क्यतया मद्-बालकाद् अप्य् अस्य मृत्युः सम्भवेद् एवेति भावः
॥५१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मच्-चिन्तितम् एतन्
नासम्भवं यतः प्राणिनाम् अदृष्टं दुर्वितर्क्यम् इति स-दृष्टान्तम्
आह---अग्नेर् वने वृक्षान् प्रदहतो दारुणौ यौ वियोग-योगौ कदाचित्
सन्निहितस्यापि वियोगः, कदाचिद् विप्रकृष्टस्यापि योगः । तयोर्
अदृष्टतो\ऽन्यत्रेति वृक्षाणां दुःखादृष्टम् एव कारणम् इत्य् अर्थः । एवम्
एव शरीराणां संयोग-वियोगयोर् जन्म-मरणयोर् हेतुर्
विभाव्यो\ऽविचिन्त्यः ॥५१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** मद्-विचिन्तितम् इदं
नासम्भवं, यतः प्राणिनाम् अदृष्टं अवितर्क्यम् इति स-दृष्टान्तम्
आह---अग्निर् इति । अग्निः क्वचिद् अन्तिक-स्थं तरुं न दहति, दूरस्थं
चोत्प्लुत्य दहति । एवं वनं दहतोऽग्नेर् यौ दारुणौ वियोग-योगौ
तयोर् अदृष्टतो\ऽन्य-निमित्तं नास्ति, तरूणां सुख-दुःखादृष्टम् एव तत्र
हेतुः । एवम् एव जन्तोः प्राणिनः शरीर-संयोग-वियोगयोर् हेतुर्
दुर्विभाव्यो\ऽदृष्ट-विशेष एव ॥५१॥

**\॥।**

॥ १०.१.५२ ॥

**एवं विमृश्य तं पापं यावद्-आत्मनि-दर्शनम् ।**

**पूजयाम् आस वै शौरिर् बहु-मान-पुरःसरम् ॥**

**श्रीधर-स्वामी (भावार्थ-दीपिका) :** यावद् आत्म-निदर्शनं
स्व-प्रज्ञावधि विचार्य ॥५२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृशंसं क्रूरम् नृशंसो
धातुकः कृऊरः इत्य् अमरः पूयमानेन तस्यमानेन । विहसन्न् इति
बाह्यानन्दम् आह । महतां सत्य् अपि क्लेषे नो विकृतिः \[क्रोधादि-रूपा\]
इति भावः ॥५२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पापम् अपि
बहुलादर-पूर्वकं पूजयामास स्तुत्य्-आदिना सम्मानितवान् ॥५२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यावद् इत्य् अपि सम्भ्रमे
एतावती प्रतिभेति भावः पापम् अपि बहुलादर-पूर्वकं पूजयामास
स्तुत्य्-आदिना सम्मानितवान् ॥५२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पूजयामास स्तुत्य्-अञ्जल्य्-आदिना
॥५२-५३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यावत् यत्-प्रमाणकम्
आत्मना बुद्ध्या निदर्शनं ज्ञानं यत्र यद् यथा स्यात्, तथा विमृश्य तं
पापं कंसं पूजयामास बहिस् तुष्टाव ॥५२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** शौरिर् वसुदेवः । यावत्
यत्-प्रमाणम् आत्मना बुद्ध्या निदर्शनं ज्ञानं यत्र तद् यथा स्यात्, एवं
विमृश्य तं पापं कंसं पूजयामास बहिस् तुष्टाव ॥५२॥

**\॥।**

॥ १०.१.५३ ॥

**प्रसन्न-वदनाम्भोजो नृशंसं निरपत्रपम् ।**

**मनसा दूयमानेन विहसन्न् इदम् अब्रवीत् ॥**

**श्रीधर-स्वामी (भावार्थ-दीपिका) :** तस्य विश्वासाय
विकसित-मुखाम्भोजः प्रहसन्न् अब्रवीत् ॥५३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृशंसं क्रूरम् । नृशंसो
धातुकः क्रूरः इत्य् अमरः । पूयमानेन तप्यमानेन । विहसन्न् इति
बाह्यानन्दम् आह । महतां सत्य् अपि क्लेशे नो विकृतिः क्रोधादि-रूपा इति
भावः ॥५३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च क्रूरं निर्दयम्
अपि तं पुनर् अब्रवीत् । प्रत्यग्र-वदनाम्भोजः सद्यो विकसित-पद्मवत्
प्रसन्न-मुखः सन् प्रहसन् । प्रसार्य वदनाम्भोजम् इति पाठः
स्पष्टः । विश्वासाय तं प्रत्य् आत्मनोऽन्तः-प्रसादो बोधितः । वस्तुतस्
तु दूयमानेन मनसा विशिष्टः ॥५३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च क्रूरं निर्दयम् अपि
तं पुनर् अब्रवीद् इति पाठः क्वचित् प्रत्यग्र-वदनाम्भोजः सद्यो
विकसित-पद्मवत् प्रसादित-मुखः सन् प्रहसन् प्रसार्य वदनाम्भोजम्
इति पाठः स्पष्टः । एवं विश्वासाय तं प्रत्यात्मनोऽन्तः-प्रसादो
बोधितः । वस्तुतस् तु दूयमानेन मनसा विशिष्टः ॥५३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
स्वान्तः-प्रसाद-ज्ञापनार्थं प्रत्यग्रं स्निग्धीकृतं वदनाम्भोजं येन
सः दूयमानेन सन्ताप-पीड्यमानेन युक्तः ॥५३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तद्-रक्षणाय
प्रसन्न-मुखोऽन्तः सन्तप्यमानः ॥५३॥

**\॥।**

॥ १०.१.५४ ॥

श्री-वसुदेव उवाच---

**न ह्य् अस्यास् ते भयं सौम्य यद् वै साहाशरीर-वाक् ।**

**पुत्रान् समर्पयिष्येऽस्या यतस् ते भयम् उत्थितम् ॥**

**श्रीधर-स्वामी (भावार्थ-दीपिका) :** यत् यथा अशरीरिणी वाग् आह
तथा हि निश्चितम् । अस्याः सकाशात् ते भयं नास्ति । यतो येभ्यः
पुत्रेभ्यस् ते भयम् उत्थितम् । अष्टमो हन्तेत्य् उक्तेर् अन्योन्यापेक्षया
सर्वेऽप्य् अष्टमा भवेयुर् इति सर्वान् अपि तान् अस्याः पुत्रान् समर्पयिष्यते
॥५४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो येषां पुत्राणां ते
तव सकाशाद्भयं मृत्यु-रूपम् आगतं तानस्याः पुत्रान् समर्पयिष्ये
श्री-कृष्णस्य तद्भयाभावात् तद् असमर्पणे\ऽपि न वसुदेवस्य
मिथ्या-वादित्वं स्याद् इतिवास्तवोर्थः प्रतीयत्ये । यद् वा, श्री-कृष्णस्य
न कस्यापि पुत्रत्वम् अस्ति न माता न पिता तस्य न भार्या न सुतादयः
इत्य् अग्रे वक्ष्यमाणत्वात् । यथा-श्रुरे\ऽपि न दोषः । भगवान्
देवकी-सुतः इत्य् उक्तिस् तु देवक्यां सुतवादाविर्भूतत्वाद् आविर्भावपरा ।
आविर्भावम् एवाग्रे वक्ष्यति---आविर् आसाद्यथा प्राच्यां दिशीन्दुर् इव
पुष्कलः इति ॥५४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे सौम्य ! हे
शान्त-प्रकृते ! अन्तः-प्रसाद-बोधनार्थं एव पूर्ववद् अत्र
श्लेषार्थोऽपि न स्पष्टः । अन्यत् तैर् व्याख्यातम् । यद् वा, यतो यस्या
वचः सकाशात् सा यथाह, तथा ते न हि भयम् अस्ति, किन्त्व्
अष्टम-पुत्राद् एव । तथापि तव हितार्थं तम् एकम् अर्पयिष्यामीति किम्
अपि तु सर्वान् अपि सम्यक्-स्नेहादि-परित्यागेन स्वयम् एव
सद्योऽर्पयिष्यामीति दुष्ट-कंस-सन्तोषार्थम् उक्तम् ॥५४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे सौम्य ! शान्त-प्रकृते !
अन्तः-प्रसाद-बोधनार्थं एव पूर्ववद् अत्र श्लेषार्थोऽपि न स्पष्टः ।
यद् वा, अत्रापि भय-जन्मना सौम्यत्वेन च वीर-स्वभावात्यय एव
दर्शितः । पुत्रान् इति छलेन अ-कार-प्रश्लेषात् । येभ्यः तवाभयम्
उत्थितं, येभ्यो भयं नास्तीति विचार-सिद्धं, तान् एव समर्पयिष्ये, न
तु यस्माद् भयम् उत्थितम् इति । यद् वा, यतो यान् अतिक्रम्य कस्माच्चित्
तव भयम् उत्थितं भविष्यति, तान् एव समर्पयिष्यामि, न तु
भय-दानेन प्रवृत्तं तं इत्य् अर्थः ।

> न ह्य् अस्यास् ते भयं सौम्य यद् धि साहाशरीर-वाक् ।
>
> पुत्रान् समर्पयिष्येऽस्या यतस् ते भयम् आगतम् ॥ इति क्वचित् पाठः
> ।

उत्थितम् इत्य् अत्रागतम् इति क्वचित् ॥५४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यतो येभ्यस् त्व् अभयम् उत्थितं,
तान् । न तु यस्माद् भयम् उत्थितं तम् इति गूढोऽभिप्रायः ॥५४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्याः सकाशात् ते भयं
नास्ति, किन्त्व् अस्या अष्टमात् पुत्रात् । यद् यथा । अहं तु पुत्रान् अष्टाव्
एव समर्पयिष्ये यतः पुत्रात् ते भयम् उत्थितं । स वा वध्यताम्,
अष्टाव् एव वा वध्यन्ताम् इति भावः ॥५४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** हे सौम्य ! अस्या देवक्याः
सकाशात् ते भयं नास्ति, किन्त्व् अष्टमात् पुत्राद् इति सा शरीर-वाग् । यद्
यथा । अतोऽष्टाव् अपि पुत्रांस् ते समर्पयिष्यामि । यतः पुत्रात् ते
भयम् उत्थितं स एव त्वया वध्यताम्, अष्टाव् एव वा परम्परापेक्षया
सर्वेषां अष्टमत्वाद् इत्य् अतिविस्रम्भो दर्शितः ॥५४॥

**\॥।**

॥ १०.१.५५ ॥

श्री-शुक उवाच----

**स्वसुर् वधान् निववृते कंसस् तद्-वाक्य-सार-वित् ।**

**वसुदेवोऽपि तं प्रीतः प्रशस्य प्राविशद् गृहम् ॥**

**श्रीधर-स्वामी (भावार्थ-दीपिका) : तद्-वाक्येसार** उपपत्तिः,
तद्-**वित्निववृते** निवृत्तः ॥५५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद्-वाक्ये वसुदेव-वाक्ये
॥५५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुहृदो भगिन्या वधात् ।
सुहृद् इति पितृव्य-पुत्रीत्वेन भगिनीत्वस्यातिनैकट्य-बोधनार्थम् ।
श्लेषेण शोभन-हृदयेति । तस्या अपि निमल-चित्तत्वेनाकापट्यम् आलक्ष्य
वधान् निवृत्त इति भावः । किं च, तद्-वधान् निवृत्त्या सुहृदाम् अन्येषां
अपि वधान् निवृत्त इति सूचयति---तस्यां सर्वेषां एव स्नेह-भरेण
तद्-वधे तेषां वध-सम्भवात् । तद्-वाक्येति तैर् व्याख्यातम् । यद्
वा, तद्-वाक्यस्य सार अन्तर्ऽर्थ-भागस् तं विचारयन्, सार-ग्राही
कृपाशीलोऽसीत्य् एवं स्तुत्वा, प्रकर्षेण गीत-वाद्यादिनाविशत् । इदम् अपि
तद्-विश्वास-जननार्थम् एव । अपि-शब्दात् कंसोऽपि । पथि तस्मात्
स्थानाद् एव निवृत्तः स्व-गृहं प्रविष्ट इति ॥५५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुहृदस् तद्-विशेषस्य
भगिन्या वधात् सुहृच्-छब्द-प्रयोगश् च मय्य् अस्याः सौहृद्यम् अप्य् अस्तीति
वध-निवृत्ति-हेतुं तद्-भावना-विशेषम् अपि सूचयति । किं च,
तद्-वधान् निवृत्त्या सुहृदाम् अन्येषां अपि वधान् निवृत्त इति
सूचयति---देवकादिभिः सह युद्धापत्त्या तेषां वध-सम्भवात् ।
स्वसुर् इति क्वचित् पाठः, तद्-वाक्येति तैर् व्याख्यातम् । तत्रोपपत्तिर्
युक्ततेत्य् अर्थः । सार-शब्दो हि बल-वाची बलं च वचनस्य युक्ततेति
। यद् वा, सारं सारत्वं अव्यभिचारित्वम् इत्य् अर्थः । श्री-देवक्या
वधान् निवृत्त इतीयन्-मात्रेणापि प्रति इति श्री-वसुदेवस्य
महा-महत्त्व-व्यञ्जकं प्रशस्य परंओ बुद्धिमान् सार-ग्राही
कृपा-शीलोऽसीत्य् एवं स्तुत्वा प्रकर्षेण गीत-वाद्यादिना विशत् इदम् अपि
तद्-विश्वास-जननार्थम् एव ॥५५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वाक्यस्य सारः स्थिरता, तद्-वित्
॥५५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वाक्यस्य सारः सत्यत्वं
। वसुदेवो मिथ्या न ब्रुते इति सर्वथा जानातीत्य् अर्थः । तवेदं
धर्म-शीलत्वं भुवि प्रकटी-भूतम् इति **प्रशस्य** ॥५५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अस्य वसुदेवस्य वाक्ये
यः सारो युक्तिस् तद्वित् । प्रशस्य धर्मिष्ठोऽसीति संस्तूय ॥५५॥

**\॥।**

॥ १०.१.५६ ॥

**अथ काल उपावृत्ते देवकी सर्व-देवता ।**

**पुत्रान् प्रसुषुवे चाष्टौ कन्यां चैवानुवत्सरम् ॥**

**श्रीधर-स्वामी (भावार्थ-दीपिका) :** प्रसूति-काले उपावृत्ते प्राप्ते
सर्वः सर्वात्मा भगवान् एव देवता यस्याः सा तथा ।
सर्व-देवता-मयीति वा भगवद्-आश्रयत्वात् ॥५६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न हि तस्या एव भगवान्
देवता तस्य सर्वेषां दैवत्वादित्य् अरुच्याह---सर्व-देव-मयीति ।
सर्व-देव-मयो हरिः इत्य् उक्ते सर्व-देव-स्वरूप-हरेस् तद्
अन्त-निर्विष्टत्वात् । कन्यां सुभद्राम् । अनुवत्सरं वत्सरेवत्सरे
एकैकम् । अष्टसु वर्षष्वित्य् अर्थः । प्रतिवर्षम् इति वीप्सा तु न
व्याक्येया चेत् तत्रेदं बोध्यम् । हरिर् मदात्मजो भावो तन्
मुख-दर्शनं मम भविष्यतीत्य् आशया न तत्याज
किञ्चाष्टम-पुत्रोत्पत्तिसमयो झटिति नवत्वित्यौक्तं ठ्येनैव
प्रतिवर्षम् एकैको गर्भं आधीयते स्मेति भावः ॥५६॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथेति माङ्गल्ये । काल
उपावृत्ते कतिप्य-काले गते सतीत्य् अर्थे । युवेव वसुदेवोऽभूद्
विहायाभ्यागतां जराम् इत्य्-आदि श्री-विष्णु-पुराणोक्तेः । वृद्धौ
तवाद्य-पितरौ इत्य्-आदि श्री-हरि-वंशोक्तेश् चानुसारेण प्रायो
वार्धक्यान्तिके श्री-भगवद्-आविर्भावात् । सा सर्वस्य देवता पूज्या इत्य्
अर्थः । कन्यां सुभद्राम् । अनुवत्सरम् एव प्रत्यब्दम् एकैकश इत्य्
अर्थः । तच् च सत्वरम् एव श्री-भगवद्-अवतारार्थम् ॥५६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथेति माङ्गल्ये काले उपावृत्ते
कतिपय-काले गते सतीत्य् अर्थः । पुरैव वसुदेवो भूद्
विहायभ्यागतां जराम् इत्य्-आदि श्री-विष्णु-पुराणोक्तेः । वृद्धौ
तवाद्य-पितरौ इत्य्-आदि श्री-हरि-वंशेऽप्य् अक्रूरोक्तेर् अनुसारेण प्रायो
वार्धक्यान्तिके श्री-भगवद्-आविर्भावात् सर्वेषां देवतादीनाम् अपि देवतेति
महा-भगवच्-छक्तित्वात् तथा च श्री-विष्णु-पुराणे त्वं परा प्रकृतिः
सूक्ष्मा इत्य्-आदि-बहुतरं सर्व-देव-कृत-स्तोत्रम् । अयं
भावः---वसुदेव-शब्देन तावद्-भगवत्-प्रकाश-हेतुः शुद्ध-सत्त्वम्
उच्यते । यथोक्तं चतुर्थे श्री-शिवेन---

> सत्त्वं विशुद्धं वसुदेव-शब्दितं
>
> यद् ईयते तत्र पुमान् अपावृतः ।
>
> सत्त्वे च तस्मिन् भगवान् वासुदेवो
>
> ह्य् अधोक्षजो मे नमसा विधीयते ॥ \[भा।पु। ४.३.२३\] इति ।

तद्-रूप एवायं श्रीमान् आनकदुन्दुभिर् यथोक्तं नवमे---वसुदेवं हरेः
स्थानं वदन्त्य् आनकदुन्दुभिम् \[भा।पु। ९.२४.३०\]इति । अतः श्री-देवक्य्
अपि तत्-सम्पत्ति-रूपैवेति । कन्यां सुभद्राम् । अनुवत्सरम् एव
प्रत्यब्दम् एकैकश इत्य् अर्थः । तच् च
सत्वर-श्री-भगवद्-अवतारार्थम् ॥५६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्वेषां देवादीनाम् अपि
देवता भगवन्-मातृत्वात् पूज्याम् । कन्यां सुभद्राम् । अनुवत्सरम्
अष्टसु वत्सरेष्व् इत्य् अर्थः । विभक्त्य्-अर्थेऽव्ययीभावः । कन्यां च
काले प्रतिवर्षम् इति वीप्सा तु न व्याख्येया एकैकस्मिन् वर्षे
एवाष्ट-पुत्रोत्पत्ति-प्रसक्तेः । अत्र कारणम् अग्रे व्याख्यास्यते
॥५६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** काले सन्तानोदय-समये
उपावृत्ते प्राप्ते सति सर्वेषां ब्रह्मादीनां अपि देवता भगवन्-मातृत्वात्
पूज्या । अनुवत्सरम् इति विभक्त्य्-अर्थेऽव्ययीभावः । अष्टसु वर्षेष्व्
अष्टौ पुत्रान् प्रसुषुवे कन्यां चैकां सुभद्राम् ॥५६॥

**\॥।**

॥ १०.१.५७ ॥

**कीर्तिमन्तं प्रथमजं कंसायानकदुन्दुभिः ।**

**अर्पयाम् आस कृच्छ्रेण सोऽनृताद् अतिविह्वलः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** द्वादशे\ऽहनि पिता नाम
कुर्यात् इति श्रुतेर् अजाते\ऽपि नाम-करणे कीर्तिमद् इत्यादीनि तेषां भाविनि
कल्पान्तरीयाणि वा श्री-योगिराज-शुक-देवेनोक्तानीत्य-दोषः । यद् वा,
नाम-कर्मोत्तरं कंसाय ददावित्य् अर्थः । अतिविह्वलः अतिविक्लवः
विक्लवो विह्वलः स्यात् तु इत्य् अमरः । वाचा विचलितं येन सुकृत तेन
हारितम् इति स्मरणात् । यद् उक्ता विनिवर्तेत न तदास्यं गुदं हि तत् ।
इलेशे स्त्र्य्-अनुगः स्त्री स्याच् चटकेशेन भाषितम् इत्य् अभियुक्तोक्तेश् च
॥५७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कीर्तिमन्तम् इति ।
पूर्व-जन्मनि स्मरः कीर्तिमांश् चेति नाम-द्वयं तस्यासीद् इत्य् ऊह्यम् ।
यद् वा, जात-मात्रस्यैव देशाचारेण गणकादि-कृतं तन्-नामेति । स
कृत-प्रतिज्ञोऽतिविह्वलः परम-भीतः ॥५७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कीर्तिमन्तम् इति । मरीचित
उत्पन्नत्वेन प्राक्तन-तृतीय-जन्मनि तेषाम् एतद्-आदीनि नामानि स्मरादीनि
चेति षड्-गर्भानयने स्वामिभिर् व्याख्यास्यते । यद् वा, यदा ते सुतलत
आनीताः, तदा श्री-कृष्णेनैव कीर्तिमद्-आदि-नामानि कृत्वा वैकुण्ठं
प्रस्थापिता इति ज्ञेयम् । नवमे चात्र च शृइ-वसुदेव-पुत्रत्वावस्थायाम्
एव तथानुवादात् । सः कृत-प्रतिज्ञः । अतिविह्वलः परम-भीतः
॥५७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कीर्तिमन्तम् इति
जन्म-दिन एव कृत-नामकरणम् इत्य् अर्थः ॥५७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कृच्छ्रेण कष्टेन अनृताद्
भीतः ॥५७॥

**\॥।**

॥ १०.१.५८ ॥

**किं दुःसहं नु साधूनां विदुषां किम् अपेक्षितम् ।**

**किम् अकार्यं कदर्याणां दुस्त्यजं किं धृतात्मनाम् ॥**

**श्रीधर-स्वामी (भावार्थ-दीपिका) :** मृत्यवे पुत्रं कथम् अर्पितवान्
? इत्य् अपेक्षायाम् आह---**किं दुःसहम्** इति । **साधूनां**
सत्य-सन्धानाम् । पुत्र-लालन-सुखापेक्षा कथं त्यक्ता ? इत्य् अत
आह---**विदुषाम्** इति । भगवान् एव तत्त्वं नान्यद् इति जानताम् इत्य्
अर्थः । ननु स्वयं नीते सति कंसो बालं न हन्याद् इति मत्वा नीतवान्
इति किं न स्यात् ? इति नेत्य् आह---**किम् अकार्यम्** इति । ननु देवकी
कथं पुत्रं तत्यज ? इत्य् अत आह---**दुस्त्यजम्** इति । चित्ते धृत
आत्मा हरिर् यैस् तेषाम् ॥५८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मारणाय पुत्रार्पणम् ।
प्रजा-सवः प्राण-भृतो हि ये ते इति वक्ष्यमाणत्वाद् अत्यसह्यम् इत्य्
आशयेनाह---*मृत्यवे* कंसाय । साधू रम्ये सज्जने च पुंसि सत्य-परे
हरौ इति धरणि-देवः । *सत्य-सन्धानां* सत्य-प्रतिज्ञानाम्, सन्धा
सन्धि-प्रतिज्ञयोः इति धरणिः । *तत्त्वं* सत्यम् । **अकार्यम्**
अकर्तव्यम् । **कदर्याणां** कुसङ्गिनां दरिद्राणां वा ॥५८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : नु** वितर्के । **किं
दुःसहम्** ? अपि तु सर्वम् एव सुखेन सह्यम् इत्य् अर्थः । एवम् अग्रेऽपि
। अन्यत् तैर् व्याख्यातम् । यद् वा, **साधूनां**
सर्व-सहत्व-दाढ्यार्थं **विदुषाम्** इत्य्-आदिकं दृष्टान्ततया ज्ञेयम् ।
यद् वा, कृच्छ्रेण इत्य् उक्तम् ।

ननु तादृशं दुःखं कथं सोढम् ? तत्राह---**किं दुःसहम्** ? इति ।
ननु ततो देशान्तरं किं न गतः ? तत्राह---**विदुषां**
श्री-मथुरा-माहात्म्यं किं वा तस्यां भावि-भगवद्-अवतारं जानतां
ततोऽन्यत्रापेक्षा नास्तीत्य् अर्थः । **किं दुस्त्यजं** ? यथा
**कदर्याणां** कुत्सिताचाराणां किम् अप्य् अकृत्यं नास्तीत्य् अर्थः । यद् वा,
ननु श्री-देवकी-हस्तेन कुतो नार्पयत् ? पुनस् तद्-वध-शङ्कयेत्य्
आह---**किम् अकार्यम्** ? इति ॥५८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : नु** वितर्के । **किं
दुःसहम्** ? अपि तु सर्वम् एवानायासेन सह्यम् इत्य् अर्थः । एवम् अग्रेऽपि
। अन्यत् तैः । तत्र सत्य-सन्धानाम् इति प्रस्तुतोपयोगित्वात्
तदीय-धर्म-विशेष एव निर्दिश्यते, न तु तन्-मात्रत्वेन **साधुत्वम्**
इति । लालनेच्छा तु सुतराम् एव नास्तीत्य् अभिप्रायेणावतारयति
पुत्र-लालनेति, **विदुषां** **किम् अपेक्षितम्** इत्य् अनेन **दुस्त्यजम्**
इत्य्-आदेः पौनरुक्त्यम् आशङ्क्यावतारयति---ननु, देवकीति । यद् वा,
**साधूनां** सर्व-सहत्व-दाढ्यार्थं **विदुषाम्** इत्य्-आदिकं
दृष्टान्ततया ज्ञेयम् । अत्रापेक्षा-दुस्त्यजत्वयोर्
अप्राप्त-प्राप्त-विषयत्वेन भेदः कल्प्यः ॥५८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अनृताद् बिभेतुतमां
नाम स्व-साक्षाद् एव पुत्र-वधः कथं सोढव्यः ? तत्राह---**किं
दुःसहम्** इति ।

नन्व् अष्टमम् एकं स्व-भार्या-प्राण-रक्षार्थं समर्पयतुतमां नाम
पुत्रान्, समर्पयिष्ये\ऽस्या इति निखिल-पुत्रार्पण-प्रतिज्ञां तदा
कंसस्याज्ञां विनैव कथम् अकरोत् ? गृहस्थस्य तथा पुत्र-मात्रोपेक्षा
न युज्यते । तत्राह---**विदुषाम्** इति । वसुदेवः खलु कर्मि-लोक
इव नाविद्वान्, अतो भक्ति-ज्ञान-वैराग्य-महोदधेस् तस्य किं पुत्रैर् इति
भावः ।

नन्व् एतादृशस्य स्वयम् एव वधार्थम् आनीत-पुत्रस्य तस्य कंसः कथं
पुत्रं हन्तुम् अर्हतु ? किम् अत्राप्य् आर्द्र-चित्तो न भवेत् ।
तत्राह---**किम् अकार्यम्** इति ।

ननु, तर्हि सर्व-दोष-परिहाराय वसुदेवो गार्हस्थ्यम् एव किं न
तत्याज ? तत्राह---**दुस्त्यजम्** इति । तेन तद्-गार्हस्थ्यम् अपि
त्यक्तुं शक्यम् एव केवलं मत्-पुत्रत्वं प्राप्स्यतो हरेर् मुखं कदा
द्रक्ष्यामीति मनोरथेन गृहे स्थीयते । अत एव धृत आत्मा हरिः
पुत्र-रूपी यैस् तेषां । तेनैव हेतुना पुत्रान्तरेष्व् अपि न स्निह्यते
स्म, अष्टम-पुत्रस्य समयः शीघ्रं भवत्व् इत्य् उत्कण्ठयैव
प्रतिवर्षम् एकैको गर्भ आधीयते स्म । बाल-वधे
स्वस्यानुमन्तृत्व-लक्षण-पाप-स्वीकारश् चेत्य्-आदि तत्त्वम् अवधेयम्
॥५८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु वसुदेवोऽनृताद्
विभेतु नाम, स्व-समक्षं पुत्र-वधः कथं तेन सोढव्यः ?
तत्राह---**किं** इति । **साधूनां** सत्य-सन्धानाम् । ननु विनापि
कंसाज्ञां पुत्र-मात्रार्पणं कथं प्रतिज्ञातम् ? तत्राह---**विदुषाम्
किम्** इति । पर-तत्त्व-विदां पुत्रैः किम् ? इति भावः ।

नन्व् सत्य-सन्धस्य तस्य स्वयम् एव वधायानीतं बालं कंसो
जात-दयः सन् न हन्यात् ? तत्राह---**किम् अकार्यम्** इति ।
**कदर्याणां** अतिपापिनां ।

ननु, देवकी कथं पुत्रान् तत्याज ? तत्राह---**दुस्त्यजम् किम्** इति ।
**धृतो** हृद्य् **आत्मा** हरिर् यैस् तेषां इति । यद्-गर्भाद् आविर्भूय
हरिः कंसं स-गणं निहत्यानन्दान् वर्षिष्यतीति तद्-आशया
तत्-पूर्व-पुत्रार्पणं सर्व-दुःखं च तया

सोढम् इति भावः ॥५८॥

**\॥।**

॥ १०.१.५९ ॥

**दृष्ट्वा समत्वं**[^११] **तच् छौरेः सत्ये चैव व्यवस्थितिम् ।**

[^११]: ममत्वम् \[अममत्वम्\] इति पाठान्तरम्।


**कंसस् तुष्ट-मना राजन् प्रहसन्न् इदम् अब्रवीत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शौरेर् वसुदेवस्य
तत्-पुत्रार्पण-रूपं समत्वं द्वन्द्व-सहिष्णुत्वं पुत्रे ममत्वाभावात् ।
इदं वक्ष्यमाणम् ॥५९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** समत्वं पुत्रार्पणेन
शत्रौ मित्रे च तुल्यतां । अममत्वम् इति पाठे पुत्र-स्नेह-त्यागम् ।
सत्ये सत्य-वाक्ये च-कारार्द् धैर्ये च । एव अपि । व्यवस्थितिम्
परंअ-निष्ठाम् अपितुष्ट-मनस्त्वेन प्रकर्षेण हसन् । हे राजन् ! इत्य्
आश्चर्येण सम्बोधनम् । यद् वा, राजमानः सन्, विशेषणानां एषां
यथोत्तरं हेतुमत्तोह्या ॥५९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** समत्वं पुत्रार्पणेन शत्रौ
मित्रे च तुल्यतां सत्ये प्रतिश्रत एव व्यवस्थितिं निष्टां च दृष्ट्वा
अस्मान् मम न किञ्चिद् अप्य् अपमानं भविष्यतीति विभाव्येति भावः ।
समत्वम् इति विद्वत्तया-धृतात्मतायाश् चानुवादः यो हि विद्वन् धृतात्मा
भवति स समो भवतीति । अममत्वम् इति पाठे\ऽपि स एवार्थः ।
सत्ये व्यवस्थितिम् इति साधुतायाः चतुर्थं तु कंस-गतम् एवेति
नानुदितं । प्रहासः सन्तोषात् । हे राजन् ! इत्य् आश्चर्येण सम्बोधनम्
॥५९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समत्वं पुत्रेऽपि
ममत्वाभावात् सर्वत्र साम्यम् ॥५९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** समत्वं पुत्रेषु
ममत्व-विरहात् सर्वत्र साम्यम् ॥५९॥

**\॥।**

॥ १०.१.६० ॥

**प्रतियातु कुमारोऽयं न ह्य् अस्माद् अस्ति मे भयम् ।**

**अष्टमाद् युवयोर् गर्भान् मृत्युर् मे विहितः किल ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रतियातु स्वगृहम् इति
शेषः ॥६०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि यतोऽस्माद् भयं मम
न विद्यते । अस्ति मे इति पाठः स्पष्टः । तत्र हेतुम् आह---अष्टमाद्
इति । युवयोर् इति अन्यस्यां जातो\ऽपि व्यावर्तितः । विहितो विधात्रा ।
किलेति आकाश-वाण्याः प्रसिद्धिं द्योतयति ॥६०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** युवयोर् इति अन्यस्यां जातो\ऽपि
व्यावर्तितः । विहितो विधात्रा । किलेति आकाश-वाण्याः प्रसिद्धिं
द्योतयति, तयैवाज्ञप्त इति वा ॥६०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

॥ १०.१.६१ ॥

**तथेति सुतम् आदाय ययाव् आनकदुन्दुभिः ।**

**नाभ्यनन्दत तद्-वाक्यम् असतोऽविजितात्मनः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** असतः
खलस्या-विज्तात्मनो\ऽव्यवस्थित-चित्तस्य ।तत् वाक्यम् प्रतियातु
कुमारोयम् इत्य्-आदि-रूपम् । नाभ्यनन्दत् सत्यं न मेने ।
अव्यवस्थित-चित्तानां प्रसादो\ऽपि भयङ्कारः इत्य् अभियुक्तोक्तेः
॥६१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यथोच्यते तथेति । किं
वा, एवम् अस्त्व् इत्य् उक्त्वेत्य् अर्थः । नाभ्यनन्दत न प्रतीयाय । कुतः
? असतः खलस्याविश्वसनीयस्येत्य् अर्थः ।
यतोऽविजितात्मनोऽस्थिर-चित्तस्य चेत्य् अर्थः ॥६१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथेति तथेत्य् उक्त्वेत्य्
अर्थः । तथा-शब्दस्य च भवान् यथादिशति तथैवास्त्व् इत्य् अर्थः ।
नाभ्यनन्दत न प्रतीयाय । कुतः ? असतः खलस्य मृषैव सौहृद्यं
प्रकटयतः । अविजितात्मनः अस्थिर-चित्तस्य चेत्य् अर्थः ॥६१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

॥ १०.१.६२ ॥

**नन्दाद्या ये व्रजे गोपा याश् चामीषां च योषितः ।**

**वृष्णयो वसुदेवाद्या देवक्य्-आद्या यदु-स्त्रियः ॥**

**श्रीधर-स्वामी (भावार्थ-दीपिका) :** कंसस्य शान्तिर् देव-कार्यानुगुणा
न भवतीति नारदस्य प्रत्यवस्थानं तद् आह---नन्दाद्या
इत्य्-आदि-त्रयेण ॥६२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कंसे सुवृत्ते सति
देवकार्यं न सेत्स्यतीत्य् आह---कंस्येति । शान्तिर् दयालुतादि-रूपा
चित्त-वृत्तिः । अनुगुणानुरूपा योग्येति यावत् । इति हेतोः ।
प्रत्यव्स्थानं कंसपार्श्वे गमनम् । तवेवाह---त्रयेण नन्दाद्या इत्य्
आरभ्य वधोद्यमम् इत्य् अन्तश्कोकत्रयेणेत्य् अर्थः । अमीषां नन्दादीनाम्
। योषितो यशोदाद्याः ॥६२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** व्रजे
त्वद्-अधिकार-वर्तिनि श्री-माथुर-गोष्ठे अन्यत्रत्याव्यवच्छिन्ना योषितः
श्री-यशोदाद्याः, तन्-नामाग्रहणं गौरवात् । द्वितीय-च-कारेण
तत्-पुत्र-भृत्यादयः ॥६२-६४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्दाद्या इति त्रिकम् । ये च
बृहद्-वनस्थे व्रजे, याश् च तत्र योषितः श्री-यशोदाद्याः ।
उक्त-समुच्चयार्थो\ऽयं च-शब्दः सर्वत्र सम्बन्ध्यः । द्वितीयश्
च-शब्दः कैमुत्य-द्योतनार्थम् अप्य् अर्थे । किं वक्तव्यं ? ते ताश् चेति
अमीषां गोपानां, तद्-योषिताम् अपि सम्बन्धिनो ये भृत्याद्याः, ते चेत्य्
अर्थः । वृष्णयस् तद्-उपलक्षिता यादवाः देवता-शब्देन
श्री-भगवत्-पार्षदा अप्य् उक्ताः ॥६२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्दाद्या इति श्री-शुकोक्तिः
। यद् वा, श्री-नारदोक्तिः । तथा हि अवतरिष्यतः स्वाभीष्ट-देवस्य
शीघ्र-दर्शनेन स्वम् आनन्दयितुं शीघ्रं तत्-प्रादुर्भाव-कारणं
कंस-कर्तृक-वैष्णव-द्रोहं प्रवर्तयन् देवान् आनन्दयितुं तेन
भक्त-द्रोहेणैव कंसं च घातयितुं कंस-दास्यमान-खेदानाम् अपि
तेषाम् अभिन्न-भक्तानां भगवद्-अविर्भाव-निश्चय-ज्ञापकाय स्वस्यै
प्रत्यतिशयम् आशीः-सहस्रं च दास्यमानानां भगवद्-दिदृक्षानन्दं च
प्रवर्धयन् हरिर् नौ पुत्रो भविता न वा ? इति सन्दिहानौ
देवकी-वसुदेवौ सन्देहोच्छेदनेनानन्द-सिन्धुषु निमज्जयन् तेनैव
बन्धन-क्लेशोत्कर्षम् अपि हर्ष-विशेषं मानयन् सूचके\ऽपि स्वस्मिन्
सन्तोषयन् मिथ्या-सौहार्दाविष्कारेण सानुगं कंसम् अपि स्वानुकूली-कुर्वन्
नारदो मुनिर् आगत्य कंसं प्रति रहस्यम् आह---नन्दाद्या इति द्वाभ्याम्
॥६२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एतन् नारदोऽभ्येत्य
कंसायाहेत्य् उत्तरेण सम्बन्धः । एतत् किं ? तत्राह---नन्दाद्या ये इति
युग्मकम् । याश् चामीषां योषितो यशोदादयः । वसुदेवाद्या वृष्णय इति
यदूनां उपलक्षणं च शब्दात् तद्-भृत्याश् च परः । च-शब्दोऽप्य्-अर्थे
। ते च ताश् चेत्य् अर्थः । उभयोर् नन्द-वसुदेव-कुलयोः ।
देवता-प्राय इति यदुषु केषांचिद् असुरत्वात् । ये च कंसं प्रत्यनुव्रता
भक्तायमाना, ज्ञातयः सपिण्डाः, बन्धवः सम्बन्धिनः, सुहृदो मित्राणि
॥६२॥

**\॥।**

॥ १०.१.६३ ॥

**सर्वे वै देवता-प्राया उभयोर् अपि भारत ।**

**ज्ञातयो बन्धु-सुहृदो ये च कंसम् अनुव्रताः ॥**

**श्रीधर-स्वामी (भावार्थ-दीपिका) :** उभयोर् वसुदेव-नन्द-कुलयोः
॥६३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** केषाञ्चित् कंस-कङ्कादीनां
दत्य-रूपत्वात् प्राय-शब्द-प्रयोगः । ते गोपा यदवश् च । उभयोर्
यदुकुल-गोप-कुलयोः । ये चाक्रुराद्याः अनुव्रतास् तद् अनुसाराः
कंसामन्त्रण-पक्षे मा ज्ञानं तत्रारत । भारतत्वाद् एवैतज् ज्ञानं
तव नास्तीति भावः ॥६३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देवता-शब्देन
श्री-भगवत्-पार्षदा अप्य् उक्ताः । प्राय-शब्दस् तत्र केषाञ्चिद् दैत्यत्वात्
। हे भारत ! इति यथा भरत-वंशे । भवत्-पितामहादयो देवता
इति भावः । भोजादयस् तदीया अपि सर्वे देवता-प्राया इत्य् आह---कंसं
प्रति अनुव्रता भक्ताः । ज्ञतयः सपिण्डाः । बन्धवः सम्बन्धिनः ।
सुहृदो मित्राणि ॥६३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देवता-शब्देन
श्री-भगवत्-पार्षदा अप्य् उक्ताः । प्राय-शब्दस् तत्र यदुषु केषाञ्चिद्
दैत्यत्वात् । हे भारत ! इति यथा भरत-वंशे ।
भवत्-पितामहादयो देवता इति भावः । भोजादयस् तदीया अपि सर्वे
देवता-प्राया इत्य् आह---ये चेति । कंसं प्रति अनुव्रता भक्तायमानाः ।
ज्ञतयः सपिण्डाः । बन्धवः सम्बन्धिनः । सुहृदो मित्राणि ॥६३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** देवता-प्राया इति पार्षद-मिश्रत्वात्
पञ्चषा सुर-मध्यत्वाच् च ॥६३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** केषाञ्चिद् दैत्यत्वात्
प्राय-शब्द-प्रयोगः । भा तामसी कान्तिस् तस्यां रतेति
कंस-सम्बोधनम् उभयोर् वसुदेव-नन्द-कुलयोः ॥६३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** भगवान् सर्वज्ञः
कंसस्य शान्त्या हरेर् अवतारे विलम्बः स्यात् । तेन देवाश् च भक्ताश् च
पितरो वा भूमिश् चानन्द-भाजो न स्युर् इति जानन्न् इत्य् अर्थः ।
कंस-कर्तृकेन सतां विद्रोहेण कंसं घातयितुं
मिथ्या-सौहार्दाविष्कारेणैतत् शशंस । दैत्यानां वधोद्यमं देवैः
कृतं सुमेरु-शिखरे देव-समाजे साक्षाच् छ्रुतं शशंसेति योज्यम्
॥६३॥

**\॥।**

॥ १०.१.६४ ॥

**एतत् कंसाय भगवान् छशंसाभ्येत्य नारदः ।**

**भूमेर् भारायमाणानां दैत्यानां च वधोद्यमम् ॥**

**श्रीधर-स्वामी (भावार्थ-दीपिका) :** वधोद्यमं देव-कृतम् इति शेषः
॥६४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतत् नन्दाद्या इत्य्-आदि यद्
उक्तम् । गोप-कुल-यदु-कुलयोः । द्वेषोत्पत्त्या झटिति भगवद्
अवतारेण कंसस्य मृत्युर् भविष्यतीति ज्ञानवत्त्वाद् भगवान् इति
उत्पत्तिं प्रलयं चैव भूतानाम् आगतिं रातिम् । वेत्ति विद्याम् अविद्यां च
स वाच्यो भागवान् इति इति लक्षणस्य तत्र सत्त्वाद् इति । चातकानां
वामतो गतिः इतिवद् देवानाम् अपि गतिर् वामैवातः प्रथमस्यैवाष्टत्वम्
आयाति । यद् वा, द्वितीयतो गणने प्रथमस्य तृतीयतो गणने
द्वितीयस्यैवम् अग्रे\ऽपि गणनात् सर्वेषाम् अष्टमत्वम् आयातीत्थं च
शशंसेति सम्बन्धः ॥६४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भागवान् सर्वज्ञः ।
कंसस्य शान्त्या शीघ्रं भगवद्-अवतारो न स्यात् । न च तस्य पित्रोः
सुख-पूर्वकं गोकुले गमनम् । नापि पूतना-वधादि-विचित्र-लीला
सम्भवेद् इत्य्-आदिकं चिन्तयन्न् इत्य् अर्थः । यद् वा, परम-दयालुर् इत्य्
अर्थः । शीघ्रं श्री-भगवद्-अवतार-कारणोत्थापनेन जागताम् एव
हिताचरणात् । अतस् तं प्रत्य् असूया न कार्येति भावः । शंसयामास
स्वर्थे इण् शशंस । तद्-विशेषः श्री-हरिवंशे---\[२.१.२-९, १३, १५;
*वैष्णव-तोषणी द्रष्टव्या*\] इति ॥६४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भागवान् सर्वज्ञः ।
कंसस्य शान्त्या शीघ्रं भगवद्-अवतारो न स्याद् इत्य्-आदिकं चिन्तयन्न्
इत्य् अर्थः । यद् वा, परम-दयालुता-स्मरणे नारदोक्तिर् इयं शीघ्रं
श्री-भगवद्-अवतार-कारणोत्थापनेन जागताम् एव हिताचरणात् । अतस्
तं प्रत्य् असूया न कार्येति भावः । शंसयामास स्वर्थे णिच् शशंस ।
तद्-विशेषः श्री-हरिवंशे---

> त्रिविष्टपादापतितो मथुरोपवने स्थितः ।
>
> प्रेषयामास कंसाय स दूतं मुनि-पुङ्गवः ॥
>
> स दूतः कथयामास नारदागमनं नृपे ।
>
> स नारदस्यागमनं श्रुत्वा त्वरित-विक्रमः ॥
>
> निर्जगामासुरः कंसः स्व-पुर्याः पद्म-लोचनः ।
>
> स ददर्शातिथिं श्लाघ्यं देवर्षिं वीत-कल्मषम् ॥
>
> तेजसा ज्वलनाकारं वपुषा सूर्य-वर्चसम् ।
>
> सो\ऽभिवाद्य र्षये तस्मै पूजां चक्रे यथा-विधि ॥
>
> आसनं चाग्नि-वर्णाभं विमृज्योपजहार सः ॥
>
> निषसादासने तस्मिन् स वै शक्र-सखो मुनिः ।
>
> उवाच चोग्रसेनस्य सुतं परम-कोपनम् ॥
>
> पूजितो\ऽहं त्वया वीर ! विधि-दृष्टेन कर्मणा ।
>
> गते त्व् एवं मम वचः श्रूयतां गृह्यतां च वै ॥
>
> अनुसृत्य दिवो लोकान् अहं ब्रह्म-पुरोगमान् ।
>
> गतः सूर्य-सखं तात विपुलं मेरु-पर्वतम् ॥ \[ह।वं। २.१.२-९\]
>
> सो\ऽहं कदाचिद् देवानां समाजे मेरु-मूर्धनि ।
>
> सङ्गृह्य वीणां संसक्ताम् अगच्छं ब्रह्मणः सभाम् ॥ \[२.१.१३\]
>
> तत्र मन्त्रयताम् एवं देवतानां मया श्रुतः ।
>
> भवतः सानुगस्येह वधोपायः सुदारुणः ॥ \[२.१.१५\] इति ।

पद्म-लोचन इति विस्मयेनोत्फुल्ल-चोचन इत्य् अर्थः ॥६४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
बलदेव-विद्यभूषणः (वैष्णवानन्दिनी) :** *न व्याख्यातम्***।**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** संशयामास शशंस
॥६४॥

**\॥।**

॥ १०.१.६५ ॥

**ऋषेर् विनिर्गमे कंसो यदून् मत्वा सुरान् इति ।**

**देवक्या गर्भ-सम्भूतं विष्णुं च स्व-वधं प्रति ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नृपेर् नारदस्य ।
विनिर्गमे गमने सति । स्ववधं प्रति मत्वा च ॥६५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विशेषेण पुनर्
निवृत्ति-शङ्कापगमादिना पुरीतो निर्गमे सति । अस्य
पर-श्लोक-पूर्वार्धेनान्वयः । ऋषेः साक्षाद्-विग्रहे लज्जाद्य्-उत्पत्तेः ।
किं वा, तेन तन्-निवारणस्य शङ्कया । मत्वा ज्ञत्वा । स्वस्य कंसस्य
वधं प्रति तद्-अर्थं विष्णुं च देवक्या गर्भे सम्यक्
सर्वैश्वर्य-परिपूर्णतया भूतम् आविर्भूतं विष्णुं प्रवेशन-शीलम् इति
श्री-देवकी-गर्भे प्रवेशः सम्भावितः । भविष्यत्य् अपि भूत-निर्देशः
सामीप्यात्, तन्-निर्धारणाद् वा ।

यद् वा, गर्भे सम्भूतं सम्भूतिर् यस्य, तं मत्वा । सम्भूतिम् इति
पाठोऽपि क्वचित् । तद्-ज्ञानं श्री-नारद-वचनाद् अपि । तथा च
तत्रैव हरि-वंशे \[ह।वं।२.१.१६-१९; *वैष्णव-तोषणी द्रष्टव्या।*\]

तत्र पितृ-ष्वसेति पितृ-सम्बन्धेन स्वसेत्य् अर्थः ।
देवक-जनकेनाहुकेन पौत्री देवकी स्व-पुत्रीत्वेन पालितेति केचित्
॥६५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ऋषेर् इति युग्मकम् । इति
अनेन प्रकारेण विशेषेण पुनर् निवृत्ति-शङ्कापगमनादिना पुरीतो निर्गमे
सति ऋषेः साक्षात् तत्-तन्-निग्रहे लज्जाद्य्-उत्पत्तेः । किं वा, तेन
तन्-निवारणस्य शङ्कया मत्वा ज्ञत्वा स्वस्य कंसस्य वधं प्रति
तद्-अर्थं विष्णुं देवक्या गर्भे सम्यक् सर्वैश्वर्य-परिपूर्णतया
भूतम् आविर्भूतं भविष्यत्य् अपि । भूत-निर्देशः सामीप्यात्,
तन्-निर्धारणाद् वा ।

यद् वा, गर्भे सम्भूतं सम्भूतिर् यस्य, तं मत्वा । सम्भूतिम् इति
पाठोऽपि क्वचित् तद्-ज्ञानं च, अस्यास् त्वाम् अष्टमो गर्भः \[३४\] इति
पूर्वोक्तेन समुदितात्, दैत्यानां च वधोद्यमम् इति श्री-नारद-वचनाद्
एव ज्ञेयम् । तथा च तत्रैव---

> तत्रैषा देवकी या ते मथुरायां पितृ-ष्वसा ।
>
> यो\ऽस्या गर्भो\ऽष्टमः कंस ! स ते मृत्युर् भविष्यति ॥
>
> देवानां चैव सर्वस्वं त्रिदिवस्य गतिश् च सः ।
>
> परं रहस्यं वेदानां स ते मृत्युर् भविष्यति ॥
>
> परतो\ऽपि परस् तेषाम् स्वयम्भूश् च दिवौकसाम् ।
>
> ततस् त्व् एतन् महद्-भूतं दिव्यं ते कथयान्य् अहम् ॥
>
> श्लाघ्यश् च स हि मृत्युर् भूत-पूर्वश् च तं स्मर ॥
> \[ह।वं।२.१.१६-१९\]इति ।

तत्र पितृ-ष्वसेति पितृ-सम्बन्धेन स्वसेत्य् अर्थः ।
देवक-जनकेनाहुकेन पौत्री देवकी स्व-पुत्रीत्वेन पालितेति केचित्
॥६५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विष्णुं च प्रतीति
पूर्व-शत्रुर् विष्णुर् देवक्याम् आविर्भूय त्वां वधिष्यतीति नारदेनोक्तं ।
तत् तत् सर्व एव शुश्रूषुश् चेत्य् अपि ज्ञेयम् । अजनो विष्णुस् तच्-छङ्कया
॥६५-६६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ऋषेर् इति युग्मकम् ।
नारदस्य विनिर्गमे यदून् नन्दादीन् वसुदेवादींश् च सुरान् मत्वा,
स्व-वधं प्रति विष्णुं च मत्वा, पूर्व-शत्रु-विष्णुर् देवक्याम् आविर्भूय
त्वां हनिष्यतीति नारदाद् अवगत्येत्य् अर्थः ॥६५॥

**\॥।**

॥ १०.१.६६ ॥

**देवकीं वसुदेवं च निगृह्य निगडैर् गृहे ।**

**जातं जातम् अहन् पुत्रं तयोर् अजन-शङ्कया ॥**

**श्रीधर-स्वामी (भावार्थ-दीपिका) :** निगडैः शृङ्खलैः । अजनो
विष्णुस् तच्-छङ्कया ॥६६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निगडैर् अन्दुकैः अन्दुको
निगडो\ऽस्त्रो स्यात् इत्य् अमरः । निगृह्य निरुद्ध्य । अयम् एव मत्सहर्ता
विष्णुर् इति शङ्कया । जातं जातम् उत्पन्नम् उत्पन्नम् । हतवान् न तु
जन्म-काल एव । तथा सति नाम-करणा-संभवे कीर्तिमन्तम् इत्य् उक्त्र्
असाङ्गत्यं स्याद् इति भावः । य्ग्मम् ॥६६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(लघु-वैष्णव-तोषणी) :** निगृह्य बद्ध्वा निज-गृहे । अजनेति जीववज्
जन्म-रहितस्यापि प्राकृत-जन्म-शङ्कयेति कंसस्य मौढ्यं सूचितं ।
किं वा, अजनाद् या शङ्का, भयं तया ॥६६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अजनो विष्णुस् तच्-छङ्कया
॥६६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कंसस्य दौर्जन्यान्
नैतच् चित्रम् इत्य् आह---मातरम् इति यथा-पूर्वं गौरवाधिक्यम् ॥

**\॥।**

॥ १०.१.६७ ॥

**मातरं पितरं भ्रातॄन् सर्वांश् च सुहृदस् तथा ।**

**घ्नन्ति ह्य् असुतृपो लुब्धा राजानः प्रायशो भुवि ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पर-प्राणैः स्व-प्राणांस्
तपयन्ति ये ते\ऽसुतृपः । राजानस् तु प्रायशो बाहुल्येन,

> मा राज्य-श्रीर् अभूत् पुंसः श्रेयस्-कामस्य मानद ।
>
> स्वजनान् उत वा बन्धून् न पश्यति ययान्ध-दृक् ॥ \[भा।पु।
> १०.८४.६४\] इति वक्ष्यमाणत्वात् ॥६७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, बालान् घ्नन् कंसः
कथं न लज्जते ? तत्राह---मातरम् इति । मात्रादीनां यथोत्तरं
स्निग्धत्वेन न्यूनता । मातरम् अपि घ्नन्ति, किम् उत पितरम् इत्य् एवं
कैमुतिक-न्यायम् अवतार्य व्याख्येयम् । हि निश्चये । यतोऽसून्
निज-प्राणान् एव तर्पयन्तीत्य् असुतृपः राज्यादि-लुब्धास् तदानीं भुवि
वर्तमाना राजानो मात्रादि-घातिन इत्य् अर्थः । तेन साधारण्यान् न
लज्जते । प्रायश इति केचिद् भवादृशा एव न घ्नन्तीत्य् अर्थः
॥६७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, बालान् घ्नन् कंसः
कथं न लज्जते ? तत्राह---मातरम् इति । मात्रादीनां यथोत्तरं
स्निग्धत्वेन न्यूनता । मातरम् अपि घ्नन्ति, किम् उत पितरम् इत्य् एवम् ।
हि निश्चये । यतो येऽसून् निज-प्राणान् एव तर्पयन्तीत्य् असुतृपः
राज्यादि-लुब्धाः, ते मात्रादीन् घ्नन्ति । प्रायश इति ते\ऽपि, न सर्व इति
तस्यात्यन्तावमतत्व-विवक्षया ॥६७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कंसादीनां दुर्जनानाम्
एतन् न चित्रम् इत्य् आह---मातरम् अपि किम् उत पितरम् इत्य् एवं
यथा-पूर्वं गुरुत्वाधिक्यम् ॥६७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कंसस्य दौर्जन्यान्
नैतच् चित्रम् इत्य् आह---मातरम् इति यथा-पूर्वं गौरवाधिक्यम्
॥६७॥

**\॥।**

॥ १०.१.६८ ॥

**आत्मानम् इह सञ्जातं जानन् प्राग् विष्णुना हतम् ।**

**महासुरं कालनेमिं यदुभिः स व्यरुध्यत ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्राक् पूर्व-जन्मनि जानन्
नारदोक्तेर् इति शेषः । स कंसः ॥६८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इह भू-तले
श्री-मधु-पुर्यां वा । अत एव सम्यक् जातम् इति पूर्व-जन्मत उत्कर्षः
सूचितः । विष्णुना निज-शक्त्या जगद्-व्यापकेनेति हनने सामर्थ्यम् उक्तम्
। जानन्न् इति श्री-नारद-वचनाद् एव । यद् वा, भूत-पूर्वश् च तं
स्मर \[ह।वं।२.१.१९\] इति तद्-आशिषा पूर्व-जन्म-स्मरणात् स कंसो
यदुभिः सह व्यरुध्यत मह-वैरं चक्रे ॥६८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विष्णुना निज-शक्त्या
जगद्-व्यापकेनेति हनने सामर्थ्यम् उक्तम् । जानन्न् इति भूत-पूर्वश् च
तं स्मर \[ह।वं।२.१.१९\] इति श्री-नारद-वचनाद् एव
पूर्व-जन्म-स्मरणात् ॥६८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जानन् नारद-वचनात्
॥६८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** जानन् नारद-वाक्यात्
॥६८॥

**\॥।**

॥ १०.१.६९ ॥

**उग्रसेनं च पितरं यदु-भोजान्धकाधिपम् ।**

**स्वयं निगृह्य बुभुजे शूरसेनान् महा-बलः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चात् तत्-संबन्धिनोऽपि ।
स्वयं बुभुजे, न केनचिद् अभिषिक्त इत्य् अर्थः ॥६९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न च केवलं तैः सह,
स्व-पित्रापीत्य् आह---उग्रेति । यद्व्-आदीनां अधिपम् अपि निगृह्य, बद्ध्वा
अतिक्रम्य वा । स्वयं बुभुजे, यतो महद्-बलं सामर्थ्यं दैत्य-सेना
वा यस्य सः । कुकुरादि-बहु-भेदेषु सत्स्व् अपि यद्व्-आदीनां एवोक्तिः
प्राधान्यापेक्षया । भोजादीनां यदुत्वे\ऽपि पृथग्-उक्तिस् तत्-तद्-आख्यया
तेषां पृथक् प्रसिद्धेः। शुरसेनान् इति माथुरैः सह तेषां अभेदान्
माथुरा न पृथग्-उक्तेः ॥६९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं तैः सह
स्व-पित्रापीत्य् आह---उग्रेत्य्-आदि । यदु-भोजाद्य्-अधिपम् अपि निगृह्य
बद्ध्वा अतिक्रम्य वा स्वयं बुभुजे, यतो महद्-बलं सामर्थ्यं
दैत्य-सेना वा यस्य सः । भोजादीनां यदुत्वे\ऽपि पृथग्-उक्तिः, तेषां
तेषु प्रधानानाम् । अप्य् अधिप इति विवक्षया शुरसेनान् इति माथुरास्
तत्-पूर्वम् एव तद्-अनुज्ञाम् अतिक्रम्य बुभुज इति द्योतितम् ॥६९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शूरसेनान्तर्-गतत्वान्
माथुरान् अपि ॥६९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** शूरसेनान् इति माथुराणां
तद्-अन्तर्गतत्वाद् ग्रहणम् ॥६९॥

इति श्रीमद्-भागवते महा-पुराणे दशम-स्कन्धे
श्रीमद्-बलदेव-विद्याभूषण-कृत-वैष्णव-नन्दिन्यां प्रथमोऽध्यायः
॥१॥

**\॥।**

**(१०.२)**

## अथ द्वितीयोऽध्यायः

### भगवतो देवकी-गर्भे\ऽनुप्रवेशः, तत्र ब्रह्मादि-देव-कृतं तदीयं स्तवनं, देवकी-सान्त्वनं च । 

॥ १०.२.१-२ ॥

श्री-शुक उवाच---

**प्रलम्ब-बक-चाणूर-तृणावर्त-महाशनैः ।**

**मुष्टिकारिष्ट-द्विविद-पूतना-केशी-धेनुकैः ॥**

**अन्यैश् चासुर-भूपालैर् बाण-भौमादिभिर् युतः ।**

**यदूनां कदनं चक्रे बली मागध-संश्रयः ॥**

**श्रीधर-स्वामी (भावार्थ-दीपिका) :**

द्वितीये कंस-घाताय देवक्या गर्भ-गो हरिः ।

ब्रह्मादिभिः स्तुतः सा च सान् त्व् इतेति निरूप्यते ॥

यदुभिः स व्यरुध्यत इत्य् उक्तं तम् एव विरोधं प्रपञ्चयति त्वरया
देवकी-गर्भस्यान्यत्र सञ्चारेण भगवतः प्रवेशं वक्तुं
प्रलम्बेत्य्-आदि-सार्ध-श्लोक-त्रयेण । महाशनोऽघासुरः ॥१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गर्भगः तदन्तः
\[चित्ते\]

> प्रविष्टः गर्भो भ्रूणे ध्वनौ धार्ष्ट्ये सेक्तरि ज्ञान-वालयोः ।
>
> मध्ये कुक्षौ हन्तृ-सन्ध्योपनसस्य च कण्टके ।
>
> चित्ते गर्ते चापि ॥

सा च देवकी च । सन्त्विता निर्भया कृता \[१\] ॥\
\
*त्वरया* वेगेन । *अन्यत्र* रोहिण्याम् । *सञ्चारेण* प्रापणेन ।
*सार्ध-श्लोक-त्रयेण* प्रलम्बेत्य् आरभ्य पर्युपासत इत्य् अन्तेन
॥१.२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रलम्बादिभिर्वृत इति
द्वितीयेनान्वयः । असुर-रूपैर् भू-पालैः, आदि-शब्दात् साल्वादयः ।
कदनं पीडाम् । तैर् वृतत्वे हेतुः---वलीति । किम् च, मागधो
जरासन्धस् तदानीं सम्राट्, स आश्रयः श्वशुरत्वात् सहायो यस्य सः
॥१.२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रलम्बेति युग्मकम् ॥१॥
तैर् युतत्वे बलीति ॥२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

गर्भं सञ्चार्य रोहिण्यां देवक्या योग-मायया ।

तस्याः कुक्षिं गतः कृष्णो द्वितीये विबुधैः स्तुतः ॥

यदुभिः स व्यरुध्यत \[१०.१.६८\] इत्य् उक्तम् । तम् एव विरोधं
प्रपञ्चयति---प्रलम्बेति सार्ध-त्रयेण । **महाशनो**ऽघासुराह्
॥१-३॥

**बलदेव-विद्यभूषणः (वैष्णवानन्दिनी) :** प्रापय गर्भं देवक्या
रोहिण्यां योगया प्रभुः । तस्याः कुक्षिं गतः कृष्णो द्वितीये स्तूयते
सुरैः ॥

यदुभिः स व्यरुध्यतेत्युक्तं विरोधः वर्णयति प्रलम्बेति? द्विकम् ।
महाशनो\ऽघासुरः । अरिष्टो वृषाकतिर्दानवः । मागधसंश्रयो
जरासन्ध-सहायः ॥१-२॥

**\॥।**

॥ १०.२.३ ॥

**ते पीडिता निविविशुः कुरु-पञ्चाल-केकयान् ।**

**शाल्वान् विदर्भान् निषधान् विदेहान् कोशलान् अपि ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते यदवः । निविविशुः
निवेशं चक्रुः । परस्मैपदम् आर्षम् नेर्विशः इत्य् आत्मनेपदे प्राप्ते
॥३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नितरां निभृतं वा विशुस्
तत्र तत्र गतास् तत् तद्-वेशादिनैक्यं प्राप्ता इत्य् अर्थः ॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** निभृतं विविशुः
तत्-तद्-वेषादीनां हालिक-गोपादि-ग्रामेषु इत्य् अर्थः ॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कुर्वादीन् देशान्निविविशुः
॥३॥

**\॥।**

॥ १०.२.४ ॥

**एके तम् अनुरुन्धाना ज्ञातयः पर्युपासते ।**

**हतेषु षट्सु बालेषु देवक्या औग्रसेनिना ॥**

**श्रीधर-स्वामी (भावार्थ-दीपिका) :** अनुरुन्धानाः ॥४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकेऽक्रूरादयः । तं
कंसम् । औग्रसेनिना कंसेन ॥४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एके केचिद् भक्त-मुख्या
वा अक्रुरादयोऽनुरुन्धाना आनुकूल्यम् आचरन्तश् चातुर्येण वशीकुर्वन्तो वा
। यद् वा, श्री-मधुपुर्यां स्थिताः---कंसे हते सद्योऽत्र श्री-कृष्णं
द्रक्ष्यामो गोकुल-क्रीडां च तस्य नैकट्यात् सर्वां श्रेष्याम
इत्य्-आदि-स्वार्थम् अपेक्षमाणा इत्य् अर्थः---एतच् चाग्रेऽक्रुरयाने व्यक्तं
भावि । पर्युपासते सर्वतोभावेन सेवन्ते, समीपे वा तिष्ठन्ति, अतीते
वर्तमाना तद् अविच्छेदात् । पर्युपासत इति पाठो वा । जातं जातम् अहन्
इति पूर्वम् उक्तम्, ते कति हता इत्य् अपेक्षायाम् आह-हतेष्व् इति । ते हि
पुरा मरीचेः पुत्रा देवाः श्री-ब्रह्मण्यपराधेनासुरत्व-प्राप्त्या
हिरण्य-कशिपु-पुत्रात् कालनेमेर् उत्पन्नाः षड्-गर्भा इति ख्याताः, पिता
सर्वान् वधिष्यतीति हिरण्य-कशिपु-शापतः श्री-देवकी-गर्भे
योगमाया-द्वारा श्री-भगवफ़्ता नियोज्य तत्-पितृ-कालनेम्य्
अवतार-कंस-हस्तेन घातिता इत्य्-आदिकम् अत्र श्री-हरि-वंशाद्य् उक्तम्
अनुसन्धेयम्, घातनं च तेषां विमुक्तय एवेत्य् अग्रेऽत्र
पञ्चाशीतितमाध्याये व्यक्तं भावि । एवं तेषां हनने
श्री-भगवत्-कृतोपेक्षापि परिहृता स्याद् इति दिक् । औग्रसेनिनेति हतानां
भागिनेयत्ववोधनेन कंसस्य महाक्रुरत्वं सूचयति । अनन्तं
सङ्कर्षणं चतुर्ब्युह-द्वितीयं प्रचक्षते वदन्त्यभिज्ञाः ॥४.५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एक इत्य् अर्धकम् अनुरुन्धानाः
चातुर्येण वशी-कुर्वन्तः यद् वा एके भक्ताः
श्री-कृष्णवतार-दर्शन-रूपं स्वार्थम् अपेक्षमाणा इत्य् अर्थः एतच् चाग्रे
अक्रूर-याने व्यक्तं भावि पर्युपासते पर्युपासत हतेष्विति सार्धकम्
जातं जातम् अहन्न् इति पूर्वम् उक्तं ते कति हता इत्य् अपेक्षायाम्
आह---हतेष्विति । ते हि पुरा मरीचेः पुत्राः देवाः
श्री-ब्रह्मण्यापराधेनासुरत्वप्राप्त्या हिरण्याक्ष-पुत्रात् कालनेमेर्
उत्पन्नाः षड्-गर्भा इति ख्याताः स्वं परित्यज्य ब्रह्मोपासकास् ते जाता
इति क्रुद्धस्य हिरण्यकाशिपोः पिता युष्मान् वधिष्यतीति शापं स्मृत्वा
श्री-देवकी-गर्भे योगमाया-द्वारा श्री-भगवता नियोज्य तत्
पितृकालनेम्यवतार-कंस-हस्तेन घातिका इत्य्-आदिकम् अत्र
श्री-हरिवंशाद्य् उक्तम् अनुसन्धेयं यत्त्वग्रे हिरण्य-कशिपोर् जाता इति
तेषाम् आख्यानं ते नैकवाक्यत्वाय कालनेमि-क्षेत्रे तस्माद् एव जाता इति
ज्ञेयं जाता इत्य् अर्थ पुत्रा इत्य् अनुक्तत्वात् भारद्वादिषु च तथा
श्रवणात् अथवा क्ल्प-भेदं व्यवस्थेयं यातनं च तेषां विमुक्तय
एवेत्य् अग्रे पञ्चाशीतितमाध्याये व्यक्ते भावि एवं तेषां हनने
श्रि-भगवत् कृतोपेक्षपि परिहृता स्यात् औग्रसेनिनेति येर्ष्व-युक्तं
साक्षात् तन् नामाग्रहणात् ॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकेऽक्रूरादयः
श्री-कृष्णावतार-दर्शनोत्कण्ठावन्तः तं कंसम् अनुरुन्धानास्
तद्-आज्ञा-वर्तिनः ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एके इत्य् अर्थकम्
अक्रूरादयस् तं कंसम् अनुरुद्धानास् तद्-आज्ञावहाः
श्री-कृष्णावतार-दिदृक्षयेति बोध्यम् ॥४॥

**\॥।**

॥ १०.२.५ ॥

**सप्तमो वैष्णवं धाम यम् अनन्तं प्रचक्षते ।**

**गर्भो बभूव देवक्या हर्ष-शोक-विवर्धनः ॥**

**श्रीधर-स्वामी (भावार्थ-दीपिका) :** धाम कला तद् एव सप्तमो
गर्भो बभूव । किं तद् धाम इत्य् आह---यम् अनन्तम् इति ।
हर्ष-शोक-विवर्धन आनन्द-रूपस्यावतीर्णत्वाद् धर्षः
पूर्व-गर्भ-साधारण-दृष्ट्या च शोक इति ॥५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कला अंशः । शयनीयत्वाद्
वा धामेति ॥५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *पूर्व-श्लोकस्य टीका
द्रष्टव्या* \[४-५\]।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी):** वैष्णवं श्री-कृष्ण-मयं
मद्-धाम अनन्तं सङ्कर्षणं चतुर्-व्यूह-द्वितीयं प्रचक्षते वदन्त्य्
अभिज्ञाः ॥५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सप्तमो गर्भो बभूव
यं गर्भम् अनन्तं प्रचक्षते । कीदृशं ? वैष्णवं धाम कृष्णस्यांशम्
इत्य् अर्थः । साक्षाद् आनन्दस्य कुक्षिङ्गतत्वाद् धर्षः कंसो वधिष्यतीति
बुद्ध्या शोकः ॥५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** हतेष्व् इति सार्धकम् ।
देवक्याः सप्तमो गर्भो बभूव, यं गर्भम् अनन्तं प्रचक्षते ।
कीदृशं ? वैष्णवं धाम विष्णोर् व्यापिनः कृष्णस्यांशम् इत्य् अर्थः ।
परमानन्दस्योदर-गतत्वाद् धर्षः कंसः कदनं करिष्यतीति विमर्शाच्
छोकः । तयोर् विवर्धनः ॥५॥

**\॥।**

॥ १०.२.६ ॥

**भगवान् अपि विश्वात्मा विदित्वा कंसजं भयम् ।**

**यदूनां निज-नाथानां योगमायां समादिशत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निज आत्मैव नाथो येषां
ते तथा तेषाम् ॥६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अपि-शब्दः
पूर्वोक-क्षीरोदशाय्यापेक्षया, विश्वस्यात्मा व्यापको\ऽतो विदित्वा । यद् वा,
अन्तर्यामी यदूनां भयं विदित्वा निवेदनं विनापि तद्-भय-निरासार्थम्
इत्य् अर्थः । सम्यक् प्रोत्साहनादि-पूर्वकम् आदिशत् । कुतः ? निजः
स्वयम् एव नाथः । किं वा, निजाः श्री-वसुदेवादयो नाथा येषां तेषां
भक्त-वात्सल्याद् इति भावः । यद् वा, विश्वस्यात्मा प्रभुर् इति योगमायां
प्रति समादेशे हेतुः । तस्या अपि तद्-अधीनत्वात् योगो
भगवच्-छक्ति-विशेषः । स एव श्री-ब्रह्मादीनाम् अपि मोहनान् माया, ताम्
॥६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भगवान् स्वयम् एव
नित्य-रूपः श्री-कृष्णः विश्वात्मा सर्वांशी । अपि-शब्दः
क्षीरोदशाय्य्-अपेक्षया पूर्वं स वै ब्रह्मादीन् समादिशत् अधुना स्वय्म् असाव्
आप योग-मायाम् इति विदित्वा निवेदनं विनापि यदूनां भयं ज्ञात्वा
तद्-भय-निरासार्थम् इत्य् अर्थः । सम्यक् प्रोत्साहनादि-पूर्वकम् आदिशत्
। कुतः ? निजाः श्री-वसुदेवादयो नाथा येषां तेषां भक्त-वात्सल्याद् इति
भावः । स्वीयेषु श्रेष्ठानाम् इति वा योगो भगवच्-छक्ति-विशेषः स एव
ब्रह्मादीनाम् अपि मोहनान् माया तां जगत्-कारण-शक्तितोऽपि परावस्थाम्
एकानंशाख्यां यद् वात्रापि-शब्दोऽयं श्री-भगवतः परमोत्कर्षं
सूचयित्वा तस्यास् तादृशत्वेऽपि ततोऽतिनिकर्षं सूचयति तादृशोऽपि तादृशीं
तां सम्दिशद् इति तु तस्य निजेषु वात्सल्यातिशयम् ॥६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इदानीं स्वयं भगवान्
कृष्णोऽपि योगमायां विमलादीनां चिच्-छक्ति-वृत्तीनां पञ्चमीम् ॥६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** नारदोपजापस्य फलं
त्वरया हरेर् अवतरणं दर्शयति भगवान् अपीति । यदूनां भयं
विदित्वा योगमायां विमलादीनां नवानां परांशानां पञ्चमीं समादिशत्
॥६॥

**\॥।**

॥ १०.२.७ ॥

**गच्छ देवि व्रजं भद्रे गोप-गोभिर् अलङ्कृतम् ।**

**रोहिणी वसुदेवस्य भार्यास्ते नन्द-गोकुले ।**

**अन्याश् च कंस-संविग्ना विवरेषु वसन्ति हि ॥**

**श्रीधर-स्वामी (भावार्थ-दीपिका) :** ननु सा गोकुले किम् इत्य् आस्ते अत
आह---अन्याश् चेति । न केवलं सैव अन्या अपीति । विवरेषु
अलक्ष्य-स्थानेषु ॥७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्द-गोकुले बृहद्
वनाख्ये ॥७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देवि ! हे जगत्-पूज्ये !
भद्रे ! हे सर्व-मङ्गले ! एतत् सर्वं तस्याः प्रोत्साहनार्थम् । यद्
वा, तत्र गमने योग्यतोक्ता, पुनर् विशेषेण प्रोत्साहनार्थम् । यद् वा,
तत्र गमने योग्यतोक्ता, पुनर् विशेषेण प्रोत्साहयति । किं च,
नन्दयति जगद् इति नन्दस् तस्य गोकुले आवासे अन्या वसुदेव-भार्याः
कंसात् सम्यक् विग्ना भीताः, हि निश्चितम् ॥७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गच्छेत्य् अर्धकम् । हे देवि
जगत्-पूज्ये ! भद्रे ! सर्व-मङ्गले ! एतत् सर्वं तस्याः
प्रोत्साहनार्थम् । यद् वा, तत्र गमने योग्यतोक्ता । पुनर् विशेषेण
प्रोत्साहयति---गोपेति । अनेन तेषां गोपाणां गवां च तस्या अप्य् अगम्यं
परमाश्चर्य-रूपत्वं दर्शितम् । अन्या वसुदेव-भार्याः ॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्द-गोकुले रोहिण्यास् ते
इति षड्-गर्भ-वधानन्तरं रोहिण्या अपि जातं गर्भम् आलक्ष्य रहसि
लोक-द्वारा वसुदेवेनैव सा प्रेषिता कंसात् संविग्ना भीताः विवरेषु
रहस्य-स्थलेषु ॥७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** गच्छेति सार्धकम् ।
अलङ्कृतम् इति स्वाभाविक-सम्पत्तिमत्त्वम् । नन्द-गोकुले इति
षड्-गर्भ-वधोत्तरं तस्या गर्भं सम्भाव्य वसुदेवेनैव
तत्राप्त-द्वारा प्रेषितेति बोध्यं न केवलं सैवैका किन्त्व् अन्याश् च
तस्य भार्याः विवरेषु गमन-स्थानेषु तेन प्रेषिता निवसन्ति ॥७॥

**\॥।**

॥ १०.२.८ ॥

**देवक्या जठरे गर्भं शेषाख्यं धाम मामकम् ।**

**तत् सन्निकृष्य रोहिण्या उदरे सन्निवेशय ॥**

**श्रीधर-स्वामी (भावार्थ-दीपिका) :** जठरे सन्तम् । ननु गर्भ
आकृष्यमाणः कथं जीवेद् अत आह---मामकं धाम ॥८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : मम धाम**त्वेन
तस्याविनाशित्वम् एवेत्य् आह---मामकं धामेति भवान् एकश्शिष्यते
शेष-सञ्ज्ञः इत्य् अग्रे वक्ष्यमाणत्वात् । ततो गर्भात् ।

ननु, शुद्ध-स्वरूपायां भगवत् प्रकाशिकयायां महा-शक्तौ
देवकी-देव्यां प्राकृतानां षड्गर्भाणां कथं प्रवेशसत्य शुद्ध-स्वरूपे
श्री-भगवति समष्टि-व्यष्टीनां प्रविष्टत्वेऽपि यथा न तद् योगस्
तथैव देवक्याम् अपि षड्-गर्भाणाम् इत्य् अर्थः । तद् उक्तम्---

> मत् स्थानि न चाहं तेष्व् अवस्थितः ।
>
> न च मत् स्थानि भूतानि पश्य मे योगम् ऐश्वरम् ॥ इति ।

किन्तु जनेषु भक्ति-परिपाटी-प्रदर्शनार्थैवेयं लीलेत्य् अवगम्यते ।
तथा हि भक्त-जने श्रवण-कीर्तनादि-रूपा भक्तिस् तिष्ठति तद् गर्भ
एव तदानुषङ्गिक-फल-भूतत्वात् षड्विषय-भोगाश् च तिष्ठन्ति हत
एतैर् एवे संसारान्धकूपे पतिष्यामीति । ततः प्रकटी-भूताद्
भयात्-कालेन ते निवर्तते च ततो भगवद्यशः
श्रवण-कीतन-परिचर्यादिमयी भक्ति-रतिप्रवृद्धा भवति तस्यां च
भगवान् रूप-गुण-महोदधिः प्रादुर्भवति भक्तेर् भगवत्
प्रकाशक-शुद्ध-सत्त्व-स्वरूपत्वात् भक्तिर् एवैनं दर्शयति इति श्रुतेः
। एवम् एव मरीचिर् मनसोऽभवत् इति श्रवणान् मरीचेर् मनोऽवतारत्वं
तत्-पुत्राणां षण्णां षड्विषयावतारत्वं देवक्या
भगवत्-प्रादुर्भावकत्वाद् भक्त्यवतारत्वं भयात् कंसः इत्य् उक्तेर्
भयमयत्वेन कंसस्य भयावतारत्वम् अतो भक्ति-गर्भगतानां
षड्-विषयानां संसारमयम् एव निवर्तकं तथैव षड्-गर्भाणां कंसो
हन्ता विषय-निवृत्तौ सत्यां यथा भक्ति-गर्भे भगवद्यशः
परिचर्यादिमयी प्रेम-भक्तिर् एव भवेत् तथैव देवक्यां
षड्-गर्भ-निवृत्त्यनन्तरं सप्तमो गर्भो भगवद्यशोनिवास-शय्यासनच्
छत्रादि-रूपोऽनन्तः ततः प्रेम-भक्त्याविर्भावानन्तरं यथा
भगवत्-साक्षात्कारो भक्त्रे अष्टमो गर्भस् तथैव देवक्याश् चाष्टमो
गर्भो भगवान् इति तत् त्वम् अत्र द्रष्टव्यम् इति विश्वनाथः ॥८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गर्भं भ्रूणं शेषाख्यं
सङ्कर्षणाभिधं धाम रूपम् एकं सम्यग् अलक्षितं सुख-पूर्वकं च
विकृष्य । अन्यत् तैर् व्याख्यातम् ।

यद् वा, ननु, शेषाख्यश् चेत् तर्हि कंस-भयाभावात् किम् अर्थं तथा
कार्यम् ? तत्राह---मामकं धाम आश्रयः । यद् वा, तद् धाम गोकुलं
प्रति, तेन विना तत्र मम क्रीडा-सुखासम्पत्तेर् इति भावः ॥८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गर्भां भ्रूणं शेषाख्यं
शिष्यत इति शेषांशः स आख्या ख्यातिर् यस्य तं ममांशत्वेन ख्यातिम् इत्य्
अर्थः । मामकं सङ्कर्षण-संज्ञं धाम रूपम्
आधार-शक्तिमयत्वेनाश्रयं वा सम्यक् अलक्षितं सुख-पूर्वं च नितरां
कृष्टा ॥८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शेषाख्यं ममांशत्वेन प्रसिद्धम्
इत्य् अर्थः । तं सङ्कर्षणं मामकं धाम स्वरूपम् आश्रयं वा
॥८॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मामकं धाम
मद्-अंश-भूतं बलदेव-स्वरूपम् । कीदृशं ? शेष इत्य् अंशेन आख्या
यस्य । यस्यैकांशेन विधृता जगती जगतः पतेः इत्य् अग्रिमोक्तेः ।
अत एव तस्य रोहिणी नित्य-मातृकत्वेऽपि देवक्या गर्भे
मत्-प्रवेशानुरोधेनैव प्रथमं तेन प्रविष्टं, ततः स्वांशं
मन्-निवास-शय्यासनाद्य्-आत्मकं शेषं तत्र देवकी-गर्भे स्थापयित्वैव
स्व-मातू रोहिण्या गर्भे स्थापयेत्य् अर्थः ।

ननु, शुद्ध-सत्त्व-स्वरूपायां भगवत्-प्रकाशिकायां महा-शक्तौ
देवकी-देव्यां प्राकृतानां षड्-गर्भाणां कथं प्रवेशः समुचितः ?
भवति सत्यं शुद्ध-सत्त्व-स्वरूपे श्री-भगवति समष्टि-व्यष्टीनां
प्रविष्टत्वेऽपि यथा न तद्-योगस् तथैव देवक्याम् अपि षड्-गर्भाणाम्
इत्य् अर्थः । यद् उक्तम्---

> मत्-स्थानि सर्व-भूतानि न चाहं तेष्व् अवस्थितः ।
>
> न च मत्-स्थानि भूतानि पश्य मे योगम् ऐश्वरम् । \[गीता ९.१४-१५\]
> इति ।

किन्तु जनेषु भक्ति-परिपाटी-प्रदर्शनार्थम् एवेयं लीलावगम्यते ।
तथा हि, भक्त-जने श्रवण-कीर्तनादि-लक्षणा भक्तिस् तिष्ठति
तद्-गर्भ एव तदानुषङ्ग्किक-फल-भूतत्वात् षड्-विषय-भोगाश् च
तिष्ठन्ति हन्त एतैर् एव संसारान्ध-कूपे पतिष्पाम् इति
ततःप्रकटीभूताद् भयात् कालेन ते निवर्तन्ते च । ततो
भगवद्-यशः-श्रवण-कीर्तन-परिचर्यादि-मयी भक्तिर् इति प्रवृद्धा
भवति तस्यां च भगवान् रूप-गुण-महोदधिः प्रादुर्भवति भक्तेर्
भगवत्-प्रकाशक-शुद्ध-सत्त्व-स्वरूपत्वात्---भक्तिर् एवैनं
दर्शयतीति श्रुतेः । एवन् एव मरीचिर् मनसोऽभवत् इति श्रवणान्
मरीचेर् मनोऽवतारत्वं तत्-पुत्राणां षण्णां शब्दाद् इति
षड्-विषयावतारत्वं देवक्या भगवत्-प्रादुर्भावकत्वाद्
भक्त्य्-अवतारत्वं भयात् कंस इति श्रवणाद् भय-मयत्वेन कंसस्य
भयावतारत्वम् । अतो भक्ति-गर्भ-गतानां षड्-विषयाणां यथा
संसार-भयम् एव निवर्तकं तथैव देवकी-षड्-गर्भाणां कंसो हन्ता
विषय-निवृत्तौ सत्यां यथा भक्ति-गर्भे भगवद्-यशः
परिचर्यादिमयी प्रेम-भक्तिर् एव भवेत्, तथैव देवक्यां
षड्-गर्भ-निवृत्त्य्-अनन्तरं सप्तमो गर्भो भगवद्-यशा
निवास-शय्यासन-च्छत्रादि-रूपोऽनन्तः । ततः
प्रेम-भक्त्याविर्भावानन्तरं यथा भगवत्-साक्षात्कारो भक्तेर् अष्टमो
गर्भस् तथैव देवक्याश् चाष्टमो गर्भो भगवान् इति तत्त्वं द्रष्टव्यम्
॥८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** जठरे सन्तं गर्भं
भ्रूणम् । कीदृशं ? इत्य् आह---शेषाख्यम् अंशेनेति बोध्यम् । मामकं
धाम स्वरूपम् आश्रयं च तस्याधार-शक्ति-रूपत्वात् । सम्यक्
सुख-पूर्वकम् अलक्षितं नितरां कृष्ट्वा । तस्य
नित्य-रोहिणी-मातृकत्वेऽपि पूर्वं देवक्याः गर्भे प्रवेशो
मन्-निवास-शय्यादि-रूप-शेषांश-स्थापनायेति रहस्यः । पत्युः सकाशात्
सगर्भेयम् इहागतेति गोकुले ख्यातिर् बोध्या ॥८॥

**\॥।**

॥ १०.२.९ ॥

**अथाहम् अंश-भागेन देवक्याः पुत्रतां शुभे ।**

**प्राप्स्यामि त्वं यशोदायां नन्द-पत्न्यां भविष्यसि ॥**

**श्रीधर-स्वामी (भावार्थ-दीपिका) :** किम्-अर्थम् एव कार्यं ? इत्य्
आह---अथेति । अनन्तरम् एवेत्य् अर्थः । **अंश-भागेन** इति अंशैः
शक्तिभिर् भजतेऽधितिष्ठति सर्वान् ब्रह्मादी-स्तम्ब-पर्यन्तान् इत्य्
अंश-भागः, तेन परिपूर्णेन रूपेणेत्य् अर्थः । यद् वा, अंशैर्
ज्ञानैश्वर्य-बलादिभिर् भाज्यति योजयति स्वीयान् इति यथा तेनेति । यद्
वा, अंशेन पुरुष-रूपेण मायाया भागो भजनम् ईक्षणं यस्य तेन । यद्
वा, अंशेन मायया गुणावतारादि-रूपा भागा भेदा यस्य तेन । यद् वा,
अंशा एव मत्स्य-कूर्मादि-रूपा भजनीयाः, न तु साक्षात्-स्वरूपं यस्य
तेन । यद् वा, आंशैर् ज्ञान-बलादिभिर् भजनम् अनुवर्तनं भक्तेषु
यस्य तेन सर्वथा परिपूर्णेन रूपेणेति विवक्षितम् । कृष्णस् तु
भगवान् स्वयम् \[भा।पु। १.३.२८\]इत्य् उक्तत्वाद् इति । तां
प्रोत्साहयति---**त्वं यशोदायाम्** इति त्र्य्-अक्षरोन-सार्ध-चतुष्टयेन
॥९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं गर्भ-सङ्कर्षणम्
इत्य् अर्थः । अथेत्यव्ययस्य मङ्गलादि-रूप-बह्वर्थकत्वाद्
अनन्तरार्थम् एवात्र ग्राह्यम् इत्य् आह---अनन्तरम् एवेति ।
पूर्व-व्याख्याने शक्तिभिर् इत्य् उक्तेः काः शक्तय इति जिज्ञासोत्पत्तेर्
ब्रह्मादिषु कथञ्चिच् छक्ति-दर्शनेऽपि स्तंवादिषु तद् अदर्शनाच्
चास्वरसप्रतीतेः पुनर् आह-यद् वेति । इहापि स्वीयान् इत्य् उक्तेः ।
पक्षपातित्वेन वैषम्यनैर् घृण्ययोः प्रतीतेर् उच्च्या पुनर् आह---यद्
वेति । इहापि पुरुष-रूपेणेत्य् उक्तेर् जीवस्यापि द्वाविमौ पुरुषौ लोके
क्षरश् चाक्षर एव च इति श्री-मुखोक्तेः । पुरुष-रूपत्वेन
मायाभागित्वं स्यात् । किं च, भाग-शब्दस्येक्षणार्थे वृत्तेर्
अदर्शनादप्यस्वरसप्रतीतेः पुनर् आह---यद् वेति । इहापि
माया-संब्ध्न्ध-प्रतीतेर् मायिकत्वम् आयाति तादृशस्य तु न सर्वथा
परिपूर्णत्वं सेत्स्यतीत्यर् उच्च्या पुनर् आह---यद् वेति । न तु साक्षात्
स्वरूपम् । यतो वाचो निवर्तते इत्य्-आदि-श्रुतेर् वाङ्मनसागोचरत्वात् ।
तेन निर्गुणं स्वरूपं लभ्यते तत्र चांशादि-कल्पनम् अप्य्
अयुक्तमयोग्यत्वात् योग्य एव पृथिव्यादावंश्यंशादि-कल्पना दृश्यते
नायोग्ये वियदादाव् इति अतोऽयम् अर्थोऽपि न तोषकर इत्य् अरुच्या पुनर्
हाह---यद् वेति । इह भक्तोष्व् इत्य् उक्तेऽपि राग-द्वेषादयस् तत्र
नैवोह्याः कल्प-वृक्षादिवद् इति । सर्वथा सर्व-प्रकारेण । तां
योगमायाम् । प्रोत्साहयति सोत्साहां करोति-त्वम् इत्य्
आरभ्योच्छ्रयादित्यन्तेन सार्ध-चतुष्क-श्लोकेन ॥९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अथाहम् अंश-भागेनेत्य्
आदि । अंशानां ब्रह्मादीनां भागेन भाग-धेयेन । अंशानां जीवानाम् इति
वा । ममैवांशो जीव-लोके \[गीता १५.७\] इत्य् आदेः ॥९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथानन्तरम् एवेति
देवकी-पुत्रत्व-प्राप्तौ त्वरात् वोधयति । एवं श्री-बलरामस्यात्य्
अल्प-कालम् एवाग्रजत्वं ज्ञेयम्, तच् चाग्रे व्यक्तं भावि । अंशेति तैर्
व्याख्यातम् एव । यद् वा, अंशानां श्री-ब्रह्मादीनां भागधेयेन हेतुना ।

ननु, शेषाकर्षणे यशोदायां जन्मनि च मम का योग्यतेत्य् अपेक्षायाम्
आह---शुभे ! हे सर्वत्तमे ! मत्-प्रभावाद् उत्तमत्व-सिद्ध्या योग्या
भूया इत्य् अर्थः । एवं तां प्रति वर-प्रदानं ज्ञेयम्, अतएव तया
श्री-नन्दादि-मोहनं वक्ष्यति । यद् वा, हे भाग्यवति ! अतो यशोदायां
भविष्यति, यशोदायाम् इति तेन तव यशः । नन्द-पत्न्याम् इत्य् आनन्दश्
च भवितेति भावः ॥९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अथ** अनन्तरम् एवेति
देवकी-पुत्रत्व-प्राप्तौ त्वरां बोधयति । एवम् एव
श्री-बलदेवस्याल्प-कालाग्रजत्वं तच् चाग्रे व्यक्तं भावि । अंशेति तैर्
व्याख्यातं ।

तत्र प्रथमे कर्तरि घञ् आर्षः । द्वितीये च णिज्-अन्तत्वात् तद्वत् ।
तृतीये अंशेन पुरुष-रूपेणेत्य् आदिकं त्व् अस्मन्-मत-सहायम् इति ज्ञेयम् ।
यद् वा, अंशानां भागो भजनं प्रवेशो यत्र तेन पूर्णेन स्वरूपेण ।
यद् वा, अंशानां जीवानां भाग-धेयेन हेतुना ।

ननु, श्री-सङ्कर्षणाकर्षणे श्री-यशोदायां जन्मनि च मम का योग्यतेत्य्
अपेक्षायाम् आह---शुभे मन्-निदेशेनैव प्राप्त-मङ्गले तत्र त्वं योग्यो
भूर् इत्य् अर्थः । एवं तां प्रति वर-दानं ज्ञेयम् । अत एव तया
श्री-नन्दादि-मोहनं वक्ष्यति ।

यद् वा, हे भाग्यवति ! यतो यशोदायां भविष्यसि, यशोदायाम् इति तेन
तव यशः नन्द-पत्न्याम् इत्य् आनन्दश् च भवितेति भावः । निगूढश्
चायम् अर्थः । अंश-भागेन प्रकाश-भेदेन देवक्याः पुत्रतां
प्राप्स्यामीत्य् एवं प्रकाशान्तरेण श्री-यशोदाया अपि पुत्रतां प्राप्स्यामीति
ज्ञेयम् । अवतीर्णौ जगत्य्-अर्थं स्वांशेन बल-केशवौ इत्य् अत्र
श्री-स्वामि-चरणैर् अपि व्याख्यातं स्वांशेन मूर्ति-भेदेन इति । अत एव
त्वं यशोदायां भविष्यसि विद्यमानताम् एव प्राप्स्यसि, न तु पुत्रीत्वम्
इति तथा व्यवहाराभावाद् इति भावः । एतद्-व्यञ्जनयैव भविष्यसीति
पृथग् उक्तम् । अन्यथा श्री-यशोदायां त्वं पुत्रतां प्राप्स्यसीति
विभक्ति-विपरिणामेनैवार्थ-सिद्धिः स्यात् । पुत्र-शब्दो हि कन्याम् अपि
वदति । अत एव तद्-व्यवच्छेदाय पुमांसं पुत्रम् आधेहीति श्रुतौ
पुमांसम् इति पुत्रताम् इति सामान्य-वचनत्वेन पुंस्त्व-व्यभिचारित्वं
युक्तानाम् इतिवत् ।

अयं भावः---दधार सर्वात्मकम् आत्म-भूतम् इति वक्ष्यमाण-दिशा यथा
देवकी मां मनसि धारयिष्यति, स्वगर्भजत्वेनाभिमंस्यते च तथा
सापि । यथा च देवक्यां मम मातृत्वानुभवस् तथा तस्याम् अपीति ।
नन्दस् त्व् आत्मज उत्पन्न इत्य्-आदौ श्री-शुक-वाक्ये विवृतीभविष्यति । अतो
भवत्यास् तत्र सत्ता-व्याज-मात्रार्थं मया दिश्यते यतो भवती मायेति
॥९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथाहम् इति । अंशानां भागो
भजनं प्रवेशो यत्र तेन पूर्ण-स्वरूपेणेति ॥९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** आदिष्टा प्रभुणांशेन
\[भा।पु। १०.१.२५\] इति ब्रह्माणं प्रति अनिरुद्धो यद् उवाच, तम् एव
प्रभोर् आदेशं प्रपञ्चयति---अथाहम् आंश-भागेनेत्य् आदि । हे शुभे !
अहं देवक्याः पुत्रतां प्राप्स्यामि, त्वं यशोदायां नन्द-पत्न्यां
भविष्यसि । अथानन्तरं त्वं देवक्यां भविष्यसि, अहं नन्द-पत्न्यां
पुत्रतां प्राप्स्यामीति व्यत्ययो\ऽप्य् अथ-शब्देन बोद्धव्यः । अव्ययानाम्
अनेकार्थत्वात् । अंश-भागेन अंशानां भागेन भाग-धेयेन । अंशा अत्र
देवा इति बोद्धव्यम् ।

अथवा, अंश्यते विभज्यते क्रिया अनेनेति अंशः कालः । अंशांशत्क
विभाजने इत्य् अतो वाभिरूपम् । तस्य भागेन भेदेन । अहम् आदौ
देवक्याः पुत्रो भविष्यामि, पश्चान् नन्द-पत्न्याः । त्वम् आदौ
नन्द-पत्न्याः पुत्री भविष्यसि, पश्चाद् देवक्या इति । वसुदेवं हरेः
स्थानं \[भा।पु। ९.२४.३०\] इति लक्ष्य-लक्षण-भावात् हरेः स्थानत्वं
हि वसुदेवत्वम् । तद् उभयोर् आनकदुन्दुभि-नन्दयोर् एवास्ति ।
नन्दादयो\ऽपि यदु-वांशान्त\॥। \[[तेxत् मिस्सिन्ग्]{।मर्क्}\]

भवद्भिर् अंशैर् यदुषूपजन्यतां \[भा।पु। १०.१.२२\] इति तेषाम्
उभयत्रैवावतारश् च । अत एव स्वयं वक्ष्यति भगवान्---ज्ञातीन् वो
द्रष्टुम् एष्यामः \[भा।पु। १०.४५.२३\] इत्य्-आदि ॥९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आंशैर् ज्ञान-बलादिभिर्
भजनम् अनुवर्तनं भक्तेषु यस्य तेन सर्वथा परिपूर्ण-स्वरूपेणैति
भावार्थ-दीपिकायाम् । अंशानां भागो भजनं प्रवेशो यत्र तेन पूर्णेन
स्वरूपेण इति अंशानां ब्रह्मादीनां भागेन भागधेयेन हेतुना इति द्वयं
वैष्णव-तोषण्याम् ।

यद् वा, अंश-भागेन अंशांशेन पुत्रतां पुत्र-भावं प्राप्स्यामि न तु
सर्वांशेनेत्य् अतः सा देवकी मयि वात्सल्यम् ऐश्वर्य-भाव-मयं
करिष्यतीत्य् अर्थः । तेन भावान्तर-शून्यं सम्पूर्णम् एव
वात्सल्य-सुखं श्री-यशोदायाम् एव प्राप्स्यामीति द्योतितम् । त्वं तु
यशोदायां भविष्यसि उत्पत्स्यसे मातरि यशोदायां पुत्रीत्वं
समवाप्स्यसीत्य् अनुक्तस् त्वयि सुतायाम् अपि सा वात्सल्यं न करिष्यते,
अलक्ष्य-विग्रहत्वेनैव तव व्रजे वर्तिष्यमाणत्वाद् इति भावः ॥९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** किम् अर्थम् एवं कार्यं
तत्राह---अथेत्य् अन्तरम् एव तेन बलदेवस्याल्पकालाग्रजत्वं व्यज्यते
। अंश-भागेनाहं देवक्याः शौरित्-पत्न्याः वक्ष्यमाणार्थान् नन्द-पत्न्याश्
च पुत्रतां प्राप्स्यामि । अंशानां भागो भजनम् अनुवृत्तिर् यत्र तेनेति
वा । अंशैर् ज्ञान-बलादिभिर् भागो भक्तेष्व् अनुवृत्तिर् यस्य तेनेति वा
। अंशानां ब्रह्मादीनां भागेन भागधेयेनेति वा परिपूर्णेत्य् अर्थः ।
अत्राहुः---अंश-भागेनांशांशेन देवक्याः पुत्रताम् इति तस्या मयि
परमैश्वर्य-प्रधानत्वात् पुत्र-भावो गौणः । श्री-यशोदायास् तु मयि
तद्-भावो माधुर्य-प्रधानत्वान् मुख्यो भावी । त्वं यशोदायां
भविष्यतीति सा त्वां न वेत्स्यति । अलक्ष्य-विग्रहैव व्रजे स्थास्यतीति
भावः ॥९॥

**\॥।**

॥ १०.२.१० ॥

**अर्चिष्यन्ति मनुष्यास् त्वां सर्व-काम-वरेश्वरीम् ।**

**धूपोपहार-बलिभिः सर्व-काम-वर-प्रदाम् ॥**

**श्रीधर-स्वामी (भावार्थ-दीपिका) :** सर्वान् पुत्रादीन् कामयन्ते ये
तेषां वराम् ईश्वरीं श्रेष्ठां नियन्त्रीम् अर्चकानां सर्वान् काम-वरान्
प्रददाति या ताम् ॥१०॥११॥१२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नियन्त्रीं प्रेरिकां
स्वामिनीम् इति यावत् ॥१०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद्
एवाभिव्यञ्जयति---अर्चिष्यन्तीति त्रिभिः । पूजयिष्यन्ति मनुष्या इति
प्रायस् तेषाम् एव सकामत्वात् धर्मेऽधिकाराच् च । सर्वेति तैर्
व्याख्यातम् । यद् वा, सर्वकामान् ये वृण्वन्ति, तेषां सेव्याम् इत्य् अर्थः ।
तत्र हेतुः-सर्वेति । इत्य्-आदिकं च तां प्रति प्रसादवर एव । तथा
च श्री-हरि-वंशे---

> प्रसादं ते करिष्यामि मत्-प्रभाव-समं भुवि ।
>
> येन सर्वस्य लोकस्य देवि ! देवी भविष्यसि ॥ \[ह।वं। २.२.३०\]
> इति ।

कुर्वन्ति करिष्यन्ति भुवि वर्तमानाः सर्वेऽपीत्य् अर्थः । दुर्गादि-नामान्य्
अर्चकानां भाव-भेदेन तत्-तत्-कामापेक्षया । किं वा, स्थान-भेदेन
तत्र तत्र तत्-तद् आख्याया प्रसिद्धेः, तत्र च क्वापि नामैकम्, कुत्रापि
द्वे, क्वचिच् च बहूहीत्येतद् अभिप्रायेण तत्र तत्रेति-शब्द-प्रयोगः ।
च-काराश् च सर्वेषाम् एव प्रधान्य-वोधनार्थम् इति ॥१०.१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद्
एवाभिव्यञ्जयति---अर्चिष्यन्तीति त्रिभिः । मनुष्या इति प्रायस् तेषाम् एव
सकामत्वात् धरेऽधिकाराच् च इत्य्-आदिकं च तां प्रति वर एव । तथा
च श्री-हरि-वंशे---

> प्रसादं ते करिष्यामि मत्-प्रभाव-समं भुवि ।
>
> येन सर्वस्य लोकस्य देवि देवी भविष्यसि ॥ \[ह।वं। २.२.३०\] इति
> ॥१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तवांश-भूतां मायां तु
वसुदेवेनानेष्यमाणां कंसं वञ्चयित्वा विन्ध्यादि-स्थानेषु
प्रभविष्यन्तीति नरा आराधयिष्यन्तीत्य् आह---अर्चयिष्यन्तीति । यतः
सर्व-कामानां लोकानां वरां श्रेष्ठाम् ईश्वरीम् ॥१०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** त्वद्-आभास-शक्तिं मायां
वसुदेवेनानेष्यमाणां वञ्चित-कंसां विन्ध्याचलादि-स्थानेषु राजमानां
मनुष्याः पूजयिष्यन्तीत्य् आह त्रिभिः । यतः सर्व-कामानां निखिल-वस्तु
वाञ्छतां लोकानां वराम् ईश्वरीम् । नामेति युग्मकम् । कुर्वन्ति
करिष्यन्ति । माधवस्य भगिनी माधवी ॥१०-१२॥

**\॥।**

॥ १०.२.११-१२ ॥

**नाम-धेयानि कुर्वन्ति स्थानानि च नरा भुवि ।**

**दुर्गेति भद्रकालीति विजया वैष्णवीति च ॥**

**कुमुदा चण्डिका कृष्णा माधवी कन्यकेति च ।**

**माया नारायणीशानी शारदेत्य् अम्बिकेति च ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नामघेयानि नामानि ।
दुःखेन गम्यते प्राप्यत इति दुर्गा । भद्रं कल्याणं कलयति
भक्तानाम् इति भद्र-काली । यद् वा, भद्रा मङ्गल-रूपा चासौ काली
नीलक्-रूपेति भद्रकाली । विजयते सर्व-दुःखानि
सर्व-दुष्ट-दैत्यान्वेति विजया । विष्णोर् इयं शक्ति-वैष्णवी ॥११॥

कौ भूमौ मुद्धर्षोऽनयेति कुमुदा । शत्रुषु चण्डति कोपं करोतीति
चण्डिका । चण्डि कोपे । सदानन्द-रूपत्वत् कृष्णा कृष्ण-भगिनीत्वाद् वा
। अदृश्यतानुजा विष्णोः इति वक्ष्यमाणत्वात् नन्द-गोप-गृहे जाता
यशोद-गर्भ-सम्भवा इति मार्केण्देयाच् च कृष्णत्वाद् वा कृष्णेति ।
मधु-वंशे जातत्वान् माधवी मधोर् भगवतो भगिनीत्वेन दयितत्वाद् वा
माधववी । कं सुखं नयति प्रापयति दुष्ट-दैत्यनाशनेन सर्वं
जगद् इति कन्या जगत् स्वास्थ्यमतीवाप इति मार्कण्डेयोक्तेः ।
णोञ्---प्रापणे अत कः । यद् वा, कनति तत् तद् रूपेण द्योतसे
सर्वत्रेति कन्या कनी---दीप्तौ कन्यैव कन्यका । स्वार्थे क-प्रत्ययः
। मायः पीताम्बरेऽपि स्यात् इति कोशान् मयस्येयं माया । मीयते कार्यान्य्
अथानुपपत्त्या ज्ञायते इति माया । अघटन-घटनापतीयसी भगवच्
छक्तिः । तद् रूपा नारस्य जन-समुदायस्यायनं प्रवृतिर् यथा सा
नारायणी

> जलायना नराधारा समुद्र-शयनापि वा ।
>
> नारायणी समाख्याता नर-नारी-प्रवर्तिका ॥

इति देवी-पुराणोक्त-रीत्या नारायणी-पदं व्याख्येयम् । ईष्टे इतीशाना ।
सर्वेश्वरी सर्व-देवस् तुल्यत्वात् । तथात्वम् शक्रादयः सुरगणाः
इत्य्-आदिना देव्या हते तत्र महा-सुरेन्द्रे इत्य्-आदिना च मार्कण्डेये
स्फुटतरम् । शीर्यत ज्ञानेनेति शारः संसारः । शॄ-हिंसायाम् तं द्यति
खण्डयतीति शारदा

> सेषा प्रसन्ना वरदा नृणां भवति मुक्तये ।
>
> सा विद्या परमा मुक्तेर् हेतु-भूता सनातनी ॥

इत्य् उक्तेः । या मुक्ति-हेतुर् अविचिन्त्य-महाव्रता च इत्य् आद्य् उक्तेश् च ।
यद् वा, शरणं शारो हिंसा तं ददाति महिषादि-दोत्येभ्यो इति शारदा ।
शरद्द्नौ पूज्यत्वाद् वा शारदा । शरत् काले महा-पूजा क्रियते या च इति
मार्कण्देयोक्तेः । अम्ब्य शब्द्यते दुःखे या सा अम्बा अबि-शब्दने यद् वा,
अम्ब्यते स्नेहेनोप-गम्यते या सा अवि-गतौ, अकर्तरि च कारके संज्ञायाम्
इत्य् उभयत्रापि स्त्रियां घङ् ततष्टाप् स्वार्थिके आम्बिकेति ॥१२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *पूर्व-श्लोकस्य टीका
द्रष्टव्या।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नामेति युग्मकं कुर्वन्ति
करिष्यन्ति भुवीति भुवि वर्तमानाः सर्वेऽपीत्य् अर्थः । दुर्गादि-नामानि
अर्चकानां भाव-भेदेन तत्-तत्-कामापेक्षया किं वा स्थान-भेदेन
तत्-तद्-आख्यया प्रसिद्धेः तत्र च क्वापि नामैकं कुत्रापि च द्वे क्वचिच्
च बहूनीत्य् एतद्-अभिप्रायेण तत्र तत्रेति-शब्द-प्रयोगः । च-काराच् च
सर्वेषाम् एव प्राधान्य-बोधनार्थम् इति ॥११-१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कुर्वन्ति करिष्यन्ति तद्
एवम् इदानीं मद्-अवतारेण त्वद्-अवतारेण च लोकाः केचिद् वैष्णवाः केचित्
शाक्ताश् च भविष्यन्तीति भावः ॥११-१२॥

**\॥।**

॥ १०.२.१३ ॥

**गर्भ-सङ्कर्षणात् तं वै प्राहुः सङ्कर्षणं भुवि ।**

**रामेति लोक-रमणाद् बलभद्रं बलोच्छ्रयात् ॥**

**श्रीधर-स्वामी (भावार्थ-दीपिका) :** त्वद्-विक्रमेण भुवि तं वै
सङ्कर्षणं प्राहुः लोक-रमणात् रामेति बलोच्छ्रयात् बलभद्रं प्राहुः
॥१३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-पुरुषार्थोत्कर्षम्
आह---*त्वद्* इति । तस्याकृष्ट-गर्भस्य । व्यपदिश्यत उच्चार्यतेऽर्थाद्
आहूयते यैस्ते व्यपदेशा नामानि । रत्य् उत्पादनात् प्रीत्युत्पादनात् ।
बलवताम् उच्छ्रयात् उन्नतत्वात् । तम् आकृष्ट-गर्भजं प्राहुः वदिष्यन्ति
। वर्तमान-सामीप्ये वर्तमानवद् वा इति लट् ॥१३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-गोकुल-सम्बन्धेन
तस्यापि माहात्म्यम् उदेष्यतीति सङ्कर्षण-\[जन्म\]-प्रयोजनान्तरम्
आह---गर्भेति । वै एव, गर्भतः सङ्कर्षणाद् एव, न तु शेषत्वादिना
प्रलयादौ जग द् आकर्षणादित्य् अर्थः । गर्भ-सङ्कर्षणाद् एव
गोकुल-प्राप्त्या सर्व-लोकानां रमणात्, तयैव बलस्योच्छ्रयाद् आधिक्यात्
॥१३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
परम-मत्-प्रेम-मय-श्री-गोकुल-सम्बन्धेन तस्यापि माहात्म्यम्
उदेष्यतीति सङ्कर्षण-प्रयोजनान्तरम् आह---गर्भेति । वै एव
गर्भतः सङ्कर्षणाद् एव न तु शेषत्वादिना प्रलयादौ जगद्-आकर्षणाद्
इत्य् अर्थः । गर्भ-सङ्कर्षणाद् एव गोकुल-प्राप्त्या सर्व-लोकानां
रमणात् तथैव बलस्य उच्छ्रयाद् आधिक्यात्
तदीय-परम-प्रेमार्जित-मनस्तयेति भावः । बलं बलवद्-उच्छ्रयाद्
इति पाठे बलवत्सु आधिक्याद् इत्य् अर्थः । रामेति सहसुपा \[पा। २.१.४\]
इति सुप्-मात्र-समासः ॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** रामेति सहसुपा \[पा। २.१.४\] इति
सुप्-मात्रेण समासः ॥१३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी)**, **बलदेव-विद्यभूषणः
(वैष्णवानन्दिनी) :** रामेत्य् अत्र सहसुपा \[पा। २.१.४\] इति समासः
॥१३॥

**\॥।**

॥ १०.२.१४ ॥

**सन्दिष्टैवं भगवता तथेत्य् ॐ इति तद्-वचः ।**

**प्रतिगृह्य परिक्रम्य गां गता तत् तथाकरोत् ॥**

**श्रीधर-स्वामी (भावार्थ-दीपिका) :** तथेति पुनर् अप्य् ॐ इत्य् आदरेण
प्रतिगृह्य गां पृथ्वीम् ॥१४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं पूर्वोक्तरीत्या
सन्दिष्टाज्ञाप्ता । तथेति यथोक्तं श्री-ल्ल्मता तथा करोमीत्य् अर्थः ।
पुनर् अपि ॐ इत्य् आदरेण प्रतिगृह्य ॐ इत्यंगीकारे ब्रह्मणि च गां
भूमिम्

> दिग् दृष्टिदीधिति-स्वर्गवज्र-वाग् वाणिवारिषु ।
>
> भूमलु पशौ च गो-शब्दो विद्वद्भिर् दशसु स्मृतः ॥

इत्य् अनेकार्थ-घ्वनिम् अर्जयाम् ॥१४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवता परमेश्वरेणेति
तद् आदेश-प्रतिग्रहे हेतुः । परिक्रम्य तद् आदिष्ट-संसिद्धये तं
प्रदक्षिणीकृत्य तद् भगवद् वचो यथा-दिष्टं तथैव, न तु किञ्चित्
तद् व्यभिचारेणेत्य् अर्थः ॥१४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्य भगवतो वचस् तत्
यथादिष्टं तथैव न तु किञ्चिद् व्यभिचारेणेत्य् अर्थः ॥१४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तथेति पुनर् अप्य् ॐ इति
अत्यादरेण तदीयं वचः प्रतिगृह्य गां पृथिवीं तत्-तद्-अनन्तरम्
॥१४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तथेति पुनर् ॐ इति
परमादरेण हरेर् वचः प्रतिगृह्य गां पृथिवीं गता सा ।
तत्-तद्-अनन्तरम् ॥१४॥

**\॥।**

॥ १०.२.१५ ॥

**गर्भे प्रणीते देवक्या रोहिणीं योग-निद्रया ।**

**अहो विस्रंसितो गर्भ इति पौरा विचुक्रुशुः ॥**

**श्रीधर-स्वामी (भावार्थ-दीपिका) :** विस्रंसितो विभ्रष्टो विस्रस्त
इत्य् अर्थः । इति विचुक्रुशुर् न तु तद् विदुर् इत्य् अर्थः ॥१५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विस्रस्त इत्य् अर्थः ।
कंसनैव केनचिन् मन्त्रौषधाद्य् उपायेन श्रावित इत्य् अर्थः ।
विचुक्रुशुः देवक्यां स्नेहवत् तया विलेपुः । इत्य् अर्थ इति ।
योगमायाकृत्यस्य देवैर् अपि दुर्विज्ञेयत्वादित्य् अर्थः । योगमायैव
योग-निद्रा निद्रावत्सकल-बोध-हरणात् । तया प्रकर्षेण निते देवक्यां
दुःखादिकं रोहिण्याश् च विस्मयादिकं गोकुल-वासिनां च तज् ज्ञानादिकं
किम् अपि नाभूद् इति द्योतितम् । किं च, हरिवंशाद्य् अनुसारेणात्र ज्ञेयं
प्राग् एव वसुदेवाहित-गर्भायाः श्री-रोहिण्याः पश्चाद् गोकुलं गतायाः
सत्पमे मासि तं गर्भम् अपसार्य देवकी-जठरात् साप्तमासिकं गर्भम्
अलक्षितम् आकृष्य रोहिण्य् उदरे नीत इति ॥१५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** योगमायैव योग-निद्रा
निद्रावत् सकल-लोक-वोध-हरणात्तया प्रकर्षेण नीत इति देवक्या
दुःखादिकं रोहिण्याश् च विष्मयादिकं गोकुलादि-वासिनां च तज्-ज्ञानादिकं
किम् अपि नाभूद् इति वोधितम् । अत्र च श्री-हरि-वंशाद् उक्त्यानुसारेणैवं
ज्ञेयम्-प्राग् एव श्री-वसुदेवाहित-गर्भायाः श्री-रोहिण्याः पश्चाद्-गोकुलं
गताया सप्तमे मासि तं गर्भम् अपसार्य देवकी-जठरात् सप्तमासकं
गर्भम् अलक्षितम् आकृष्य श्री-रोहिण्य् उदरं नीत इति । तथा च
श्री-हरि-वंशे---योग-निद्रां प्रति श्री-भगवद् उक्तौ---

> सप्तमो देवकी-गर्भो योऽंशः सौम्यो ममाग्रजः ।
>
> स संक्रामयितव्यस् ते सप्तमे मासि रोहिणीम् ॥ \[ह।वं। २.२.३१\]
> इति ।

तन्-नयन-प्रकार-विशेषश् च तथैव हरि-वंशे---

> सार्ध-रात्रे स्थितं गर्भं पातयन्ती रजस्वला ।
>
> निद्रया सहसाविष्टा पपात धरणी-तले ॥
>
> सा स्वप्नम् इव तं गर्भे गर्भम् आहितम् ।
>
> अपश्यन्ती च तं गर्भं मुहूर्तं व्यथिताभवत् ॥
>
> ताम् आह निद्रासंविग्नां नैशे तम् असि रोहिणीम् ।
>
> कर्षणेनास्य गर्भस्य स्व-गर्भे चःइतस्य वै ॥
>
> सङ्कर्षणो नाम शुभे ! तव पुत्रो भविष्यति ॥ \[ह।वं। २.४.३-६\]
> इत्य्-आदि ।

अहो आश्चर्ये खेदे वा, देवक्या गर्भो विस्रंसितोविस्रस्तः कंस-भयाद्
इति शेषः, तथा च श्री-विष्णु-पुराणे---

> सप्तमो भोज-राजस्य भयाद् रोधोपरोधतः ।
>
> देवक्याः पतितो गर्भ इति लोको वदिष्यति ॥ \[वि।पु। ५.१.७३\] इति
> ।

यद् वा, कंसेनैव केनचिद् उपायेन पातित इत्य् अर्थः । व्यक्ततया तद्
अनुक्तिस् तेषां तद् भयात् । विचुक्रुशुर् उच्चैर् आत्तस्वरेण जजल्पुर्
विलेपुर् इति वा ॥१५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** योगमायैव
योग-निद्रानिद्रावत् सकल-लोक-बोध-हरणात् तया प्रकर्षेण नीत इति ।
देवक्या दुःखादिकं गोकुलादि-वासिनां च तज्-ज्ञानादिकं किम् अपि नाभूद्
इति बोधितम् । अत्र च श्री-हरि-वंशाद्य्-उक्तानुसारेणैव ज्ञेयं प्राग् एव
श्री-वसुदेव-वाहित-गर्भायाः श्री-रोहिन्याः पश्चाद् गोकुलं गतायाः
सप्तमे मासि तं गर्भम् अपसार्य श्री-देवकी-जठरात् सप्त-मासिकं
गर्भम् अलक्षितम् आकृष्य रोहिण्य्-उदरं नीत इति । तथा च,
श्री-हरि-वंशे योग-निद्रां प्रति श्री-भगवद्-उक्तौ---

> सप्तमो देवकी-गर्भो योऽंशः सौम्यो ममाग्रजः ।
>
> स सङ्क्रामयितव्यस् ते सप्तमे मासि रोहिणीम् ॥ \[ह।वं। २.२.३१\]
> इति ।

तन्-नयन-प्रकार-विशेषश् च तत्रैव---

> सार्ध-रात्रे स्थितं गर्भं पातयन्ती रजस्वला ।
>
> निद्रया सहसाविष्टा पपात धरणी-तले ॥
>
> सा स्वप्नम् इव तं दृष्ट्वा गर्भं निःसृतम् आत्मनः ।
>
> अपश्यन्ती च तं गर्भं मुहूर्तं व्यथिताभवत् ॥
>
> ताम् आह निद्रा संविग्नां नैशे तमसि रोहिणीम् ।
>
> रोहिणीम् इव सोमस्य वसुदेवस्य धीमतः ॥
>
> कर्षणेनास्य गर्भस्य स्व-गर्भे चाहितस्य वै ।
>
> सङोकर्षणो नाम सुतः शुभे तव भविष्यति ॥ \[ह।वं। २.४.३-६\]
> इत्य्-आदि ।

अहो आश्चर्ये खेदे वा । देवक्या गर्भो विस्रंसितः विस्रस्तः
कंस-भयाद् इति शेषः । तथा च श्री-विष्णु-पुराणे---

> सप्तमो भोज-राजस्य भयाद् रोधोपरोधतः ।
>
> देवक्याः पतितो गर्भ इति लोको वदिष्यति ॥ \[वि।पु। ५.१.७५\] इति
> ।

यद् वा, कंसेनैव केनचिद् उपायेन पातित इत्य् अर्थः । व्यक्ततया
तद्-अनुक्तिस् तेषां तद्-भयात् विचुक्रुशुः उच्चैर् आर्त-स्वरेण जजल्पुः
विलेपुर् इति वा ॥१५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विस्रंसितः पातितः कंसेनेति
भयात् कर्तृ-पद-गुप्तिः ॥१५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विस्रंसितः कंसेनैव
केनचिन् मन्त्रौषधाद्य्-उपायेनेत्य् अर्थः । विचुक्रुशुर् देवक्यां
स्नेहवत्तया विलेपुः ॥१५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** विस्रंसितः कंसेनैव
मन्त्र-जपादिना पातित इति देवक्यां स्निग्धा जना विचुक्रुशुर् विलेपुर् न
तु तद् विदुः ॥१५॥

**\॥।**

॥ १०.२.१६ ॥

**भगवान् अपि विश्वात्मा भक्तानाम् अभयङ्करः ।**

**आविवेशांश-भागेन मन आनकदुन्दुभेः ॥**

**श्रीधर-स्वामी (भावार्थ-दीपिका) :** मन आविवेश मनस्य् आविर्बभूव
। जीवानाम् इव न धातु-सम्बन्ध इत्य् अर्थः ॥१६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थः ।
धातु-संबन्धे हि जीवत्वं दुर्वारं तथाजत्वव्याघातश् च स्याद् इत्य्
अर्थः ॥१६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** आविवेशांश-भागेनेत्य्
आदि । अंश-भागेनेति पूर्ववत् । अंशानां भागो विभागो यस्मात् तथा
तेन स्वेनैव रूपेणेत्य् अर्थः इति । यद् वा, अंश-भागः
परिपूर्ण-भागस् तेन । आनकदुनुद्भेर् मन आविवेश मनसि
प्रकटीबभूव । हरिः शेष इव मनोऽभिभूय तस्थौ ॥१६॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विश्वस्यात्मा प्रभुर् अपि
भक्तानाम् एवाभयङ्करः । यद् वा, विश्वान्तर्यामितया सदा तस्मिन्
वर्तमानेऽपि तदानीं तच् चित्ते भाव-विशेषेण पर्यस्फुरद् इत्य् अर्थः ।
तत्र च सर्वैश्वर्य-परिपूर्णतयेत्य् अभिप्रायेणाह---भगवान् इति ।
एतद् आद्य-पद्यार्थं सर्व-सम्मतं न स्यात् ॥१६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विश्वस्य आत्मा प्रभुर् अपि
भक्तानाम् एवाभयङ्करः तदानीं तच्-चित्ते भाव-विशेषेण पर्यस्फुरद्
इत्य् अर्थः । तत्र च सर्वैश्वर्य-परिपूर्णतयेत्य् अभिप्रायेण
श्री-भगवान् इति एतद् आद्य्-अपद्य्-आर्धं सर्व-संमतं न स्यात् । अत एव
श्री-चित्सुखेनैवं व्याख्यातं मन आविवेश पौरुषं धामेति सम्बन्धैति
श्री-स्वामि-पादानां तु सम्मतं लक्ष्यते तथा च तद्-व्याख्यानात्
॥१६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ वासुदेव-कलानन्तः
\[भा।पु। १०.१.२४\] इति पूर्वोक्तम् उपपादयति---सप्तमो वैष्णवं धाम
यम् अनन्तं प्रचक्षते \[भा।पु। १०.२.५\] इत्य्-आदि । वैष्णवं धाम
श्री-कृष्ण-तेजः । अथवा, शेष-तल्प-रूपं स्थानं यम् अनन्तं
प्रचक्षते, अनन्तम् इत्य् आहुः, सप्तमो देवक्या बभूव । अयम्
अर्थः---भगवद्-धामत्वेनायम् अपि भगवान् एव । तथापि यद् देवक्या
जठरस्थतया जीववद् गर्भाकारतां प्राप, यच् च योगमाया रोहिण्यां
सङ्क्रामयामास, सङ्क्रामिते च तस्मिन्, अहो विस्रंसितो गर्भः \[भा।पु।
१०.२.१५\] इति वा यल् लोक-भ्रान्तिस् तत् सर्वं विचारतो वक्ष्यमाणस्य
भगवतः प्रादुर्भावस्य व्यतिरेक-मुखेन
गर्भाकारताद्य्-अभाव-सूचनार्थम् । यतो\ऽनन्तस्य गर्भत्वं कथितम्
। न तस्येति । तद् एव दर्शयति---भगवान् अपीत्य् आदि ।
आनक-दुन्दुभेर् मन आविर्[+++ (तेXत् मिस्सिन्ग्?)]{।मर्क्}

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विश्वात्मा विश्वस्यैव
प्रेमास्पदीभविष्यन् अंशेन पुरुषाद्य्-अवतार-वृन्देन सह भागेन
भग-समूहेन षड्-ऐश्वर्येण सहित एव मन आविवेश मनस्य् आविर्बभूव
। परावरेशो महद् अंश-युक्तो ह्य् अजोऽपि जातो भगवान् \[भा।पु।
३.२.१५\] इति तृतीयोक्तेः ॥१६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** भगवान् अपि कृष्णः
अंशेन स्व-विलास-पर-व्योमाधीशाद्य्-अंश-समूहेन
भागेनैश्वर्यादि-भाग-समूहेन च सहानकदुन्दुभेर् मन आविवेश ।
परावरेशो महद् अंश-युक्तः \[भा।पु। ३.२.१५\] इत्य्-आदि तृतीयात् तादृशः
सन् तन्-मनस्य् आविरासीत् ॥१६॥

**\॥।**

॥ १०.२.१७ ॥

**स बिभ्रत् पौरुषं धाम भ्राजमानो यथा रविः ।**

**दुरासदोऽतिदुर्धर्षो भूतानां सम्बभूव ह ॥**

**श्रीधर-स्वामी (भावार्थ-दीपिका) :** धाम श्री-मूर्तिम् ॥१७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्री-मूर्तिं
पुरुषाकारीभूतं तेज इत्य् अर्थः । दुससदः प्राणिभिर् आसन्न-भवितुम्
अशक्यः । दुर्धर्षः कंसादिभिर् अभिभवितुम् अशक्यः । पौरुषं धाम
पुरुषोत्तमस्य प्राभावं दधानः । स्वस्मिन् प्रादुर्भूतं कृष्णं
पश्यन्तीत्य् अर्थः । धाम देहे गृहे रश्मौ स्थाने जन्म-प्रभावयोः इति
विश्वः ॥१७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स बिभ्रदित्य्-आदि ।
स स वसुदेव पौरुषं पुरुषाकारं विभ्रत् यथा रविस् तथा राजमानः
सन् धाम बभूव, धाम-स्वरूपो वभूवेत्य् अर्थः । अत एव च भूतानां
जनानां च दुरासदो दुर्धर्ष । यद् वा, पुरुषाणां नारायणादीनां च
धाम आश्रय-भूतं श्री-कृष्णं विभ्रत् सम्बन्ध-मात्रेण । यद् वा,
पुरून् पाण्डवान् पुरु यथा स्यात् वा सिनोति वध्नातीति पुरुषः श्री-कृष्न
एव, तस्य धाम तत्-स्वरूपं धामेति स्वार्थे वाण् धाम विग्रहं वा,
गृह-देह-त्विट्-प्रभावा धामानि इत्य् अमरः ॥१७॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पौरुषं धाम**
श्री-भगवत् तेजो मनसि श्री-भगवद् आवेशेन तत् तेजोऽभिव्यक्तेः । यद्
वा, धाम प्रादुर्भावं प्रभावं वा, तथा च विश्वः---धाम देहे रश्मौ
स्थाने जन्म प्रभावयोः इति । दुरासदो निकटे गन्तुम् अशक्यश् चक्षुराद्य्
अग्राह्यो वा, अत एवातिदुर्धर्षोऽभिभवितुम् अशक्यः सम्यक् बभूव । ह
स्फुटम् ॥१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पौरुषां धाम**
श्री-भगवत्-तेजः मनसि श्री-भगवद् आवेशेन तत् तेजो\ऽभिव्यक्तेः यद्
वा, धामा-प्रादुर्भावं प्रभावम् । तथा च विश्वः---धाम देहे गृहे
रश्मौ स्थाने जन्म-प्रभावयोः इति । दुरासदः निकटे गन्तुम् अशक्यः
चक्षुर्-आद्य्- अग्राह्यो वा, अत एव अतिदुर्धर्षः अभिभवितुम् अशक्यः
सम्यग् बभूव ह स्फुटम् ॥१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पौरुषं धाम भागवतं वपुः
॥१७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पौरुषं धाम**
पुरुषोत्तमस्य प्रादुभावं दधानः स्वस्मिन् प्रादुर्भूतं कृष्णं
पश्यन्नित्य् अर्थः । धाम देहे गृहे रश्मौ स्थाने जन्म प्रभावयोर् इति
विश्वः । **दुरासदः** प्राणिभिर् आसन्नीभवितुम् अशक्यः, अत एव
**अतिदुर्धर्षः** कंसादिभिर् अप्य् अभिभवितुम् अशक्यः ॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** पौरुषं पुरुषस्य
कृष्णस्य धाम मूर्ति विभ्रत् । धाम देहे गृहे रश्माव् इति विश्वः ।
दुरासदो राजकीयैः सन्निधातुमशक्यः । दुर्द्धर्षः
कंसेनाप्यभिभवितुमशक्यः ॥१७॥

**\॥।**

॥ १०.२.१८ ॥

**ततो जगन्-मङ्गलम् अच्युतांशं**

**समाहितं शूर-सुतेन देवी ।**

**दधार सर्वात्मकम् आत्म-भूतं**

**काष्ठा यथानन्द-करं मनस्तः ॥**

**श्रीधर-स्वामी (भावार्थ-दीपिका) : जगन्-मङ्गलं** जगतो
मूर्तिमन्-मङ्गलम् । **अच्युतांशम्** अच्युताश् च्युति-रहिता अंशा
ऐश्वर्यादयो यस्य तम् । यद् वा, अच्युतस्यांश इवांशः । भक्तानाम्
अनुग्रहार्थं परिच्छिन्न-वपुर् इत्य् अर्थः । **सम्यग्**-भूतम् एव
**आहितं** वैध-दीक्षयार्पितम् । **देवी** द्योतमाना शुद्ध-सत्त्वेत्य्
अर्थः । **सर्वात्मकं** सर्वस्यात्मानम्, अत एव **आत्म-भूतं**
स्वस्मिन्न् आदाव् एव सन्तम् । **मनस्तो** मनसैव **दधार** धारणया
धृतवती, अत्रानुरूपं दृष्टान्तम् आह---**यथा काष्ठा** प्राची दिग्
**आनन्द-करं** चन्द्रम् इति ॥१८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *जगतो मूर्तिमन् मङ्गलम्*
जगद्-रिरक्षया मङ्गलेन मङ्गलानां च मङ्गलम् इत्य् उक्त-दिशा
परम-मङ्गलेन श्री-भगवता मूर्ति-धृतेत्य् अर्थः ।
अपरिच्छिन्नेश्वर्यस्य परिच्छिन्न-मनसा धारणम् अशक्यम् इत्य्
अस्वारस्येन पुनर् आह---*यद् वा* इति ! *इत्य् अर्थः* इति परिच्छिन्न इह
वपुर् न प्रापितम् इत्य् अर्थः । *वैध-दीक्षा* तु कुलार्णव-तन्त्रे
दीक्षा-कथन-प्रकृते कथिता । तथा हि---

> स्पर्श-दीक्षा वैध-दीक्षा दृग्-दीक्षा चेति चेद् अतः ।
>
> दीक्षा तु त्रिविधा प्रोक्ता पार्वत्यै शङ्करेण वै ॥
>
> यथा पक्षी स्व-पक्षाभ्यां शिशून् संवर्धयेच् छनैः ।
>
> स्पर्श-दीक्षोपदेशस् तु तादृशः कथितः प्रिये ॥
>
> यथा कूर्मः स्व-तनयान् ध्यान-मात्रेण पोषयेत् ।
>
> वैध-दीक्षोपदेशस् तु मानसः स्यात् तथा-विधः ॥
>
> स्वापत्यानि यथा मत्स्यो वीक्षणेनैव पोषयेत् ।
>
> दृग्-दीक्षाया उपदेशस् तादृश कथितः शिवे ॥ इति ।

*शुद्ध-सत्त्वेत्य् अर्थः* । *देवी*-पदस्य क्रीडमानेत्य्-आद्य्-अर्थो मा भूद्
इत्य् अर्थः । अत एव सर्वात्मकत्वाद् एव । यद् वा, आत्मनैव भूतं
स्वयम् आविर्भूतं न तु योगिवद्यत्नेन मनस्यानीतं तेन जीववज्
जननी-जठर-संबन्धो वारित इति । धारणया ध्यानेनेत्य् अर्थः ।
मनस्स्त इति । तृतीयार्थे तसिः । अत्र धारणेऽनुरूपं योग्यम्
आनन्दोऽमृतं यद् रूपाः करा रश्मयो यस्य तम् । काष्ठा प्राची यथा
स्वतस् सिद्धं चन्द्रमाकाशे दधाति, तथा हृदयाकाशे स्वतः सिद्धे
सर्व-भूतान्तरात्मा इत्य्-आदि-श्रुतेर् दधारेत्य् अर्थः । चन्द्र-पक्षे तु
अन्धकार-नाशकत्वेन जगन् मङ्गलम् । अच्युतांशे पूर्ण-फलम् । शूरः
सूर्यस् तस्य सूतः । सुषुम्नाख्यो रश्मिस् तेन समाहितं निष्पादितम् ।
अमायां सूर्य-लीनश् चन्द्रस् तस्य सुषुम्नाख्य-रश्मिनाभिव्यज्यत इति
शास्त्रान्तर-प्रसिद्धेः । सर्वासाम् औषधीनाम् अङ्कुर-जनकत्वात्
सर्वात्मकम् । आत्मनो मनसोऽभिमानित्वाद् आत्म-भूतम् इति योज्यम्
॥१८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ततो जगन्-मङ्गलम्
इत्य्-आदि । अच्युता अस्खलिता अंशा यत्र तत् तथा जगन् मङ्गलं
सर्वात्मकम् आत्म-स्वरूपं यत् श्री-कृष्ण-धाम तत् मनस्तो मनसि ।
शूर-सूतेन समाहितं समाधिना सर्पितं तस्य हृदये प्राग् आविर्भूतं
श्री-कृष्ण-धाम, तेन समाधिना देवक्याम् अर्पितम्, तद् धृदयात् वसुदेवं
हरेः स्थानम् \[भा।पु।९.२४.३०\] इति प्रादुर् अभूद् इत्य् अर्थः । उभयोर्
हृदये उत्तरा-गर्भ इव प्रादुर् अभूत् । उभयोः
पितृ-मातृत्वानुग्रह-कारणाद् उभय-त्रैवाभिव्यक्ति, भगवान् तम् आवेश्य
ताम् आविशद् इत्य् अर्थः । यद् वा, सर्भात्म-भूतं सर्वात्मपरा मा शोभा
तस्या आत्म-भूतं त्रिलोकी-सौन्दर्य-सौभाग्यात्मकं जगन् मङ्गलम्
अच्युतांश-धाम दधारेत्य् अन्वयः । स विभ्रं पौरुषं धाम
\[१७श।श्लो\] इति धाम-शब्द-श्रुत्या धाम-शब्दानु-वृत्तिः कारयित्व्या ।
तत्र दृष्टान्तः---काष्ठेति । आनन्दकरं चन्द्रं काष्ठा पूर्वा दिक सा
यथा चन्द्रं धत्ते, तस्यां तस्योत्पत्ति-स्हानम् ॥१८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** शूरस्य सुतेनेति श्लेषेण
तत्र तस्य सामर्थ्यम् उक्तम् । देवी देवकीति श्लेषेण तस्या अपि तद्
धारण-योग्यतोक्ता । सर्वात्मकम् अप्य् आत्म-भूतम् आत्मनि प्रादुर्भूतं
पुत्र-रूपतया दधारेत्य् अर्थः । भगवन्तम् इति शेषः, अच्युतांशम् इत्य्
अस्य च द्वितीय-व्याख्यायेदम् एव पदं विशेष्यं ज्ञेयम् ।
आनन्दयन्तीत्यानन्दाः करा यस्य चन्द्रस्य तम् अमृत-रश्मित्वात् । अन्यत्
तैर् व्याख्यातम् । यद् वा, न च्युता अंशा यस्य तं सर्वांश-परिपूर्णं
भगवन्तम् इत्य् अर्थः । समाहितं साक्षाद् अर्पितवत् प्रकाशितम् ।
हर्ष-शोक-विवर्धन इति पूर्वं शोकोऽप्य् उक्तः । अधुना च परमानन्द
एव जात इत्य् आह---सर्वेषाम् आत्मनां जीवानां कं सुखं यस्मात् तम् ।
कुतः ? आत्मभूतं परमात्म-रूपं परम-प्रियत्वाद् इत्य् अर्थः । यद्
वा, न च योगिनाम् इव तद्धारणे यत्न इत्य् आह---आत्मना भूतं समाहितं
सत् स्वयम् एवाविर्भूतम् इत्य् अर्थः ॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सर्वात्मकम् अपि आत्म-भूतम्
आत्मनि प्रादुर्-भूतं पुत्र-रूपतया दधारेत्य् अर्थः । तेन जीववज्
जन्माभावाद्ध्यक्तिर् एव श्री-भगवतो जन्मोच्यते । तथा च
श्री-मध्वाचार्य-धृतं तन्त्र-भागवत-वचनम्---

> अहेयम् अनुपादेयं मद्-रूपं नित्यम् अव्ययम् ।
>
> स एवापेक्ष्य रूपस्य व्यक्तिम् एव जनर्दनः ॥
>
> अगृह्नाद् व्यसृजच् चेति कृष्ण-रामादिकां तनुम् ।
>
> पठ्यते भगवान् ईशो मूढ-बुद्धि-व्यपेक्षया ॥
>
> तमसाद्य्-उपगूढस्य यत् तमः पानम् इशितुः ।
>
> एतत् पुरुष-रूपस्य ग्रहणं समुदीर्यते ॥
>
> कृष्ण-रामादि-रूपाणां लोके व्यक्ति-व्यपेक्षया । इति ॥

महावराह-वचनं च---

> सर्वे नित्याः शाश्वताश् च देहास् तस्य परात्मनः ।
>
> हेयोपादेय-रहिता नैव प्रकृतिजाः क्वचित् ॥

परमानन्द-सन्दोहा ज्ञान-मात्रश् च सर्वतः । इति ।

भगवन्तम् इति शेषः । आनन्दयन्तीत्य् आनन्दाः करा यस्य चन्द्रस्य तम्
अमृत-रश्मित्वात् अन्यत्तौ यद् वा न च्युतः एको\ऽप्य् आंशो यस्य तं
सर्वांश-परिपूर्णं भगवन्तम् इत्य् अर्थः । यत् एवात्म-भूतं
सर्व-मूल-स्वरूपं समाहितं साक्षाद् अर्पित-वत्-प्रकाशितं
हर्ष-शोक-विर्धनं इति पूर्वं शोको\ऽप्य् उक्तः अधुना च परमानन्द एव
जात इत्य् आह, सर्वेषाम् आत्मनां जीवानां कं सुखं यस्मात् तं यद् वा न
च योगिनाम् एव तद् धारणे यत्न इत्य् आह, आत्मना भूतं समाहितः सन्
यः स्वयम् एवाविर्भूतस् तम् इत्य् अर्थः ॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततो भगवांस् तद्-देहाद्
देवकी-देहे प्रविष्ट इत्य् आह---तत इति । **जगतां** मूर्तिमन्
**मङ्गलं** च्युति-रहिता अंशा नारायण-नृसिंहादयो यत्र तत् ।
**सर्वेषां** भक्तानां सर्वस्य शम्भोर् वा **आत्मनो** मनसः **कं**
सुखं यत्र, तद् **आत्म-भूतं** आत्मनैव भूतं स्वयम् आविर्भूतं, न
तु योगिवद् यत्नेन धारणया मनस्य् आनीतं, **मनस्तो** मनसा
**दधार**, तेन जीववज् जननी-जठर-सम्बन्धो वारितः । अत
एवानुरूपं दृष्टान्तम् आह । **काष्ठा** प्राची दिक् **आनन्द-करं**
चन्द्रं यथेति कियद्-दिनानन्तरं तं तु सा स्व-कुक्षि-मध्येऽपि कृष्णं
पश्यन्ती बभूवेति ज्ञेयम् । दिष्ट्याम्ब ते कुक्षि-गतः परः पुमान्
\[भा।पु। १०.२.४१\] इत्य् अग्रिमोक्तेः ॥१८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अथ देवकीदेहं
प्राविशदित्य् आह---ततो वसुदेवमनसः सकाशात् सत्पौरुषं धाम देवी
परात्मा देवकी मनस्तो मनसि दधार । कीदृशं? जगतो
मूर्तिमन्मङ्गलम् । न च्युत एको\ऽप्यंशो यस्य तं निखिलांशपूर्णम् इत्य्
अर्थः । शूरसुतेन वसुदेवेन वैधदीक्षयाकाण्वाम्नायख्यातया
समाहितमर्पितम् इति हरेस्तदौरसत्वं व्यक्तम् । सर्वेषां भक्तानां
सर्वस्य शिवस्य चात्मनो मनसः कं सुखं यस्मात्तम् आत्मना
स्वयमेवाविर्भूतं ननु योगिवद्यत्नेन धारणया मनस्यानीतम् इत्य् अर्थः
। अनुरूपं दृष्टान्तमाह---काष्ठा प्राची दिक् यथानन्दकर चन्द्रम् इति
। तदुत्तरं कुक्षौ च दधारेति बोध्यम् । दिष्ट्याम्ब! ते कुक्षिगतः
परः पुमान् इति देववाक्यात् । अयं भावः,
वसुदेवदेवक्योर्देहसम्बन्धेन हरेर्नापुरुषार्थो जीवस्येव
स्वमातापित्रोर्देहसम्बन्धेन भवेत् । सत्त्वं विशुद्धं
वसुदेवशब्दितमित्य्-आदि चतुर्थवाक्येन त्वं परा प्रकृतिः सूक्ष्म इति
वैष्णवोक्तदेवकीस्तोत्रेण च तयोः परावतारत्वोक्तेः । न खलु
सौरभिणी रत्नमन्दिरे तिष्ठन्नृपतिरपुमर्थभाक् प्रतीत इति
॥१८॥

**\॥।**

॥ १०.२.१९ ॥

**सा देवकी सर्व-जगन्-निवास-**

**निवास-भूता नितरां न रेजे ।**

**भोजेन्द्र-गेहेऽग्नि-शिखेव रुद्धा**

**सरस्वती ज्ञान-खले यथा सती ॥**

**श्रीधर-स्वामी (भावार्थ-दीपिका) : सर्व-जगन्-निवासस्य** श्री-हरेर्
**निवास-भूता** सत्य् अपि नितरां सर्व-जनाह्लादकतया **न रेजे**,
किन्तु स्वयम् एवानन्दम् अन्वभवत् । यतः कंसस्य **गृहेरुद्धा**
अन्यैर् न दृश्यते । घटादिषु **रुद्धाग्नि-शिखा** दीप-कलिकेव ।
तथा **सती** शोभमाना **सरस्वती ज्ञान-खले** ज्ञान-वञ्चके रुद्धा
**यथा**ऽन्येषाम् अनुपकारिणी न राजते तद्वत् ॥१९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्व-जगद् आह्लादकतया
निखिल-विश्वानन्द-जनकत्वेन न रेजे न शुशुभे । स्वयम् एवैकाकिन्य्
एव । *ज्ञान-वञ्चके*ऽधीत्यापि शास्त्रम् अनध्यापकेन्##येषां
तद्-भिन्नानाम् अनुपकारिणी अदत्ता सती कस्यापि
पठन-पाठन-जन्य-पुण्योत्पत्तिं करोतीत्य् अर्थः ।

यद् वा, ज्ञानेन शस्त्रीयोपदेशेन लोकान् धर्मे प्रवर्तयन्न् अपि
स्वोपकारार्थं स्वयं स्वप्नेऽपि धर्म-वार्ताम् अपि यो न करोति, सोऽपि
ज्ञान-वञ्चकस् तस्मिन् यथा-शास्त्रं न शोभते, तद्वद् इति।

यद् वा, ज्ञान-वञ्चको दाम्भिकस् तत्र यथा सरस्वती न शोभते,
दाम्भिक-कथितं न को\ऽपि सत्यं मनुते, वञ्चकत्वात् तस्य ।

किं च, यथा अग्नि-शिखा प्रबला सती रोधक-गृहं दहति, तथा देवक्य्
अपि कंसस्यैश्वर्यं धक्ष्यतीत्य् अर्थः । यथा च **सती सरस्वती**
पापातिशयेन स्व-रोधकं कालेन नाशयति, तथैव देवकी कंसम् इति
भावः ॥१९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सा देवकीत्य्-आदि ।
**भोजेन्द्र-गृहे रुद्धापिजगन् निवास-निवास-भूताअग्नि-शिखेव नितरां
न रेजे**, **ज्ञान-खले** ज्ञानेनापि खले धूर्ते आत्म-वञ्चके
दीनानुरूप-व्यवहारिणि जने सती वर्तमाना शोभमाना वा **सरस्वती**
यथा राजते, अस्थानस्थापि राजते, किन्तु पारलौकिक-पर्याया न
भवति, एवं भोजेन्द्रस्य सुखाय नाभूत्, किन्तु **रेजे**,
भोज-गृह-ज्ञान-खलयोः साधर्म्यम् । तथा च---तां वीक्ष्य कंसः
प्रभयाजितान्तरां, विरोचयन्तीं भवनम् \[भा।पु।१०.२.२०\] इति
वक्ष्यति ॥१९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सर्व-जगतो निवास**
आश्रयः श्री-कृष्णः, तस्य **निवास-भूता** परमाश्रयत्वं प्राप्तेत्य्
अर्थः । किं च, **देवकी** साक्षाद् भगवन्-मातृतयावतीर्णेत्य् अर्थः ।
इति भाग्य-विशेषेण परम-शोभा-योग्यतोक्ता, तथापि **न रेजे**
नाशोभत । **अग्नि-शिखायाः** स्व-सुखाभावाद् दृष्टान्तान्तरम्
आह---**सरस्वतीति**, वेद-शास्त्र-रूपा । **ज्ञाने खले** वञ्चकः
परस्मिंस् तद्-अप्रकाशक इत्य् अर्थः । तस्मिन् जने तस्यात्म-सुखं
सतीत्वेन ज्ञान-खलेऽपि स्वतो बहुधोल्लासात् । **भोजेन्द्र-गेहे** न
ज्ञान-खलस्य साम्यं बोधन-मात्रत्वापेक्षया । अन्यत् तैर् व्याख्यातम्
।

यद् वा, ज्ञान-खलः परोपतापार्थं शास्त्र-ज्ञान-परः, तस्मिन्
कथञ्चित् प्राप्तोत्तमा सरस्वती यथा न रेजे आधार-दोषात्, तद्वद् इत्य्
अर्थः । श्लेषेण भोजयन्तीति भोजाः [सुदाः]{।मर्क्}, तेषाम् इन्द्रः
श्रेष्ठः, तस्य **गेहे** महानसे भस्मादिभी **रुद्धा**
ज्वलद्-**अग्नि-शिखा** अन्येषाम् उपकारम् अकुर्वाणा यथा न रेज इति तस्य
दुष्टत्वाभावाद् दृष्टान्तान्तरम् ।

अथवा भोजेन्द्र-गेहे रुद्धापि नितरां न रेजे किम् ?---काक्वा, अपि न
नितरां रराजैवेत्य् अर्थः, यतः सर्वेति
साक्षाद्-भगवत्-समाधिष्ठितेत्य् अर्थः । रुद्धाप्य् अग्नि-शिखा यथा
राजते, तथा । तस्यां नितरां दीप्त्य्-अभावेनान्यो
दृष्टान्तः---**सरस्वती** पाण्डित्य-रूपा **सती** सर्वोत्तमा **ज्ञानस्य
खले** सूचके सङ्केतादिनैव प्रतिपादके यथा
चातुर्य-विशेष-व्यञ्जनेन नितरां राजत एवेति ॥१९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गच्छतीति जगद् इति निरुक्त्या
सर्व-मात्र-वाचकेनापि तच्-छब्देनात्रानित्य एव **सर्व** उच्यते ।
सर्व-शब्दस्य पृथक्-पाठात् ततः सर्व-शब्देन तद्-अतीतं सर्वम् इति
। ततश् च नित्यस्यानित्यस्य च सर्वस्य **निवास** आश्रयः, यस्य भासा
\[मु।उ। २.२.११\] इत्य्-आदि-श्रुतेर् यद्-आश्रयत्वेनैव तत् तत् सर्वं
भासते, स श्री-कृष्ण इत्य् अर्थः । तस्य च **निवास-भूता** आश्रयत्वं
प्राप्तापीत्य् अर्थः । इति सर्वाह्लादक-शोभा योग्यतोक्ता तादृश्य् अपि
**नितरां** सर्वाह्लादकतया **न रेजे**, किन्तु स्वान्तरङ्गैः
श्री-वसुदेवादिभिर् विशिष्टस्य स्वस्यैवाह्लादकतया रेज इत्य् अर्थः ।

यथा तादृष्य् **अग्नि-शिखा सरस्वती** च नितरां सर्वोल्लासकतया न
राजते, किन्तु स्वान्तरङ्ग-विशिष्ट-स्वोल्लासकतयैव राजत इत्य् अर्थः ।
एते हि स्व-दीप्त्या स्वयम् उल्लासतः स्वान् अन्तरङ्गान् वोल्लासयत इति ।
सरस्वती-पक्षे स्वान्तरङ्गं तन्-मन-आदिकं अग्नि-शिखेव रुद्धेत्य् अनेन
सा प्रबला तद् गृहम् अपि धक्ष्यति, तादृशी सरस्वती च निजाधारं
पापेन नाशयिष्यत्य् एवेति भावः ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सेति । सा
शुद्ध-सत्त्व-वृत्ति-रूपत्वेन प्रसिद्धा द्योतनाद् देवकीति
यथार्थ-नाम्नी **नितरां न रेजे** इति तेजसः सर्व-चक्षुःषु
प्रसरणाभावाद् आनन्दस्य च सर्व-मनःस्व् इति भावः । पूर्वोऽत्र
दृष्टान्धोऽग्नि-शिखेव रुद्धेति । उत्तरोऽत्र **सती ज्ञान-खले**
यथेति तत्र कंसस्य तद्-गृह-प्रवेशो पूर्वम् अनुभव-विषयो भवद्
उत्तरं तु मनः-प्रवेशाभावान् नैवेत्य् आह ॥१९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
प्राकृत-**सर्व-जगन्-निवासस्य** श्री-हरेर् **निवास-रूपा सत्य्** अपि
**नितरां** सर्व-जनस्याह्लादकतया **न रेजे**, किन्तु
तत्रत्य-स्वान्तरङ्ग-द्वित्र-जन-सहितस्य स्वस्यैवेत्य् अर्थः । यतः
कंसस्य गृहे रुद्धा अग्नि-शिखा इवेति सा यथा **गृहे रुद्धा,** नगरं
न प्रकाशयति किन्तु गृह-स्थित-वस्त्व् एव, तथा स्व-समीप-वर्तिनां
द्वि-त्र-जनानां शीतादि-नाशिका च, तथैवेत्य् अर्थः । यथा च, सा
प्रबला सती रोधकस्य गृहं दहति, तथैव देवक्य् अपि
कंसस्यैश्वर्यं धक्ष्यतीत्य् अर्थः । **ज्ञान-खले** ज्ञान-वञ्चके
**रुद्धा सरस्वती** सर्व-लोकानुपकारिणी सती यथा न राजते,
पापातिशयेन स्व-रोधकं च कालेन यथा नाशयति, तथैव
स्वापराधेन कंसम् अपि देवकी नाशयिष्यतीत्य् अर्थः ॥१९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** स परात्मा देवकी
सर्वजगन्निवासस्य कृष्णास्य निवासभूतापि स्वयं तदनुभवेन
जातात्यानन्दापि सतो नितरां निखिलजनानन्दकतया न रेजे, किन्तु
स्वपार्श्वस्थाद्वित्रान्तरङ्गजनसाहितस्वानन्दकतयैवेत्य् अर्थः । यतो
भोजेन्द्रस्य कंसस्य गृहे रुद्धा । यथा घटाद्यवरुद्धा दीपशिखा
गृहं न प्रकाशयति । यथा सरस्वती ज्ञानखले विद्यावञ्चके रुद्धा
परोपकाराय न भवति । दीपशिखा यथा प्रबला सती स्वरोधकस्य
गृहं निर्दहेत्, सरस्वती च स्वरोधकं पापातिशयेन विनाशयेत् तथा
स्वापराधेन कंसं स्वरोधकं सेति व्यज्यते ॥१९॥

**\॥।**

॥ १०.२.२० ॥

**तां वीक्ष्य कंसः प्रभयाजितान्तरां**

**विरोचयन्तीं भवनं शुचि-स्मिताम् ।**

**आहैष मे प्राण-हरो हरिर् गुहां**

**ध्रुवं श्रितो यन् न पुरेयम् ईदृशी ॥**

**श्रीधर-स्वामी (भावार्थ-दीपिका) : प्रभया भवनं विरोचयतीम्** ।
**अजितोऽन्तरा** कुक्षि-मध्ये यस्यास् ताम् । एष विरोचमानो
**ध्रुवंहरिर्** एव । **यद्** यस्माद् **ईदृशीयं पुरा** पूर्वं नासीत्
॥२०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रभया स्व-देह-कान्त्या
। भवनं गृहम् । अजितो विष्णुरन्तरा कुक्षि-मध्ये कुष्यते निष्कृष्यते
विचार्यते शुभाशुभमनेनेति कुक्षि मनस्तन् मध्येऽन्यथा मनस्त इत्य्
उक्ति-विरोधस्स्याद् इति । कंस-दृष्ट्या यथाश्रुतम् एवास्तु । शुचि
स्वाभाविकम् आनन्ददोत्थं न तु पूर्ववत् सकपटं स्मितं यस्यास् ताम्
॥२०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वीक्ष्य साक्षाद् दृष्ट्वा
प्रभयेत्य् अत्र विशेषः श्री-विष्णु-पुराणे---

> न शेके देवकीं द्रष्टुं कश्चिद् अप्य् अति-तेजसा ।
>
> जाज्ज्वल्यमानां तां द्रष्टुं मनांसि क्षोभम् आययुः ॥ \[वि।पु।
> ५.२.५\] इति ।

शुचि शुद्धं न तु पूर्ववद् तद्-वञ्चनार्थं कपटं स्मितं यस्यास् ताम्
आह । स्वचित्ते गुहां हृदयम् उदरं वा, श्लेषेण मद् भयाद्
गुप्त-स्थानम् आश्रितः । किं वा, नागस्य मम हननार्थं हरिः सिंहो
दरीं श्रित इति ॥२०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वीक्ष्य साक्षात् दृष्ट्वा
प्रभवेत्य् अत्र विशेषः श्री-विष्णु-पुराणे---

> न शेके देवकीं द्रष्टुं कश्चिद् अप्य् अतितेजसा ।
>
> जाज्वल्यमानां ताम् दृष्ट्वा मनांसि क्षोभम् आययुः ॥ \[वि।पु। ५.२.५\]
> इति ।

भगवद् आनन्द-स्फूर्ति-स्वाभाव्यात् शुचि शुद्धं न तु पूर्ववद्
वञ्चनार्थं सकपटं स्मितं यस्यास् ताम् आह स्वचित्ते गुहां हृदयम्
उदरं वा श्लेषेण नागस्यैव मम सिंह इव भीषणो\ऽयं दरी श्रित इति
॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ताम् इति । एव जीवन् जीव-रूपेण
दृश्यमानो\ऽपि लोक-बहिष्कृतत्व-साम्यात् मृत एव सन्निवृत्तौ हेतुम् आह,
अन्तर्यामि-रूपतया स्वयं प्रभुः परमेश्वरो यत्रेति तस्य दोषम् उक्त्वा
श्री-हरिवंश-सम्बन्धस्य स्वाभाविकं गुणम् आह ॥२०॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रभया** भवनं
**विरोचयन्तींअजितः अन्तरे** कुक्षि-मध्ये यस्यास् ताम् । **शुचिः**
स्वाभाविकम् आनन्दोत्थं न तु पूर्ववद् वञ्चनार्थं स-कपटं
**स्मितं** यस्यास् **तां वीक्ष्य** स्व-गतम् आह \"मे मातङ्गजस्य हरिः
सिंहः\"**यद्** यस्माद् **ईदृशी पूर्वंनासीत्** ॥२०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अजितान्तरां
कुक्षिगताजितां, प्रभया भुवनं विरोचयन्तीं तां देवकीं वीक्ष्य कंसः
स्वगतमाह---मे मत्तकरीन्द्रस्य हरिः सिंहः गुहां कुक्षिं गत इयं
पूर्वमीदृशी नासीत् ॥२०॥

**\॥।**

॥ १०.२.२१ ॥

**किम् अद्य तस्मिन् करणीयम् आशु मे**

**यद् अर्थ-तन्त्रो न विहन्ति विक्रमम् ।**

**स्त्रियाः स्वसुर् गुरु-मत्या वधोऽयं**

**यशः श्रियं हन्त्य् अनु कालम् आयुः ॥**

**श्रीधर-स्वामी (भावार्थ-दीपिका) :** ननु सन्ति सामादय उपायाः, नेति
स्वयम् एवाह । अयम् अर्थ-तन्त्रो देव-कार्य-प्रधानो विक्रमं न
विहन्ति । मद्-वधे पराक्रमं करिष्यत्य् एवेत्य् अर्थः । यद् वा,
तर्हीदानीम् एवेयं हन्यताम् इति निचिन्त्याह---अर्थ-तन्त्रोऽपि पुमान् स्वं
विक्रमं न विहन्ति न नाशयति । स्त्री-वधे तन्-नाशः स्याद् इति भावः
। तद् एवाह---स्त्रिया इति । गुरु-मत्या गुर्विण्याः ॥२१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अधुना किं कार्यम् इति चेत्
तत्राह---नन्व् इति । आदि-शब्दात् दान-भेद-दण्डा ज्ञेयाः । स्वयम् एव
कंसः । अयं गर्भगो हरिः । अथ चोपायेषु दण्डस्य
कार्य-सिद्धिकरत्वेऽप्य् अनर्थ-हेतुत्वम् आह---यद्वेति । इयं देवकी ।
इदानीम् एवाधुनैव । न नाशयति रक्षत्य् एवेत्य् अर्थः । तन् नाशो
विक्रमो नक्ष्यत्वेवास्यां जीवन्त्यां ततो जात-प्रवृद्ध-तरुणीभूतेनास्या
बालेन सह युद्धे जये पराजये वा समविक्रमः स्यास्यत्य् एव
सगर्भ-स्त्रीवधे तु को विक्रम इति भावः । न केवलं विक्रम-हानिर्
एव धर्मादि-हानिर् अपीत्य् आह---स्त्रिया इति । प्रथमं स्त्री-वध एव
महत् पापं तत्रापि स्वसा सापि सगर्भेति सर्वथा धर्मादि-हानिर् एवेति
। **गुर्विण्याः**आपन्न-सत्त्वा स्याद् गुर्विण्य् अन्तर्वत्नी च गर्भिणी इत्य्
अमरः ॥२१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अद्याधुना, तत्राप्य् आशु,
अयं स्वदेह-रक्षार्थकः क्षणिकोऽपि वा सर्वकालं यश् आदि हन्ति ।
स्थिया इत्य् आदेर् यथोत्तरम् अवध्यत्वे यश् आदेश् च यथोत्तरं तद्
अपेक्ष्यत्वे श्रिष्ठ्यम् । यद् अर्थं वधस् तज् जीवनम् अपि हन्याद् इति किं
तेनेति भावः ॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किम् अद्य् एति अत्र टीकायाम् यद्
वेत्य् अस्य पूर्वत्र किन्तु स्रिया इति यदि विक्रमं न विहन्ति तथाइ
स्रियां ज्ञेयम् अद्यास्मिन्न् एवाहनि तत्राप्य् आशु अधुनैव एवं भयेनैव
यत् स्वदौरात्म्यं स्तब्धं तत् तु विवेकेनैव स्वयं करोम् इति स्वस्मिन्न्
अभिमान-सुखं कल्पयति स्त्रिया इति सार्धेन । अयं
स्व-देह-रक्षार्थकः क्षणिको\ऽपि वा सर्व-कालं यश आदि हन्ति स्त्रिया
इत्य् आदेर् यथोत्तरम् अवध्यत्वे यश आदेश् च यतोत्तरं तद् अपेक्ष्यत्वे
श्रैष्ठ्यं यद् अर्थं वधस् तज् जीवनम् अपि हन्याद् इति किन्तेनेति भावः
॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्पष्टम् अप्य् आह तस्मिन्
मद्-वैरिणि आशु इदानीं किं करणीयं गर्भस्थम् एव तम् इमं हन्यां चेन्
न यद्य् अस्माद् अर्थ-तन्त्रः स्वार्थ-परोऽपि लोकः विक्रमं न विनाशयति
सम्प्रत्य् अस्य वधे मम वीरत्व-व्यञ्जको विक्रमो नङ्क्ष्यति । तस्माज्
जात प्रवृद्ध-तरुणी-भूतेनानेन सह सङ्ग्रामे जये पराजये वा मम
विक्रमस् तु स्थास्यत्य् एव गर्भ-वधे तु को विक्रम इति भावः । न
केवलं विक्रम-हानिर् एव धर्मादि-हानिर् अपीत्य् आह स्त्रिया इति गुरु-मत्या
गुर्विण्याः अत्र भयेनैव यत् स्व-दौरात्म्यं स्तब्धं, तत् तु
मद्-विवेकेनैव इति स्वस्मिन्न् अभिमान-सुखं कल्पितं कंसेनेति ज्ञेयम्
॥२२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** स्फुटमाह---तस्मिन्
पूर्वमद्वैरिणि विष्णौ मयाद्य किमाशु कार्यं गर्भस्य एवैष न
हन्तव्यः यतो\ऽर्थतन्त्रः स्वार्थपरो\ऽपि लोको विक्रमं न हन्ति
गर्भस्थवधे मे विक्रमहानिरित्य् अर्थः । न केवलं तद्धानिरेव
धर्मादिहानिश्चेत्य् आह---स्त्रिया इति । गुरुमत्या गर्भिण्याः अनुक्षणं
तत्क्षणम् एव ॥२१॥

**\॥।**

॥ १०.२.२२ ॥

**स एष जीवन् खलु सम्परेतो**

**वर्तेत योऽत्यन्त-नृशंसितेन ।**

**देहे मृते तं मनुजाः शपन्ति**

**गन्ता तमोऽन्धं तनु-मानिनो ध्रुवम् ॥**

**श्रीधर-स्वामी (भावार्थ-दीपिका) :** किं च, **स एष जीवन्न्** अपि
मृतः स्यात् । **नृशंसितेन** क्रौर्येण **यो वर्तेततं** जीवन्तम् एव
**मनुजाः शपन्ति** दुर्वाक्यैर् धिक्-कुर्वन्ति । स च **देहे मृते
तनु-मानिनः** पापिनो नरकं गच्छन्ति । अथवा, शाप-प्रकारम्
एवाह---तनु-मानिनोऽस्य देहे मृतेऽयं **ध्रुवम् अन्धं तमो**
गमिष्यतीति ॥२२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र लोके क्रूर-कर्मणाम्
अपि श्र्यायुर् आदयो यद्य् अपि सन्ति तथापि ते सतां न श्लाघ्या इत्य्
आह---किञ्चेति । धिक्कुर्वन्ति निन्दन्ति धिक्कारम् आह---स चेति । स च
धिक्कार ईदृश इत्य् आह---देह इति । शपन्तीत्यस्य धिक् कुर्वन्तीत्य्
अर्थ-कल्पनातः प्रसिद्धार्थ एव वर इत्य् आह---अथवेति । तनु
मानिनः प्राणिहिंसया स्वतनुं मानयतो लालयतोऽस्य जनस्य । अयं
तनु-मानी ध्रुवम् अतिशयेन यद् अन्धं तमो नरकस् तूद्गतां गमिष्यतीति
मनुजाः शपन्ति \[निन्दन्ति\] इत्य् अन्वयः ॥२२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दिनानि कतिचिद् यज्
जीव्यते, तद् अपि शुभम्, तत्राह---स इति तत् प्रत्यक्षतां तात्कालिकतां
वा वोधयति, खलु वितर्के निश्चये वा । नृशंसितं हिंसा । मनुजाः
सर्व एव मनुष्याः । अन्यत् तैर् व्याख्यातम् । यद् वा, देहे अमृते जीवत्य्
अपि सति । किं वा, देहे सति मृते च सतीत्य् अर्थः ॥२२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, दिनानि कतिचित् यज्
जीव्यते तद् अपि शुभं, तत्राह---स इति । एष जीवन् जीवद् अवस्थत्वेन
दृश्यमाणो\ऽपि मृत एव लोक-बहिस्कृत-तासाम्याद् इति भावः । खलु
वितर्के नृशंसित हिंसा मनुजाः सर्व एव मनुष्याः अन्त्यत्तैः तत्र
तनुमानिनः पापिन इति देहात्म-बुद्ध्यैव पापाभिनिवेशो भवतीति भावः
। यद् वा, देहे मृते जीवत्य् अपि सति किं वा, देहे सति मृते मरणे च
सतीत्य् अर्थः ॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गर्भं हतवतो मम
जीवितव्यम् अपि धिक्-कृतम् एव इत्य् आह---स इति । **नृशंसितेन**
कौर्येण । **देहे मृते** सतीति जीवति तु यद्यपि तस्माद् बिभ्यति, तद्
अपीति भावः । **शपन्ति**\"रे पापिन् ! कुम्भीपाके पत\" इति साक्षेपम्
उच्चैर् आक्रोशन्ति । ततश् च तनु-मानिनः प्राण्य्-अन्तर-हिंसया स्व-तनुं
मानयतो लालयतो जनस्य भोग्य यद् अन्धं तमस् तद् ध्रुवम् एव गन्ता
गच्छति ॥२२-२३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** भ्रूणहत्यया जीवनं
निन्द्यम् इत्य् आह---स इति---अत्यन्तनृशंसितेन
तद्धत्यालक्षणेनातिक्रौर्येण जीवदेहात्तस्मात् भीता मनुजा मनसैव
शपन्ति तद्देहे मृते तु सति अरे महापापिन् कुम्भीपाके निपतेति
साक्षेपमुच्चैराक्रोशन्ति । ततश् च तनुमानिनः प्राणिहत्ययापि स्वतनुं
मानयतो लालयतो जन य यदन्धं, तमस्तद् एव ध्रुवं सङ्गता
गमिष्यतीति । तस्माद् गर्भस्थो\ऽयं न हन्तव्यः किन्तु जातस्तरुणो
हन्तव्यस्तेन मे विक्रमस्थितिरिति भयहेतुको\ऽपि स्वदौर्जन्यस्तम्भो
विवेकहेतुकतयैव तेन कल्पित इति बोध्यम् ॥२२॥

**\॥।**

॥ १०.२.२३ ॥

**इति घोरतमाद् भावात् सन्निवृत्तः स्वयं प्रभुः ।**

**आस्ते प्रतीक्षंस् तज्-जन्म हरेर् वैरानुबन्ध-कृत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इति** पूर्वोक्त-विचारेण ।
घोर-भावः सामान्य-स्त्री-हिंसा, घोरतर-भावो भागिनी-हिंसा,
**घोरतमस्** तु स-गर्भायास् तस्या हिंसा इति भावात् कर्मणः

> भावो लीला क्रिया चेष्टा भावः सत्ता भावोऽपि च ।
>
> भावो भक्तिः समाख्याता पदार्थो भावः उच्यते ॥ इति हलायुधः ।

स्वयं प्रभुः स्वयम् एव स्वीकृत-राज्यत्वात् । उग्रसेनं च पितरम्
इत्य्-आदि-उक्तेः । ज्ञानित्वाभिमानित्वाद् वा स्वयं प्रभुः । तज्
जन्माष्टम-गर्भ-जन्म । प्रतीक्षन् कदोत्पत्स्यत इति मृशन् । वैरं
विरोधस् तद् अनुबन्धस् तदाधिक्यं तं करोतीति तथा
निरन्तर-वैरकृद् इत्य् अर्थः ॥२३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् एवं विचारेण ।
भावाद् अभिप्रायाच् चेष्टिताद् वा । स्वयम् एव, न त्व् अन्येषां मन्त्रणादिना
सम्यङ्-निवृत्तः, न तु गर्भपातनादौ यन्तं चकारेत्य् अर्थः, यतः
प्रभुस् तादृश-विचारे समर्थः । यद् वा, स्वयम् आत्मनैव, न त्व्
अन्य-सम्मत्या प्रभुः प्रभुम्मन्य इत्य् अर्थः । हरेर्
वैराद्यशेष-दोष-हरस्यापि । किं वा, स्वगुणैः सर्व-मनोहरस्यापि यद्
वैरं तस्मिन् द्वेषस् तस्यानुबन्धोऽनुवर्तनम्, तं करोतीति तथा-भूतः
सन् तस्य हरेर् जन्म प्रतीक्षमाण आस्ते बभूवेत्य् अर्थः । विरानुबन्धे
च विशेषः श्री-हरि-वंशे सचिवान् प्रति कंसोक्तौ---

> मासान् वै पुष्यमासादीन् गणयन्तु मम स्त्रियः ।
>
> परिणामे तु गर्भस्य शेषं ज्ञास्यामहे वयम् ॥ \[ह।वं। २.२.४\]
> इति ।

अत एव तथैव हरि-वंशे---

> यद्-अर्थं सप्त ते गर्भाः कंसेन विनिपातिताः ।
>
> तं तु गर्भं प्रयत्नेन ररक्षुस् तस्य मन्त्रिणः ॥ \[ह।वं।
> २.४.८\] इति ॥२३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इति एवं विचारेण भावात्
अभिप्रायात् चेष्टिताद् वा स्वयम् एव न त्व् अन्येषां मन्त्रणादिना सम्यक्
निवृत्तः न तु गर्भ-पातनादौ च यत्नं चकारेत्य् अर्थः । यतः
प्रभुर् अन्य-निरपेक्षः यद् वा, स्वयम् आत्मनैव न त्वन्य-संमत्या
प्रभुः प्रभुं-मन्य इत्य् अर्थः । वस्तुतस् तु तत्र तत्रान्तर्यामि-वश
एव स्याद् इति भावः । हरेः वैराद्य् अशेष-दोष-हरत्वेन किं वा,
सर्व-मनोहरत्वेन ततामतया प्रसिद्धस्यापि यद् वेरं द्वेषस्
तस्यानुबन्धो\ऽनुवर्तनं तं करोतीति तथा-भूतः सन् यद्य् अपि भयात्
कंस इत्य् उक्तं तथापि भयस्थाने वैरम् अपि भवतीति तथोच्यते तेन
तस्य हरे जन्म प्रतीक्षमाण आस्ते बभूवेत्य् अर्थः । तत्-प्रतीक्षायां
च विएषः श्री-हरि-वंशे स्वचिवान् प्रति कंसोक्तौ

> मासान् वै पुष्य-मासादीन् गणयन्तु मम स्त्रियः ।
>
> परिणामे तु गर्भस्य शेषं ज्ञास्यामहे वयम् ॥ \[ह।वं। २.२.४\]
> इति ।

अतस् तत्रैव---

> यद्-अर्थं सप्त ते गर्भाः कंसेन विनिपातिताः ।
>
> तं तु गर्भं प्रयत्नेन ररक्षुस् तस्य मन्त्रिणः ॥ \[ह।वं।
> २.४.८\] इति ॥२३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** स्वयम् अभिमानी प्रभुर्
उपायज्ञः ॥२३॥

**\॥।**

॥ १०.२.२४ ॥

**आसीनः संविशंस् तिष्ठन् भुञ्जानः पर्यटन् महीम् ।**

**चिन्तयानो हृषीकेशम् अपश्यत् तन्मयं जगत् ॥**

**श्रीधर-स्वामी (भावार्थ-दीपिका) : संविशन्** शयानः ॥२४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
वैरानुबन्ध-जनितभयेन कंसस्य चित्तावेशम् आह---आसीन आससे
स्थितः तिष्ठन् कुत्रचित् स्थित उत्थितो वा । पर्यटन् इतस् ततो विचरन्
। हृषीकेशं सर्वेन्द्रिय-प्रवर्तकं सर्वेन्द्रिय-ग्राह्य-विषये तम् एव
ददर्शेत्य् अर्थः । तन्मयत्व-दर्शनं तु प्रेम्णा सदा
परमानन्द-जनकं भयेन तत्-कालं परम-दुःख-जनकम् इति
भक्त-वैरिणोर् भेदः ॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** चिन्तयन् अयम्
अधुनैवाविर्भूय मां हनिष्यतीत्य् एवं भावयन् । हृषीकेशम् इति
सर्वेन्द्रिय-वृत्तौ परिस्फुरणेन हृषीकेशताभिव्यक्तेः । यद्य् अपि तन्
मयत्व-दर्शनं योगिनाम् अपि सुदुर्लभं प्रेम-भक्तानाम् एव सम्पद्यते,
तथापि तेषु परमानन्दमयत्वेनास्मिंश् च परम-दुःखमयत्वेनेति
सिद्धान्तः ॥२४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वैरानुबन्धम् एवाह आसीन
इति । चिन्तयानः अयम् अधुनैवाविर्भूय मां हनिष्यतीत्य् एवं भावयन्न्
इत्य् अर्थः । हृसीकेशम् इति सर्वेन्द्रिय-वृत्तौ परिस्फूरणेन
हृषिकेशताभिव्यक्तेः यद्य् अपि तन्मयत्व-दर्शनं योगिनाम् अपि
सुदुर्लभं प्रेम-भक्तानाम् एवं संपद्यते तथापि तेषु
परमानन्दमयत्वेन अस्मिंस् तु परम-दुःख-भयत्वेनेति भेदः
॥२४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आसीन इति येनान्ते स दोषो ऽपि
तद्रूपं यास्यतीति भावः ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वैरानुबन्धजनितेन
भयेन कंसस्य चित्तावेशं विवृणोति आसीन इति संविशन् शयानः ।
चिन्तयानः चिन्तयन्हृषीकेशं सर्वेन्द्रियविषयीभुतं तन्मयत्वदर्शनं
प्रेम्ना परमानन्दजनकं भयेन तु परमदुःखजनकम् इति
भक्तवैरिणोस्तन्मयत्वदर्शनस्य भेदो द्रष्टव्यः ॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** वैरानुबन्धहेतुकं
कंसस्य चित्तावेशमाह---मासीन इति । संविशन् शयानः हृषीकेशं
निखिलेन्द्रियविषयीभूतं चिन्तयन् जगत्तन्मयं तत्प्रधानमपश्यत् ।
प्रेम्णा तन्मयत्वदर्शनमानन्दकरं भयेन तु दुखकरम् इति विवेच्यम्
॥२४॥

**\॥।**

॥ १०.२.२५ ॥

**ब्रह्मा भवश् च तत्रैत्य मुनिभिर् नारदादिभिः ।**

**देवैः सानुचरैः साकं गीर्भिर् वृषणम् ऐडयन् ॥**

**श्रीधर-स्वामी (भावार्थ-दीपिका) :** रम्याभिर् गीर्भिर् वृषणं
काम-वर्षिणम् ऐडयंस् तुष्टुवुः ॥२५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र कंसकारागारे ।
एत्य प्राप्य । ब्रह्मा भवः सा च पृथिवी दैवैः ऐडयन् इति संबन्ध
। अन्यथा बहुत्वासिद्धेः । अनुचरंतीत्वनुचरास् तैर् देवविशेषणाम्
इदम् । गीर्भिर् इति पूर्वं व्याख्यातम् एव । ईडेः प्रयोजकणिजन्ताल्लङ्
स कर्मकत्वात् प्रयोज्यकर्तरि तृतीया देवैर् इति ॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** तत्र बन्धनागारे ।
आदि---शब्देन सनकादयस् तेषु श्री-नारदस्यादित्वं परम-भागवतत्वेन
मुख्यत्वात् । किं वा, श्री-हरिवंशोक्तस्य तद्
अवतारार्थ-तदीय-यत्न-विशेषस्य सकलतया प्रहर्षेण सर्वेषां तेषाम्
अग्रत आगमनात् । सानुचरैर् गन्धर्वादि-सहितैर् ऐडयन्
ऐडत---द्वित्वे वाचेऽपि बहुत्वम् आर्षम् । किं वा, मुन्यादि-साहित्येन
बाहुल्यापेक्सया कंसस्य तत् तच् चेष्टानन्तरं देवानां स्तुतिस् तस्य
निकटवर्तितयादौ श्री-भगवद् अवतार-ज्ञानात् तेषां च दूरवर्तित्वात्
ततः पश्चाद् एव तत् सिद्धिरि इति[^१२] ॥२५॥

[^१२]: तत्-सिद्धेर् इति


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र बन्धनागारे
आदि-शब्देन सनकादिभिः तेषु श्री-नारदस्यादित्वं केवलं
परम-भत्त्यारामत्वेन मुख्यत्वात् श्री-हरि-वंशोक्तस्य भगवद्
अवतारार्थ-तदीय-प्रयत्न-विचेषस्य सफलतया प्रहर्षेण सर्वेषां
तेषाम् अग्रत आगमनाच् च सानुचरैः गन्धर्वादि-सहितैः एडयन् एडयत
द्वित्वे\ऽपि वाच्ये बहुत्वम् आर्षं किं वा, आगमने मुन्यादीनां
पश्चाद्-भावेनाप्राधान्यात् सहार्थ-योगस् तृतीया च स्तुतौ तु च सर्वेषां
यौगपद्येन प्रधान्याद् एव कर्तृत्वम् इतो तौ मुन्यादिभिर् अनुगतौ
पूर्वम् आगतौ च पश्चात् ते च तौ च युगपद् एव तुष्टुवुर् इत्य् अर्थः !
पूर्व तेषाम् अप्य् अप्रधान-कर्तृत्वेनैक-कर्तृत्वाविरोधात् क्त्वा-योगश् च
॥२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्रह्मेति अत्रागमने पश्चाद् भावि
मुन्य्-आदीनाम् अप्राधान्यात् सहार्थ-योगे तृतीया च स्तवे तु यौगपद्येन
प्राधान्यात् सर्वेषां कर्तृत्वम् एव विवक्षितम् इति एडयन्न् इति बहुत्वं
पूर्वं मुन्य्-आदि-मिलतौ ताव् आगतौ पश्चात् तौ च ते च तुष्टुवुर् इत्य्
अर्थः । पूर्वं तेषाम् अपि प्रधान-कर्तृत्वेनैक-कर्तृकत्वाविरोधात्
क्त्वा-योगश् च न यद् इत्य् अस्य व्याख्यायाम् ॥२५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** [+++]{।मर्क्}

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वृषणं लीलामृत-वर्षिणं
कृष्णान्वुदम् । ब्रह्मा भुवन-चतुर्दश-केदार-महा-कृषीवल इव ।
भवश् चोल्लासित साधु-पक्षो नृत्य-विनोदी महा नीलकण्ठ इव । भवश्
चोल्लासित साधु-पक्षो नृत्य-विनोदी महा नीलकण्ठ इव नारदादिभिस् तद्
एक जीवनैर् महा-सोत्कण्ठ-चातकैर् इव देवैः
कंस-जरासन्धादि-दावानलावृतैर् महा-मतङ्गजैर् इव सह ऐडयन्
ऐडयत तुष्ठुवुर् इति यावत् । बहु-वचनम् आर्षम् ॥२५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** वृषणं लीलामृत-वर्षिणं
कृष्ण-बलाहकम् ऐडयन् तुष्टुवुः । तत्र ब्रह्मा
चतुर्दश-भुवन-महा-क्षेत्र-कर्षक इव, भवश् चोल्लासित-सत्-पक्षो
नृत्यन् नीलकण्ठ इव, नारदादिभिस् तद्-एक-जीवातुभिश् चातकैर् इव ।
देवैश् च कंसादि-दावाग्नि-परिवृतै राजेन्द्रैर् इव साकम् इति सूच्यते
॥२५॥

**\॥।**

॥ १०.२.२६ ॥

**सत्य-व्रतं सत्य-परं त्रि-सत्यं**

**सत्यस्य योनिं निहितं च सत्ये ।**

**सत्यस्य सत्यम् ऋत-सत्य-नेत्रं**

**सत्यात्मकं त्वां शरणं प्रपन्नाः ॥**

**मध्वाचार्यः (भागवत-तात्पर्यम्) :**

सच्-छब्द उत्तमं ब्रूयाद् आनन्दन्तीति वै वदेत् ।

> येति ज्ञानं समुद्दिष्टं पूर्णानन्द-दृशिस् ततः ॥
>
> सत्य-शब्दोदितं तादृग्-रूपं नित्यं यतो हरेः ।
>
> सत्य-व्रतस् ततो विष्णुः सद्-भूत-त्रयम् उच्यते ॥
>
> त्यं तद् अन्यत् समुद्दिष्टं तत्-परत्वात् तु तत्-परः ।
>
> वेद-मुख्यार्थ-रूपत्वात् त्रिसत्यो भगवान् हरिः ॥
>
> सत्यस्य चोत्तमानन्द-ज्ञान-दातृत्वतः सदा ।
>
> सत्यस्य सत्यो भगवान् सत्यस्थो जगति स्थितः ॥
>
> जगन्-नेतृत्वतः सत्य-नेता विष्णुः प्रकीर्तितः ।
>
> अत्तृत्वाच् च तदा दानात् सत्यात् त्यचोच्यते विभुः ॥ इति
> तन्त्र-भागवते ॥२६॥

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** प्रतिश्रुतं सत्यं कृतम् इति
हृष्टाः सन्तः सत्यत्वेनैव प्रथमं स्तुवन्ति\--**सत्य-व्रतम्** इति ।
**सत्यं व्रतं** सङ्कल्पो यस्य तम् । **सत्यं परं** श्रेष्ठं
प्राप्ति-साधनं यस्मिंस् तम् । **त्रि-सत्यं** त्रिष्व् अपि कालेषु सृष्टेः
पूर्वं प्रलयान्तरं च स्थिति-समये च सत्यम् अव्यभिचारेण वर्तमानम्
। तद् एवाहुः---**सत्यस्य योनिम्** इति सच्-छब्देन प्र्ठिव्य्-अप्-तेजांसि
। त्यच्-छब्देन वाय्व्-आकाशौ । एवं सच् च त्यच् च सत्यं
भूत-पञ्चकम् । तत् सत्यम् इत्य् आचक्षते इति श्रुतेः । तस्य योनिः
कारणम् । अनेन पूर्वं वर्तमानतोक्ता । तथा **सत्ये** तस्मिन्न् एव
**निहितम्** अन्तर्यामितया स्थितम् । अनेन स्थित-समयेऽपि सत्यत्वम्
उक्तम् । तथा **सत्यस्य सत्यं** तस्यैव सत्यस्य सत्यं
पारमार्थिकं, तन्-नाशेऽप्य् अवैशिष्यमाण-रूपम् । अनेन प्रलयेष्व्
अवधित्वेन सत्यत्वं दर्शितम् । एवं त्रिसत्यत्वम् उपपादितम् । तथा
**ऋत-सत्य-नेत्रम्** ऋतं सूनृता वाणी सत्यं सम-दर्शनं तथा
भगवता व्याख्यास्यमानत्वात् । सत्यं च सम-दर्शनम् । ऋतं च
सूनृता वाणी कविभिः परिकीर्तिता इति । त्योर् नेत्रं नयन-साधनं
नेतारं प्रवर्तकम् इति यावत् । एवं सर्व-प्रकारेण **सत्यात्मकं**
त्वां भगवन् वयं **शरणं प्रपन्नाः** प्राप्ता इति ॥२६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *प्रतिश्रुतं*
भू-भार-निवृत्तये वसुदेव-गृहे भविष्यामीत्य् एवं-रूपम् । तद् एव
त्रिकालवस्थायित्वम् एव । तत् इत्य्-आदि-श्रुतेर् अर्थम् आह---तत्
भूत-पञ्चकं सत्यं सत्य-शब्द-वाच्यम् इत्य् आचक्षते वदन्तीत्य् अर्थः
। तस्य भूत-पञ्चकस्य । अनेन भूत-पञ्चकोत्पादकत्वेन । तस्मिन्न्
एव भूत-पञ्चके एव । अनेन भूत-पञ्चकान्तर्यामित्वेन । तस्यैव
भूत-पञ्चकस्यैव । पारमर्थिकं यथार्थम् । तन्-नाशे
भूत-पञ्चक-नाशे । अनेनावशिष्यमाणत्वेन । इति यावत् इति सिद्धान्तः
। एवं पूर्वोक्त-प्रकारेण । प्राप्ता इति सर्वथा प्राप्ता इत्य् अर्थः ।
अर्थान्तरम् आह---सत्य् अनृताप्रिय-हीनं यथार्थ-कथनं व्रतं नियमो
यस्य तम् । सत्य-संहिता वै देवाह् इति श्रुतेः । सत्यो धर्म उदाहृतः
इति कोशात् सत्यस्य धर्मस्य परं पालकम् । यद् वा, सत्तिर् अवसादनं
ततोऽपरम् अन्यं तद्-रहितम् इत्य् अर्थः । अविनाशी वा अरे अयम् आत्मा इति
श्रुतेः । त्रिषु लोकेषु सत्यं तेषु नष्टेष्व् अप्य् अनष्टम् । सत्यस्य
मुख्य-प्राणस्य योनिं कारणम् । आत्मन एष प्राणो जायते इति श्रुतेः ।
सत्ये निहितं सन्निहितम् । सत्येन प्राप्यते हरिः इत्य् आद्य् उक्तेः ।
सत्यस्य प्रपञ्चस्य सत्यम् अबाधित-स्वरूपम् । अद्वैतं परमार्थः
इति श्रुतेः । सत्या देवा नेत्रं शिष्यादिषु नेतारो यस्य तम् । तं देवा
प्रापयन्ते इति श्रुतेः । यद् वा, सत्यं नेत्रं प्रकाशकं यस्य न ह्
असत्य-वादिनां तत्-प्रकाशो जायत इति भावः । सत्यम् अबाधितम् आत्मनः
कं स्वरूप-सुखं यस्य तम् । एष ह्य् एव हि परमानन्दः इति श्रुतेः
॥२६॥ (+ विशेषिश्वनाथः)

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सत्य-व्रतम् इत्य्-आदि
। सत्य-व्रतं सत्य-सङ्कल्पम् । सत्यं ब्रह्म तस्माद् अपि परम् ।
त्रीणि श्री-विग्रह-लीलास्व् अधिष्ठानानि सत्यानि, यतः सत्यस्य योनिम्
उत्पत्ति-स्थानम् । अस्य लोकस्य सत्ये सति निहितं नितरां हितम्
अनुकूलम् । सति भक्ते अमृतात् मोक्षाद् अपि सत्यं दुर्लभं यत् प्रेम,
तस्य नेत्रं नेतारम् । सत्यं निरन्तरम् आत्मसु आत्मीयेषु परिजनेषु कं
सुखं यस्य त्वां श्री-कृष्णं प्रपन्नाः ॥२६॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** सत्य-व्रतम् इति । यः
कश्चित् सङ्कल्पोऽपि सत्यः । किं पुनः प्रतिश्रुतम् अतोऽत्रावतरणम् इदं
युक्तम् एवेति भावः । किं च, सत्यं परम् अतः सत्य-क्रोशनेन
धरण्यापि त्वं प्राप्त इति भावः । न च द्वापरान्ते कलि-प्रवेशेऽधुना
त्वत्-प्राकट्यं न घटते इत्य् आह---त्रिसत्यम् इति । एतद् एव सत्यास्य
योनिम् इत्य्-आदि विशेषण-त्रयेणोपपादितं सत्यस्य सत्यम् इत्य् असन्धितया
छन्दोऽनुरोधेन पठनीयम् । अत एवास्मान् प्रति तम् इमं महानुग्रहम्
अकरोद् इत्य् आशयेनाहुः---ऋत-सत्ययोर् नेत्रं प्रवर्तकं किं वा चक्षुः
प्रकाशकम् । तत्र सत्यं सम-दर्शनं, तच् च सर्वेषां जीवानां
भगवद्-अंशत्वेन समतया दर्शनं ज्ञानम् । किं वा, अन्तर्यामितया
सर्वत्र साम्येन भगवतो दर्शनम् । यद् वा, मया लक्ष्म्या सह वर्तत
इति समो भगवान् । तस्य दर्शनम् इति । अस्माकं त्वत्-स्तवनम् इदं
त्वज्-ज्ञानं च कृपया त्वयैव प्रवर्तितम् इत्य् अर्थः । एवं प्राग् एव
तत्-तद्-अर्पितम् । अन्यत् तैर् व्याख्यातम् ।

यद् वा, व्रतम्---

सकृद् एव प्रपन्नो यस् तवास्मीति च याचते ।

अभयं सर्वदा तस्मै ददाम्य् एतद् व्रतं मम ॥ इत्य्-आदि-लक्षणम् ।

अतो यादवादि-स्व-भक्तानाम् अभयार्थं त्वयावतीर्णम् इति युक्तम् एवेति
भावः । यतः सत्य-परं सदा सर्वदा मिथ्यात्व-रहितम् इत्य् अर्थः ।
अत एव त्रि-सत्यम् । अतः सर्वेषां यत् सर्व-साधुत्वम् । तच् च
त्वत्-प्रसादाद् एवेत्य् आह---ऋतेति । ऋतेन सूनृततया वाण्या सत्यं प्रेम
त्वत्-स्तुति-विषयकम् अस्माकं प्रेमापि त्वत्त एवेत्य् अर्थः ।

ननु देवकी-गर्भे प्रविष्टस्य कथं सत्य-योनित्वादिकं ?
तत्राहुः---सत्यात्मकं सत्यो विकार-रहित आत्मा श्री-मूर्तिर् यस्य तम् ।
यद् वा, सत्यम् अव्यभिचारि आत्मनां जीवानाम् अपि कं सुखं यस्मात् तम् ।
अतो भक्त-वात्सल्येन देवकी-गर्भ-प्रविष्टत्वेऽपि जीवस्येव
गर्भ-वासादि-दुःखं किम् अपि नास्तीति भावः । अन्यत् समम् । चतूरस
इत्य् अनेन मिथ्यात्वम् इव सूचितम्---अज्ञान-संज्ञौ भव बन्ध-मोक्षौ
\[भा।पु। १०.१४.२६\] इति वक्ष्यमाणात् ॥२६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सत्य-व्रतम् इति । व्रतं
परिश्रुतं यः कश्चित् सङ्कल्पोऽपि सत्यः किं पुनर्-व्रत-रूप इत्य्
अतोऽत्रावतरणम् इति युक्तम् एवेति भावः । अतः सत्यं परं
सत्य-व्रतत्वाद् एव सत्य-प्रियो भवान् तच् च तव प्रीतिं ज्ञात्वा
विधीयमानं चेत् श्रेष्ठं भवति श्रेष्ठत्वं च तस्य
तत्-प्राप्ति-साधनतापन्नत्वम् एवेति तथा तैर् व्याख्यातम् एव अतः
सत्य-क्रोशनेन धरण्यापि त्वं प्राप्त इति भावः । स च धर्मो
महा-सत्यस्य तव युक्त एवेत्य् आहुः त्रिसत्यम् इति । अतः कलेः
प्रथमांशम् अभिव्याप्य त्रियुगस्यापि तवावतारोऽयं नायुक्त इति भावः
त्रिसत्यम् एव सत्यस्य योनिम् इत्य्-आदि विशेषण-त्रयेणोपादितं सत्यस्य
सत्यम् इति असंहिता-निर्देशेन काल-व्यवधानात् पूर्व-गुरुत्वम् अनुभूय
पादान्तवत् दकाकु-गान-प्लुतेन वा ततस् तथैव छन्दोऽनुरोधेन
पठनीयं तवेदं सत्यव्रतत्वं त्रिसत्यत्वं च चित्रम् इत्य्
आहुः---ऋतेति सत्या प्रिया च या वाक् सा सूनृता सैव ऋतं
समय-व्यभिचारि यत् ज्ञानं तत् सत्यं तयोर् अपि प्रवर्तकं प्रकाशकं
वेति तस्य तयोर् वाङ्-मनस-धर्मयोर् अव्यभिचारित्वं कैमुत्येनानीतं
वैदिक-रूपयोः परमयोस् तयोः परमाश्रयत्वेन त्रि-सत्यत्वम् अपि ।
अतो भवत्-प्रसादाद् एव वयम् अपि भवन्तं जानीमश् चेत्य् अनुग्रहान्तरं
च सूचितम् । अन्यत् तैः । तत्र सृष्टेः पूर्वम् इत्य् अनेन भूत-कालस्य
वैशिष्ट्यम् उक्तं प्रलयान्तरम् इत्य् अनेन भविष्यत्-कालस्य
स्थिति-समयम् इत्य् अनेन वर्तमानस्येति ज्ञेयम् । यद् वा, व्रतम्---

सकृद् एव प्रपन्नो यस् तवास्मीति च याचते ।

अभयं सर्वदा तस्मै ददाम्य् एतद् व्रतं मम ॥ इति लक्षणम् ।

अतो यादवादि-स्वभक्तानाम् अभयार्थं त्वयावतीर्णं युक्तम् एवेति भावः
। यतः सत्य-परं सदा सर्वथा मिथ्या-रहितम् इत्य् अर्थः । अत एव
त्रि-सत्यं यतः सत्यस्य व्यवहारिक-सत्यस्य प्रपञ्चस्य योनिम् इत्य्-आदि
। ननु देवकी-गर्भे प्रविष्टस्य कथं सत्य-योनित्वादिकं ? तत्राहुः
सत्यात्मकं सत्यः विकार-रहित आत्मा श्री-मूर्तिर् यस्य तम् । अन्यत्
समानम् ॥२६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सत्य-व्रतं
विमर्शयति---सत्त्वेन सच्चिदानन्द-घनत्वेन उपपन्नानि
श्रौत-सिद्ध-युक्ति-सिद्धानि ॥२६॥

---------------------------------------------------------------------------------------------------------------------

**जीव-गोस्वामी (परमात्म-सन्दर्भ** **७१) :** इत्य् अत्र
सत्य-सङ्कल्पत्वं सत्य-पारायणत्वं सृष्ट्य्-आदि-लीला-त्रयेषु सत्यत्वं
सत्यस्य विश्वस्य कारणत्वं सत्य एव विश्वस्मिन्न् अन्तर्यामितया
स्थितत्वं सत्यस्य तस्य स्थितता-हेतुत्वं
सत्य-वचनस्याव्यभिचारि-दिष्टेश् च प्रवर्तकत्वं सत्य-रूपत्वम् इत्य्
एतेषाम् अर्थानाम् आकूतं परिपाटी च सङ्गच्छते । अन्यथा **सत्यस्य
योनिम्** इत्य्-आदौ त्रये तत्रापि निहितं च सत्य इत्य् अत्राकस्माद्
अर्ध-जरतीय-न्यायेन कष्ट-कल्पना-मयार्थान्तरे तु भगवता
स्व-प्रतिश्रुतं सत्य-कृतं यत् तत् तद् युक्तम् एवेत्य् अतो ब्रह्मादिभिस्
तथा स्तवे स्वारस्य-भङ्गः स्यात् प्रक्रम-भङ्गश् च । तस्मात् सत्यम्
एव विश्वम् इति स्थितम् ॥२६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ देवकी-हृदयस्थं
श्री-कृष्णं ब्रह्मादयः स्तुवन्त ऊचुः---सत्य-व्रतम् इति । सत्य-व्रतं
सत्य-सङ्कल्पम्, अङ्गीकृत-प्रतिपालनात् । सत्यं ब्रह्म तस्माद् अपि परम्
उत्कृष्टं परमानन्द-प्रदं स-विशेषम् । तस्य निर्विशेषस्य
वैभवत्वात् । उक्तं च---सा ब्रह्मणि स्व-महिमन्य् अपि \[भा।पु।
४.१.१०\] इति । त्रि-सत्यं त्रिषु कालेषु सत्यं त्रीणि
श्री-विग्रह-लीला-स्वधिष्ण्यानि सत्यानि यस्येति वा । अतः सत्यस्य
वैकुण्ठादेर् योनिम् उत्पत्ति-स्थानम् । निहितं च सत्ये सत्यस्यास्य
वैकुण्ठादेः । सत्ये सति सत्यत्वे सति नितरां हितम् । सत्य-शब्दो
धर्म-वचनोऽप्य् अस्ति । सत्यं शौचं \[भा।पु। १.१६.२७\] इत्य् आद्य् उक्तेः
। सन् वैष्णवः, तस्मिन् सति अमृतान् मोक्षाद् अपि सत्यं दुर्लभं यत्
प्रेम, तस्य नेत्रं नेतारं प्रापकम् । सत्यात्मकं सत्यस्
त्रिकाल-सिद्ध आत्मा विग्रहो यस्य तं त्वां श्री-कृष्णं श्रयणं प्रपन्नाः
स्मः ॥२६॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्वम् एव वास्तवं वस्तु संसारेऽस्मिन् न वास्तवे ।

त्वं भक्तैर् गम्यसे नान्यैर् इति स्तुत्य्-अर्थ ईक्षितः ॥

स्व-भक्त-पालनैक-व्रतत्वान् नित्य-सत्यत्वाच् च त्वम् एव प्रपत्त्य्-अर्ह
इत्य् आहुः सत्यं व्रतं यस्य तं,

सकृद् एव प्रपन्नो यस् तवास्मीति च याचते ।

अभयं सर्वदा तस्मै ददाम्य् एतद् व्रतं मम ॥इति तद्-उक्तेः ।

न च स्व-भक्त-पालक-देवतान्तरवत्त्वम् अनित्योऽनुकृष्टश् चेत्य्
आह---सत्यः सर्व-काल-देश-वर्ती परः श्रेष्ठश् च तं यद् वा सत्यं
सत्य-नामानं,

सत्ये प्रतिष्ठितः कृष्णः सत्यम् अत्र प्रतिष्ठितम् ।

सत्यात् सत्यो हि गोविन्दस् तस्मात् सत्यो हि नामतः ॥

इत्य् उद्यम-पर्वोक्तः परं परमेश्वरम् । तद्-बुद्धि-बलादयोऽपि सत्या
एवेत्य् आहुः । तिस्रः ज्ञान-बल-क्रिया-शक्तयः सत्या यस्य तम् ।

> न तस्य कार्यं करणं च विद्यते
>
> न तत् समश् चाभ्यधिकश् च दृश्यते ।
>
> परास्य शक्तिर् विविधैव श्रूयते
>
> स्वाभाविकी ज्ञान-बल-क्रिया च ॥ इति श्रुतेः ।

त्वद्-अंशा अपि सत्या इत्य् आहुः । सत्यस्य मत्स्य-कूर्माद्य्-अवतार-वृन्दस्य
योनिम् उद्गम-स्थानम् अवतारिणम् इत्य् अर्थः । त्वद्-धामापि नित्यम् इत्य्
आहुः---निहितं सन्निहितं स्थितम् इत्य् अर्थः सत्ये
मथुरा-वैकुण्ठादि-लोके । किं च सारस्य सार इति यत्
समस्त-चिद्-वस्तु-सारस् त्वम् एवेत्य् आहुः सत्यस्य सत्यम् इति ।

यद् वा, सत्यस्य यत् किञ्चित् काल-वर्तिनो मायिक-प्रपञ्चस्य
प्रकाशकत्वात् सत्यं सर्व-काल-वर्तिनं, चक्षुषश् चक्षुर् उत श्रोत्रस्य
श्रोत्रम् इतिवत् । सत्यं ह्य् एवेदं विश्वम् असृजत इति
माध्व-भाष्य-प्रमाणित-श्रुतेः । हे ऋत नित्य-सत्य-स्वरूप ! सत्यं
नेत्रं सर्वेन्द्रियोपलक्षकं नयनेन्द्रियं यस्य तं सत्य आत्मा
श्री-विग्रहो यस्य तम् ॥२६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**
स्वभक्त-रक्षणैक-व्रतत्वात् कूटस्थत्वाच् च प्रपत्ति-योग्यस् त्वम् इति
तावद् आहुः---हे भगवन् त्वां वयं शरणं प्रपन्ना इत्य् अन्वयः ।
कीदृशम् इत्य् आह---सत्यम् अबाधितं त्वाश्रितत्राण-रूपं व्रतं यस्य तं,
कौन्तेय प्रतिजानीहि न मे भक्तः प्रणश्यति \[गीता ९.३१\] इति
त्वद्-उक्तेः । सत्येभ्यो जीव-प्रधान-कालेभ्यः परं श्रेष्ठं तिस्रो
ज्ञान-बल-क्रियाः । सत्या यस्य तं परास्य शक्तिर् इत्य्-आदौ, स्वाभाविकी
ज्ञान-बल-क्रिया च इति श्रवणात् । सत्यस्य विश्वस्य योनिं कारणं
याथार्थ्यतोऽर्थान् व्यदधाद् इति श्रवणात् ।

ब्रह्म सत्यं तपः सत्यं सत्यं चैव प्रजापतिः ।

सत्याद्भूतानि जातानि सत्यं भूतमयं जगद्॥ इति स्मरणाच् च ।

सत्ये परम-व्योम्नि तद्-उपरि श्री-गोकुलादौ च निहितं स्थितम् ।
सत्यस्य जीवात्म-वृन्दस्य सत्यं तद्-अपेक्षयाप्य् अतिसत्यम् । प्राणा वै
सत्यं तेषाम् एव सत्यम् इति श्रवणात् । जीवात्मनां
ज्ञान-सङ्कोच-विकास-रूप-परिणामाभासस् तद्-विरहात् परम-सत्यम् इत्य्
अर्थः । ऋतं सुनृता वाणी सत्यं च सम-दर्शनं तयोर् नेत्रं
स्वाश्रितेषु प्रापकं सत्य आत्मा श्री-विग्रहो यस्य तं सत्यात्मकं
नित्य-मूर्तिम् इत्य् अर्थः ॥२६॥

**\॥।**

॥ १०.२.२७ ॥

**एकायनोऽसौ द्वि-फलस् त्रि-मूलश्**

**चतू-रसः पञ्च-विधः षड्-आत्मा ।**

**सप्त-त्वग् अष्ट-विटपो नवाक्षो**

**दश-च्छदी द्वि-खगो ह्य् आदि-वृक्षः ॥**

**श्रीधर-स्वामी (भावार्थ-दीपिका) :** ननु भवन्तोऽपि लोकेश्वरा
मत्-तुल्या एव, किम् इति मां शरणं प्रपद्यन्ते ? नैवं वाच्यम्, त्वम्
एवैकः सर्वेश्वरः, सर्व-सृष्ट्य्-आदि-कारणत्वात्, वयं तु
त्वद्-एक-शरणा एव, लोकादि-रूपं द्वैतं च सर्वं त्वद्-व्यतिरेकेण
नास्तीति वक्तुं द्वैत-प्रपञ्चं वृक्ष-रूपकेण निरूपयन्ति---**एकायन**
इति । **असौ** प्रपञ्च **आदि-वृक्षः** वृश्च्यत इति वृक्षः
समष्टि-व्यष्टि-देह-रूपः । कथं-भूतः ? **एकायनः** एका प्रकृतिर्
अयनम् आश्रयो यस्य सः । **द्वे** सुख-दुःखे **फले** यस्य सः ।
**त्रयो** गुणा **मूलानि** यस्य सः । **चतू रसो**
धर्मार्थ-काम-मोक्षाश् चत्वारो रसा यस्य सः । **पञ्च** इन्द्रियाणि
**विधा** ज्ञान-प्रकारा यस्य सः । **षड्** ऊर्मयः कोषा वा **आत्मनः**
स्वभावा यस्य सः । **सप्त** धातवस् **त्वचो** यस्य । पञ्च
भूतानि मनो बुद्ध्य्-अहङ्काराश् चेत्य् **अष्टौ विटपाः** शाखा-विस्तारा यस्य
सः । **नव** द्वाराण्य् **अक्षश्** छिद्राणि यस्य सः । **दश** प्राणाश्
**छदाः** पत्राणि विद्यन्ते यस्य स **दश-च्छदी** । **द्वौ**
जीवेश्वरौ **खगौ** यस्मिन् स द्वि-खगः ॥२७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निर्बलाः शरणं यान्ति
समर्था न कदाचन इत्य् अभियुक्तिम् आश्रित्य शङ्कते\--*ननु* इति । *किम्
इति* ? कुतः ? देवा ऊचुः\--*नैवम्* इति । *त्वद्-एक-शरणः* त्वम् एकः
शरणं रक्षिता येषां ते तथा । *त्वद्-व्यतिरेकेण* त्वत्-पार्थक्येन
*वृक्ष-रूपकेण* रूपकालङ्कारेण । तल्-लक्षणं च---

यत्रोपमान-चित्रेण सर्वथाप्य् उपरज्यते ।

उपमेय-मयी भित्तिस् तत्र रूपकम् इष्यते ॥ इति ।

तच् चानेकधा इह च समस्तं सादृश्य-रूपकम् अस्ति\--पृथक्
कथित-सादृश्यं दृश्यं सादृश्य-रूपकम् इति तल्-लक्षणात् । समस्तत्वं
चास्य **एकायनो\ऽसौ** इत्य्-आदीनां सर्वेषां समासवत्त्वाद् इति ध्येयम् ।
आदिः सनातनश् च असौ वृक्ष **आदि-वृक्षः** । अनेनानादित्वं समर्थितं
प्रवाहापन्नत्वाद् । यद् वा, **आदेर्** हरेर् **वृक्षस्** तया आरामम् अस्य
पश्यन्ति \[बृ।आ।उ। ४.३.५\][^१३] इत्य्-आदि श्रुतेः । यद् वा, आदिना ज्ञानेन
वृश्च्यत इति तथा, तम् एव विदित्वातिमृत्युम् एति \[श्वे।उ। ३.८\] इति
श्रुतेः । ज्ञानस्यादित्वं तु परम-पुरुषार्थादि-कारणत्वात् । यद् वा,
आदिर् अदनार्हो वृक्षस् तथा भोग्य-रूपत्वेन विनाशित्वाद् इति तयोर् अन्यः
पिप्पलं स्वाद्वत्ति \[ऋग्-वेद १.१६३.२०, मु।उ। ७.१.१\] इति श्रुतिर् अपीह
यथा-कथञ्चिद् उन्नेयेति ।

[^१३]: आरामम् अस्य पश्यन्ति न तं पश्यति कश्चन; न तम् विदाथ य
    इमा जजानान्यद् युष्माकम् अन्तरम् बभूव; नीहारेण प्रावृता जल्प्या
    चासु-तृप उक्थ-शासश् चरन्ति। भा।पु। १०.८७.२२ द्रष्टव्यम्।


धर्मार्थ-कामाः प्रवृत्तानां **रसास्** त्रयः, निवृत्तानां त्व् एको मोक्ष
एव रसः, एवं **चत्वारः** सन्तीति । पञ्चेन्द्रियैर् एव सर्वं शब्दादि
ज्ञायतेऽत उक्तं **पञ्च-विधा** इति । **षड्** *ऊर्मयः* क्षुत्-पिपासे
शोक-मोहौ जरा-मृत्यू आत्मानः स्वभावा यस्य । अन्ये\ऽपि अस्तित्वादयः
स्वभावाः सन्त्य् अस्य कथम् उक्तं षड् ऊर्मयः ? इति तत्राह---*कोषा वा*
इति । *कोष*-शब्दो\ऽत्र षड्-भाव-विकार-परः । तच्-चिन्तापि कोशवद्
आत्मावरकैव, अतस् तेऽपि कोशा एव । ते च---अस्ति, जायते, वर्धते,
विपरिणमते, अपक्षीयते, नश्यति इत्य् एवं-रूपा ज्ञेयाः । यद् वा,
पञ्च-कोशा अन्नमय-प्राणमय-मनोमय-विज्ञानमयानन्दमयाख्याः ।
षष्ठश् चाहङ्कारः, तस्याप्य् आत्मावरकत्वेन कोषत्वं कैश्चित् स्वीकृतम् ।
एते वा **षट्-कोशाः**\--

> कोशोऽस्त्री कुड्मले पात्रे दिव्ये खड्ग-पिधानाके ।
>
> जाति-कोपेऽर्थ-संघाते वेश्यां शब्दादि-सङ्ग्रहे ॥ इति मेदिनी ।

***सप्त*** *धातवः*\--त्वङ्-मांस-रुधिर-स्नायु-शुक्रास्थि-मज्जाख्याः
। ***नव**-द्वाराणि* *सप्त* चक्षुर्-आदिन्य् उपरिष्ठानि, द्वे
पायूपस्थ-रूपे अधोगे **अक्षाः** *छिद्राणि* ।

> अक्षो ज्ञानार्थ-शकटावयवेषु च पाशके ।
>
> रुद्राक्षेर् द्राक्षयोः सर्वे व्यवहारे विभीतके ॥
>
> चक्रे कर्षे तथा छिद्रे तुल्ये सौवर्चलेन्द्रिये । इति यादव-मेदिन्यौ
> ।

***दश**
प्राणाः*\--प्राणापान-समान-व्यानोदान-नाग-कूर्म-कृकल-देवदत्त-धनञ्जयाख्याः
***छदाः** पत्राणि* यस्य, छदः पलाशे गरुति ग्रन्थि-पर्ण-तमालयोः
इति मेदिनी ॥२७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : द्वि-खग** इत्य्
अधिष्ठातृत्व-मात्रापेक्षया द्वयोः साम्येन निर्देशः । **आदिश्** च
**असौ** प्रवाह-रूपेण प्रथमत एव वर्तमानत्वात् सोढव्यः
॥२७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : द्वि-खग** इत्य्
अधिष्ठातृत्व-मात्र-विवक्षया साम्येनैव निर्देशः । विशेषस् तु तयोर्
एकः स्वद्व् अत्ति पिप्पलान्नम् \[ऋग्-वेद १.१६३.२०, मु।उ। ७.१.१\][^१४]
इत्य्-आदौ ज्ञेयः । एवम् अनया वृक्षाङ्गत्वाभावात् प्रपञ्चातीतत्वं
दर्शितं प्रवाह-रूपेण प्रथमत एव वर्तमानत्वात् **आदिश् चासौ** सदा
काल-च्छिद्यमानत्वाद् **वृक्षश्** च । तत्र सुख-दुःख-रूपे फले,
**चतूरसः** **त्वग् अष्ट-विटप** इत्य् अत्र च छन्दः प्लुत-स्वरेण
घटनीयम् । अन्यत् तैः । तत्र **एकायन** इतीत्य्-अन्ते द्वाभ्यां इति
शेषः । **पञ्च** इत्य्-आदौ *ज्ञन-* इति करणे ल्युट् ।
वृक्षस्यापीन्द्रिय-पञ्च-सद्भावः, तेन पश्यन्ति पदपा इत्य्-आदौ
प्रसिद्धः । *कोशास्* त्वङ्-मांस-रुधिर-मेदो-मज्जास्थीनि,
लोम-रक्त-मांस-स्नाय्व्-अस्थि-मज्जान इत्य् एके । **धातवस्** तु
त्वग्-आदयः शुक्र-संहिताः । **सप्त-त्वग्** इति सप्तावरणानि त्वक्
यस्येति वा ॥२७॥

[^१४]: ११.११.६


---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु यदि
देहेन्द्रिय-धामादि-विशिष्टोऽहम् एव सत्यः, तर्हि जगद् इदं किम् असत्यं
? तत्र जगतः सत्यत्वेऽपि काल-च्छेद्यत्वं, तव तु तद्-अभाव इत्य्
आहुः---**एकायन** इति । **असौ** प्रपञ्च **आदि-वृक्षो** भवति ।
प्रथमत एव प्रवृत्तत्वाद् **आदिः**, वृश्च्यते कालेन च्छिद्यते इति
**वृक्षः**, समष्टि-व्यष्टि-देह-रूपः । **एका** प्रकृतिर् **अयनम्**
आश्रयो यस्य सः । **द्वे** सुख-दुःखे **फले** यस्य सः ।
**त्रयो** गुणा **मूलानि** यस्य सः । **चत्वारो** वर्ण-धर्मा
आश्रम-धर्मा वा **रसा** यस्य सः । **पञ्च** इन्द्रियाणि **विधा**
ज्ञान-प्रकारा यस्य सः । **षड्** ऊर्मयः **आत्मानः** स्वभावा यस्य
सः । अत्र शोक-मोह-जरा-मृत्यु-क्षुत्-पिपासाः षड् उर्मयः । **सप्त**
धातवस् **त्वचो** यस्य सः । त्वग्-असृङ्-मांस-मेदोऽस्थि-वशा-शुक्राणि
धातवः । **अष्टौ** पृथिव्य्-अप्-तेजो-वाय्व्-आकाश-मनो-बुद्ध्य्-अहङ्कारा
**विटपाः** शाखा-विस्तारा यस्य सः । **नव** द्वाराणि **अक्षाश्**
छिद्राणि यस्य सः । **दश** प्राणाश् **छदाः** पत्राणि विद्यन्ते यस्य,
स **दश-च्छदी** । **द्वौ** जीवेश्वरौ **खगौ** यस्मिन् सः
॥२७॥

एकायनोऽसौ द्वि-फलस् त्रि-मूलश्

चतू-रसः पञ्च-विधः षड्-आत्मा ।

सप्त-त्वग् अष्ट-विटपो नवाक्षो

दश-च्छदी द्वि-खगो ह्य् आदि-वृक्षः ॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु
विग्रह-गुण-धाम-विशिष्टो\ऽहं च प्रपञ्चश् च यदि सत्यः, तर्हि
मत्तः सकाशान् न किञ्चित् प्रपञ्चे वैलक्षण्यम् इति चेत् काल-च्छेद्यत्वेन
तत्र तद् अस्तीत्य् आह\--**एकायन** इति । **असौ**
समष्टि-व्यष्टि-लक्षणः प्रपञ्चः प्रथमतः प्रवृत्तत्वाद् **आदिः**,
कालेन वृश्च्यत इति **वृक्षः** । **एका** प्रकृतिर् अयनम् आश्रयो यस्य
। **द्वे** सुख-दुःखे **फले** यस्य । **त्रीणि**
सत्त्व-रजस्-तमांसि **मूलानि** यस्य । **चत्वारो**
धर्मार्थ-काम-मोक्षा **रसा** यस्य । **पञ्च** श्रोत्रादीनीन्द्रियाणि
**विधा** ज्ञान-प्रकारा यस्य । **षट्**
शोक-मोह-जरा-मृत्यु-क्षुत्-पिपासा ऊर्मय **आत्मानः** स्वभावा यस्य ।
**सप्त** त्वग्-असृङ्-मांस-मेदो\ऽस्थि-वसा-शुक्राणि धातवः **त्वचो**
यस्य । पृथिव्य्-आदयः पञ्च मनो-बुद्ध्य्-अहङ्काराश् चेत्य् **अष्टौ**
**विटपाः** शाखा यस्य । **नव** द्वाराण्य् **अक्षाश्** छिद्राणि यस्य ।
**दश** प्राणाश् **छदाः** पत्राणि सन्ति यस्य । **द्वौ** ईशजीवौ
**खगौ** पक्षिणौ यत्र सः । ईदृशो वृक्षो यम् आश्रितः, तं त्वाम् इति
पूर्वेण सम्बन्धः । उभयो\ऽसत्यत्वे\ऽपि नित्यत्वानित्यत्वाभ्यां
लक्षण्यम् अस्तीति त्वम् एव नित्यत्वात् प्रयत्तव्यः ॥२७॥

**\॥।**

॥ १०.२.२८ ॥

**त्वम् एक एवास्य सतः प्रसूतिस्**

**त्वं सन्निधानं त्वम् अनुग्रहश् च ।**

**त्वन्-मायया संवृत-चेतसस् त्वां**

**पश्यन्ति नाना न विपश्चितो ये ॥**

**श्रीधर-स्वामी (भावार्थ-दीपिका) :** एवं रूपस्य संसार-वृक्षस्य
**सतः** कार्यस्य **त्वम् एक एव प्रसूतिः** प्रकर्षेण सूतिर् जन्म
यस्मात्, स त्वम् । कारणम् इत्य् अर्थः । **त्वम् एव सन्निधानं** सम्यङ्
निधीयतेऽस्मिन्न् इति लय-स्थानम् । **त्वम् एवानुग्रहश्** च अनुगृह्णातीति
पालकः । ननु ब्रह्म-विष्णु-रुद्रा एवं-भूताः प्रसिद्धाः कथम् अहम्
एव ? इति चेत्, तत्राहुः---**त्वन्-मायया** इति । **संवृतं** पिहितं
**चेतो** ज्ञानं येषां ते त्वाम् एव **नाना पश्यन्ति** । **ये** तु
**विपश्चितो** विद्वांसस् ते तथा न पश्यन्ति ॥२८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कारणम् इत्य् अर्थः---इत्य्
अस्योत्पादकम् इत्य् अर्थः । न तूत्पत्तिस्थानम् इति । पुनर्
आशङ्कते---एवम्भूता उत्पत्ति-स्थितिलयकर्तारः । तत्र ब्रह्मादीनाम्
एवम्भूतत्वे । आहुः देवा इति शेषः । किम् आहुस् तत्राह---त्वन्माययेति
पिहितम् आच्छादितम् तथा नाना ॥२८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** त्वम् इति पदस्य पुनः
पुनः प्रयोगस् तत्र तत्र तद् इतरव्यावृत्तिर् दार्ध्यार्थः[^१५] ।
अनुग्रहस्य पश्चान् निर्देशस् तदानीं तस्यैव प्राधान्यात् । एवं त्रयाणां
यथोत्तरं श्रिष्ठम् । अन्यत् तैर् व्याख्यातम् । यद् वा, सन् निधानम्
आश्रयः, संहारकस्यानुक्तिः स्तुतावयोग्यत्वात् । इत्थं
कारणाश्रय-पालकत्व-लीलया महा-पुरुष-नारायण-विष्ण्वाद्य् अवतारैर्
भिन्नम् अपि त्वां नाना न पश्यन्ति, किन्त्वनेक-रूपेण वर्तमानम् अप्य् एकम्
एव पश्यन्तीत्य् अर्थः । के ? तव मायाख्यशक्त्या न संवृतं सर्वतः
प्रसरच् चेतो वुद्धिर् येषां तथा-भूता विपश्चितः । एवं सर्वेषां
श्री-भगवद् रूपाणाम् अभिन्नत्वञ्चाभिप्रेतम् । यद् वा, संवृतचेतसः
स्वल्प-वुद्धायस् त्वदीयमाययैव नान-विधं त्वं पश्यन्ति, न तु
सत्यतया । ये तु विपश्चितस् ते त्वन् मायया नाना न पश्यन्ति, किन्तु
मायां विनैव[^१६] सच्चिदानन्द-घन-श्री-महा-पुरुषादि-रूपैः सत्यतया
नानाविधं पश्यन्ति । त्वद् इति पृथक्-पदं वा । त्वत्तः संवृतम्
आकृष्टं चेतो यैस्ते अभक्ता इत्य् अर्थः । अन्यत् समानम् । एवं सर्वेषाम्
एव भगवद् रूपाणाम् अमायिकत्वम् उक्तम् ॥२८॥

[^१५]: दार्ढ्यार्थं


[^१६]: मायाधीनैव


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मुहुस्त्वं पद-प्रयोगस् तत्र
तत्र तद् इतर-व्यावृत्तिदार्ढ्यार्थः अन्यत् तैः यद् वा । ननु, प्रसूतिः
सन्निधानं च महा-पुरुषः अनुग्रहो विष्णुः कथम् अहम् एव तत् रूपः ?
तत्राहुः---त्वद् इति अकार-प्रश्लेषेण । त्वन् मायया ये तु
असंवृत-चेतसस् ते नाना न पश्यन्ति किन्त्वेकम् एव पश्यन्तीत्य् अर्थः ।
एवं सर्वेषां भगवद् रूपाणाम् अभिन्नत्वं चाभिप्रेतम् एकस्यैव
भगवद् विग्रहस्य स्वाभाविकाचिन्त्य-शक्त्या नाना-रूपतासम् आवेशात्
उपासना-भेदेनैव दर्शनम्-भेदाच् च यतोक्तं श्री-नारद-पञ्चरात्रे---

> मणिर् यथा विभागेन नील-पीतादिभिर् युतः ।
>
> रूप-भेदम् अवाप्नोति ध्यान-भेदात् तथाच्युत ॥ इति ॥

मणिर् अत्र नाना-च्छवि-धारी वैदूर्याख्यो ज्ञेयः । यद् वा
संवृत-चेतसः स्वप्ल-बुद्धयस् त्वदियया माययैव पूर्वोक्तं
नाना-विधं त्वं पश्यन्ति तयैव नानात्वम् असौ प्राप्नोतीति मन्यन्त इत्य्
अर्थः । ये विपश् चितस् ते तु तया तथा न मन्यन्ते किन्तु
स्वाभाविक-शक्त्यैवेत्य् अर्थः । अन्यत् समानम् एवं सर्वेषाम् एव
श्री-भगवद् रूपाणाम् अमायिकत्वं सच्चिदानन्द-घन-रूपत्वञ्चोक्तम्
॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वच्-छक्ति-कार्यत्वाद्
वृक्षो ऽयं त्वदीय एवेत्य् आहुः । **त्वम् एव अस्य** प्रपञ्च-वृक्षस्य
**सतः** सत्यस्य **एक एव प्रसूतिर्** उत्पादकः । **सन्निधानं**
लय-स्थानं **अनुग्रहः** पालकः । भाव-प्रधान-निर्देशेन
तत्-तद्-आधिक्यम् अभिप्रेतम् । ननु भवद्-आदयो ब्रह्म-विष्णु-रुद्रा
एवं-भूताः प्रसिद्धाः, कथम् अहम् ? इति चेत्, तत्राहुः---त्वन्-मायया
असंवृत-चेतसः अनावृत-ज्ञानास् त्वां नाना न पश्यन्ति ये, विपश्चितस् ते
। ब्रह्मादीनां त्वद्-अवतारत्वाद् इति भावः ॥२८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु ब्रह्मा देवानां
प्रथमः संबभूव, विश्वस्य कर्ता भुवनस्य गोप्ताः, एको रुद्रो न
द्वितीयो\ऽवतस्थे इति ब्रह्मरुद्रयोश् च जगत् कर्तुत्वश्रवणान्ममैव
तत्कतृत्वं कुतो ब्रूथेति चेत्तत्राहुस्त्वम् इति अस्य सतः सत्यस्य जगत
एक एव त्वं प्रसूतिः प्रकर्षेण सूतिरुत्पत्तिर्यस्मात् स
स्वतन्त्रतन्त्रकर्तेत्य् अर्थः । सम्यक् निधीयते\ऽत्रेति संनिधानं
लयाधारः अनुगृह्वाति पाल्यतीत्यनुग्रहः पालकश्च, ये त्वन्मायया
संवृतचेतसस्ते ब्रह्मादिरूपेण त्वां नाना पश्यन्ति, ये विपश्चितः
श्रुतितात्पर्यज्ञास्ते खलु त्वाम् एव तत्-तद्-रूपं पश्यन्तीति सत्त्वं
रजस्तम इति प्रकृतेर्गुणास्तेर् इति निर्णयात्त्वम् एव ब्रह्मा रुद्रश् च
भवसि यं कामये तं तमुग्रं कृणोमि तं ब्रह्माणम् इति
श्रुत्यर्थनिर्णयेन तत्तदन्तःस्थस्त्वम् एव तथेति न को\ऽपि
सन्देहगन्धः ॥२८॥

**\॥।**

॥ १०.२.२९ ॥

**बिभर्षि रूपाण्य् अवबोध आत्मा**

**क्षेमाय लोकस्य चराचरस्य ।**

**सत्त्वोपपन्नानि सुखावहानि**

**सताम् अभद्राणि मुहुः खलानाम् ॥**

**श्रीधर-स्वामी (भावार्थ-दीपिका) :** ननु देवकी-पुत्रं मां कथम्
एवं वर्णयथेति चेत्, तत्राहुः, बिभर्षीति । अवबोधैक-स्वरूप आत्मा
त्वम् एव रूपाणि मूर्तीर् बिभर्षि धत्से । न तु त्वं कस्यापि पुत्र इत्य्
अर्थः । क्षेमाय पालनाय । सतां धर्म-वर्तिनां सुख-कराणि ।
स्वकानाम् अभद्राणि नाशकानि ॥२९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यूयं विद्वांसश् चेत् तर्हि
किम् अर्थम् एवं स्तुवन्ति गर्भगम् इति शङ्कते भगवान्-नन्व् इति । एवं
जगद् उत्पत्त्यादि-कर्तारम् । तत्र देवकी-पुत्रत्वे । आहुः \[कारणम् इति
शेषः\] बिभर्षाति पद्येन । अवबोधैक-स्वरूपो ज्ञानैक-स्वरूपः ।
इत्य् अर्थ इति । न हि मूर्ति-धारणेनान्यथात्वं जायतेऽन्यथा करणाम्
अपि जलत्वत्यागेन पार्थिवत्वं स्याद् इति भावः । क्षेमाय
तत्-तत्-काल-प्राप्त-विपत् परिहार-रूप-पालनाय । क्षेमो ना
प्राप्त-रक्षायाम् इति यादवः ॥२९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ननु प्रतिज्ञानं मया
सत्यं कृतम्, तेन सत्यव्रतत्वादिना जात्य्-उचितम् एवास्तु तथा ? अस्य
विश्वस्यादि-वृक्षत्वं निरूपयन्तः सर्व-कारण-कारणत्वेन स्तुमः । किम्
इति मत्स्यादि-साधारण्येन कृतावतारं ? हे नाथेत्य् अध्याहार्यम् । त्वं
सत्त्वोपपन्नानि रूपाणि बिभर्षि, तथापि लोकस्य क्षेमाय य आत्मा भवान्
एव, न तथा अंश-भूतोऽसि, न केवलं जगतः क्षेमाय, अवबोधे च ।
आत्मा त्वम् एव अवबोधो ज्ञानं यस्मात् तस्मिन् । अवबोधे भक्ति-रसे त्वम्
एव । अयं भावः---यथा त्वयि भक्ति-रसो रस्यताम् एति, यथा च
लोकानां क्षेमः स्वरूपान्तरेष्व् इति त्वम् एव सर्व-कारण-कारणं
सर्वेश्वरेश्वर इति ॥२९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रूपाणि
श्री-मत्स्यादि-मूर्तीर् अववोधैक-स्वरूप इति तत्-रूपाणाम् अपि तादृशत्वं
सूचितम्, तद् एवाभिव्यञ्जयति---सत्त्वेति, सत्त्वं सत्ता-मात्रं ब्रह्म
तद् उपपन्नानि सच्चिदानन्द-घनानीत्य् अर्थः । यद् वा, आत्मा स्वयम् एव
विभर्षि, न तु माययेति सोऽर्थः समर्थित एव । क्षेमत्वे
हेतुः---सत्त्वानि विविध-साधुता तद् युक्तानि, अत एव सताम् अविच्चेदेन
सुखकराणि, सतां सुखावहत्वेन खलानां च नाशनेनैव पालन-सिद्धेः
। यद् वा, सत्त्वानां सात्त्विकानाम् उपपन्नानि हितार्थं समीपं प्राप्तानि
। मुहुर् इत्य् अस्य विभर्षीत्य् अनेनान्वयः । ततश् च रूपाणां बाहुल्यं
प्रत्येक-वैविध्यं च वोध्यते । यद् वा, सुखावहानीत्य् अनेनाभद्राणीत्य्
अनेन चान्वयः । ततश् च तत्-तद् अविच्छेधः । यद् वा, मुहुः खलानां
पुनः पुनर् दुष्टानाम् इति कदाचित् साधुत्वे सति तेषाम् अपि भद्राणि स्युर्
इति भावः । अन्यत् तैर् व्याख्यातम् । यद् व, अववोध इति यथा यस्य
यदा येन रूपेण क्षेमं स्यात् तज्-ज्ञानं तद् अनुसारेण विभर्षीति भावः
। क्षेमाय हिताय, अभद्राणि-दण्डादिना दुःखकराणि, तथापि तेषां
मध्ये केषाञ्चिन् मद-भञ्जनादिना केषाञ्चिन् मोक्ष-दानेन च हितं सिध्येद्
एव, पक्षान्तरे च, न केवलं तान्य् एव, जगद् धितार्थम् अन्यान्य् अपि
विविधारि रूपाणि प्रकटयसीत्य् आहुः---विभर्षीति । अर्थः स एव
॥२९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अवबोध-रूप आत्मा
सर्व-मूल-स्वरूपः श्री-देवकीनन्दनाख्यस् त्वम् एव सत्त्वेन सच् चिद्
आनन्द-घनत्वेन उपपन्नानि श्रौत-पुराणादि-वाक्य-युक्ति-सिद्धानि रूपाणि
पुरूषाख्यादीनि मुहुर् बिभर्षि जगत् सृष्टिं प्रतिघत्से प्रकटयसीत्य्
अर्थः । अतो देवकि-लक्षण-निज-शक्ति-द्वारा प्राकट्यात् तव तन्
नन्दनत्वे\ऽपि तादृशत्वं च न व्याहन्यत एवेति भावः लोकक्षेमार्थत्वे
हेतुः सुखेत्यादि सत्-पालन-खल-दण्डाभ्याम् एव तत् सिद्धेः खलानाम्
अपि दुष्ट-कर्मतो निवृत्तेः सन्तो\ऽत्र दर्ममर्यादा-कारकाः खलास्
तल्लोपका इति अन्यत् तैः । यद् वा त्वम् एक एवास्येत्याद् आवेव
श्री-देवकी-नन्दन-रूपस्यैव तस्य तादृशत्वं निर्धार्येदम् एवावतार्यं
तेषां नाना-रूपाणाम् प्रयोजनम् आहुः---बिभर्षीति । तद् एवं सर्वेषाम् एव
त्वद् रूपाणां तदृशत्वे सिद्धे किम् उत स्वयं भगवतस् तवेति भावः
॥२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बिभर्षीति लोक-दृष्टिं प्रतिधत्से
प्रकटयस इत्य् अर्थः । अतो देवकी-लक्षण-निज-शक्ति-द्वारा तव
प्राकट्येन तत्-पुत्रत्वेऽपि तादृशत्वं न व्याहतम् इति भावः । न
केवलं पालनार्थं, किन्तु भक्त-जनानां स्वानुभवानन्दावेशार्थम् अपि
रूपं **बिभर्षि** येनोत्तीर्यमाणम् उत्तीर्णं च भवाब्धिं जानन्ति
तत्-संसर्गेणान्येऽपि तादृशा न भवन्तीत्य् आहुः ॥२९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अन्ये ऽपि मत्स्य-कूर्मादयो
बहवस् त्वद्-अवताराः सन्तीत्य् आहुः---बिभर्षि इति । **अवबोधः**
चिद्-घन-रूपः । **सत्त्वोपपन्नानि** शुद्ध-सत्त्व-स्वरूपाणि
**खलानांअभद्राणि** अभद्र-कराणि ॥२९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अवतारान्तरैरप्यन्यदापि
त्वं विश्वरक्षां कृतवानसीत्याह बिभर्षीति । अवबोधश्चिदेकरस आत्मा
विभुस्त्वं रूपाणि मत्स्यकूर्मवराहादीनि बिभर्षि प्रकटयसि किमर्थं?
लोकस्य क्षेमाय रक्षणाय । कीदृशानि ? सत्त्वेन निरतिशयेन
बलेनोपपन्नानि । सतां सुखावहानि । खलानामभद्राणि दुःखावहानीति
अधुनापि तथा कुर्विति भावः ॥२९॥

**\॥।**

॥ १०.२.३० ॥

**त्वय्य् अम्बुजाक्षाखिल-सत्त्व-धाम्नि**

**समाधिनावेशित-चेतसैके ।**

**त्वत्-पाद-पोतेन महत्-कृतेन**

**कुर्वन्ति गोवत्स-पदं भवाब्धिम् ॥**

**श्रीधर-स्वामी (भावार्थ-दीपिका) :** न केवलम् एतावद् भक्तानां
मोक्षार्थम् अपीत्य् आहुः---त्वयीति । **त्वयिसमाधिनाआवेशित-चेतसा**
निमित्तेन **त्वत्-पाद-पोतेन** आश्रितेन । **एके** मुख्या विवेकिनः ।
**महद्भिः कृतेन** सेव्यतया संपादितेन । यद् वा, इदम् अपि मायामयम्
इत्य् अनादरं परित्यज्येदम् एव महत्-सर्वोत्कृष्टम् इति मनसि कृतेन,
बहुमतेनेत्य् अर्थः । भवाब्धिं तुच्छी-कुर्वन्ति । अनायासेनैव
भजनानुनिष्पादिनी तेषां मुक्तिर् इत्य् अर्थः ॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतावत् सत्पालनं
स्वलहननमात्रम् एव । किन्तु भक्तानां मोक्षार्थम् अपीति त्वयीति
पद्येनाहुः पादाव् एव पोतो वहित्रं तेन अभेद-रूपकेण पादयोर्
बहित्रत्वम् । पोतः शिशौ वहित्रे च इति मेदिनी । कृतेनेत्य् उक्तेः
कृत्रिमस्य मायामयत्वं स्याद् इत्य् आह---यद्वेति । इत्य् अर्थः इति
तात्पर्यम् । भवस् संसार एवाब्धिस् तं यथा वत्
सचरण-भर-कृत-निम्न-स्थित-जलमयत्नेन तरन्ति तथा भवाब्धिम्
अपीत्य् आह---तुच्छीकुर्वति । भवाब्धेर् अस्तित्वम् अपि न जानन्तीति भावः
। भवः क्षेमेशसंसार-सत्तासु प्राप्ति-जन्मनोः इति मेतिनी । मुक्तिर्
इत्य् अर्थ इति भावः ॥३०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** इमम् एवार्थम्
अन्वय-व्यतिरेकाभ्यां परात्परत्वेन प्रपञ्चयति---त्वयीत्य् आदि बहुभिः
। हे अम्बुजाक्ष ! अखिल-सत्त्व-धाम्नि अखिलानि सर्वे सत्त्व-रूपावतारास्
तेषां धाम्नि बीज-भूते त्वयीत्य् आदि । यद् वा, हे अम्बुजाक्ष ! अखिलानां
सत्त्वानां सत्त्वावताराणां धाम्नि आश्रये ॥३०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** त्वद् भक्तानां च
मुमुक्षूणाम् अप्य् अनायासेन स्वयं संसारोत्तरणार्थम् अन्य-तारणार्थं च
विभर्षीत्य् आहुः---त्वयीति द्वाभ्याम् । हे अम्बुजाक्षेति परम-सौन्दर्यम्
उद्दिष्टम् । अयं समाधिना चेतस आवेशे हेतुः । किं च, अखिलानां
सत्त्वानां जीवानां धाम्नि आश्रये । यद् व, सत्त्वानां साधुत्वानाम् आस्पदे
। किं वा, , सम्पूर्ण-ब्रह्म-मूर्ताव् इत्य् अर्थः । अमलेति पाठे आद्ये
पक्षे---अमले सत्त्व-धाम्नि, द्वितीये---अमलानां सत्त्वानाम्,
तृतीये---विशुद्ध-सत्त्वं केवल-सत्त्वरूपं ब्रह्मैवेति । एवं
सर्व-सद्-गुणादिकम् उक्तम् ॥३०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अस्तु तावत् त्वद्
रूपाविर्भाव-समय-गतानां वार्तां अन्यद् आपि मनो-मात्रेणापि---लब्धत्वद्
आश्रयाणाम् अनायासेनाखिल-संसार-दुःख-नाशः
परम-सुख-रूपत्व-प्राप्तिश् च भवति तत् प्रसङ्गेनान्येषाम् अपि
तादृशत्वं संपद्यत इत्य् आहुः त्वयीति द्वाभ्यां परम-सुखात्मके तत्
पारतीरायमाने त्वयि हे अम्बुजाक्ष्तेति परम-सौन्दर्यम् उद्दिष्टम् अयम्
आवेशे हेतुः किं च अखिलस्याखण्डस्य सत्त्वस्य चिच्
छक्ति-वृत्ति-विशेषाचिन्त्यापरिमित-सर्व-सद्-गुणात्मक-त्वदीय-स्वरूप-सुखाभिव्यञ्जक-शुद्ध-सत्त्वस्य
धाम्नि आश्रये अमलेति-पाठे तस्य माया-मल-राहित्येन यत्
शुद्ध-सत्त्व-संज्ञतं तद् एव साक्षाद् उक्तम् ॥३०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्वयीति । हे अम्बुजाक्ष! इति
सौन्दर्यं व्यञ्जितम् अखिलसत्त्वधाम्नीति
अप्राकृतसत्त्वहेतुकनिरतिशयानां न गुणा त्वं प्राकृतसत्त्वस्य
खण्डत्वेन सातिशयत्वात् परिमितकार्यत्वाच् च अमलेति पाठे
प्रसिद्धसत्वाख्यानेनापि तादृशत्वं व्यक्तं तादृशे त्वयि
भवसमुद्रपारपरमसुखदद्वीपायमाने महत्कृतेन
परमादरविषयीकृतेन त्वत्पादेनैव पोतेन आवेशितं प्रवेशितं तच्चेतः
तेन भवाब्धिं गोवत्सपदं कुर्वन्ति तदानन्देन तदस्तित्वमपि न
जानन्तीत्य् अर्थः ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इमम् अर्थं
प्रपञ्चयति---त्वय्य् अम्बुजाक्षेत्य् आदि बहुभिः । हे अम्बुजाक्ष ! एके
मुख्याः सात्वता इति यावत् त्वयि आवेशिते तच्-चेतसा भवाब्धिं
गो-वत्स-पदं कुर्वन्ति । कीदृशे ? अखिलानां सत्त्वानां सत्त्व-मूर्तीनाम्
अवताराणां धाम्नि आश्रये, बीज-भूत इति यावत् । अतस् त्वं परात्पर
एवासीति भावः ॥३०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्षेमायेत्य् उक्तम् । तद्
एव क्षेमं वास्तवम् अतिव्यञ्जयन्ति---त्वयीति । खिलं निकृष्टं सत्त्वं
गुणात्मकं **अखिल-सत्त्वं** विशुद्ध-सत्त्वं निर्गुणं **धाम**
स्वरूपं यस्य तस्मिन् । \"अमल-सत्त्व-\" इति च पाठः **समाधिना**
पृथिव्याम् अवतीर्णस्य तव रूप-गुण-लीलादि-ध्यानातिशयेन त्वयावेशितं
यच् चेतः, तेन हेतुना प्राप्तेन **त्वत्-पाद-पोतेनमहत्-कृतेन**
महद्भिर् **भवाब्धेः** पोत-तुल्यीकृतेनेत्य् अर्थः । **गोवत्स-पदं
कुर्वन्ति** भवाब्धेर् अस्तित्वम् अपि न जानन्तीत्य् अर्थः ॥३०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सतां
सुखावहानीत्येतद्विवृणोति त्वयोति । अखिलसत्त्वानां
देवमानवादिसमस्तप्राणिनां धाम्नाश्रये त्वयि समाधिना
त्वद्दिव्यचरितादिनिदिध्यासनेनावेशितं यच्चेतस्तेन हेतुना लब्धेन
त्वत्पादपोतेनैके वैष्णवा अग्रे भवाब्धिं गोवत्सपदं
तद्वर्तिजलचुलूकमिव कुर्वन्ति तदस्तित्वं न जानन्तीति भावः ।
महत्कृतेन महद्भिस्तत्तया सम्पादितेन ॥३०॥

**\॥।**

॥ १०.२.३१ ॥

**स्वयं समुत्तीर्य सुदुस्तरं द्युमन्**

**भवार्णवं भीमम् अदभ्र-सौहृदाः ।**

**भवत्-पदाम्भोरुह-नावम् अत्र ते**

**निधाय याताः सद्-अनुग्रहो भवान् ॥**

**श्रीधर-स्वामी (भावार्थ-दीपिका) :** ननु तेन पोतेन पूर्वे चेत् पारं
गतास् तर्हीदानीन्तनानां का गतिः ? तत्राहुः---स्वयम् इति । अयम्
अर्थः---हे **द्युमन्** स्व-प्रकाश ! त्वत्-पाद-पोत-सामीप्य-मात्रेण
भवाम्बुधौ वत्स-पद-मात्रे जाते, अतस् तन्-निरपेक्षं स्वयम् एवान्येषां
**भीमंदुस्तरम्** अपि **भवार्णवंसमुत्तीर्य
भवत्-पदाम्भोरुह**-रूपां **नावमत्रैव निधाय** ।
भक्ति-मार्ग-संप्रदायं प्रवर्त्येत्य् अर्थः । **पारं** याताः । तत्
किं ? यतोऽ**दभ्र-सौहृदाः** सर्व-भूतेष्व् अतिप्रीति-युक्ताः । अतस्
**ते**ऽन्येषां तरणाय निधायेति । कथं मत्-पाद-पोत-श्रवण-मात्रेण
तीर्णाः ? अत उक्तम्---**भवान् सद्-अनुग्रहः** सतो भक्तान् अनुगृह्णातीति
॥३१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते तु मुक्ता अन्येषां का
गतिर् इति शङ्कते---नन्व् इति । तेन त्वत्-पाद-रूपेण । पारं गताः
मुक्ताः । इदानीन्तनानाम् आधुनिकानां का गतिः कथं मोक्षः ? तत्र
इदानीन्तन-मोक्षे स्वयम् इति पद्येन । न केवलं स्वयं मुक्ताः किन्त्व्
अन्य-जन-मोक्षार्थम् उपायं कृत्वैव स्वयं मुक्तिम् इता इत्य् आह---अयम्
अर्थ इति । ततो वत्स-पद-मात्रत्वात् । तन्-निरपेक्षं पोत-निरपेक्षम्
। अन्येषाम् अभक्तानाम् । निधाय इत्य् अस्यायम् अर्थ इति बोधयतीत्य् अर्थ
इत्य् अन्तेन न तु संस्थाप्येति, नि-पूर्वः स्थापने मतः इत्य् उक्तेः ।
तत्-सम्प्रदाय-प्रवर्तनम् । किं किम्-अर्थम् । अत्र किम् अव्ययं प्रश्ने,
किं कुत्सायां वितर्के च निषेध-प्रश्नयोर् अपीति मेदिनी । यतो हेतोः
॥ अर्थान्तरम् आह---विश्वनाथस्य टीका ॥३१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यक् उच्चैस् तीर्त्वेति ।
वत्स-पद-मात्रता-करणेन कथञ्चित् तत्-तत्-सम्बन्धोऽपि
निरस्तः---द्युमन्न् इति । तच् च तव कृपा-प्रकाशनाद् एवेति भावः ।
अन्यत् तैर् व्याख्यातम् । यद् वा, मोक्षाद्य्-अपेक्षकान् अपि भक्तांस् तान् न
कथञ्चित् कदाचिद् अपि त्वम् उपेक्सास इत्य् आहुः---सन् सत्य उत्तमो
वानुग्रहो यस्य सः ॥३१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यक् उच्चैस् तीर्त्वेति ।
वत्स-पद-मात्रता-करणेन नावस् तीतीर्षोश् च चेष्टा-मात्रं
निरस्तं---द्युमन्न् इति । तच् च तव प्रकाश-स्वभावाद् एवेति भावः ।
अत्र पूर्वत्र च पादादि-शब्दस्य साधन-लक्षण-भक्तौ तात्पर्यम् अत
उक्तम् अत्र निधायेति । अन्यत् तैः । तत्र कथं मत्-पादेत्यादौ ज्ञानं
विनेति शेषः । यद् वा, एवं तेषाम् एव तत्-तारण-कारणत्वे हेतुः सन्त
एवानुग्रह-रूपा यस्येति ॥३१॥

---------------------------------------------------------------------------------------------------------------------

**जीव-गोस्वामी (भक्ति-सन्दर्भः १८०) :** अथ भगवत्-कृपैव
तत्-साम्मुख्ये प्राथमिकं कारणम् इति च गौणम् । सा हि
संसार-दुरन्तानन्त-सन्ताप-सन्तप्तेष्व् अपि तद्-विमुखेषु स्वतन्त्रा न
प्रवर्तते, तद्-असम्भवात् । कृपा-रूपश् चेतो-विकारो हि पर-दुःखस्य
स्व-चेतसि स्पर्शे सत्य् एव जायते । तस्य तु सदा
परमानन्दैक-रसत्वेनापहत-कल्मषत्वेन च श्रुतौ
जीव-विलक्षणत्व-साधनात् । तेजो-मालिनस् तिमिरायोगवत् तच्-चेतस्य् अपि
तमो-मय-दुःख-स्पर्शनासम्भवेन । तत्र तस्या जन्मासम्भवः । अत
एव सर्वदा विराजमाणेऽपि कर्तुम् अकर्तुम् अन्यथा कर्तुं समर्थे तस्मिंस्
तद्-विमुखानां न संसार-सन्तापाः सन्ति । अतः सत्-कृपैकावशिष्यते ।
सन्तोऽपि तदानीं यद्यपि सांसारिक-दुःखैर् न स्पृश्यन्त एव, तथापि
लब्ध-जागराः स्वप्न-दुःखवत्त्वे कदाचित् स्मरेयुर् अपीति, अतस् तेषां
संसारिकेऽपि कृपा भवति, यथा श्री-नारदस्य नलकूवर-मणिग्रीवयोः
। तस्मात् प्रस्तुतेऽपि संसारिक-दुःखस्य तद्-धेतुत्वाभावात् ।
परमेश्वर-कृपा तु स एवात्र मम शरणम्
इत्य्-आदि-दैन्यात्मिका-भक्ति-सम्बन्धेनैव जायते, यथा गजेन्द्रादौ
व्यतिरेके नारक्यादौ । भक्तिर् हि
भक्त-कोटि-प्रविष्ट-तद्-आर्द्रीभावयितृ-तच्-छक्ति-विशेष इति विवृतं
विवरिष्यते च । दैन्य-सम्बन्धेन च साध्व् इयम् उच्छलिता भवतीति
तत्र तद्-आधिक्यम् । तस्माद् या कृपा तस्य सत्सु वर्तते, सा
सत्-सङ्ग-वाहनैव वा, सत्-कृपा-वाहनैव वा सती, जीवान्तरे
सङ्क्रमते, न स्वतन्त्रेति स्थितम् । तथैव चाहुः---स्वयम् इति ।

हे **द्युमन्** स्व-प्रकाश ! **भवत्-पदाम्भोरुह**-लक्षणा या **नौर्**
भवार्णव-तरणोपायस् ताम् **अत्रभवार्णव**-पारे **निधाय**
उत्तरोत्तर-जनेषु प्रकाश्येत्य् अर्थः । ननु कथं तां न स्वयं
प्रकाशयामि ? कथम् इव तेषाम् अपेक्षा ? तत्र सद्भिर् एव द्वार-भूतैर्
अन्यान् अनुगृह्णाति यः, स **सद्-अनुग्रहो** भवान् इति । यद् वा, सन्त
एवानुग्रहो यस्य सः । तवानुग्रहो यः प्रापञ्चिके चरति, स
तद्-आकारतयैव चरति, नान्य-रूपतयेत्य् अर्थः । तथोक्तं
श्री-रुद्र-गीते---

> अथानघाङ्घ्रेस् तव कीर्ति-तीर्थयोर्
>
> अन्तर्-बहिः-स्नान-विधूत-पाप्मनाम् ।
>
> भूतेष्व् अनुक्रोश-सुसत्त्व-शीलिनां
>
> स्यात् सङ्गमोऽनुग्रह एष नस् तव ॥ \[भा।पु। ४.२४.५८\] इति ।

सत्स्व् अनुग्रहो यस्येति व्याख्यानेऽपि तद्-विमुखेष्व् असत्सु तवानुग्रहो
नास्तीति प्राप्तेः सद्-द्वारैव तत् प्रकाशनम् उचितम् इत्य् एवायाति । तद्
एवं---

> जायमानं हि पुरुषं यं पश्येन् मधुसूदनः ।
>
> सात्त्विकस् तु स विज्ञेयो भवेन् मोक्षे च निश्चितः ॥ \[म।भा।
> १२.३३६.६८\]

इति मोक्ष-धर्म-वचनम् अपि सत्-सङ्गानन्तर-जन्म-परम् एव बोद्धव्यम्
॥३१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्वम् इत्य् अत्र पूर्वत्र च
पाद-शब्दस्य साधन-लक्षणायां तद्-भक्ताव् एव तात्पर्यं तत्र
निधायेति टीकां च भक्ति-मार्गं प्रवर्त्येत्य् अर्थः । इत्य् एषा
भवापवर्गेत्य् अस्य व्याख्यायाम् अपि स्वयम् ॥३१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,
त्वत्-पाद-पोताश्रयण-मात्रेणैव भवाब्धौ गोष्पद-तुल्य जाते, वैष्णवा
भवाब्धिम् अजानन्त एव पद्भ्याम् एवोल्लङ्घ्यन्तीत्य् आहुः---स्वयम् इति ।
तरण-साधन-निरपेक्षम् एव अन्यैः **सुदुस्तरम्** अपि **भीमम्** अपि
**समुत्तीर्ययाताः** । **द्युमन्** हे सूर्य ! इति त्वं येषाम् अन्तःकरणे
नोदेषि, तेषाम् एव तमः-पुञ्ज-रूपः संसारोऽर्णव-तुल्यो भीमो दुस्तरश्
च भवति, प्रेम-भक्त्य्-उदय-पर्वते त्वय्य् उदिते तु समस्त-तमसि
स्वयम् एव नष्टे सति स्वयम् एव संसार-तरणं भवेत् । अतो
**भवत्-पदाम्भोरुह-नावम्** अत्रैव कूले **निधायैव** भक्ति-मार्गं
सम्प्रदायं प्रवर्त्यैव याताः । ते यथाऽन्येऽप्य् एवं तरेयुर् इत्य्
अभिप्रायेणेत्य् उत्प्रेक्ष्यत इति भावः । अत्र संसारस्य सामस्त्येन
नष्टत्वेऽपि वयं संसारिण एवेति भक्तानां मिथ्याभिमान एव
गोवत्स-पदाकारः संसारः । यथा च **गोवत्स-पदम्** अलं पावनं
श्लाघनीयं च भवेत्, तथैव तेषां सोऽभिमानोऽप्य् अन्येषां
भक्त-मानिनाम् अभिमान-रोग-हरोऽभिज्ञ-जनैः श्लाघनीयश् च भवतीति
भावः । यतः **सत्सु** वैष्णवेष्व् एव **अनुग्रह** एतादृशो नान्येषु
यस्य सः ॥३१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु महान्तस्
तत्-पाद-पोतेन तरन्ति, स कथम् अन्यैर् लभ्यः ? तत्राह---स्वयम् इति
। हे द्युमन् ! विज्ञान-घन-मूर्ते ! उपायान्तरैः सुदुस्तरं भीमं
भवार्णवं ते स्वयं समुत्तीर्य भवत्-पदाम्भोरुह-रूपं नावम् अत्र
सम्प्रदाय-रूपेण निधाय तत्-पारं त्वद्-धाम याताः, यतस् तेऽदब्ध्रम्ं
बहु-सौहृदं भूतेषु दया येषां तादृशाः । ननु नाविकं विना कथं
नावश् चालनं ? तत्राह---सत्स्व् अनुग्रहो यस्य स भवान् त्वम् एव ।
सद्भिः सम्प्रदायः चालयेद् इति भावः ॥३१॥

**\॥।**

॥ १०.२.३२ ॥

**येऽन्येऽरविन्दाक्ष विमुक्त-मानिनस्**

**त्वय्य् अस्त-भावाद् अविशुद्ध-बुद्धयः ।**

**आरुह्य कृच्छ्रेण परं पदं ततः**

**पतन्त्य् अधोऽनादृत-युष्मद्-अङ्घ्रयः ॥**

**श्रीधर-स्वामी (भावार्थ-दीपिका) :** ननु विवेकिनां किं मद्-भजनेन
मुक्ता एव हि ते ? तत्राहुः---येऽन्ये इति । **विमुक्त-मानिनो** विमुक्ता
वयम् इति मन्यमानाः । **त्वयि अस्तो** निरस्तोऽत एव आसन् यो **भावस्**
तस्मात् । भक्तेर् अभावाद् इत्य् अर्थः । **न विशुद्धा बुद्धिर्** येषां
ते, तथा । यद् वा, त्वयि अस्त-भाः इति छेदः । अस्त-मतयो वादेष्व्
एव विशुद्ध-बुद्धयः । **कृच्छ्रेण** बहु-जन्म-तपसा **परं
पदं** मोक्ष-संनिहितं सत्-कुल-तपः-श्रुतादि । **पतन्ति** विघ्नैर्
अभिभूयन्ते । **न आदृतौ युष्मद्-अङ्घ्री** यैस् ते ॥३२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुक्तानां भजनम्
अकिञ्चित्करम् इति शङ्कते---नन्व् इति । विवेकिनां ज्ञानिनाम् । ते
विवेकिनः । तत्र भजनाकरणे भावो भक्तिः । इत्य् अर्थ इति तु
सत्तादि-रूपो भाव-पदार्थोऽत्र न ग्राह्य इत्य् आह---किं च पद-च्छेदे
नार्थाधिक्यम् आह---यद् वेति । छेद इति । अस्ता भा मतिर् येषां ते
तथा भाति दीप्यते पुमान् अनयेति भा बुद्धिः । अधोऽर्वाक् तिर्यग्-योनौ
श्व-शृगालादि-योनौ अरविन्दोऽन्धकारस् तद्-भिन्नेऽरविन्दः प्रकाशा ज्ञानम्
इति यावत् । अधः-कारोऽरविन्दान्ध-तिमिरं तम उच्यते इत्य् उत्पलः ।
स एवाक्षिणी यस्य सोऽरविन्दाक्षस् तत्-सम्बुद्धौ, हे ज्ञान-लोचन !
॥३२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद्-भक्तिं विना
ब्रह्म-विदोऽपि सन्न्यासिनो विविध-दुःखं प्राप्नुवन्तीत्य् आहुः---य इति ।
हे अरविन्दाक्षेति दृष्टि-मात्रेण सर्व-ताप-हारित्वम् उक्तम् । तादृशेऽपि
त्वयि । युष्मच्-छब्देन त्वदीयाश् च गृह्यन्ते ॥३२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, विनापि मत्-पदाश्रयं
ज्ञानेनैव संसारोत्तरणादिकं भवेत्, किं तेन ? तत्राहुः---य इति ।
हे **अरविन्दाक्ष** इति दृष्टि-मात्रेण सर्व-ताप-हारित्वम् उक्तं,
तादृशेऽपि त्वयि बहुत्व-पर्यवसित्वेन युष्मत्-पदेन तदीयाश् च
गृह्यन्ते, अन्यत् तैः तत्र श्रुतादीत्य् आदि-ग्रहणात् मनन-निदिध्यासनादि
।

यद् वा, प्रथमतस् तावत् त्वय्य् अस्त-भावाद् अविशुद्ध-बुद्धयः, तथापि
ज्ञान-मार्गम् आश्रित्य विमुक्त-मानिनो देह-द्वयातिरिक्तत्वेनात्मानं
भावयन्तः । ततः, क्लेशोऽधिकतरस् तेषाम् अव्यक्तासक्त-चेतसां \[गीता
१२.५\] इत्य्-आद्य्-उक्तेः कृच्छ्रेण परं पदं जीवन्-मुक्ति-रूपम् आरुह्य
प्राप्यापि ततोऽधः पतन्ति भ्रश्यन्ति । कदेत्य् अपेक्षायाम्
आहुर्---अनादृत्येति । यदीति शेषः । तेषां भक्ति-प्रभावस्याननुवृत्तेर्
अबुद्धि-पूर्वकस्य त्वद्-अनादरस्य निवर्तकाभावात् । तथापि दग्धानाम्
अपि पाप-कर्मणां महा-शक्ति-श्री-भगवत्-पाद-पद्मावज्ञया पुनर्
विरोधात् । तथा च वासना-भाष्योत्थापितं
भगवत्-परिशिष्ट-वचनम्---

> जीवन्-मुक्ता अपि पुनर् बन्धनं यान्ति कर्मभिः ।
>
> यद्य् अचिन्त्य-महा-शक्तौ भगवत्य् अपराधिनः ॥

अत एव तत्रैव---

> जीवन्-मुक्ताः प्रपद्यन्ते क्वचित् संसार-वासनाम् ।
>
> योगिनो वै न लिप्यन्ते कर्मभिर् भगवत्-पराः ॥ इति ।

तथा रथयात्रा-प्रसङ्गे विष्णु-भक्ति-चन्द्रोदयादि-धृतं
पुराणान्तर-वचनम्---

> नानुव्रजति यो मोहाद् व्रजन्तं परमेश्वरम् ।
>
> ज्ञानाग्नि-दग्ध-कर्मापि स भवेद् ब्रह्म-राक्षसः ॥ इति ।

तद् एवं भक्ति-सोपान-ज्ञान-मार्गे, तच् चापि चित्त-बडिशं शनकैर्
वियुङ्क्ते \[भा।पु। ३.२८.३४\] इत्य्-आदौ, तत्र लब्ध-पदं चित्तम् आकृष्य
व्योम्नि धारयेत् \[भा।पु। ११.१४.४४\] इत्य्-आदौ च यत् तद् ध्यान-त्यागो
धारणान्तरं सिद्धिश् च श्रूयते, तत्रानादरो न मन्तव्यः, किन्तु
ब्रह्म-कैवल्येच्छा-संस्कार-वशाच् छैथिल्यम् एव, यथा
निद्रा-संस्कार-वशाद् विषयाविष्टानां विषये तद् दृश्यते, तत्र
श्री-भगवता वञ्चना च क्रियते इति ब्रह्मण्य् एव मग्नता स्यात् ।

> अस्त्व् एवम् अङ्ग भजतां भगवान् मुकुन्दो
>
> मुक्तिं ददाति कर्हिचित् स्म न भक्ति-योगम् ॥ \[भा।पु। ५.६.१८\] इत्य्
> आदेः ।

अनादरे तु नरकोऽपि श्रूयते, नातः परं परम यद् भवतः स्वरूपं
\[भा।पु। ३.९.३\] इत्य्-आदिषु, योऽनादृतो नरक-भाग्भिर् असत्-प्रसङ्गैः
\[भा।पु। ३.९.४४\] इत्य्-आद्य्-उक्तेः । तस्मात् सर्वं समञ्जसम् ॥३२॥

---------------------------------------------------------------------------------------------------------------------

**जीव-गोस्वामी (भक्ति-सन्दर्भः १११) :** तद् एवं श्री-भगवद्-उक्तेर्
एव सर्वोर्ध्वम् अभिधेयत्वं स्थितम्---

> तपस्विभ्योऽधिको योगी ज्ञानिभ्योऽपि मतोऽधिकः ।
>
> कर्मिभ्यश् चाधिको योगी तस्माद् योगी भवार्जुन ॥
>
> योगिनाम् अपि सर्वेषां मद्-गतेनान्तरात्मना ।
>
> श्रद्धावान् भजते यो मां स मे युक्ततमो मतः ॥ \[गीता ६.४६-४७\]
> इति ।

अत्र योगिनाम् अपि सर्वेषाम् इति च पञ्चम्य्-अर्थ एव षष्ठी, तपस्विभ्य
इत्य्-आदिना तथैवोपक्रमाद् भजतः सर्वाधिक्य एव विख्यातस्य ।
सर्व-शब्दोऽत्र देवम् एवापरे यज्ञं योगिनः पर्युपासते \[गीता ४.२५\]
इत्य्-आदिना पूर्व-पूर्वोक्तं न सर्वान् उपायिनो गृह्णातीति ज्ञेयम् ।

तद् एवम् अभक्त-निन्दा-श्रवणात् श्रीमद्-भगवद्-भक्तेः सर्वेषु
नित्यत्वम् अपि सिद्धम् । उक्तं च श्री-भगवता उद्धवं प्रति भिक्षोर्
धर्मः शमोऽहिंसा तप ईक्षा वनौकसः \[भा।पु। ११.१८.४४\] इत्य्-आदौ,
सर्वेषां मद्-उपासनं \[भा।पु। ११.१८.४३\] इति । तथा नारदेन च
सार्ववर्णिक-स्वधर्म-कथने, श्रवणं कीर्तनं चास्य \[भा।पु।
७.११.१०\] इत्य्-आदि ।

तथा च महाभारते---

> मातृवत् परिरक्षन्तं सृष्टि-संहार-कारकम् ।
>
> यो नार्चयति देवेशं तं विद्याद् ब्रह्म-घातकम् ॥ इत्य्-आदि ।

श्री-गीतोपनिषत्सु---

> न मां दुष्कृतिनो मूढाः प्रपद्यन्ते नराधमाः ।
>
> माययापहृतज्ञाना आसुरं भावम् आश्रिताः ॥ \[गीता ७.१५\] इत्य्-आदि ।

आग्नेये विष्णु-धर्मे च---

> द्विविधो भूत-सर्गोऽयं दैव आसुर एव च ।
>
> विष्णु-भक्ति-परो दैव आसुरस् तद्-विपर्ययः ॥

अन्यद् अप्य् उदाहृतम्--- विप्राद् द्वि-षड्-गुण-युताद्
अरविन्द-नाभ-पादारविन्द-विमुखात् \[भा।पु। ७.९.१०\] इति श्वपचोऽपि
महीपालः इत्य्-आदि च ।

तथा गारुडे---

> अन्तं गतोऽपि वेदानां सर्व-शास्त्रार्थ-वेद्य् अपि ।
>
> यो न सर्वेश्वरे भक्तस् तं विद्यात् पुरुषाधमम् ॥ \[ग।पु।
> १.२३१.१७\]

बृहन्-नारदीये---

> हरि-पूजा-विहीनाश् च वेद-विद्वेषिणस् तथा ।
>
> गो-द्विज-द्वेष-निरता राक्षसाः परिकीर्तिताः ॥ \[ना।प। १.३७.५\] इति
> ।

अपरं च---येऽन्य इति । प्रथमतस् तावत् **त्वय्य् अस्त-भावाद्
अविशुद्ध-बुद्धयः** ।

> धर्मः सत्य-दयोपेतो
>
> विद्या वा तपसान्विता ।
>
> मद्-भक्त्यापेतम् आत्मानं
>
> न सम्यक् प्रपुनाति हि ॥ \[भा।पु। ११.१४.२२\] इत्य्-आद्य्-उक्तेः ।

तथा ज्ञान-मार्गम् आश्रित्य **विमुक्त-मानिनो**
देह-द्वयातिरिक्तत्वेनात्मानं भावयन्तः, ततः--- क्लेशोऽधिकतरस्
तेषाम् अव्यक्तासक्त-चेतसां \[गीता १२.५\] इत्य्-आद्य्-उक्तेः कृच्छ्रेण
जीवन्-मुक्ति-रूपाम् **आरुह्य** प्राप्यापि **ततोऽधः पतन्ति** भ्रश्यन्ति
। कदेत्य् अपेक्षायाम् आह---नादृतेति । यदीति शेषः । तेषां
भक्ति-प्रभावस्याननुवृत्तेर् अबुद्धि-पूर्वकस्य त्वद्-अनादरस्य
निवर्तकाभावात् । तथापि दग्धानाम् अपि पाप-कर्मणां
महा-शक्ति-श्री-भगवत्-पाद-पद्मावज्ञया पुनर् विरोधात् । तथा च
वासना-भाष्योत्थापितं भगवत्-परिशिष्ट-वचनम्---

> जीवन्-मुक्ता अपि पुनर् बन्धनं यान्ति कर्मभिः ।
>
> यद्य् अचिन्त्य-महा-शक्तौ भगवत्य् अपराधिनः ॥

अत एव तत्रैव---

> जीवन्-मुक्ताः प्रपद्यन्ते क्वचित् संसार-वासनाम् ।
>
> योगिनो वै न लिप्यन्ते कर्मभिर् भगवत्-पराः ॥ इति ।

तथा रथयात्रा-प्रसङ्गे विष्णु-भक्ति-चन्द्रोदयादि-धृतं
पुराणान्तर-वचनम्---

> नानुव्रजति यो मोहाद् व्रजन्तं परमेश्वरम् ।
>
> ज्ञानाग्नि-दग्ध-कर्मापि स भवेद् ब्रह्म-राक्षसः ॥ इति ।

एवम् उक्तं यो नादृती नरक-भाग्भिर् असत्-प्रसङ्गैः \[भा।पु। ३.९.४\]
इति । अत एवोपदिष्टम्---

> तस्माज् ज्ञानेन सहितं ज्ञात्वा स्वात्मानम् उद्धव ।
>
> ज्ञान-विज्ञान-सम्पन्नो भज मां भक्ति-भावतः ॥ \[भा।पु।
> ११.१९.५\]

तस्मात् सुतराम् एव सर्वेषां श्री-हरि-भक्तिर् नित्येत्य् आयातम् ॥३२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** येऽन्य इति ॥३२॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वैष्णवानाम् एव
भवार्णवो गोष्पदीभवति ये तु तव विशुद्ध-सत्त्वमय-वपुषि
माया-भानवन्तो ज्ञानिनस् तेषां तु सुदुस्तरो भीम एव ।

> कृच्छ्रो महान् इह भवार्णवम् अप्लवेशां
>
> षड्-वर्ग-नक्रम् असुखेन तितीर्षन्ति ।
>
> तत्त्वं हरेर् भगवतो भजनीयम् अङ्घ्रिं
>
> कृत्वोडुपं व्यसनम् उत्तर-दुस्तरार्णम् ॥ \[भा।पु। ४.२२.४०\]

इति यथा सनत्-कुमारेणोक्तम् । क्लेशोऽधिकतरस् तेषां \[गीता १२.५\] इति
यथा भगवतापि, नैष्कर्म्यम् अप्य् अच्युत-भाव-वर्जितं न शोभते
ज्ञानम् अलं निरञ्जनं \[भा।पु। १.५.२२\] इति यथा नारदेनापि तथैव
देवा अप्य् आहुः---ये इति ।

**अन्ये** उक्त-लक्षणेभ्यस् त्वद्-अनुगृहीतेभ्यः सद्भ्यो भिन्नाः ।
**अरविन्दाक्षेति** तत्-कृपावलोकन-माधुर्याननुभविन इति भावः ।
**विमुक्त-मानिन** इति त्वद्-भक्ता यथा संसारोत्तीर्णा अपि
संसारि-मानिनः, तथा एवैते संसार-मध्य-पतिता अपि विमुक्त-मानिनः
। तत्र हेतुः---**त्वय्य्** अरविन्दाक्षे मधुराकारे **अस्त-भावात्**
माया-शाबल्य-मननेन प्रीत्य्-अभावात् । अवजानन्ति मां मूढा मानुषीं
तनुम् आश्रितं \[गीता ९.११\] इति भगवद्-उक्त-मौढ्याद्
**अविशुद्ध-ज्ञानाः** कामादि-निर्जय-मूलकान्तः-करण-शुद्धिमत्त्वाद्
उत्पन्नम् अपि ज्ञानं न विशुद्धिम् इत्य् अर्थः । तद् अपि **कृच्छ्रेण**
तपः-शम-दमादि-कृच्छ्र-जनितेन विज्ञानेन **परं पदं**
जीवन्-मुक्तत्व-दशायाम् आरुह्य एतेषां गुणी-भूत-भक्त्या युक्तत्वं
ज्ञेयम्, तां विना परम-पदारोहासम्भवात् । श्रेयः-सृतिं भक्तिम् उदस्य
ते विभो क्लिश्यन्ति \[भा।पु। १०.१४.४\] इत्य्-आदेस् तां विना ज्ञानस्य
मरीचिका-जलायमानत्वात् **ततोऽधः पतन्ति** ।

ननु, भक्ति-सत्त्वे कथम् अधः पतन्ति ? तत्राहुः---**न आदृतौ**
मायिकत्व-बुद्ध्या **युष्मद्-अङ्घ्री** यैस् ते । अयम् अर्थः---ज्ञानिनां
ज्ञानाङ्ग-भूता भक्तिर् द्विविधा---भक्तिं विना ज्ञानं न सिद्ध्येद् इति
शास्त्राज्ञयैव किञ्चिन्-मात्री-क्रियमाणा, भजनीय-भगवद्-विग्रहादिषु
मायिक-बुद्ध्या वा अनादरवती आदर-रहिता च । आद्यया तेषां
तपः-शम-दमादिमतां बहु-कालेनाविद्या-निरसनीं विद्याम् उत्पाद्य
ब्रह्म-भूतत्व-दशायाम् उत्पाद्य सहसैवान्तर्धीयते, ते विमुक्त-मानिन
एवोच्यन्ते, न तु वस्तुतो जीवन्-मुक्ताः, भक्त्याहम् एकया ग्राह्यः
\[भा।पु। ११.१४.२१\] इति भगवद्-उक्तेः । भक्तिं विना
तत्-पदार्थस्यापरोक्षानुभवालाभात्, भगवद्-अपराध-सम्भवाच् च
दग्धानाम् अपि कर्मणां पुनः प्ररोहाद् अधः पतन्ति च । यद् उक्तं
रथयात्रा-प्रसङ्गे श्री-विष्णु-भक्ति-चन्द्रोदय-धृतं पुराण-वचनं---

> नानुव्रजति यो मोहाद् व्रजन्तं जगद्-ईश्वरम् ।
>
> ज्ञानाग्नि-दग्ध-कर्मापि स भवेद् ब्रह्म-राक्षसः ॥ इति ।

वासना-भाष्योत्थापितं परिशिष्ट-वचनं च---

> जीवन्-मुक्ता अपि पुनर् बन्धनं यान्ति कर्मभिः ।
>
> यद्य् अचिन्त्य-महा-शक्तौ भगवत्य् अपराधिनः ॥ इति ।

द्वितीयया तु तेषां ब्रह्म-भूतत्व-दशाम् उत्पाद्य अविद्या-विद्ययोर्
उपरामेऽप्य् अनुपरमन्त्या तत्-पदार्थ-साक्षात्कारम् अनुभाव्यमाना
जीवन्मुक्ताः सिद्धा एव स्युः । यद् उक्तं---

> ब्रह्म-भूतः प्रसन्नात्मा न शोचति न काङ्क्षति ।
>
> समः सर्वेषु भूतेषु मद्-भक्तिं लभते पराम् ॥
>
> भक्त्या माम् अभिजानाति यावान् यश् चास्मि तत्त्वतः ।
>
> ततो मां तत्त्वतो ज्ञात्वा विशते तद्-अनन्तरम् ॥ \[गीता १८.५४-५५\]
> इति ॥३२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अनीदृशास् तु विद्वांषोऽपि
संसरन्तीति---येऽन्ये इति । हे अरविन्दाक्ष ये त्वद्-अनुगृहीतेभ्यः
सद्भ्योऽन्ये य आत्मोपहतयास्मेति प्रजापत्य् उक्तम् अष्ट-गुणं स्वात्मानं
विज्ञानं ब्रह्म चेद् वेद इत्य्-आदि-श्रीइ-निखिल-फलत्वेन जानन्तस्य
समाधिना कृष्णेन परं पदं तद्-आत्म-वस्त्व् आरुह्य साक्षात्-कृत्य
विमुक्ति-मानिनो जाताः, अस्माकं विमुक्तिर् इति स-गर्वाः सन्तो
नादृत-युष्मद्-अङ्घ्रयः किम् अनेन साकारत्वाद् अनित्येनेति त्वच्-चरणौ
नाद्रियन्ते, ते त्वयि सर्व-स्वामिन्य् अस्त-भावात् भाव-त्यागाद् वैमुख्याद्
अविशुद्ध-बुद्धयो विषय-राग-कलुषित-धियः सन्तः, ततः पदात्
कृच्छ्रारूढाद् अधः पतन्ति---

> जीवन्-मुक्ता अपि पुनर् बन्धनं यान्ति कर्मभिः ।
>
> यद्य् अचिन्त्य-महा-शक्तौ भगवत्य् अपराधिनः ॥ इत्य्-आदि-स्मृतिभ्यः
> ।

तथा च पर-ब्रह्म-विग्रहस् त्वं, त्वां तथा जानन्तो मूर्खा एव
जैव-स्वरूप-साक्षात्कारोऽपि त्वद्-उक्ति-साचिव्याद् एव, युक्त आसीत
मत्-परः इत्य्-आदि इत्य्-आदि श्री-गीताभ्यः ॥३२॥

**\॥।**

॥ १०.२.३३ ॥

**तथा न ते माधव तावकाः क्वचिद्**

**भ्रश्यन्ति मार्गात् त्वयि बद्ध-सौहृदाः ।**

**त्वयाभिगुप्ता विचरन्ति निर्भया**

**विनायकानीकप-मूर्धसु प्रभो ॥**

**श्रीधर-स्वामी (भावार्थ-दीपिका) :** त्वदीयास् तु न कदाचिद् अपि
पतन्तीत्य् आहुः---तथा नेति । **विनायका** विघ्न-हेतवस् तेषाम्
**अनीकानि** स्तोमास् तानि **पान्ति** ये तेषां **मूर्धसुविचरन्ति** विघ्नान्
जयन्तीत्य् अर्थः ॥३३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हरि-भक्तानां
पतन-शङ्कैव, नेत्य् आहुः---*त्वदीया* इति । विनायकस् तु हेरम्बे
तार्क्ष्ये विघ्नेऽजिने गुरौ इति हरि-दीक्षित इति । *विघ्न-हेतव*
उपद्रव-हेतवस् ते तु *विघ्ना* एवम् एषां *स्तोमाः* समूहाः, स्तोमः
स्तोत्रेऽध्वरे वृन्दे इति रुद्रः । *इत्य् अर्थ* इत्य् अस्य कोऽर्थः ? न हि
विचरतेर् गत्य्-अर्थोऽत्र कार्य इति ॥३३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** त्वदीयास् तु
आत्म-तत्त्वादि-ज्ञानाभावेऽपि स्व-धर्म-परित्यागेऽपि कथञ्चित्
पातकापातेऽपि नैव पतन्तीत्य् आहुः---तथेति । त्व्-अर्थे **तावकाः**
कथञ्चित् त्वद्-आश्रितास् तु ये, ते सर्व एव **क्वचित्** कदाचिद् अपि मार्गाद्
अपि किं पुनर् मृग्यात् \[न पतन्ति\] । तत्र हेतुम् आहुः---त्वयीत्य् आदिना
। **अभितो गुप्ता** अत एव विघ्नादेर् **निर्भयाः** सन्तः ।
**माधव** ! हे लक्ष्मी-कान्त ! इति तेषां स्वत एव सम्पत्-सिद्धिर् अप्य्
अभिप्रेता । यद् वा, मधु-कुलावतीर्णेति परम-कारुण्यम् । **प्रभो** !
हे सर्व-शक्ति-युक्त ! इति प्रभु-प्रभावात् तेषां तद् युक्तम् एवेति
भावः । अन्यत् तैर् व्याख्यातम् ।

यद् वा, तथा तेन प्रकारेणाशुद्ध-बुद्ध्या कामादिना ये तावकास् तेऽपि
**न भ्रश्यन्ति**, किन्तु **त्वयि बद्ध-सौहृदाः** सन्तस् त्वयाभिगुप्ता
इत्य् अर्थः ।

**विनायकानीकप-मूर्धसु** विशेषेण **चरन्ति, निर्भयत्वेन** तान् एव
महा-विघ्न-वर्गेशान् विघ्न-करणार्थम् आगतान् सोपानानीव कृत्वा
श्री-वैकुण्ठ-पदम् आरोहन्तीत्य् अर्थः ।

यद् वा, वीनां पक्षिणां नायका मुख्याः, तेषाम् अनीकं पक्षि-राजत्वात्
पातीति विनायकानीकपः श्री-गरुड-जातीय-गरुड-भेदः, तस्य मूर्धसु
। बहुत्वं गौरवाद् विस्तीर्णत्वाद् वा, विचरन्ति
श्री-वैकुण्ठ-लोक-प्रयाणार्थम् आरोहन्तीत्य् अर्थः । अन्यत् समानम्
॥३३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** त्वद्-रूपोपासकास् तु
आत्म-तत्त्वादि-ज्ञानाभावेऽपि स्व-धर्म-परित्यागेऽपि कथञ्चित्
पातकापातेऽपि नैव पतन्तीत्य् आहुः---तथेति । पूर्वार्थ-विरोधे यथा
त्वं मूर्खस् तथाहं नेतिवत् । यद् वा, किं चेत्य् अर्थः । **तावकाः**
कदाचित् त्वच्-चरणाश्रिता ये ते तु कदाचित् **क्वचिद्** अपि **मार्गाद्** अपि
किं पुनर् मृग्यात् **न पतन्ति**, प्रत्युत **त्वयि बद्ध-सौहृदाः**
प्राप्त-निश्चल-प्रेमाणः सन्तः, अत एव **त्वया अभितो गुप्ताः** सन्त
इत्य्-आदि ।

**माधव** ! हे लक्ष्मी-कान्त ! इति तेषां स्वत एव सर्व-सम्पत्-सिद्धिर्
अप्य् अभिप्रेता । यद् वा, मधु-कुलावतीर्णेति परम-कारुण्यम् ।
**प्रभो** ! हे सर्व-शक्ति-युक्त ! इति प्रभु-प्रभावात् तेषां
तद्-युक्तम् एवेति भावः । अन्यत् तैः ।

यद् वा, तथा तेन प्रकारेणापि प्रथम-प्रवृत्तत्वात् कथञ्चिद्
अनादृत-युष्मद्-अङ्घ्रित्वेनापि न भ्रश्यन्ति, किन्तु बद्ध-सौहृदाः सन्त
इत्य् अर्थः ।

**विनायकानीकप-मूर्धसु** विशेषेण **चरन्ति निर्भयत्वेन** तान् एव
महा-विघ्न-वर्गेशान् विघ्न-करणार्थम् आगतान् सोपानानीव कृत्वा
श्री-वैकुण्ठ-पदम् आरोहन्तीत्य् अर्थः । तेषां भक्ति-विघ्ने ह्य् अनुतापः
स्यात्, तेन च श्री-भगवतो महती कृपा स्याद् इति । अन्यत् समानम्
॥३३॥

---------------------------------------------------------------------------------------------------------------------

**जीव-गोस्वामी (भक्ति-सन्दर्भः १२१) :** सर्वान्तराय-निवारकत्वम्
आहुः---तथा नेति । पूर्वं येऽन्येऽरविन्दाक्ष \[भा।पु। १०.२.३२\]
इत्य्-आदिना मुक्तानाम् अपि भगवद्-अनादरेण पारमार्थिको भ्रंश उक्तः ।
भक्तानां स नास्तीत्य् आह---तथेति । तथा पूर्वम्
आरूढ-परम-पदत्वावस्थातोऽपि भ्रश्यन्ति, **तथातावका मार्गात्**
साधनावस्थातोऽपि **न भ्रश्यन्तीत्य्** अर्थः ।
श्री-वृत्र-गजेन्द्र-भरतादीनां सज्-जन्मतो भ्रंशेऽपि
भक्ति-वासनानुगति-दर्शनात् ।

> मुक्ता अपि प्रपद्यन्ते पुनः संसार-वासनाम् ।
>
> यद्य् अचिन्त्य-महा-शक्तौ भगवत्य् अपराधिनः ॥

तेषां तु पुनः संसारवासनानुगतेः । यतस् **त्वयि बद्ध-सौहृदाः**
। सौहृदम् अत्र श्रद्धा । मार्गाद् इति साधकत्व-प्रतीतेर् एव ।
त्वद्-बद्ध-सौहृदत्वाद् एव त्वयेत्य् आदि । तथोक्तं---त्वां सेवतां
सुर-कृताः \[भा।पु। ११.४.१०\] इत्य्-आदौ । धावन् निमील्य वा नेत्रे न
स्खलेन् न पतेत् \[भा।पु। ११.२.३३\] इत्य्-आदौ च ॥३३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, ज्ञानिन एव केवलं
किम् इत्य् आक्षिप्यन्ते, भरतेन्द्रद्युम्न-चित्रकेत्व्-आदि-दृष्ट्या भक्ता अप्य्
आक्षिप्यन्ताम् इत्य् अत आहुः---तथेति । यथा विमुक्त-मानिनोऽधः पतन्ति,
**तथा तावका मार्गात्** भक्ति-योगान् **न भ्रश्यन्ति**, किम् उत मृग्यात्
त्वत्त इत्य् अर्थः । यदि वा भ्रश्यन्ति, तदापि **त्वयि बद्ध-सौहृदा**
एव भवन्ति । चित्रकेतु-भरतेन्द्रद्युम्नादीनां भ्रंशे सति,
वृत्रादित्वे प्रेम्णः शत-गुणी-भाव-दर्शनात् भक्तानां भ्रंशोऽपि
प्रेमाधिक्य-हेतुर् एव दृष्टः ।

यद् वा, **तथा न भ्रश्यन्ति**, यतो भ्रष्टत्वेऽपि **त्वयि
बद्द-सौहृदाः**, न मे भक्तः प्रणश्यति \[गीता ९.३१\] इति
प्रतिज्ञातवता ममोपकरिष्यतैव मत्-प्रभुणा ममायं भ्रंशः कृत इति
त्वयि दृढ-विश्वस्त-मतयः । ततश् चाभितस् **त्वया** रक्षिताः ।
**विनायकानां** विघ्न-कारिणाम् **अनीकानि** स्तोमाः तानि **पान्ति** ये,
तेषाम् अपि **मूर्धसु विचरन्ति,** तान् अभिभवन्तीत्य् अर्थः। यद् वा,
तच्-चरणांस् तेऽपि भक्त्या स्व-मूर्धसु धारयन्तीत्य् अर्थः
॥३३॥[^१७]

---------------------------------------------------------------------------------------------------------------------

[^१७]: हे माधव ! यथा अभक्ता भ्रश्यन्ति, तथा तावकास् त्वद्-भक्ता
    भजन- मार्गान् न भ्रश्यन्ति । त्वयाभिगुप्ताः सर्वतो रक्षिताः
    सन्तः विनायानीकपस्य विघ्न-रूप-सेना-पालकस्य मूर्धसु विचरन्ति
    त्वद्-आश्रयेण विघ्नान् न गणयन्तीति तात्पर्यार्थः ॥ इति
    सर्वोत्तमाश्रयत्वे गर्व-सञ्चारि-दृष्टान्ते
    भक्ति-रसामृत-सिन्धु-(२.४.४६)-टीकायां चक्रवर्ति-पादाः ।


**बलदेव-विद्यभूषणः (वैष्णवानन्दिनी) :** ननु मां भजन्तोऽपि
केचिद् भ्रष्टा दृष्टाः किम् इति त एव तथोच्यन्ते ? तत्राह---तथा नेति
यथा त्वद्-अङ्घ्र्य्-अवज्ञातारो भ्रश्यन्ति, तथा तावका नेति व्यतिरेको
दृष्टान्तः । मार्गाद् अपि न किम् उत मृग्यात् त्वत्त इत्य् अर्थः । चेत्
कदाचिद् भ्रश्यन्ति तदापि त्वयि बद्ध-सौहृदा एव तिष्ठन्ति---क्षिप्रं
भवति धर्मात्मा \[गीता ९.३२\] इत्य्-आदि-त्वद्-उक्तेर् एव
भरत-चित्रकेत्व्-आदीनां त्वद्-उक्तानां विभ्रंशेऽपि त्वयि सौहृद-वृद्धेः
प्रत्ययाद् इति भावः । त्वयाभिगुप्ताः सन्तो विनायकानीकपानां
विध्न-वृन्द-सेनापतीनां मूर्धसु विचरन्ति त्वत्-पक्षपातान् निर्भयाः
सन्तो विघ्नान् विजित्य त्वां सम्भवन्तीत्य् अर्थः ॥३३॥

**\॥।**

॥ १०.२.३४ ॥

**सत्त्वं विशुद्धं श्रयते भवान् स्थितौ**

**शरीरिणां श्रेय-उपायनं वपुः ।**

**वेद-क्रिया-योग-तपः-समाधिभिस्**

**तवार्हणं येन जनः समीहते ॥**

**मध्वाचार्यः (भागवत-तात्पर्यम्) :**

विशुद्धं सत्त्व-ब्रह्मादेः शरीरे संस्थितो हरिः ।

> तेषाम् आदेश-मार्गेण वेदाद्यैर् अर्चयन्ति तम् ॥ इति भागवत-तन्त्रे
> ॥३४॥

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** सतां सुखावहानि रूपाणि
धारयसीत्य् उक्तम् । बिभर्षि रूपाणीति तत् केन प्रकारेण ?
सुखावहत्वम् इत्य् अपेक्षायाम् आहुः---सत्त्वं विशुद्धम् इति । **सत्त्वं
वपुःश्रयत** इत्य् अन्वयः । **श्रेय-उपायनं** कर्म-फल-दातृ ।
कथं ? **येन** वपुषा जनस् **तवार्हणं** पूजाम् **ईहते** करोति ।
कैः ? **वेदाश्** च **क्रिया-योगाश्** च **तपश्** च **समाधिश्** च,
तैश् चतुर्-आश्रमैर् इत्य् अर्थः। वपुषोऽनाश्रयणेऽर्हणासम्भवान् न
कर्म-फल-सिद्धिः स्याद् इति ॥३४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-सुखावहत्वं केन
प्रकारेणेति सम्बन्धः । इत्य् अन्वय इति योजना वेद-शब्देन
तद्-अभ्यासः चतुराश्रम-धर्मैः क्रमाद्
ब्रह्मचारि-गृहस्थ-वनस्थ-यति-धर्मैर् वेदाभ्यासादिभिर् इत्य् अर्थ
इत्य् आह---अर्हणासम्भवात् पूजनाभावात् ॥३४॥

---------------------------------------------------------------------------------------------------------------------

क्द्- तद् एवाह---**सत्त्वम्** इति । **सत्त्वं वपुर्** इति
सामानाधिकरण्यं स्थितौ निमित्ते **श्रेयसि** कैवल्ये **उपायनम्**
उपाय-भूतम् । तदाह---**वेद**- इति । येन सत्त्व-वपुषाश्रितेन ।
जनस् **तवार्हणं** पूजां **समीहते** सम्यक् करोति । शुद्धस्य
अविषयत्वात् सत्त्वोपहितं भजतीति भावः । **क्रिया-योग** इत्य् एकम् ।
ततश् च **वेदादिभिश्** चतुर्भिः क्रमाद् आश्रमिणः पूजयन्तीति चतुर्णाम्
उक्तिः । यद् वा, **वेदेन** वेदिकाः । **क्रियया** पाञ्चरात्राः ।
**योगेन** प्रकृति-पुरुष-विवेकोपायेन साङ्ख्याः । **तपसा** तपस्विनः
। शैवाः पाशुपताश् च । **समाधिना** पातञ्जलाः । सत्त्वोपाधेर् एव
तत्-तच्-छब्दैस् तत्र तत्राभिधानम् इति प्राग् उक्तम् । पाञ्चैव मार्गाः
। अतो मार्ग-पञ्चक-विषयत्वेन पञ्चानाम् उक्तिः ॥३४॥ \[मु।फ।
२.९\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्थितौ** पालनार्थम् ।
तत्-प्रकारम् एवाहुः---शरीरिणां चराचराशेष-जीवानां श्रेय उपायनम् इति
वेदादिभिः कृत्वा स्व-स्वधर्मार्पणेनेत्य् अर्थः । येन वपुषा हेतुना
चतुराश्रम-वर्ती सर्वोऽपि जनः सम्यग् ईहते, स्वधर्मैः मनः-शुद्धेर्
इति तेषाम् अर्हण-साधनतोक्ता । तत्र चतुर्-आश्रमिणाम् अर्हण-सिद्ध्या
तत्-सम्बन्धिनाम् अन्येषां सर्वेषाम् एव तत्-सिद्धेर् युक्तम् एवोक्तं
शरीरिणाम् इति । अन्यत् तैर् व्याख्यातम् ।

यद् वा, श्रेयसां सर्वार्थानाम् उप समीप एव अयनं प्राप्तिर् यस्मात् तत्
। विशेषतश् च त्वद्-भक्ति-विस्तारकम् इत्य् आहुः---वेदेति । अन्यथा
चतुर्-आश्रमिणां त्वद्-भक्त्य्-असिद्धेर् इत्य् अर्थः । यद् वा, श्रेयः सर्वम्
एवोपायनम् उपढौकनं समर्प्य यस्मिन् तत् । कुतः ? येन वपुषा
तच्-छ्री-मूर्त्य्-आदिना द्वारा वेदादिभिर् अर्पितैर् जनस् त्वद्-भक्तः सन्
सर्वोऽप्य् आश्रमी तवार्हणं समीहते ।

यद् वा, श्रेयः प्रेम वैकुण्ठ-लोको वा । तस्योपायनं शीघ्र-प्रापकम्
। कथं ? तद् आहुः---वेदेति स्वधर्मार्पणेन श्री-मूर्ति-द्वारा
तद्-अर्हण-सम्पत्त्या श्रेयः-सिद्धेर् इत्य् अर्थः । अथवा, तावकत्वादिकं
तु सर्वं त्वया सत्त्व-गुणे प्रकाशिते तस्य् एव सिध्येद् इत्य्
आहुः---सत्त्वम् इति । सत्त्व-गुणं श्रयतेऽधितिष्ठति प्रकाशयतीत्य्
अर्थः । येन सत्त्वेन शरीरिणां देहाभिमानिनाम् अपि ।

किं वा, सर्व-जीवानां वपुः श्रेय उपायनं सर्वार्थ-प्रापकं भवति ।
कथं ? तद् आहुः---वेदेति । यद् वा, येन च स्वधर्म-कृत् सन्
सर्वाश्रमी त्वद्-भक्तः स्याद् इत्य् आहुः---वेदेति । एवं पक्ष-द्वयेऽपि
येनेत्य् अस्योभयतोऽप्य् अन्वयः ॥३४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नातः परं परम यद्
भवतः स्वरूपं \[भा।पु। ३.९.३\] इति तृतीयोक्तानुसारेण
परम-कारण-त्वद्-वपुषः परम-तत्त्वैक-रूपत्वेऽपि
विशुद्ध-सत्त्वस्य तत्-प्रकाश-शक्ति-रूपत्वेन तद्-अभेद-विवक्षया
**विशुद्धं** मायातीतं चिच्-छक्ति-वृत्ति-विशेष-**सत्त्वम्** एव
**वपुर्** इत्य् उक्तं, **स्थितौ** पालनार्थं तच् **छ्रयते**
नित्यानन्द-विध-वपुर् आकारवान् एव यत्र पालने यादृशं वपुर् युक्तं
तद्-अर्थं तादृशं वपुः प्रवर्तयतीत्य् अर्थः । यथा नानेन्द्रियवान्
एव देवदत्तो दर्शनार्थं चक्षुः श्रयते, श्रवणार्थं श्रोत्रम् इत्य्-आदि
व्यपदिश्यते, तद्वद् इति भावः । तद् एवं स्वयं प्रकटीभूय पालनेन
सुखावहत्वं दर्शितं ध्यान-गतत्वेनापि दर्शयन्ति---शरीरिणाम् इत्य्-आदि
।

**शरीरिणाम्** अशेष-जीवानां श्रेयसः सत्-कर्म-फलस्य
त्वत्-प्रेमान्त-पुरुषार्थ-वर्गस्य वा **उपायनम्** उपढौकनम् इव
करुणया सादर-दानं येन ।

यद् वा, श्रेयसस् तस्य उपायनम् आधिक्येनाश्रय-रूपं
परमानन्द-फल-स्वरूपम् इत्य् अर्थः। एतस्यैवानन्दस्यान्यानि भूतानि
मात्राम् उपजीवन्ति \[बृ।आ।उ। ४.३.३२\] इति श्रुतेः । उभयथाप्य्
उपासकानां तत्-तत्-फल-दातृत्वे पर्यवसानम् । वेदेति
त्वद्-अर्हण-प्रधानैश् चतुराश्रमैर् इत्य् अर्थः । **अर्हणस्य**
विवक्षितत्वात् केवल-वेदाद्य्-अर्पण-लक्षणार्हणस्य तु वपुर् विनाप्य्
उपदेशेनैव सम्भवाच् च येन वपुषा हेतुना जनश् चतुराश्रम-वर्ती
सर्वोऽपि सम्यग् ईहते यद् अनपेक्षित-वपुर् वेदाद्य्-अर्पण-मात्रम् अर्हणं,
तत् तु न सम्यग् इति भावः । तत्र चतुराश्रमिणाम् अर्हण-सिद्ध्या
तत्-सम्बन्धेनान्येषाम् अपि तत्-सिद्धेर् युक्तम् एवोक्तं शरीरिणाम् इति ।
अन्यत् तैः । तत्र न कर्म-फल-सिद्धिर् इति सर्वासाम् अपि सिद्धीनां
मूलं त्वच्-चरणार्चनम् इति न्यायेन ॥३४॥

---------------------------------------------------------------------------------------------------------------------

**जीव-गोस्वामी (भगवत्-सन्दर्भः ७):** अत एव श्री-भगवन्तं प्रति
ब्रह्मादीनां स-युक्तिकम्---सत्त्वं विशुद्धम् इति द्वाभ्याम् । अयम्
अर्थः---सत्त्वं तेन प्रकाशमानत्वात् तद्-अभिन्नतया रूपितं वपुर्
भवान् श्रयते प्रकटयति । कथम्भूतं सत्त्वं ? विशुद्धम् ।
अन्यस्य रजस्-तमोभ्याम् अमिश्रस्यापि प्राकृतत्वेन जाड्यांश-संवलितत्वान्
न विशेषेण शुद्धत्वम् । एतत् तु स्वरूप-शक्त्य्-आत्मत्वेन तद्-अंशस्याप्य्
अस्पर्शाद् अतीव शुद्धम् इत्य् अर्थः । किम् अर्थं श्रये ? शरीरिणां
स्थितौ निज-चरणारविन्दे मनः-स्थैर्याय सर्वत्र भक्ति-सुखाद्
अनस्यैव त्वदीय-मुख्य-प्रयोजनत्वाद् इति भावः,
भक्ति-योग-विधानार्थं \[भा।पु। १.८.१९\] इति श्री-कुन्ती-वाक्यात्।

कथम्-भूतं वपुः ? श्रेयसां सर्वेषां पुरुषार्थानाम् उपायनम् आश्रयम्
। नित्यानन्द-परमानन्द-रूपम् इत्य् अर्थः । अतो वपुषस् तव च
भेद-निर्देशोऽयम् औपचारिक एवेति भावः । अत एव येन वपुषा यद्
वपुर् आलम्बनेनैव जनस् तवार्हणं पूजां करोति । कैः साधनैः ?
वेदादिभिस् त्वद्-आलम्बकैर् इत्य् अर्थः । साधारणैस् त्व् अर्पितैर् एव
त्वद्-अर्हण-प्रायतासिद्धाव् अपि, वपुषोऽनपेक्षत्वात् ॥३४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्मै \[भा।पु। २.९.९-१०\]
इत्य्-आदि-द्वय-व्याख्यायां सत्त्वम् इति द्वयम् ॥३४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं बिभर्षि रूपाणि
\[१०.२.२९\] इत्य् अनेन शुद्ध-सत्त्वात्म-शरीरिणां चराचर-लोके प्राकट्यम्
उक्तं, क्षेमाय \[तत्र\] इति तत् प्रयोजनं क्षेमं च भक्तेः कैवल्यं,
त्वय्य् अम्बुजाक्ष \[भा।पु। १०.२.३०\] इति चतुर्भिर् विवृतम् । तन्-मध्य
एव, येऽन्येऽरविन्दाक्ष \[भा।पु। १०.२.३२\] इत्य् अनेन भक्तेर् गुण-भावश्
च मोक्ष-फलको भगवच्-चरणादरे सति ध्वनितः। इदानीं भक्तेः
प्राधान्यम् अपि प्रयोजनं शुद्ध-सत्त्वात्मक-वपुः प्राकट्यस्येत्य्
आहुः---सत्त्वम् इति ।

**विशुद्धं** मायातीतं **सत्त्वं** चिन्-मयं **वपुर् भवान् श्रयते**
। कीदृशम् ? **स्थितौ** पालन-समये श्रेयसाम् **उप** आधिक्येन
**अयनं** प्राप्तिर् यतस् तत् **श्रेय** एवाहुः । **वेदादिभिश्**
चतुर्भिश् चतुर्-आश्रम-धर्मैः सह **अर्हणमीहतेयेन** वपुषेति
वपुषोऽनाश्रयणेऽर्हणासिद्धेः ॥३४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** भक्ति-प्रचाराय
त्वद्-रूपस्य प्राकात्यम् इत्य् आह । **विशुद्धं सत्त्वं वपुः**
श्री-विग्रहं **भवान् श्रयते** प्रकाशयति, चक्षुः श्रयन् रूपे स्थित
इत्य् अत्र श्रयतिः प्रकाशार्थः । किम् अर्थं ? तत्राह---**शरीरिणां**
जीवानां **स्थितौ** त्वयि चित्त-स्थैर्याय स्व-भक्ति-प्रचार-फलको
भवान्, भक्ति-योग-विधानार्थं \[भा।पु। १.८.१९\] इति कुन्ती-वाक्यात् ।
कीदृशं तत् ? **श्रेयसां** पुमर्थानाम् **उपायनम्** आश्रयम्, फलम् अत
उपपत्तेः \[वे।सू। ३.२.३८\] इति न्यायाच् च । येन वपुषालम्बनेन जनः
सत्-प्रसङ्गी **वेदादिभिश्** चतुराश्रम-धर्मैश् चतुर्भिः सार्धं
**तवार्हणम्** अर्चां **समीहते** करोति ॥३४॥

**\॥।**

॥ १०.२.३५ ॥

**सत्त्वं न चेद् धातर् इदं निजं भवेद्**

**विज्ञानम् अज्ञान-भिदापमार्जनम् ।**[^१८]

**गुण-प्रकाशैर् अनुमीयते भवान्**

[^१८]: ओर् *अज्ञान-भिद् आप मार्जनम्।*


**प्रकाशते यस्य च येन वा गुणः ॥**

**मध्वाचार्यः (भागवत-तात्पर्यम्) :**

सत्त्वं ब्रह्मादि-देहाख्यं ज्ञान-रूपं तमो-नुदम् ।

> यदि न स्यात् तदा सत्त्व-प्रकाशानुमितो विभुः ॥
>
> यदि न स्यात् परो विष्णुः कथं विद्वज्-जना अमुम् ।
>
> अर्चयन्तीति तत्त्वस्य जिज्ञासुभिर् अधोक्षजः ॥
>
> कथं ज्ञायेत कस्यापि विगुणत्वात् परो विभुः ॥ इति
> तन्त्र-भागवते ॥३५॥

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** त्वय्य् अम्बुजाक्ष \[भा।पु।
१०.२.३०-३२\] इत्य्-आदिना श्लोक-त्रयेण भगवद्-भक्तानाम् एव मोक्षो
नान्येषाम् इत्य् उक्तम् । तत्र कर्म-फलं भक्तिं विना माभूत्, मोक्षस्य
तु ज्ञानैक-साध्यत्वात्, किं भक्त्या ? इति सानुशयान् प्रत्य् आहुः---सत्त्वं
न चेद् इति ।

हे **धातर्** ! **इदं सत्त्वं निजं** तव वपुर् **न भवेच् चेत्**,
तर्हि **विज्ञानं** विशिष्टम् अपरोक्षं ज्ञानं **न भवेद्** इत्य् अनुषङ्गः
। कथम्-भूतं ? **अज्ञान-भिदापमार्जनम्** अज्ञानं च तत्-कृता
**भिदा** च, तयोर् अपमार्जनं निवर्तकम् । यद् वा, अज्ञानं भिनत्तीत्य्
अज्ञान-भिद् विज्ञानं मार्जनं नाशम् आप प्राप्तम् एवेति ।

ननु जडानां बुद्ध्य्-आदीनां यतः प्रकाशः, तद् ब्रह्मेति ज्ञानं भवेद्
एव ? इति चेन्, न । **गुण-प्रकाशैर्** गुणावच्छिन्नैः प्रकाशैर्
**भवान्** सर्व-साक्षी परिपूर्णः केवलम् **अनुमीयते** कल्प्यते, न तु
साक्षात्क्रियत इत्य् अर्थः ।

अनुमान-प्रकारम् आहुः---प्रकाशते यस्य च येन वा गुण इति । **यस्य**
सम्बन्धी अयम् आभ्यन्तरो बुद्ध्य्-आदि-**गुणः प्रकाशते**, यो
गुण-साक्षीत्य् एवं, **येन** वा बुद्ध्य्-आरूढेन प्रमात्रा
बुद्ध्य्-अधिष्ठात्रा बाह्यो गुणः प्रकाशते इत्य् अनुमीयत इत्य् अर्थः ।
शुद्ध-सत्त्व-वपुषि त्वयि सेव्यमाने तु तद्-आकारेऽन्तः-करणे
त्वत्-प्रसादेन साक्षात्कारो भवेद् इति भावः ॥३५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सानुशयान् सहवान् भवेद्
अनुशयो द्वेषे पश्चात् तापानुबन्धयोः इति मेदिनी । अनुबन्धो हटः ।
अनुषङ्गः पुनः सबन्धः

ननु, किम् अर्थम् अनुषङ्गः कार्यः ऋजु-मार्गेण सिध्यतोऽर्थस्य
वक्रेणादर्शनायोगात् इति न्यायम् आश्रित्य् आह---यद्वेति । अचेतन-चेतने
नात्म-ज्ञानं स्याद् एवेति शङ्कते-नन्वीति । अनुमानं विशदयति-अत्रेमौ
प्रयोगौ बुद्ध्यादयः स्वातिरिक्तभास्याः प्रकाश-रूपत्वाभावे सति
प्रकाशमानत्वात् । जडज्वाद् वा घटादिवत् । बुद्धिकृत-घटादि-प्रकाशः
तद् गत-प्रकाशात्म-प्रतिर् बिम्बप्रयुक्तः
स्वतोऽप्रकाश-स्वच्छ-द्रव्य-हेतुक-प्रकाशत्वात् ।
स्वतोऽप्रकाश-जलादि-स्वच्छ-द्रव्य-हेतुकम् इत्य्-आदि-प्रकाशस्यादित्य्
अप्रतिबिम्ब-युक्तवद् इति । अनुमीयत इत्य् अर्थ इत्य् अस्यायम् अनुमानोऽर्थ
इति । न हि केबलम् अनुमीयतेऽपि तु प्रत्यक्षीभवतीत्य् आह---इति भावः
इति ॥३५॥

---------------------------------------------------------------------------------------------------------------------

क्द्- सत्त्वं वपुर् इत्य् उक्तं तद् अमृष्यमाणं प्रति विपक्षे बाधकम्
आह---**सत्त्वं न चेद्** इति । हे **धातः** ! इदं प्राग् उक्तं
विशुद्धं सत्त्वं **निजं** वपुष्ट्वेन स्वरूपं **न** स्यात् । **चेत्**
तर्हि **विज्ञानं** विशिष्टं ज्ञानं **मार्जनं** लोपम् आप प्राप्नुयात् ।
लोकोक्त्या लिट् प्रयोगः । निर्मूलत्वात् तत् स्याद् इत्य् अर्थः । किं तद्
वैशिष्ट्यम् ? तद् आह---**अज्ञानभित्** सर्व-वस्तु-तत्त्व-विदकं न तु
भ्रम-रूपम् इत्य् अर्थः । ज्ञानं हि सत्त्वाद् उत्पद्यते, तच् चेत् सत्त्वं
नास्ति तदा ज्ञानम् अपि न स्यात् । दृश्यते च ज्ञानं, अतस् त्वं
सत्त्व-वपुर् इत्य् **अनुमीय** स इत्य् आह---**गुण** इति । गुण-प्रकाशैः
सत्त्व-जन्यैर् विषय-प्राकट्यैः ।

ननु सत्त्वस्य जडत्वात् कुतः प्रकाशकत्वम् ? तत्राह---**प्रकाशत**
इति । **गुणश्** च यस्य सम्बन्धेन प्रकाशते प्रकाशयति
अन्तर्-भावित-निज्-अर्थत्वात् । येन वा कर्तृ-भूतेनेति परमतम् उक्तम्
। **वा**-शब्दो हि पक्षान्तरार्थः सर्वथा चिद् उज्ज्वलितं प्रकाशकम्
इत्य् अर्थः। एवम् अपि सत्त्वम् एव प्रकाशकं, न तु रजस्-तमसी तयोर्
अस्वच्छत्वेन चिति सङ्क्रान्त्य्-अनुपपत्तेः । यथा रवि-तेजो दर्पणादिष्व्
एव प्रादुर्भूय मुखादि प्रकाशयति न घटादिषु ॥३५॥ \[मु।फ।
२.१०\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** धातर् हे
विविध-मूर्तिधर ! इदं सर्वोपकारकं सत्त्वात्मकं गुणस्य बुद्ध्यादेः
प्रकाशैर् बहुत्वं बुद्ध्य्-आदेस् तद्-वृत्तीनां वा बाहुल्यापेक्षया ।
च-काराद् यद्-आश्रयः । अन्यत् तैर् व्याख्यातम् ।

यद् वा, त्वच्-छ्री-मूर्ति-सेवयैव साक्षात्कारानन्दः सम्पद्यते, नायथेत्य्
आहुः---इदं त्वद्-वपुर् निजम् आत्मीयं प्रेम्णा सेव्यम्, न चेद् भवति,
तर्हि विज्ञानं साक्षात्कारो मार्जनं प्रापैव । अज्ञान-भित्
सर्वाज्ञान-विदारकम् । साक्षात्कारे सति सर्व-संशय-निवृत्तेः ।

यद् वा, तत्राप्य् एतत् त्वदीयावतारं विना त्वन्-माहात्म्यादि-ज्ञानं नैव
स्याद् इत्य् आहुः---सत्त्वं नेति । निजं साक्षाद् भगवत्-तत्त्वाद् विशिष्टं
ज्ञानं श्री-भगवत्-तद्-भक्ति-तद्-भक्त-माहात्म्यादि-सम्बन्धि ।
कथम्भूतं ? तद्-इतर-ज्ञानम् एवाज्ञानम्, तद्-भित् मार्जनं निवृत्तिं
प्राप ।

ननु, साक्षाद् अहम् अवतीर्णोऽस्मीति कुतो ज्ञातं ? तत्राहुः---गुणस्य
श्री-देवक्याः प्रभावादेः । किं वा जगतां गुणस्य तत्-तत्-स्वभावस्य
प्रकाशनैः । तथा च श्री-विष्णु-पुराणे---

> ततो ग्रह-गणः सम्यक् प्रचचार दिवि द्विज ।
>
> विष्णोर् अंशे भुवं याते ऋतवश् चाभवन् शुभाः ॥ \[वि।पु। ५.२.४\]
> इति ।

ननु, स्वत एव तस्यास् तादृशाः प्रकाशाः सन्तु ? नेत्य् आहुः---प्रकाशत
इति । त्वत्-सम्बन्धि-गुणस्य त्वयैव प्रकाश-सिद्धेर् इत्य् अर्थः ।
सत्त्व-गुण-पक्षे इदं तावकत्वादि-सर्व-श्रेयः सात्त्विकं सत्त्वं
सत्त्व-गुणः । निजं त्वदीयं त्वद्-अधिष्ठितम् इत्य् अर्थः ।
विज्ञान-मार्जन-प्राप्तौ सत्यां किं स्यात् ? तद् आहुः---गुणेति । अनुमीयत
एव, न तु दृढं विज्ञायत इत्य् अर्थः । समम् अन्यत् ।

अथवा, स सर्व-श्रेयः-प्रापक-मूर्तिस् त्वं यदि न भवसि नावतरसीत्य्
अर्थः । निजम् अस्मदीयं किं वा कस्यचिद् अपि निजं स्वाधीनम् इदं
त्वद्-भक्तादि-माहात्म्य-विषयकं विज्ञानं भवेत् किं ? काक्वा, अपि तु न
भवेद् एवेत्य् अर्थः । कथम्भूतं ? न ज्ञानेन भिदा तत्त्व-ज्ञानेन यो
भेदाभाव इत्य् अर्थः । तस्य मार्जनम् । अन्यत् समानम् ॥३५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** धातर् हे विविध-मूर्ति-धर
! इदं सर्वोपकारकं सत्त्वात्मकं गुणस्य बुद्ध्य्-आदेः प्रकाशैर्
बहुत्वं, बुद्ध्य्-आदेस् तद्-वृत्तीनां वा बाहुल्यापेक्षया प्रकाशत इत्य् अत्र
प्रयोगश् च । अयं बुद्ध्य्-आदिर् गुणः सम्बन्धि-विशेषाश्रयः ।
गुणत्वेन प्रकाशात् यो यो गुणत्वेन प्रकाशते, स स
सम्बन्धि-विशेषाश्रयत्वेनैव प्रकाशते, यथा गन्धादिः । स चास्य
सर्वस्य साक्ष्यस्य सम्बन्धि-विशेषः परम-साक्षित्वेन भवान् एवेति ।
यथा, अयं बुद्ध्य्-आदिर् गुणः प्रमात्र्-अधिष्ठातृकः, जडत्वेऽपि
प्रकाशमानत्वात् । यो यो जडत्वेन प्रकाशते, स स
तद्-अधिष्ठातृकत्वेनैव प्रकाशते, यथा घटादिः । स चास्य
परम-प्रमाता भवान् एव, यच्-छक्त्या जीवस्यापि प्रमातृत्वम् इति ।
अन्यत् तैः ।

श्लोक-त्रयेण इत्य् अत्र श्लोक-पञ्चकेनेति वाच्यम् । किं भक्त्या इति
गुणापोह-द्वारैव ज्ञान-सिद्धेर् इति भावः । न इति तत्त्व-ज्ञानं न
भवति, किन्तु कल्पना-मात्रम्, इत्य् अपेक्षया तथा गुण-साक्षी इति
पर्यन्त एकः प्रयोगः, एवम् इत्य्-आदिकोऽन्यः । तथा शुद्ध-सत्त्व
इत्य्-आदौ त्वत्-प्रसादेनैवेत्य् एव-शब्दो योज्यः । किं भक्त्या? इत्य्
आक्षेप-समाधानार्थं तत्र प्रमाणं च श्रेयः-सृतिं भक्तिम् उदस्य ते
विभो \[भा।पु। १०.१४.५\] इत्य्-आदि बहुतरम् एवास्तीति ।

यद् वा, ननु सत्त्वात् सञ्जायते ज्ञानं \[गीता १४.८\] इत्य् उक्त्या
मायिक-सत्त्वात्मकतयैव तत्-प्रकाशतां किं
विशुद्धाख्य-सत्त्वान्तराङ्गीकारेण ? तत्राहुः---हे धातः !
सर्व-शक्ति-धारिन् ! इदम् अस्माभिर् अनुभूयमानं
त्वत्-प्रकाश-शक्ति-रूपं सत्त्वं चेत् यदि निजं त्वदीयं विज्ञानं
चिच्-छक्ति-रूपं न भवेत्, किन्तु मायिकं भवेत्, तदा
त्वज्-ज्ञान-प्रकार एव मार्जनम् आप, निर्विकल्पतया पर्यवसितवान्,
यतः गुणस्य प्राकृत-सत्त्वस्य प्रकाशैर् भवान् अनुमीयत एव, न तु
साक्षात्क्रियत इति ।

यद् वा, इदं त्वदीयं चिच्-छक्ति-रूपं सत्त्वं न भवेन् नार्विर्भवेच्
चेत्, तदा गुणेत्य् आदि । कथं-भूतं ? सत्त्वं ज्ञानेन ब्रह्म-ज्ञानेन
कृत्वा यद् भिदापमार्जनं, तन् न विद्यते । यत्र यस्मिन्न् उदिते तद् अप्य्
अपयातीत्य् अर्थः, आत्मारामाश् च मुनयः \[भा।पु। १.७.११\] इत्य् आदेः ।
अनुमान-प्रकारम् आहुः---यस्य सम्बन्धी विश्वैकाधिष्ठितृत्वेन
नित्याव्यभिचारि-गुणः सत्त्वाख्यः प्रकाशते
सूर्योदय-सान्निध्यस्येवारुणोदय इति । येन च त्वद्-एक-प्रकाश्यः स
गुणः प्रकाशते वह्निनेव धूम इति । अतस् त्वद्-वपुषः
परमानन्द-रूपत्वेन स्व-प्रकाशत्वात् । येन प्रकाशः, येन च
ब्रह्म-ज्ञानस्यापि तिरोधानं, सा त्वदीय-स्वप्रकाशता-रूपा शक्तिर् एव
स्यात् । ततो बाह्येन जडेन सत्त्वेन न तत्-प्रकाशः, किन्तु कथञ्चिद्
अनुमानम् एव अरुणोदयादिना सूर्यादेर् इवेति, यथा मनांस्य् आसन् प्रसन्नानि
साधूनाम् असुर-द्रुहां \[भा।पु। १०.३.५\] इत्य्-आदि वक्ष्यते । अत एव
श्री-विष्णु-पुराणादौ---

> सत्त्वादयो न सन्तीशे यत्र च प्राकृता गुणाः ।
>
> स शुद्धः सर्व-शुद्धेभ्यः पुमान् आद्यः प्रसीदतु ॥ \[वि।पु।
> १.९.४४\]
>
> ह्लादिनी सन्धिनी संवित् त्वय्य् एका सर्व-संश्रये ।
>
> ह्लाद-ताप-करी मिश्रा त्वयि नो गुण-वर्जिते ॥ \[वि।पु। १.१२.६९\]
> इत्य्-आदि बहुतरम् अस्ति ।

यद् वा, तत्राप्य् एतत् त्वदीयावतार-प्रकाश-हेतुं विशुद्ध-सत्त्व-विशेषं
विना त्वन्-माहात्म्यादि-ज्ञानं नैव स्याद् इत्य् आहुः---सत्त्वेनेति । निजं
स्वयं भगवतस् तव साक्षात् सम्बन्धित्वात् । अत एव
त्वन्-माहात्म्यादि-ज्ञान-लक्षणं विशिष्टं ज्ञानं मार्जनं निवृत्तिं प्राप
। कीदृशं ? तद्-इतर-ज्ञानम् एवाज्ञानं तद्-भित् ।

ननु, स्वयं भगवान् एवाहम् अवतीर्ण इति कुतो ज्ञातं ?
तत्राहुः---गुणेति । गुणस्य श्री-देवक्य्-आदि-प्रभादेः प्रकाशैः । ननु,
ममांशत एव तस्य तादृशाः प्रकाशा भवन्तु, न विलक्षणत्वात् ? इत्य्
आहुः---प्रकाशत इति श्री-सङ्कर्षणादितस् तादृशत्वाननुभवाद् इति भावः
॥३५॥

---------------------------------------------------------------------------------------------------------------------

**जीव-गोस्वामी (भगवत्-सन्दर्भः ७) :**
तादृश-वपुः-प्रकाश-हेतुत्वेन स्वरूपात्मकत्वं स्पष्टयन्ति**---**हे
धातः ! चेद् यदीदं सत्त्वं यत् तव निजं विज्ञानम् अनुभवः,
तद्-आत्मिका स्व-प्रकाशता-शक्तिर् इत्य् अर्थः, तन् न भवेत्, तर्हि त्व्
अज्ञान-भिदा स्व-प्रकाशस्य तवानुभव-प्रकार एव मार्जनं शुद्धिम्
अवाप । सैव जगति पर्यवसीयते न तु तवानुभव-लेशोऽपीत्य् अर्थः
।

ननु प्राकृत-सत्त्व-गुणेनैष भवतु, किं निजेन ? इत्य्
आह---प्राकृत-गुण-प्रकाशैर् भवान् केवलम् अनुमीयते न तु
साक्षात्क्रियत इत्य् अर्थः । अथवा तव विज्ञान-रूपम् अज्ञान-भिदाया
अपमार्जनं च यन् निजं सत्त्वं तद् यदि न भवेन् नाविर्भवति तदैव
प्राकृत-सत्त्वादि-गुण-प्रकाशैर् भवान् अनुमीयते
त्वन्-निज-सत्ताविर्भावेण तु साक्षात्-क्रियत एवेत्य् अर्थः । तद् एव
स्पष्टयितुं तत्रानुमाने द्वैविध्यम् आहुः---*यस्य गुणः प्रकाशत* इति
। अस्वरूप-भूतस्यैव सत्त्वादि-गुणस्य त्वद्-अव्यभिचारि
सम्बन्धित्व-मात्रेण वा त्वद् एव प्रकाश्यमानता-मात्रेण वा
त्वल्-लिङ्गत्वम् इत्य् अर्थः । यथा अरुणोदयस्य
सूर्योदय-सान्निध्य-लिङ्गत्वं यथा वा धूमस्याग्नि-लिङ्गत्वम् इति तत
उभयथापि तव साक्षात्कारे तस्य साधकतमत्वाभावो युक्त इति भावः
।

तद् एवम् अप्राकृत-सत्त्वस्य तदीय-स्व-प्रकाशता-रूपत्वं येन
स्वप्रकाशस्य तव साक्षात्कारो भवतीति स्थापितम् । अत्र ये
विशुद्ध-सत्त्वं नाम प्राकृतम् एव रजस्-तमः-शून्यं मत्वा तत्-कार्यं
भगवद्-विग्रहादिकं मन्यन्ते ते तु न केनाप्य् अनुगृहीताः ।
रजः-सम्बन्धाभावेन स्वतः प्रशान्त-स्वभावस्य
सर्वत्रोदासीनताकृति-हेतोस् तस्य क्षोभासम्भवात् विद्यामयत्वेन
यथावस्थित-वस्तु-प्रकाशितामात्र-धर्मत्वात्, तस्य
कल्पनान्तरायोग्यत्वाच् च । तद् उक्तम् अपि अगोचरस्य गोचरत्वे हेतुः
प्रकृति-गुणः सत्त्वम् । गोचरस्य बहुरूपत्वे रजः । बहुरूपस्य
तिरोहितत्वे रजः । तथा परस्परोदासीनत्वे सत्त्वम् । उपकारित्वे
रजः । अपकारित्वे तमः । गोचरत्वादीनि स्थित्-सृष्टि-संहाराः
उदासीनत्वादीनि चेति ।

अथ रजो-लेशे तत्र मन्तव्ये विशुद्ध-पदवैयर्थ्यम् इत्य् अलं
तन्-मत-रजो-घट-प्रघट्टनयेति । पाद्मोत्तर-खण्डे तु
वैकुण्ठ-निरूपणे तस्य सत्त्वस्याप्राकृतत्वं स्फुटम् एव दर्शितम् ।
यत उक्तं प्रकृति-विभूति-वर्णनानन्तरम् ।

> एवं प्राकृत-रूपाय विभूतेर् रूपम् उत्तमम् ।
>
> त्रिपाद्-विभूति-रूपं तु शृणु भूधर-नन्दिनि ॥
>
> प्रधान-परम-व्योम्नोर् अन्तरे विरजा नदी ।
>
> वेदाङ्ग-स्वेद-जनित-तोयैः प्रस्राविता शुभा ॥
>
> तस्याः पारे पर-व्योम्नि त्रिपाद्-भूतं सनातनम् ।
>
> अमृतं शाश्वतं नित्यम् अनन्तं परं पदम् ॥
>
> शुद्ध-सत्त्व-मयं दिव्यम् अक्षरं ब्रह्मणः पदम् ॥ इत्य्-आदि ।

तद् एतत् समाप्तं शुद्ध-सत्त्व-विवेचनम् ॥३५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्र सत्त्व-शब्दस्य साक्षात्
तद्-आविर्भावे श्री-वसुदेव-देवक्याव् एव तात्पर्यतोऽवगम्येते ।
श्री-वसुदेवाद्य्-आख्यं सत्त्वं वपुर् इत्य्-आदि योज्यम् । तद् एव
रूप-प्रसङ्गेन नाम्नोऽपि स्व-प्रकाशत्वम् आहुः ॥३५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु केचिद् दार्शिनिका
मद्-वपुः प्राकृत-सत्त्व-मयम् एव मन्यन्ते ? तत्राहुः---सत्त्वम् इति ।
हे **धातः** ! **इदम्** इति तर्जन्या गर्भं लक्ष्यीकुर्वन्ति तव वपुर्
इदं **निजं सत्त्वं** शुद्धं सत्त्वं **न भवेच्** **चेत्**, किन्तु
प्राकृतम् एव सत्त्वं भवेत् । तदा **विज्ञानं** तथाभूतत्वेन सताम्
अनुभवः । **मार्जनं** लोपम् **आप** प्राप्तम् । महद्-अनुभव एवात्र
प्रमाणम् इत्य् अर्थः । विज्ञानं कीदृशं ? **अज्ञान-भित्**
अज्ञान-निवर्तकम् इति त्वद्-वपुषो विशुद्ध-सत्त्वत्वेन व्ज्ञान-मात्राद् एव
संसारो निवर्तत इति तादृश-विज्ञानस्य प्रामाण्यं नाशङ्क्यम् इति भावः
।

किं च, अत्र प्रमाणान्तरम् अप्य् अस्तीत्य् आहुः---**गुण-प्रकाशैर्**
गुणस्यातितेजस्वित्वाद्
अस्मद्-आदि-सर्व-मनः-प्रसादकत्व-प्रेम-प्रदत्वादेः प्रकाशैर् एव
**इदं** वपुर् **भवान्** एव, न मायेत्य् **अनुमीयते**, सम्प्रत्य्
अस्माभिर् अपीत्य् अर्थः । तथा हि---**यस्य च** यस्यैव **गुणः
प्रकाशते** चिन्मयत्वात्, न प्रकृतेर् जाड्यात्, प्रकाशोऽपि
प्रयोजक-सापेक्षत्वाच् च । **येन वा** शुद्ध-सत्त्वेनैव हेतुना
प्रकाशते, न तु प्राकृतत्वेन । अत एव वक्ष्यते---

> यस्यावतारा ज्ञायन्ते शरीरेष्व् अशरीरिणः ।
>
> तैस् तैर् अतुल्यातिशयैर् वीर्यैर् देहिष्व् असङ्गतैः ॥ \[भा।पु।
> १०.१०.३४\] इति ।

यद् वा, **इदं निजं सत्त्वं** शुद्ध-सत्त्वात्मकं तव वपुर् **न
भवेन्** नाविर्भवेच् **चेत्**, तदा **अज्ञान-भित्** **विज्ञानम्**
अपरोक्षानुभवो **मार्जनम् आप**, नाशम् एव प्राप्नुयाद् इत्य् अर्थः ।
किन्तु तदा **गुणानां** बुद्ध्य्-आदीनां **प्रकाशैर् भवान् अनुमीयते** ।
केवलम् अनुमीयेत एव अनुमान प्रकारम् आहुः---**यस्य गुणः प्रकाशते,
येन वा** बुद्ध्य्-अधिष्ठात्रा हेतुना बाह्यो गुणः प्रकाशते, स ईश्वर इति
॥३५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु, मद्-वपुः किं जडं
सत्त्वं ब्रूथ ? तत्राह---सत्त्वम् इति । हे धातः ! इदं सत्त्वं वपुश्
चेन् निजं विज्ञानं स्व-प्रकाश-संविच्-छक्ति-रूपं न भवेत् । कीदृशं
? अज्ञान-भिदा या विविधा ज्ञानस्य मार्जनं विनाशकं, तर्हि गुणस्य
सत्त्वस्य प्रकाशैर् भवान् अनुमीयेतैव, न तु साक्षात्क्रियेतेत्य् अर्थः ।

ननु कथं ममानुमानं तैः स्यात् ? तत्राह---यस्य गुणः प्रकाशते,
येन वा गुणः प्रकाशत इति । प्राकृतस्य सत्त्वस्य
त्वद्-अव्यभिचारि-सम्बन्धित्व-मात्रेण व्â त्वद्-एक- प्रकाश्यता-मात्रेण वा
तल्-लिङ्गम् इति यथारुणोदयस्य सूर्योदय-सन्निधि-लिङ्गत्वम् । यथा च
धूमस्याग्नि-लिङ्गत्वं, तथा च विज्ञान-रूपं सत्त्वं
संविच्-छक्ति-भूतं त्वद्-वपुर् न तु रजस्-तमः-सम्पृक्तं मायिकं
सत्त्वं तस्य विज्ञान-शब्दितत्वाभावात्, अन्योन्य-मिथुनाः सर्वे सर्वे
सर्वत्र-गामिनः इत्य्-आदि स्मृत्या मायिक-सत्त्वस्य
तत्-सम्पृक्तत्वाभिधानाच् च यद्यप्य् आत्मनो वपुर् न भिन्नः तथापि
विशेषाद् भेद-भानं सत्ता सतीत्य् आदिवत् ॥३५॥

**\॥।**

॥ १०.२.३६ ॥

**न नाम-रूपे गुण-जन्म-कर्मभिर्**

**निरूपितव्ये तव तस्य साक्षिणः ।**

**मनो-वचोभ्याम् अनुमेय-वर्त्मनो**

**देव क्रियायां प्रतियन्त्य् अथापि हि ॥**

**श्रीधर-स्वामी (भावार्थ-दीपिका) :** एवं तावद् भक्तानाम्
अभ्युदयापवर्गार्थं रूपाणि बिभर्षीत्य् उक्तं तान्य् अपि भजनीयानि
केवलं, न तु ज्ञातुं शक्यन्ते अन्नतत्वाद् अतर्क्यत्वाच् च मनो-वचसोर्
अगोचरत्वाद् इत्य् आहुः---न नाम-रूपे इति । **गुणाश्** च **जन्मानि** च
**कर्माणि** च तैर् **निरूपणार्हे** न भवतः । कुतः ? **अनुमेयं
वर्त्म** मार्गो यस्य तवेति । तत्रापि हेतुः---**तस्य साक्षिण** इति ।
न हि साक्षिणस् तत्त्वं मनो-वचो-गोचरम् इत्य् अर्थः । हे **देव** !
बहुधा द्योतमान ! **अथापि क्रियायाम्** उपासनादि-लक्षणायां त्वां
**प्रतियन्ति,** उपासकाः साक्षात् पश्यन्ति । **हि** प्रसिद्धिं सूचयति
॥३६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वोक्त-रीत्येत्य् एवं
पदार्थः । अभ्युदयः सम्पत्-सन्तत्य्-आदि-रूपः । अपवर्गो मोक्षः ।
अप्रतर्क्यत्वात् तर्काविषयत्वात् । अगोचरत्वाद् अविषयत्वात् ।
**अनुमेयम्** अनुमातुं योग्यं **वर्त्म** मार्गो यस्य, वर्त्म नेत्र-च्छदे
मार्गे इति मेदिनी । *तत्रापि* अनुमेय-वर्त्मत्वे । *तस्य* नाम-रूपस्य
। *इत्य् अर्थ* इति भावः । यद्यपि त्वं मनो-वचो-गोचरोऽ**थापि**,
तथापि ॥ विश्वनाथस् तु\॥। ॥३६॥

---------------------------------------------------------------------------------------------------------------------

क्द्- अस्तु तर्हि मत्त्व-योगो नित्य एव न त्व् ऐच्छिक इत्य् अत आह---**न
नाम** इति । **नाम** रूढं योगिकं च **रूपं** श्यामादि । **गुणः**
सौन्दर्यादिः । **कर्म** चरित्रं निग्रहानुग्रह-रूपम् । **जन्म**
शरीर-ग्रहणम् । सहार्थे तृतीया । **न निरूपितव्ये** निरूपयितुम्
अशक्ये । आर्षो णि-लोपः । नामादि-पञ्चकं तव वक्तुं न शक्यते ।
कुतः ? **साक्षिणः** त्वं हि तेषां साक्षी द्रष्टा द्रष्टुश् च
दृश्यत्वानुपपत्तिः । साक्षित्वम् एव कुतः ? इति चेत् तत्राह---**तस्य**
इति । तस्य समाधौ चिन्मात्रतया अनुभूयमानस्य अनुभूत-वाचित्वाच्
चास्य तच्-छब्दस्य यच्-छब्दानपेक्षा । यथा---

उत्कम्पिनी भय-परिस्खलितांशुकान्ता ।

ते लोचने प्रतिदिशं विदूरे क्षिपन्ति ॥

इत्य् आदाव् अनुभूतिम् अपह्नुवानं प्रत्याह\--**मन** इति । यतश् चाचेतने
मनो वचसो प्रसरतः स कश्चिद् अस्तीत्य् अनुमानम् । हे **देव** !
**अथापि** एवम् अपि **क्रियायां** षोडशोपचार-पूजायाम् । **प्रतियन्ति**
जानन्ति । वस्तुतस् त्वं सत्य् अपि त्वयि वागा चादि प्रवृत्त्य्-अर्थं
भक्ताः कल्पयन्तीत्य् अर्थः ॥३६॥ \[मु।फ। २.११\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गुणादिभिर् ये नाम-रूपे,
तत्र गुणैर् नाम---भक्त-वत्सल इत्य्-आदि । रूपं च श्यामसुन्दरादि ।
कर्मभिर् नाम श्री-गोवर्धनोद्धरण इत्य्-आदि । रूपं च
वेणु-वदन-त्रिभङ्ग-ललितेत्य्-आदि । जन्मभिर् नाम श्री-देवकीनन्दन
इत्य्-आदि । रूपं श्री-मत्स्यादि ।

यद् वा, गुणाः शास्त्राभ्यासादयः, कर्माणि सद्-आचारा यम-नियमादीनि वा,
जन्मानि सद्-विप्र-कुलोत्पन्नत्वादीनि, तैर् अपि निरूपयितव्ये न स्याताम् ।
तयोर् उपासनायां सत्यां प्रतियन्ति तयोर् माहात्म्यम् अनुभवन्ति, तत्र
विश्वसन्तीति वा । प्रतियन्ति त्वां नाम-रूपे वा । मनो-वचोभ्याम्
अनुमेयम् एव, न तु प्राप्यं वर्त्म-मार्गोऽपि यस्य, यतस् तस्य मनसो
वचसश् च साक्षिणः । एवं नाम-रूपयोर् अपि तादृशत्वम् अभिप्रेतम् ।
नाम-नामिनो रूप-रूपवतोर् अभेदात् क्रियायाम् उपासन-कर्मणि वर्तमानाः
। अन्यत् तैर् व्याख्यातम् ।

यद् वा, निरूपयितुं शक्ये न भवतस् तस्य कृपया साक्षात् स्वयम्
अवतीर्णस्यापि तव । अन्यत् समानम् ।

अथवा, एवं रूप-माहात्म्यम् उक्त्वा प्रसङ्गान् नाम्नोऽपि तादृशत्वम्
अभिप्रेत्य पूर्वोक्त-रूप-तयाम् अभिव्यञ्जयन्तो द्वयोर् अपि माहात्म्यम्
एकत्राहुः---नेति, निरूपयितव्ये न स्याताम् । प्रत्येकं निर्गुणत्वात्
सगुणत्वाच् च ।

नन्व् एकस्यैव निर्गुणत्वं स-गुणत्वं च दुर्घटं ? सत्यम्, उपासका
एव तद् बोद्धुं शक्नुवन्ति, नान्य इत्य् आहुः---देवेति । अन्यत् तथैव
॥३६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु नाम-रूपे खलु
मनो-मये एव स्यातां, कथं मद्-रूपस्य तादृशत्वं वर्ण्यते ? तत्राहुः
गुणादिभिर् ये **तव नाम-रूपे** ते **निरूपणीये** ज्ञेये यथार्थ्येन
अनुभावनीये न भवत इत्य् अर्थः । तत्र **गुणैर्** नाम
भक्त-वत्सल इत्य्-आदि, **रूपं** श्यामसुन्दरादि, **कर्मभिर्** नाम
श्री-गोवर्धनोद्धरण इत्य्-आदि, रूपं च
वेणु-नादन-त्रिभङ्ग-ललितेत्य्-आदि । **जन्मभिर्** नाम
श्री-देवकीनन्दन इत्य्-आदि । रूपं श्री-मत्स्यादि ।

यद् वा, **गुणाः** शास्त्राभ्यासादयः, **कर्माणि** सद्-आचारा
यम-नियमादीनि वा, **जन्मानि** सद्-विप्र-कुलोत्पन्नत्वादीनि, तैर् अपि
**निरूपणीये**, यतः मनसा तर्केण वचसा आप्त-वाक्येन च अनुमेयम्
अस्तीति निश्चीयम् एव न त्व् अनुभवितुं शक्यं वर्त्म
गुण-कर्मादि-लक्षणं प्राप्ति-साधनं यस्य तस्य तव तत्र च हेतुः
तस्य पूर्वोक्त-बुद्ध्य्-आदि-गुणस्यापि यः साक्षी साक्षाद् दर्शन-शक्तिमान् ।
अत एव तेनादृश्यस् तस्य तद्
अगोचर-विलक्षण-स्वरूप-माधुर्य-मय-गुणादेर् इत्य् अर्थः ।
वैपरीत्येन वा तयोर् हेतु-हेतुमद्-भावः । अतो गुणादीनाम्
अनिरूपणीयत्वात् ते अपि न निरूपणीये इति तथा साक्षि-सम्बन्धित्वेन
तयोर् अपि तादृशत्वम् । यद् उक्तं तच् च प्रमितम् एव
परमानन्दक-रूपेणाव्यतिरेकेण च विद्वद्-अनुभावात्, तद् अश्म-सारं
हृदयं बतेदं \[भा।पु। २.३.२४\] इत्य्-आदौ, रूपं यद् एतद्
अवबोध-रसोदयेन \[भा।पु। ३.९.२\] इत्य् आरभ्य, नातः परं परम
यद् भवतः स्वरूपं \[भा।पु। ३.९.३\] इत्य्-आदौ च क्रियायां
नाम-कीर्तन-रूप-ध्यान-लक्षणायां सत्याम् इत्य् अर्थः ।

प्रतियन्ति ते नाम-रूपे स्वरूप-माधुर्यादिना यथावद् अनुभवन्ति, तद्
उक्तं, भक्त्याहम् एकया ग्राह्यः श्रद्धयात्मा प्रियः सतां \[भा।पु।
११.१४.२१\] इति । अन्यत् तैः ।

तत्र भजनीयानि स्मरणाभासादिना यथा कथम्चिद् अनुवर्तनीयानि ज्ञातुम्
अनुभवितुम् अतर्क्य-स्वरूपादि-याथार्थ्यत्वात् तत्त्व-शब्देन नाम-रूपे
अप्य् अन्तर्भाविते तयोस् तत्-प्रकारत्वात् उपासनादीति उपासना मानसी
आदि-ग्रहणाद् बाह्या क्रिया च गृहीतेति ॥३६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न नामेति पूर्वोक्त-गुणस्य
साक्षिणः तथापि क्रियायां श्रवण-कीर्तनादि-लक्षणायां भक्तौ
प्रतिपत्ति-भक्तौ जातायां स्व-शक्त्यैव ते प्रकाशते इत्य् अर्थः । तद्
अश्म-सारं हृदयं बतेदं \[भा।पु। २.३.२४\] इत्य् आदेः, नाहं प्रकाशः
सर्वस्य \[गीता ७.२५\] इत्य्-आदेश् च ॥३६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न केवलम् एतद् रूपम् एव
ते विशुद्ध-सत्त्वात्मकम्, अपि तु एतस्य वाचकं नामापि, ते च
**नाम-रूपे** भक्त्यैवानुभवितुं शक्ये नान्यथेत्य् आहुः---नेति ।
**गुणैः** श्यामसुन्दर-कृपार्द्र-लोचनेति **कर्मभिः**
गोवर्धनोद्धरण-त्रिभङ्ग-ललितेति **जन्मभिर्**
नन्दनन्दन-वसुदेवनन्दनेति ये तव **नाम-रूपे** ते यद्यपि यथा
कथञ्चिद् वाच्य-ध्येये भवतस् तद् अपि **साक्षिणो** विषय-द्रष्टुर्
जीवस्य **निरूपितव्ये** साक्षाद्-अनुभवनीय-माधुर्ये न भवतः ।
तयोर् माधुर्याननुभव एव तद्-अननुभवः । यथा
पित्त-दूषित-रसन-जनेन चर्वितस्यापि मत्स्यण्डिका-खण्डस्य
स्वादालाभाद् अननुभव एव, एवं च
भक्ति-रहित-जीव-कर्तृकानुभवाशक्तेर् एव हेतोर् नाम-रूपयोर् द्वयोर्
अपि विशुद्ध-सत्त्वात्मकम् अवगतम् इति भावः ।

यद् वा, साक्षिण इति तवेत्य् अस्य विशेषणं, नाम-रूपयोः
स्वरूप-भूतत्वात्, न हि साक्षिणः स्वरूपं साक्षात् ज्ञातुं शक्नुवन्तीति
भावः । हे **देव** ! **अथापि** **क्रियायां**
त्वदीय-श्रवण-कीर्तनादि-भक्तौ सत्यां **प्रतियन्ति** नाम-रूपे साक्षाद्
अनुभवन्ति च । तेषाम् अनुभवस् त्व् अन्यैर् अनुमान-ज्ञेय इत्य् आहुः ।
मनसा क्षान्ति-मान-शून्यत्वादि-लिङ्गेन, मनोऽरविन्दाक्ष दिदृक्षते त्वां
\[भा।पु। ६.११.२६\] इत्य्-आद्य्-अनुराग-व्यञ्जक-वाक्येन **अनुमेयं वर्त्म**
प्रेम-भक्ति-योगो यस्य तस्य ॥३६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**
भक्तानुग्रह-खल-निग्रहायाविर्भावितानि रूपाणि नामानि च भाव्यान्य् एव
तेषाम् इयत्वालाभाय न प्रयतनीयम् अतर्क्यत्वाद् आनन्त्याच् चेत्य्
आशयेनाह---न नामेति साक्षिणस् तस्य तव गुणादिभिः सह नाम-रूपे
निरूपयितव्यः साकल्येन निर्णेतुः शक्ये न भवतः

> जन्म-कर्माभिधानानि सन्ति मेऽङ्ग सहस्रशः ।
>
> न शक्यन्ते\ऽनुसङ्ख्यातुम् अनन्तत्वान् मयापि हि ॥ \[भा।पु।
> १०.५१.३६\] इति वक्ष्यमाणात् ।

तत्र गुणाः सार्वज्ञ-सार्वैश्वर्य-भक्त-वात्सल्यादयः, जन्म
नन्दात्मज-वसुदेवसुतेत्य् आदि, कर्म पूतनावध-गोवर्धनोद्धरादि,
नाम गोविन्द कृष्णेत्य्-आदि, रूपं---श्यामसुन्दरेत्य्-आदि । एतानि सामस्त्येन
निरूप्याणि नेत्य् अर्थः । तथापि क्रियायां
श्रवण-स्मरणादि-विशुद्ध-सत्त्व-भक्तौ सत्यां त्वद्-उक्तास् तैः सह ते
प्रतियन्त्य् अनुभवन्तीत्य् अर्थः । तद्-इयत्ता तु लभ्या इति भावः ।
तव कीदृशस्येत्य् आह---मनसा वचसा चानुमेयं वर्त्म यस्य तार्किकास्
त्वां जगत्-कर्तारम् अनुभवन्ति भक्ताश् च साक्षात्-कुर्वन्तीत्य् अर्थः
॥३६॥

**\॥।**

॥ १०.२.३७ ॥

**शृण्वन् गृणन् संस्मरयंश् च चिन्तयन्**

**नामानि रूपाणि च मङ्गलानि ते ।**

**क्रियासु यस् त्वच्-चरणारविन्दयोर्**

**आविष्ट-चेता न भवाय कल्पते ॥**

**श्रीधर-स्वामी (भावार्थ-दीपिका) :** तस्माद् भक्यैव मोक्ष इत्य्
उपसंहरन्ति, शृण्वन्न् इति । अन्यान् अपि संस्मारयन् । क्रियासु
देवार्चनादि-कर्मसु ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्वोक्त-रीत्येत्य् एवं
पदार्थः । अभ्युदयः सम्पत्-सन्तत्य्-आदि-रूपः । अपवर्गो मोक्षः ।
यस्माद् उपासकास् त्वां साक्षात् पश्यन्ति तस्माद् धेतोर् इत्य् अर्थः ।
भक्त्यैव भक्ति-द्वारेणैव । एव-शब्दो भक्तिं विना
मोक्ष-हेतु-ज्ञानासिद्धिम् आह । तद् वक्ष्यति---

> श्रेयः शृतिं भक्तिम् उदस्य ते विभो
>
> क्लिश्यन्तिं ये केवल-बोध-लब्धये ।
>
> तेषाम् असौ क्लेशल एव शिष्यते
>
> नान्यद् यथा स्थूल-तुषावघातिनाम् ॥ इति ॥३७॥

---------------------------------------------------------------------------------------------------------------------

क्द्- ननु नामादेर् अवास्तवत्वेऽकिञ्चित्-करत्वं स्यात् ?
तत्राह---**शृण्वन्न्** इति । **संस्मरयन्न्** अन्यैः **रूपाणि** चेति
च-काराद् गुण-कर्म-जन्मानि च । **आविष्टत्वम्** अवस्थान्तराविष्कारः,
**भवः** संसारः । अवास्तवस्यापि सत्यार्थ-हेतुत्वं रज्जु-सर्पादेर्
इव भयादि-हेतुत्वम् इत्य् अर्थः । तस्मात् सिद्धम् अस्योपास्यतमत्वम्
॥३७॥ \[मु।फ। २.१२\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्-तद्-उपासक एव
परम-कृतार्थो भवतीत्य् आहुः---**शृण्वन्न्** इति । श्रवणादीनां विकल्पो
ज्ञेयः, मङ्गलानि परम् अशृण्वन्न् इति । श्रवणादीनां विकल्पो ज्ञेयः,
मङ्गलानि पर-सुखात्मकानीति स्वतः पुरुषार्थतोक्ता । अत एव क्रियासु
निजाशेष-कर्मसु वर्तमानो यः, सोऽपि त्वच् चरणारविन्दयोर्
आविष्ट-चित्तः परमासक्तो भवति । यद् वा, य इत्य् अस्य पूर्वेणान्वयः,
यः शृण्वन् भवतीत्य् अर्थः । त्वच् चरणारविन्दयोः क्रियासु
श्रवणादि-कर्मस्वाविष्ट-चित्तो भवति । युष्माद् इति ततश् च समञ्जसम्
एव । अतो भवाय संसाराय न कल्पते---तत्-कारणे विद्यमानेऽपि
तद्-योग्या न स्याद् इत्य् अर्थः । एवम् आनुसङ्गिक-न्यायेन स्वत एव
संसार-निवृत्तिर् उक्ता ॥३७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तत् क्रिया चेत्
तद्-अनुभवस्य हेतुस् तर्हि कथं प्रथमत एव स न स्यात् ?
उच्यते---अस्त्य् अत्र नानापराधमयी संसार-वासना प्रतिबन्धिनी सा च
तदा वृत्त्यैवापगच्छतीत्य् आहुः---**शृण्वन्न्** इति । श्रवणादीनां
विकल्पो ज्ञेयः, मङ्गलानि सर्व-दुःख-निवर्तकत्वात्
परम-सुखात्मकत्वाच् चेति भावः । अतः स्वतः पुरुषार्थतोक्ता अत एव
क्रियासु निजाशेष-कर्मसु वर्तमानो यः सो\ऽपि त्वच्-चरणारविन्दयोर्
आविष्ट-चित्तो भूत्वा । यद् वा, य इत्य् अस्य पूर्वेणान्वयः । यः शृण्वन्
भवतीत्य् अर्थः । तच् चरणारविन्दयोः क्रियासु श्रवणादि-कर्मसु
आविष्ट-चित्तः यद् वा, क्रियासु तत्-तल्-लीलासु युष्मद् इति पाठश् च क्वचित्
ततश् च समञ्जसम् एव । अतो भवाय संसाराय न कल्पते तत्-कारणे
विद्यमाने\ऽपि नद्-योग्यो न स्यात् तद्-वासना-रहितो भवतीत्य् अर्थः
॥३७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्मात् तत्-तद्-उपासक एव तत्र
तत्राविष्ट-चित्तो भवति, भवाय च न कल्पते, नान्य इत्य्
आहुः---शृण्वन्न् इति । क्रियासु व्यवहारिकीष्व् अपि वर्त्तमानः ॥३७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, नाम-रूपयोः
श्रवनादिभिर् अभ्यास एवानुभवे कारणम् इत्य् आहुः । शृण्वन्न् इति क्रियासु
स्व-दैहिक-व्यापारेषु वर्तमानो ऽपि न भवाय कल्पते किन्तु
भवद्-अनुभवाय कल्पते ॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** किं च, नामरूपयोर्
[उञ्चारण]{।मर्क्}-स्मरणाभ्यास एव कार्यो नतु तयोरियत्तालाभाय यत्न
इत्य् आह---क्रियासु लौकिकीष्व् अपि स्थितो जनो भवाय न कल्पते किन्तु
मुच्यते एवेत्य् अर्थः ॥३७॥

**\॥।**

॥ १०.२.३८ ॥

**दिष्ट्या हरेऽस्या भवतः पदो भुवो**

**भारोऽपनीतस् तव जन्मनेशितुः ।**

**दिष्ट्याङ्कितां त्वत्-पदकैः सुशोभनैर्**

**द्रक्ष्याम गां द्यां च तवानुकम्पिताम् ॥**

**श्रीधर-स्वामी (भावार्थ-दीपिका) :** विशेषतः श्री-कृष्णावतारम्
अभिनन्दन्ति, दिष्ट्येति । दिष्ट्या भद्रम् । तव पदः पाद-भूतायाः ।
ईश्वरस्य तव जन्म-मात्रेणापनीत एव । किं च त्वत्-पदकैः कोमलैः
पदैः सु-शोभनैर् वज्राङ्कुशादि-शुभ-लक्षणैः गां पृथ्वीं द्यां
स्वर्गं च तव त्वयानुकम्पिताम् ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विशेषतः तृतीयार्थे तसिः
। अभिनन्दन्ति श्लाघन्ते दिष्ट्येत्य् अव्ययं भद्रे । पदः पाद-भूतायाः
कार्याकारणाभेदाभिप्रायेण वा पद्भ्यां भूमिः इति पद इत्य् उक्तम् । भूः
पादौ द्यौ शिरः इत्य् उक्तेः । अपनीतोऽपास्त एव अधुनैव कंसादीन् हतान्
जानीम् इत्य् आह---भारः कंसादि-हेतुकस् तवावतार-मात्रेणैवाद्य नीत
इदं विज्ञापनचातुर्यं देवानां ज्ञेयम् अन्यद् अपि सुखम् अनुभविष्याम इत्य्
आह---किञ्चेति । त्वत् पदकैः तव कोमलैः पादैर् इह पद-शब्दात्
कोमलेर्थे बाहुलकात्कः । सुष्ठु शोभनानि शोभाकराणि वज्रादीन् एषु
तैः । यद्य् अपि मया हतांस् त्वं जहि मा व्यथिष्ठाः इति रीत्या तव
जन्मनैव भारोपनीतस् तथापि बहिस् तल् लीला-दर्शनार्थम् अस्माकम् इयं
प्रार्थनानि । द्यां स्वर्गम् सुर-लोको द्योदिवौ इत्य् अमरः । कदाचित्
पारिजात-हरणाद्य् अर्थं तत्र गतस्य पारिजात-परागादिषु पदानाम्
उदयात् स्वर्गम् अपि पदाङ्कितं द्रक्ष्याम इत्य् अर्थः । अनुकम्पा जाता
यस्येति ताम् । जातार्थे इतच् ॥३८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दिष्ट्या---एतद् भद्रं
जातम् । किं वा, अस्माद् ऋशानां भाग्येनेत्य् अर्थः । अस्या भारार्तायास् त्वद्
अवतारेण परम-धन्यत्वं प्राप्ताया वा, पद इति पद्भ्यां भूमेरु
उत्पत्त्या, तत्र च कार्य-कारणयोर् अभेदाभिप्रायेण ।
अतएवाग्रेऽक्रूर-स्तुतौ अग्निर् मुखं तेऽवनिरङ्घः इति\[भा।पु
१०.४०.१३\] । जन्मना श्री-देवक्याम् अवतार-मात्रेण भारः
कंसादि-हेतुकोऽपनीतो दूरी-कृतः । इदं तद् विज्ञापन-चातुर्यम् । यद्
वा, भारः पाप-लक्षणोऽपनीत एव---दुष्टानाम् अपि तत्-तत्-सद्-वुद्ध्याद्य्
उत्पत्तेः । एवं भार-हरणाद्धरे इति सम्बोधनं
निज-पदाव्ज-भारापनयनेन भक्तानाम् अस्माद् ऋशां हितं कृतम् एवेति
प्रयोजनम् एकं सिद्धम्, किन्त्व् अस्माकं परम-हितकारि-विचित्र-क्रीडया
सर्व-लोक-कृतार्थी-करणम् एव मुख्य-प्रयोजनं कार्यम् इत्य्
आशयेनाहुः---दिष्ट्याङ्किताम् इति । अल्पार्थे क-प्रत्यः प्रदानां
सुकोमलत्वं वोधयति । ङ्किताम् अलङ्कृताम् इत्य् अर्थः । द्याम्
अनुकम्पिताम् इति दैत्यवधादिना, तत्रत्यानां हिताचरणात् । यद् वा,
विशेषण-द्वयम् इदं द्वयोर् एव ज्ञेयम् । ततश् चाङ्कितत्वेनैव
भक्ति-विस्तारणादिना वानुकम्पितां गां द्यामङ्किताम् इति कदाचित्
पारिजात-परागादिषु पदानाम् उदयात् ॥३८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दिष्ट्या एतद्भद्रं जातम्
अस्मादृशानां भाग्येनेत्य् अर्थः । अस्याः भारार्त्तायाः स्वदवतारेण
परमधन्यत्वं प्राप्ताया वा पद इति पद्ध्यां भूमेरुत्पत्त्या
कार्यकारणयोरभेदाभिप्रायेण पद्भ्यां भूमिः इति श्रुतेः अत
एवाप\ऽकूरस्तुतौ अग्निर्मुखं ते\ऽवनिरङ्घ्रिः इति जन्मना
श्रीदेवक्यामवतारमात्रेण भारः कंसादिहेतुकः अपनीतः दूरीकृतः इदं
तद्विज्ञापनचातुर्यम् एवं भारहरणाद्धरे इति सम्बोधनं
निजपदाब्जव्यपदेशसौभाग्यभाजनपृथिवीभारापनयनेन
भक्तानामस्मादृशां भुवो\ऽपि हितं कृतमेवेति प्रयोजनमेकं सिद्धम् ।
किन्तु अस्माकं तस्याश् च परमहितकारिविचित्रक्रीडया
सर्वलोककृतार्थीकरणम् एव मुख्यप्रयोजनं
कार्यमित्याशयेनाहुः---दिष्ट्याङ्किताम् इति । अल्पार्थे कप्रत्ययः
द्वापरान्तोचितनराकृतित्वेन महाशरीरिणां तेषां देवानां तादृशदृष्ट्या
किंवा दयार्थे सुकोमलत्वस्फुरणात् अङ्किताम् अलङ्कृताम् इत्य् अर्थः ।
द्यामनुकम्पिताम् इति दैत्यवधादिना तत्रत्यानां हिताचरणात् । यद् वा,
विशेषणाद्वयमिदं द्वयोरेव ज्ञेयम् । ततश् च अङ्कितत्वेनैव
भक्तिविस्तारणादिना वा\ऽनुकम्पितां गां द्यामङ्किताम् इति कदाचित्
पारिजातहरणार्थं तत्र गतस्य पारिजातपरागादिषु पदानामुदयात्
॥३८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भरावतरणमवश्य
कर्तव्यम् इति भङ्ग्या ज्ञापयन्ति । "दिष्ट्येति पदः पदजन्यायाः
पद्भ्यां भूमिरि"ति श्रुतेः । भावः अपनीतः अधुनैव
कंसजरासन्धादीन् हतान् जानीम इति भावः । पदकैः सुकुमारैः पदैः
सुशोभनैर्ध्वजवज्रादि मङ्गलचिह्नवद्भिः । गां पृथिवीं द्यां
स्वगञ्च ॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**
भूमेर्भारो\ऽवश्यमपनेय इति भङ्ग्या निवेदयन्ति भवतः
पदःपद्भ्यां भूमिम् इति श्रुतेः पादोद्भूतया भूमेर्भारापनीत इति
दिष्ट्या भद्रमेतत् अद्यैव कंसादीन् हतान् जानीम इति भावः ।
त्वत्पदकैः सुकोमलैर्व्यजवज्राङ्कुशादिचिह्नसुशोभनैर्गां भूमिं द्यां
स्वर्गं चाङ्कितां इक्ष्यामः ॥३८॥

**\॥।**

॥ १०.२.३९ ॥

**न तेऽभवस्येश भवस्य कारणं**

**विना विनोदं बत तर्कयामहे ।**

**भवो निरोधः स्थितिर् अप्य् अविद्यया**

**कृता यतस् त्वय्य् अभयाश्रयात्मनि ॥**

**श्रीधर-स्वामी (भावार्थ-दीपिका) :** तव जन्मना भारोऽपनीत इत्य्
उक्त्या ममापि किं जीववत् संसार उक्तो न हि न हीत्य् आहुः, नेति । वत
हे ईश, असंसारिणस् ते जन्मनः कारणं क्रीडां विना न तर्कयामः । किं
च हे अभयाश्रय, न भयम् आश्रयत, इति तथा तत् सम्बोधनम् । हे
नित्य-मुक्तेत्य् अर्थः । तव जन्म-कारणं नास्तीति किं वक्तव्यम्, यतो
जीवात्मन्य् अपि भवादयस् त्वयि विषये या अविद्या तया कृता न परमार्थः
सन्तीति ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जीववज् जन्माद्य् उक्तेः
कुपितम् इव प्रसादयतां संभ्रमान्न् अहिनहीति द्विरुक्तिः । नेति । बत
हे ईश बतामन्त्रण-सन्तोष-खेदानुक्रोश-विस्मये इति मेदिनी । बत
संबुद्धौ ज्ञेयोत्र त्वयि विषये याविद्या तथा कृताः जीवस्यापि वस्तुतस्
त्वद् रूपत्वात् त्वद् अज्ञान-कल्पिता इत्य् आह-न परमार्थत इति ॥३९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न भवः संसारो
भक्तानाम् अपि जगताम् अपि वा यस्मात् तस्य, बत हर्षे । अन्यत् तैर्
व्याख्यातम् । यद् वा, दुष्ट-वधादिना भार-हरणम् अपि त्वत् क्रीडैवेति
।

अथवा ननु, भू-भार-हरणार्थम् अवतीर्णस्य दुष्ट-वधादि-प्रयासेन
सा विचित्र-क्रीडा कथं सिध्योदित्य् अत्राहुः---नेति । यत आत्मनि
साक्षाद्भूते, न तु किञ्चिद्-व्यवहिते त्वयि वर्तमानया-विद्यया माययैव
सृष्ट्यादयः कृता भवन्ति, आत्मनीत्य-विद्यायास् तत्र शक्तिः सम्भाविता,
अतो दुष्ट-वधादिकं तव कियद् एतत् प्रयोजनम् इति भावः । यद् व,
युष्मत् प्रार्थनया भू-भार-हरणायावतीर्णोऽस्मीति तद् एव कार्यम्, किम्
अन्य-क्रीडयेत्यत्राहुः---नेति । गोकुलादि-क्रीडार्थम् अवतीर्णत्वात्
तत्-क्रीडावश्यं कर्येति भावः । अन्यत् समानम् ।

यद् व, ननु, सृष्ट्याद्या महा-लीला वर्तन्ते, तद् अपेक्षया कोऽयं विनोदो
नाम ? तत्राहुः---भव इति । आत्मनि जीवे विषये निमित्ते
वा---जातावेकत्वम् । भवादयोऽविद्ययैव, ते मायिकाः । अयं च सत्य
एवेत्य् अर्थः । एवं रूप-लीलानां सच्चिदानन्द-रूपताभिप्रेता ॥३९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न भवः संसारो भक्तानां
जगतामपि वा यस्मात्तस्य बत हर्षे अन्यत्तैः । यद् वा,
विनोदमात्रार्थत्वे हेतुः हे अभय ! यतः सर्वाश्रयात्मनि त्वय्याश्रित्य
वर्तमाना या अविद्याविद्याख्यायाश्चिच्छक्तेरितरा माया तयैव नित्यं
भवादयः कृता वर्तन्ते ततस्तदन्तःपातिपालनमात्रार्थं नायं
स्वस्वरूपेण प्रयत्नविशेषो युक्त इति विनोदं विना कारणान्तरं न
तर्कयामह इत्य् अर्थः । दुष्टवधार्थप्रयत्नश् च सभयस्यैव
सम्भवतीति तदेवं विनोदस्य स्वरूपा\ऽनुबद्धत्वेन सृष्ट्यादिलीलाभ्यो
महान् विशेषो दर्शितः । अत एव नागपत्नीभिर् उक्तम् ।
अव्याकृत-विहारायेति, अत एव अजित-रुचिर-लीलाकृष्ट-सारम् इत्य्-आदिकानि
श्रीशुकादीनामपि विशेषणानीति ॥३९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अस्मद्-विज्ञापितः
अस्मद्-आदि-पालनार्थम् अवतीर्णोऽसीत्य् अस्माकम् अभिमान एव केवलं वस्तुत
स्त्वं स्वैर-जन्म-कर्म-लीलोऽसीत्य् आहुः । नेति अभवस्य अजन्मनः
भवस्य प्रादुर्भावस्य यत आश्रयात्मनि त्वयि त्वाम् आश्रित्य वर्तमाना या
अविद्या माया तयैव भवादयो जगत्-सृष्ट्य्-आदयः कृता इत्य् अर्थः ।
नास्ति भयं यत इति तत् स्मरणाद् एव कंसाद्यसुरभयं निवर्तते ।
तत् वधार्थं तव स्वयम् एवाविर्भूयोद्यमो न घटत इति भावः ॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**
अस्मदभ्यर्थनयास्मदादिरक्षार्थमवतीर्णो\ऽसीत्यस्माकमभिमान एव
केवलं वस्तुतस्तु स्वतन्त्रस्य तवानन्दरूपा क्रीडैवेयम् इत्य् आह---न
ते इति । हे ईश! ते भवस्य देवक्यामाविर्भावस्य कारणं वयं न च
तर्कयामहे किन्तु विनोदं विनेति जगत्सर्गादौ लीलैव कारणं न
त्वन्यत् किमपीत्याह---सत्रकारः लोकवत्तु लीलाकैवल्यम् इति ।
कीदृशस्येत्य् आह---अभवस्येति अपूर्वदेहयोगौ भवस्तद्रहितस्य
पूर्वसिद्धदेहस्यैव प्राच्यामिन्दोरिव देवक्यां प्रादुर्भवत इत्य् अर्थः
। यत आश्रयात्मनि त्वयि त्वामाश्रित्य विद्यमानया अविद्यया मायया
भवादयो जीवानां कृताः हे अभय भयनिवर्तक! यद्विचिन्तनाद् एव
कालभयमपि निवर्तते तत्र त्वयि कः सो वराक इति भावः ॥३९॥

**\॥।**

॥ १०.२.४० ॥

**मत्स्याश्व-कच्छप-नृसिंह-वराह-हंस-**

**राजन्य-विप्र-विबुधेषु कृतावतारः ।**

**त्वं पासि नस् त्रि-भुवनं च यथाधुनेश**

**भारं भुवो हर यदूत्तम वन्दनं ते ॥**

**श्रीधर-स्वामी (भावार्थ-दीपिका) :** प्रस्तुतं प्रार्थयन्ते,
मत्स्याश्वेति । नोऽस्मांस् त्रि-भुवनं चान्यदा यथा पासि तथाधुनापि
पाहीति वन्दनं ते इति च वदन्तः सर्वे शिरोभिः प्रणमन्ति ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रस्तुतं
भू-भार-निराकरणम् । अन्यदा इदानीन्तन-कालाद् अन्यस्मिन् काले । अश्वो
हयग्रीवः । विप्रो जामदग्न्यः । विबुधो यज्ञः । कृतोऽवतारो येन स
तथा । वयं तु तव नतिं विना किञ्चिद् अपि प्रतिकर्तुं न क्षमाः इत्य्
आहुः-वन्दनम् इति । यदव उत्तमा उद्गत-क्लेशा येन स तथा
तत्-संबुद्धौ तवाविर्भावेण यदूनां क्लेशो नङ्क्ष्यत्यतो
झटित्याविर्भवेति संबुद्ध्य् अभिप्रायः ॥४०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मत्स्याश्वेत्य् आदि ।
मत्स्यादिषु कृतारतारः सन् त्रिभुवनं नो\ऽस्मान् अपि पासि, हे ईश !
अधुना त्वं साक्षात् स्वयम् अवतीर्ण सन् भुवो भारं हरेत्य् अस्य
सर्वेश्वरेश्वरतं प्रतिपादितम् ॥४०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे ईशेति तत्र सामर्थ्यं
दर्शयन्ति । हे यदूत्तमेति अधुना श्री-कृष्ण-रूपत्वेन साक्षाद्
भगवत्त्वात् पूर्वतो विशेषेण पालनं कर्तव्यम् इति भावः, अतएव
भारं हरेति । अन्यत् तैर् व्याख्यातम् । यद् वा, यथा पासि,
तथाधुनापि पास्यसि किम् ?----काक्वा, ततोऽधिकं पाहीत्य् अर्थः । तद्
एवाभिव्यञ्जयन्ति---भुवो भारं हरेति, श्री-नृसिंहाद्य् अवतारे त्वया
हतानाम् अपि हिरण्य-कशिपु-कालनेति-प्रभृतीनां पुनर् अत्र जन्मना भुवो
भारो भवत्य् एव, अधुना तथा विधेति, यथा तेषां पुनर् आवृत्तिर् न
स्याद् इति भावः ।

नन्व् एवं, दुष्टानां मुक्ति-दानम् अयोग्यम् इत्य् आशङ्क्य तद् अर्थः सकाकु
प्रणमन्ति---यदूत्तमेति । अन्यत् समानम् । गूढोऽयम्
अभिप्रायः---अपुनर् आवृत्ति-मोक्षाप्त्या तेषां दुष्टानां कदाचिद् अपि
दर्शनादिकं न भावीति भक्तानाम् अस्मादृशां परम-हितम् एव सिद्धम् इति
। यद् व, ते तव बन्धनं जगत्-कर्तृक-भजनं यथा स्यात् तथा
दुष्ट-वधादिना भूवो भारं हर । किं वा, ते त्वदीयानां यदूनां
यदु-प्रधान-भक्तानाम् उत्तम-बन्धनं यथा स्यात्, दुष्टानाम्
अत्यन्ताभावेनैव प्रेम-भक्ति-सिद्ध्यात्यन्ताभाव-लक्षणो मोक्षस् तान्
प्रति दातुं योग्य एवेति भावः ॥४०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे ईश ! इति तत्र सामर्थ्यं
दर्शयन्ति हे यदूत्तम ! इति अधुना श्री-कृष्णरूपत्वेन
साक्षाद्भगवत्त्वात् पूर्वतो\ऽपि विशेषेण पालनं कर्त्तव्यम् इति भावः ।
अत एव भारं हरेति यद्यपि मया हतांस्त्वं जहि मा व्यथिष्ठाः इति
रीत्या तव जन्मना भारो\ऽपनीत इत्युक्त्यैव तत्प्रार्थना विशेषतो
लब्धा तथापि पुनर्बहिस्तल्लीलादर्शनार्थमत्युकण्ठयेवेदमुक्तम् इति
ज्ञेयम् । अन्यत्तैः यद् वा, यथा पासि तथा\ऽधुनापि पासि पास्यसि काक्वा
ततो अधिकम् एव पास्यसीत्य् अर्थः । तदेवाभिव्यञ्जयन्ति भुवो भारं
हरेति श्रीनृसिंहाद्यवतारे त्वया हतानामपि
हिरण्यकशिपुकालनेमिप्रभृतीनां पुनरत्र जन्मना भुवो भारो
भवत्येव अधुना तथा विधेहि यथा तेषां पुरावृत्तिर्न स्यात् येन
भक्तानामस्माकं तादृशदुष्टादर्शनेन च परमहितं स्यादिति भावः ।
नन्वेवं दुष्टानां मुक्तिदानमयोग्यमित्याशङ्क्य तदर्थं सकाकु
प्रणमन्ति यदूत्तमेति अन्यत् समानम् ॥४०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अप्य् अस्माकम् अधीराणां
बहुधैवावगत-चरं वैकल्यम् अवगम्यतां चेत्य् आहुः---मत्स्याश्वेति ।
तथैव भूवो भावं हरेति भू-भार-हरणम् एव सम्प्रत्य् अस्माकं
पालनम् इति भावः । वन्दनं ते इति वदन्तः सर्वे शिरोभिः प्रणमन्ति
॥४०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तथाप्य् अधीराणाम् अस्माकं
विज्ञापनम् अवधारयेत्य् आह---मत्स्येति, अश्वेषु हयग्रीवः, राजन्येषु
रामचन्द्रः, विप्रेषु परशुरामः, विबुधेषु वामनः, त्वं नस्
त्रिभुवन-पतीन् त्रिभुवनं च यथा सर्वदा पासि तथाधुना भुवो
भारं हरेति पूर्णस्य ते नतिर् एव पूजेत्य् आह---वन्दनं ते इति
वदन्तः शिरोभिः प्रणेमुः ॥४०॥

**\॥।**

॥ १०.२.४१ ॥

**दिष्ट्याम्ब ते कुक्षि-गतः परः पुमान्**

**अंशेन साक्षाद् भगवान् भवाय नः ।**

**माभूद् भयं भोज-पतेर् मुमूर्षोर्**

**गोप्ता यदूनां भविता तवात्मजः ॥**

**श्रीधर-स्वामी (भावार्थ-दीपिका) :** देवकीं प्रत्य् आहुः, दिष्ट्येति ।
नोऽस्माकं भवायोद्भवाय साक्षात् परः पुमांस् ते कुक्षिं गतः अतो भयं
मा भुद् इति ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्र्त्य् आहुः---सान्त्वयामासुः
। यदूनाम् अंशेनापि भोजपतेः कंसस्य सकाशाद् भयं मा भूत् किं
हर्यवतारेण सर्वं तेषां भयं नष्टं भविष्यतीति । यद् वा, योशेनः
परः पुमान् प्रकृतीक्षण-कर्ता पुरुषः स साक्षाद् इति सम्बन्धः ।
अन्यथा कृष्णस्तु भगवान् स्वयम् इत्य् उक्ति-रसमञ्जसा स्याद् इति भावः ।
हे अम्बेति । भगवन् मातृत्वेन परमवन्द्यत्वात् । यद्य् अपि मनस्तो
दधारेयुक्तं तथापि मातरि कुषिगत इति तथैव वक्तुं योग्यत्वाद्
उक्तम् । अंशेन श्री-बदेवेन तस्यापि तस्यां जन्म प्रकाशितम् इति यद्
वांशेन मत्स्यादिना योऽस्माकं भवाय भवेत् स एव साक्षात् ते कुक्षिगत
इति दिष्ट्या ।

ननु, कंसस्य दुश्चेष्टाभरेण बिभेमि तत्राहुः---मुमूर्षोर् इति ।
निकटापातमृत्युत्वाद् एवं चेष्टत इति भावः । ते भयं मा भूत्त्वं
भयं मा कुर्वित्य् अर्थः ॥४१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** दिष्ट्येत्य् आदि । हे
अंब मातः ! देवः परो भगवान् साक्षात् स्वयम् एव ते तव कुक्षिं गतं
कुक्षिं गतः कुक्षि-प्रविष्टः, यः खल्वंशेन भवायनो भवो
विश्वमयनं यस्यांशेन पुमान् पुरुषावताः, अतो भोज-पतेः सकाशाद्
भयं मा भूत् । यद् वा, नो\ऽस्माकं भवाय वृद्धये साक्षात् भगवान् ते
तव कुक्षिं गतः, अंशेन पुरुषः पुरुषावतारो यस्यांशे इत्य् अर्थः ।
अतः परः परात्परः ॥४१॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् अन्यैर् अलक्ष्यमाणा
देव्याः श्री-भगवन्तं स्तुत्वा तेनैवातिविस्मितां श्री-देवकीम्
आश्वासयन्ति---दिष्ट्या[ंब्]{।मर्क्}एति, हे मातर् इति भगवन् मातृत्वेन
परम-वन्द्यत्वात् यद्य् अपि मनस्तो दधारेत्य् उक्तम्, तथापि कुक्षिगत
इति स्नेह-विशेष-जननार्थं तव पुत्र इत्य् अर्थः । भक्त-वात्सल्येन
स्नेहभर-जननार्थं कुक्षि-प्रवेशोऽपि भगवत्तया विकारादि-दोषाभाव
एवेति सिद्धान्तेऽपि विरोधो न स्यद् एव । परः पुमान् पुरुषोत्तमः
परमेश्वर इत्य् अर्थः । तत्र च साक्षात् स्वयम् एव, न त्व् अंशादिना,
अत एव भगवान् सर्वैश्वर्य-युक्तोऽंशेन श्री-बलदेवेनेति तस्यापि
तस्यां जन्म प्रकाशितम् इति । ज्ञेयम् । यद् वा, योऽंशेन
मत्स्याश्व-कच्छपादिना नोऽस्माकं भवाय भवेत्, स एव साक्षात् ते कुक्षिं
गत इति यद् एतद् दिष्ट्या । नः इति श्री-देवकी-वसुदेवादीन् अप्य्
आत्मीयत्वेन गृह्नन्ति ।

ननु, कंसस्य दुश्चेष्टाभरेण विभेमि ? तत्राहुः---मुमूर्षोर् इति
निकटायात-मृत्युत्वाद् एवं चेष्टत इति भावः ।

ननु, न जाने तावद् एव किम् अनिष्टं स्याद् इति ? तत्राहुः---गोप्तेति,
यदूनां सर्वेषां अपि, किं पुनस् तव वसुदेवादीनाम् एवेत्य् अर्थः । एवं
नित्यम् एव देवास् तां स्तुवन्तीति ज्ञेयम् । तथा च श्री-विष्णु-पुराणे---

> अदृष्टाः पुरुषैः स्त्रीभिर् देवकीं देवता-गणाः ।
>
> विभ्राणां वपुषा विष्णुं तुष्टुवुस् ताम् अहर्निशम् ॥ इति ।\[वि।पु।
> ५.२.६\] ॥४१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवमन्यैरलक्ष्यमाणा देवाः
श्रीभगवन्तं स्तुत्वा तेनैवातिविस्मितां
श्रीदेवकीमाश्वासयन्ति---दिष्ट्याम्ब ! इति हे मातरिति भगवन्मातृत्वेन
परमवन्द्यत्वात् यद्यपि मनस्तो दधारेत्युक्तं तथापि कुक्षिङ्गत इति
मातरि तस्यां तथैव वक्तुं योग्यत्वादुक्तं परः पुमान्
परमपुरुषोत्तम इत्य् अर्थः । तत्र साक्षात् स्वयम् एव न त्वंशादिना
अत एव भगवान् सर्वैश्वर्ययुक्तः अंशेन श्रीबलदेवेनेति तस्यापि
तस्यां जन्म प्रकाशितम् इति ज्ञेयं न इति
साक्षात्तदङ्गविशेषयोर्युवयोर्भवायेति किंवक्तव्यमपि तु
तत्प्रजानामस्माकमेवेत्य् अर्थः । यद्वा, अंशेन मत्स्याश्वादिना यो\ऽस्माकं
भवाय भवेत् स एव साक्षात्त कुक्षिं गत इति यत् एतद्दिष्ट्या । ननु,
कंसस्य दुश्चेष्टाभरेण विभमि तत्राहुः---मुमूर्षोरिति ।
निकटायातमृत्युत्वादेवं चेष्टत इति भावः । ते भयम्माभूत्त्वं
भयमाकुर्वित्य् अर्थः । ननु, न जाने तावद् एव किमनिष्टं स्यादिति
तत्राहुः---यदूनां सर्वेषामपि किम्पुनस्तव श्रीवसुदेवादीनां वा तस्य
स्वस्य वेत्य् अर्थः । एवं नित्यम् एव देवास्तां स्तुवन्तीति ज्ञेयं तथा
च विष्णु-पुराणे---

> अदृष्टाः पुरुषैः स्त्रीभिर् देवकीं देवता-गणाः ।
>
> बिभ्राणां वपुषा विष्णुं तुष्टुवुस् ताम् अहर्-निशम् ॥४१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** योऽंशेन मत्स्यादिनाऽस्माकं भवाय
स साक्षात् स्वयम् एवेति कुक्षिं गत इति पूर्वे मनस्तो दधारेत्य् अप्य् उक्तम्
। तत एक-वाक्यतानुरोधेनायम् अर्थः---यद्यपि
तदीय-प्राचीन-तादृश-प्रेम-याच्ञा-वशतया कुक्षिं प्रविष्ट एव, तथापि
कुक्ष्य्-आदि-द्रव्यं भगवतोऽवरोधकं न स्यात्, किन्तु प्रेमैवेति ।
तस्य च प्रेम्ण आश्रयः कुक्षिर् न भवति, किन्तु मन एवेति तद्-आत्मतया
मन एव तद्-धारणे साधनम् । ततः कुक्षिं-गतः मनसैव दधारेति
॥४१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देवकीं स्तुवन्त
आश्वासयन्ति दिष्ट्येति । अंशेन बलदेवेन सह कुक्षिं गतः । यद् वा,
। यो ऽंशेन परः पुमान् प्रकृतीक्षणकर्ता भवेत् स साक्षाद्भगवानित्य्
अर्थः । भवाय भुत्यै ॥४१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** हरिमातरं स्तुवन्त
आश्वासयन्ति दिष्ट्येति । यो\ऽशेन परः पुमान् कारणोदशयः स
साक्षाद्भगवान् स्वयं प्रभुरित्य् अर्थः । भवाय भूत्यै ॥४१॥

**\॥।**

॥ १०.२.४२ ॥

श्री-शुक उवाच---

**इत्य् अभिष्टूय पुरुषं यद्-रूपम् अनिदं यथा ।**

**ब्रह्मेशानौ पुरोधाय देवाः प्रतिययुर् दिवम् ॥**

**श्रीधर-स्वामी (भावार्थ-दीपिका) :** यस्य रूपम् अनिदं
सर्व-प्रत्यग्-भूतम् । यथा यथावत् । अस्मान् वञ्चययित्वा एताव् इह
स्थास्येते इति मन्यमाना ब्रह्मेशानौ पुरोधाय पुरतः कृत्वा ययुर् इति
॥४२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्व-प्रत्यग्-भूतं
सर्वान्तरम् । यद् वानिदम् । इदन्तया वक्तुम् अशक्यं प्रत्यक्ष-जगद्
विलक्षणम् । एताविह स्थितौ किञ्चिद् रहस्यं मा द्रक्ष्य्सत इति
मन्यमाना देवा ब्रह्मेशानौ पुरोधायैव ययुर् इति भावः ॥४२॥
गर्भस्य देवक्य् अष्टम् अ-गर्भस्य स्तुतिर् यस्मिन् स गर्भ-स्तुतिः अस्य
द्वितीयाध्यायस्य नामेत्य् अर्थः ॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुरुषम् इति
श्री-देवकी-हृदय-पुरे स्थित्य् अभिप्रायेण । यद् वा, पुरुषोत्तमम् अपि
यस्य रूपम् अनिदं प्रपञ्चातीतं परब्रह्मात्मकम् इत्य् अर्थः ।
तथा-भूतम् अपीत्य् अनेन देवक्यां जन्म-मात्रेणैव भू-भारोऽपनीत
इत्य्-आदि-प्रकारेणाभितः स्तुत्वेति परमात्मतादि-वर्णनेन स्तवनाद् अपि
देवकी-गर्भ-जातत्वादि-वर्णन-स्तुतेर् उत्कर्षोऽभिप्रेतः ॥४२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुरुषम् इति
श्री-देवकी-हृदय-पुरे स्थित्य्-अभिप्रायेण । यद् वा, परम-पुरुषोत्तमं
यस्य [रूपम् अन् इदं]{।मर्क्} प्रपञ्चातीतं पर-ब्रह्मात्मकं तथा
तथा-भूतत्वेन स्तुतेर् अविषयम् अपीत्य् अर्थः । इत्यनेन
देवकी-जन्म-मात्रेणैव भू-भारो\ऽपनीत इत्य्-आदि-गर्भितेन
प्रकारेणाभितः स्तुत्वेति परमात्मतादि-वर्णनेन स्तवनाद् अपि
श्री-देवकी-गर्भ-जातत्वादि-वर्णन-स्तुतेर् उत्कर्षो\ऽभिप्रेतः ॥४२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्य रूपं अनिदं
प्रपञ्चातीतं चिन्मयम् इत्य् अर्थः । अस्मान् वञ्चयित्वा एताव् इह किमपि
रहस्यं अद्भुतं द्रक्ष्यत इति मन्यमाना ब्रह्मेशानौ पुरतः कृत्वा
॥४२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** यस्य रूपमनिदं
प्रप;चातीतं विज्ञानानन्दमयम् इत्य् अर्थः । ब्रह्मोशानौ
पुरोधायेति---अस्मान् वञ्चयित्वा किम् अप्य् अद्भुतम् एतौ ईक्ष्यत इति
मन्वानास् ताव् अग्रे कृत्वेत्य् अर्थः ॥४२॥

इति श्रीमद्-भागवते महा-पुराणे दशम-स्कन्धे
श्रीमद्-बलदेव-विद्याभूषण-कृत-वैष्णवानन्दिन्यां द्वितीयो\ऽध्यायः
॥२॥

**\॥।**

इति सारार्थ-दर्शिन्यां हर्षिण्यां भक्त-चेतसाम् ।

द्वितीयो दशमेऽध्यायः सङ्गतः सङ्गतः सताम् ॥\*॥

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां दशम-स्कन्धे

गर्भ-गत-विष्णोर् ब्रह्मादि-कृत-स्तुतिर् नाम

द्वितीयोऽध्यायः ।

॥१०.२॥

\* इन्दिचतेस् एदितेद् वेर्सेस्

**(१०.३)**

## अथ तृतीयोऽध्यायः

### श्री-कृष्ण-प्रादुर्भावः, वसुदेव-देवकी-कृता भगवतः स्तुतिः, भगवद्-आदेशेन कंस-भीतस्य वसुदेवस्य गोकुलं प्रति स्व-पुत्र-नयनं, ततो यशोदा-सुताया आनयनं च ।

॥ १०.३.१ ॥

श्री-शुक उवाच---

**अथ सर्व-गुणोपेतः कालः परम-शोभनः ।**

**यर्ह्य् एवाजन-जन्मर्क्षं शान्तर्क्ष-ग्रह-तारकम् ॥**

**श्रीधर-स्वामी (भावार्थ-दीपिका) :**

तृतीये निज्-रूपेण सम्भूतस् तु हरिः स्वयम् ।

पितृभ्यां संस्तुतो नीतः पित्रा भीतेन गोकुलम् ॥\*॥

अथेति मङ्गलार्थम् । यर्हि सर्व-गुणोपेतः कालो बभूव तदा देवक्यां
विष्णुर् आविरासीद् इत्य् अष्टम-श्लोक-गतेनान्वयः । परम-शोभनत्वम्
एवाह---यर्हीत्य् आदिना । अजनान् नारायणाज् जन्म यस्य प्रजापतेस् तस्य
ऋक्षं रोहिणी-नक्षत्रम् । कथम्भूतम्---शान्तानि ऋक्षाण्य् अश्विन्य्-आदीनि
ग्रहाश् च तारकाश् च यस्मिन् । यर्हीति सर्वत्रानुषज्ज्यते ॥१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निज्-रूपेण स्वाभाविकेन
रूपेण । स्वयं हरिः । परिपूर्णतमः । पितृभ्यां माता-पितृभ्यां
देवकी-वसुदेवाभ्याम् । पित्रा वसुदेन \[१\] । शोभन-कालस्तु
हरि-भक्ताविर्भावयुतः परम-शोभनत्वं कालस्य हर्याविर्भावत
एवेति ज्ञेयम् । ग्रहाः सूर्यादयः । तारकाः सप्तर्षि-मण्डलादि-रूपाः ।
सर्वत्र दिशः प्रसेदुर् इत्य्-आदिषु सर्वेषु सर्वेषु वाक्येष्व् अनुषज्यते
संबन्ध्यते । यद् वा, यर्येवाजनस्य प्राकृत-जन्म-हरितस्य भगवतो
जन्मन-क्षत्रमभूत् तदैव सर्व-गुणोपेत-कालोऽभूद् इति जोज्यम् ।
श्लिष्टत्वेनोक्तिः । जन्मर्क्षं न प्रकाशयेत् इति नीति-शास्त्रोक्तेर्
गोपनाथेति ज्ञेयम् ॥१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अथ सर्व-गुणोपेत
इत्य्-आदि । भगवद्-अवतार-निकटे कालस्य ये ये दोषास् ते गताः । सर्वे
गुणा एव प्रत्यासन्ना इत्य् अर्थाः । कालो वर्षा-कालः सर्वेषाम् ऋतूनां
गुणोपेत आसीत् । अत एव परम-शोभनः । उक्तं च---विष्णोर् अंशे
भुवं याते ऋतवश् चावभुः शुभाः \[वि।पु। ५.२.४\] इति ।
अस्यार्थः---अंश्यन्ते विभज्यन्ते विभज्यन्ते कला इति अंशः
परिपूर्ण-भागो भुवं याते भूमिष्ठे सति ऋतवः शुभा आसन् । अतः
परं श्री-कृष्णोऽवतरिष्यतीति कृत्वा, बिभ्राणां वपुषा विष्णुं तुष्टुवुस्
ताम् अहर् निशं \[वि।पु। ५.२.६\] इति तत्रैव विष्णुत्वेनोक्तत्वाद् अंश इति
न सङ्गच्छते विष्णुर् नारायणः कृष्णः इति विष्णु-शब्दो हि कृष्ण-परः
॥१॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सर्व-गुणोपेतत्वाद् एव
परम-शोभतः शान्तर्क्षादिकत्वं तदानीं रोहिण्यां सर्वासाम् ऋक्षादीनां
दृष्टि-राहित्यादीनां दृष्टि-राहित्य्-आदिना । अन्यत् तैर् व्याख्यातम् । यद्
वा, प्रत्यासन्ने भगवज्-जन्मनि सर्व-गुणोपेतः परम-शोभनं च कालो
बभूव । गुणाः स्वतः सम्भविनः । शोभनता च कृत्रिमैर्
वाद्याद्यत्सवैस् तत्र च दिक्-प्रसादादयश् चिर-प्रवृत्ताः
दुन्दुभि-नादादयश् च तत्-कालीना इति यथा-यथं विवेचनीयम् ।
सर्व-गुणोपेतत्वं दर्शयति---यर्हीत्य्-आदिना । यस्मिन् काले प्रथमम्
ऋक्षादीनां शान्त्वम् उक्तम् ॥१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सर्व-गुणोपेतत्वाद् एव
परम-शोभनः यर्हीत्य् आदिकं तैर् योजितं तत्र यर्ह्य् अजने जायमाने
तत्-संनिहित-समये तादृग्-जन-जन्मर्क्षादिकम् आसीत् । यर्हि च
जनार्दने जायमाने तज्-जन्म-समय एव च तादृग्-दुन्दुभि-नादादिकम् आसीत्
। तदा देवक्याम् आविरासीद् इति विशेषो द्रष्टव्यः । यद्यप्य् एवं सार्धैर्
अष्टभिर् एकम् एव वाक्यं स्यात् तथापि सुबोधत्वाय तद्-अन्तर्-वाक्यानि
पृथक् पृथग् अङ्कयित्वैव व्याख्येयानि सार्धाष्टत्वेऽप्य्
अष्टम-श्लोक-गतेनेति तद्-व्याख्या-परार्धस्य तद्-अन्तर्-भाव-विवक्षया
शान्तर्क्षादिकत्वं तस्मिंस् तु रोहिणी-दिने सर्वासाम् ऋक्षादीनाम्
उग्र-दृष्टित्व-राहित्य्-आदिना तच् चोग्रादीनाम् उइग्रत्वादि-परिहारादेः । अत्र
विशेषश् चोक्तः ख-माणिक्य-नाम्नि ज्योतिर्-ग्रन्थे---

> उच्चस्थाः शशि-भौम-चान्द्रि-शनयो लग्नं वृषो लाभगो
>
> जीवः सिंह-तुलादिषु क्रम-वशात् पूषोशनोर् आहवः ।
>
> नैशीथः समयोऽष्टमी-बुध-दिनं ब्रह्मर्क्षम् अत्र क्षणे
>
> श्री-कृष्णाभिधम् अम्बुजेक्षणं बभूद् आविः परं ब्रह्म तत् ॥ इति ।

किं चान्यत्र---

> वृषकन्या-तुला-मीन-राजेषु स्फुटम् उच्चगाः ।
>
> सोम-सौम्य-शानि-क्षोणी-सुतास् तज्-जन्मनि स्थिताः ॥
>
> यस्माद् विश्वावसौ वर्षे जन्म श्री-नन्द-जन्मनः ।
>
> विश्वम् एव वसु-श्रीमद् बभूवामुष्य तुष्यतः ॥ इति ॥१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथेति यर्हि यदा अजनस्य कदाप्य्
अन्यदा ज्ञातत्वेनाश्रुतस्य श्री-कृष्णस्य निज-जन्मना स्वीक्रियमाणम् ऋक्ष
तद्वद् वापरान्त-काल-विशेष-गत-रोहिण्याम् अभूत् तत्दैव
सर्व-काल-गुणोपेतः सर्व-शुभ-समेतश् च कालोऽभूत् तद्-इच्छायां
जातायां दुर्घट-घटनीभिः तच्-छक्तिर् एव वा स्वभावेनैव वा स
तथा सम्पन्न इत्य् अर्थः । सर्व-गुणत्वादिकम् आह---शान्तेत्य् आदिना ।
यथायथं च तत् ज्ञेयं तेषां भीषण-स्वभावत्वेन सर्व एव तेभ्यो
द्रुहन्तीति असुर-द्रुहां सर्व-प्राणिनां च एव तेभ्यो द्रुहन्ति
॥१.४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ
भगवद्-आविर्भाव-कालस्य सौभाग्यम् आह---अथ सर्व-गुणोपेत इत्य्-आदि
। भगवद्-अवतारस्य निकटे वर्षा-कालस्य ये ये दोषास् ते गताः ।
सर्वे गुणा एव समासन्ना इति तात्पर्येण सर्व-गुणोपेतत्वम् । अथवा
कालो वर्षा-कालः सर्वेषाम् ऋतूनां गुणैर् उपेत आसीद् इत्य् अर्थः । अत एव
परम-शोभनः । उक्तं च श्री-विष्णु-पुराणे---विष्णोर् अंशे भुवं याते
ऋतवश् चावभुः शुभाः \[वि।पु। ५.२.४\] इति । अंश्यन्ते विभज्यन्ते
विभज्यन्ते कला अस्माद् इति अंशः परिपूर्ण-भागः । भवन्त्य् अस्याम् इति
भू-देवकी तां याते प्राप्ते सति, ऋतयः षड् एव, शुभा निर्दोषा अभवन्
। अथवा अंशे अनन्ते भुवं याते सति, अतः परं शक्तोऽवतरिष्यतीति
कृत्वा षड् एव ऋतवः शुभा आसन् । अंश इति
यथा-श्रुत-व्याख्याने---बिभ्राणां वपुषा विष्णुं तुष्टुवुस् ताम् अहर्निशं
\[वि।पु। ५.२.६\] इति तत्रैवोक्तत्वाद् असङ्गतेस् तत्रापि वपुषेति
वपुर्-विशिष्टम् ॥१॥२.७॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

तृतीये देश-कालादौ प्रसन्ने श्री-हरेर् जनिः ।

पितृभ्यां संस्तुतिः प्राप्तिर् यशोदा-सूतिका-गृहे ॥\*॥

यर्ह्य् एवाजनस्य प्राकृत-जन्म-रहितस्य भगवतो जन्म नक्षत्रम् अभूत्
। अथ तदैव सर्व-गुणोपेतः कालोऽभूद् इत्य् अन्वयः । श्लेषेण
जन्मर्क्ष-नामाप्य् आह---अजनान् नारायणाजन्म यस्य सोऽजन-जन्मा
प्रजापतिस् तस्य ऋक्षं रोहिणी-नक्षत्रम् इत्य् अर्थः ।
श्लिष्टत्वेनोक्तिः---जन्म-र्क्षं न प्रकाशयेत् इति नीति-शास्त्र-रीत्या
गोपनार्था कीदृशं शान्तानि ऋक्षाण्य् अश्विन्य्-आदीनि ग्रहाश् च तारकाश् च
यस्मिंस् तत् ॥१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**

मङ्गले काल-देशादाव् उभयत्र-जनिर् हरेः ।

स्तुतिः पितृभ्यां प्राप्तिश् च नन्द-गेहे तृतीयके ॥

अथेति मङ्गलार्थः । यर्ह्य्
एवाजनस्यापूर्व-देह-योग-लक्षण-जन्म-शून्यस्य हरेर् जन्मर्क्षम् अभूत्
तदैव सर्व-गुणोपेतः कालोऽभूत् इत्य् अनुषङ्गः । जन्म-र्क्षं न
प्रकाशयेत् इति वचनात् श्लेषेण तन्-नाम च निर्दिष्टम् अजनान् नारायणाज्
जन्म यस्य तस्याजन-जन्मनो ब्रह्मणो नक्षत्रं रोहिणी नामकं
यदैवाभूद् इत्य् अर्थः । तत् कीदृक् ? शान्तानि ऋक्षाणि अश्विन्य्-आदीनि ग्रहाश्
च यत्र तत् ॥१॥

**\॥।**

**॥ १०.३.२ ॥**

**दिशः प्रसेदुर् गगनं निर्मलोडु-गणोदयम् ।**

**मही मङ्गल-भूयिष्ठ- पुर-ग्राम-व्रजाकरा ॥**

**श्रीधर-स्वामी (भावार्थ-दीपिका) :** निर्मलानाम् उडु-गणानाम् उदयो
यस्मिंस् तत् तथा । मङ्गल-भूयिष्ठा पुरादयो यस्यां सा ॥२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दिशः प्रसेदुः इत्य्-आदिना
वर्षास्व् अपि शरद्-गुण उक्तः । निर्मलोडु-गणोदयम् इत्य्
अनेनोर्ध्व-स्थ-प्रसाद उक्तः । मही मङ्गल इत्य्-आदिनाधः-स्थ-प्रसाद
उक्तः ॥२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना तासां
नैर्मल्येनोदय उच्यते, प्रावृषि तद्-अभाव-सम्भवात् ॥२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उदयः प्रकाशः ॥२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सर्व-गुणोपेतत्वम्
आह---दिश इति । वर्षास्व् अपि शरदो गुण उक्तः । तदानीं सर्वाणि
तत्त्वानि प्रसन्नानि । तत्र महा-भूतस्योर्ध्वस्थस्य प्रसादम्
आह---गगनम् इति । अधः-स्थस्य प्रसादम् आह---महीति ॥२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कालस्य सर्व-गुणोपेतताम्
आह---दिश इति । वर्षायां शरद्-गुणः स्वच्छत्वम् उक्तम् ।
पञ्च-भूतानां प्रसादम् आह---गगनम् इत्य् आकाशस्योर्ध्वस्थस्य महीत्य्
अधस्थाया भूमेः ॥२॥

**\॥।**

**॥ १०.३।**३ ॥

**नद्यः प्रसन्न-सलिला ह्रदा जलरुह-श्रियः ।**

**द्विजालि-कुल-सन्नाद- स्तवका वन-राजयः ॥**

**श्रीधर-स्वामी (भावार्थ-दीपिका) :** जलरुहैः श्रीः शोभा येषां ते
। दिव्जालि-कुलानां पक्षि-भृङ्ग-समूहानां सन् नादो येषु ते स्तवका यासु
ताः ॥३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ह्रदा जलरुह इत्य्-आदिना
रात्राव् अपि दिन-गुण-युक्तः । द्विजालि-कुल इत्य्-आदिना वर्षास्व् अपि
वसन्त-गुण उक्तः ॥३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नद्य्-आदीनां
वृष्टि-कालादिना सलिल-प्रसादाद्य्-अभावेऽपि तत्-तद्-उदयस्य । किं वा,
तदानीं तत्-तद्-विशेषस्यापेक्षया तत्-तद्-उक्तिः ॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
प्रसन्न-सलिलत्व-जलरुह-श्रीत्वयोस् तत्र तत्र पृथक् निर्देशः
प्राधान्य-मात्रेण अत उभयासाम् अप्य् उभयं ज्ञेयम् ॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मध्य-स्थानां त्रयाणां
प्रसादम् आह---द्वाभ्यां नद्य इति । जल-रुह-श्रिय इति रात्राव् अपि
दिवसस्य गुणः । द्विजालि-कुलानां सन्नादः स्तवकाश् च यासु ता इति
वर्षास्व् अपि वसन्तस्य गुण उक्तः ॥३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** मध्य-गतानां त्रयाणाम्
आह---द्वाभ्यां नद्यः प्रसन्नेति वर्षायां शरद्-गुणः । ह्रदा
जलरुहेति निशि वा शरद्-गुणः । द्विजालिकुलानां सन्नादा
धवनयस्तवकाः पुष्प-गुच्छाश् च यास्व् इति वर्षायां वसन्त-गुणः
॥३॥

**\॥।**

**॥ १०.३।**४ ॥

**ववौ वायुः सुख-स्पर्शः पुण्य-गन्धवहः शुचिः ।**

**अग्नयश् च द्विजातीनां शान्तास् तत्र समिन्धत ॥**

**श्रीधर-स्वामी (भावार्थ-दीपिका) :** समिन्धत । आड्-आगमोऽत्र
द्रष्टव्यः समैन्धतेति । सम्यद् दीप्ता बभूवुर् इत्य् अर्थः ॥४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुख-स्पर्श इत्य् अनेन
शैत्यम् । पुण्य-गन्धवहः इति सौरभ्यम् । शुचिर् इति मान्द्यं
धूल्य्-आद्य्-असम्पर्केण निर्मलत्वं चोक्तम् । इत्य् अर्थ इति ।
सम्यग्-दक्षिणावर्तत्वेन दीप्ता बभूवुर् इति भावः । द्वापरेऽपि
त्रेता-गुण उक्तः---त्रेतायां यजतो मखैः इत्य्-आद्य्-उक्तेः ॥४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुख-स्पर्श इति
सुशैत्यम् । पुण्येति सौरभ्यम् । शुचिर् निर्मल इति
धूल्य्-आद्य्-असम्बन्धेन मान्द्यम् उक्तम् । शान्ता निर्वाण-प्राया अपि । यद्
वा, प्रदक्षिणावर्ताः सन्त इत्य् अर्थः । तत्र तदानीम् ॥४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुख-स्पर्श इति शैत्यं
पुण्येति सौरभ्यं च, पुण्यं तु चार्व् अपीत्य् अमरः । शुचिर् निर्मल इति
धूल्य्-आद्य्-असम्बन्धेन मान्द्यम् उक्तं च शब्दोऽत्र वाय्व्-अग्न्योर्
युग्मतापेक्षया पूर्वोक्त-समुच्चये । अत एव तत्र वायौ सतीत्य् अर्थः
। शान्ता निर्वाण-प्राया अपि । यद् वा, प्रदक्षिणावर्ताः सन्त इत्य् अर्थः
॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुख-स्पर्श इति शैत्यं
पुण्येति सौरभ्यं, पुण्यं तु चार्व् अपीत्य् अर्थः । शुचिर् निर्मल इति
धूल्य्-आद्य्-असम्बन्धेन मान्द्यम् उक्तम् । शान्ता निर्वाण-प्राया अपि
समिन्धत अड्-आगमाभाव आर्षः । सम्यग्-दक्षिणावर्तत्वेन उद्दीप्ता
बभूवुर् इति द्वापर-युगेऽपि त्रेतायाः गुण उक्तः ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सुख-स्पर्शेग्ति शैत्यं,
पुण्येति सौगन्ध्यं, पुण्यो मनोहरः पुण्यं तु चार्व् अपीत्य् अर्थःओक्तेः ।
शुचिर् इति मान्द्यं धूल्य्-आद्य्-असंसर्ग-कृतेन विमलत्वेन तद्-व्यञ्जनात्
। द्विजातीनां त्रैवर्णिकानाम् अग्नयः शान्ता निर्वाणतां गच्छन्तोऽपि
सम्यग्-दक्षिणावर्ततयैन्धत दीप्ता बभूवुर् इति द्वापरेऽपि त्रेता-गुणः
। अड्-भाव आर्षः ॥४॥

**\॥।**

**॥ १०.३।**५ ॥

**मनांस्य् आसन् प्रसन्नानि साधूनाम् असुर-द्रुहाम् ।**

**जायमानेऽजने तस्मिन् नेदुर् दुन्दुभयः समम् ॥**

**श्रीधर-स्वामी (भावार्थ-दीपिका) :** असुर-द्रुहां
कंसादि-व्यतिरिक्तानां सर्व-प्राणिनां देवानां चेति । स्वर्गे तु विशेषम्
आह---जायमान इति । अजने जायमाने ॥५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्लिष्ट-कल्पनां
परित्यज्याह-देवानां वेति । अजने वस्तुतो जनि-रहिते तस्मिन् भगवति
जायमाने आसन्न-प्रसवे आसन्नोऽतिनिकटः प्रसव आविर्भावो यस्मिन् समय
इत्य् अर्थ इत्य् उक्तेर् जाते सतीत्य् अर्थो न विधेयः ॥५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** असुर-द्रहम् इति
कंसादीनां चित्तोद्वेगो\ऽधिकम् अजनीत्य् अर्थः । सर्व-गुणोपेतत्वे हेतुम्
आह---अजने\ऽपि भगवति जायमान इति । परम-शोभनत्वं
दर्शयति---नेतुर् इत्य्-आदिना, नेदुः स्वयम् एव शुभ-विशेषोदयात् । तथा
च श्री-हरि-वंशे अनाहृता दुन्दुभयो देवानां प्राणदंस् तदा इति ॥
\[ह।वं। २.४.१८\] ॥५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भीषणाकारादित्वेन सर्वेष्व्
अपि उद्वेग-हेतुतया तेभ्यो द्रुह्यन्त्य् एव सर्वे इति असुर-द्रुहां
सर्व-प्राणिनां च ततः कंसादीनां तु चित्तोद्वेगो\ऽधिकम् अजनीति भावः
। ननु, सर्व-गुणोपेतत्वादिकम् अजन-जन्मर्क्षस्य कियन्तं
काल-मारभ्येत्य् अपेक्षायाम् आह अजने भगवति जायमाने इति ।
वर्तमान-सामीप्ये वर्तमान-वद् वा \[पा। ३.३.१३१\] तदादिभागम्
आरभ्यैव तत् तत् तत्-प्रवृत्तं किन्तु निकटं त्वधिकम् इत्य् अर्थः ।
अजन-पदं तस्यापि यदा जन्म तदा वा किं किम् आश्चर्यम् इति भावः अजने
भगवति जायमान इति यर्हिपदेन सहेदम् अपि सर्वत्र योज्यं नेदुः
स्वयम् एव शुभ-विशेषोदयात् तथा च शृइ-हरि-वंशे अनाहता दुन्दुभयो
देवानां प्राण-दंस् तदा इति अत्र दिक् प्रसादादयश् चिर-प्रवृत्ताः
दुन्दुभिनादादयस् तु तत्-कालीना इति ज्ञेयम् ॥५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** असुर-द्रुहां सर्व-प्राणिनां च
॥५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मनांसि
मनो-बुद्धीन्द्रियादीन्य् अपि तत्त्वानीत्य् अर्थः । असुर-द्रहाम् इत्य्
असुर-कर्तृक-द्रोहवत्वेन साधूनाम् अपि मनांसि पूर्वम्
अप्रसन्नान्येवासन्न् इति भावः । जायमाने आसन्ने प्रादुर्भावे अजने
श्री-कृष्णे ॥५.६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** असुरकर्तृको द्रोहो
येभ्यस्तेषां साधूनां मनांसीति पूर्वं तत्कर्तृकेन द्रोहेण
तन्मनःस्वप्रसादो\ऽभूदिति भावः । जायमाने आसन्नप्रसवे सति अजने
श्री-कृष्णे ॥५-६॥

**\॥।**

**॥ १०.३।**६ ॥

**जगुः किन्नर-गन्धर्वास् तुष्टुवुः सिद्ध-चारणाः ।**

**विद्याधर्यश् च ननृतुर् अप्सरोभिः समं मुदा ॥**

**श्रीधर-स्वामी (भावार्थ-दीपिका) :** तदा आसन्नः प्रसवो यस्मिंस्
तस्मिन् समये ॥६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समं सार्धम् । तदा
भगवदाविर्भाव-वेलायाम् ॥६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विद्याधर्यश् चेति च-शब्दः
पूर्ववत्-समान-गूणत्वाप्तेक्षया मुदेति निभृतं श्री-भगवत् प्रादुर्भावे
सत्य् अपि तत् तद् आचरणे हेतुः तद् अनुसन्धानाभावे\ऽप्य्
आकस्मिक-हर्ष-स्वाभाव्येनैव तद् आचरणात् तद् एति पाठस् तु
सर्व-देश्यः किन्तु स्वाम्य-सम्मत इव यर्हीत्यादिनाष्टम-च्लोके
तस्याध्युआहृत्य व्याख्यानात् यद् वा तेनैव सम्बन्ध उद्दिष्टः ॥६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.३।**७ ॥

**मुमुचुर् मुनयो देवाः सुमनांसि मुदान्विताः ।**

**मन्दं मन्दं जलधरा जगर्जुर् अनुसागरम् ॥**

**श्रीधर-स्वामी (भावार्थ-दीपिका) :** अनुसागरं सागर-नादम्
अनुलक्ष्य मन्दं जगर्जेति ॥७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुमनांसि पुष्पाणि
अनुसागरम् । अनुकृतं सदृशीकृतं सागरः तद्-गर्जनं यत्र तद् यथा
स्यात् तथेति ॥७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मेदेति निभृत
श्री-भगवत् प्रादुर् भावे\ऽपि तत् तद् आचरणे हेतु-हर्षेण तद्
अननुसन्धानाद् इत्य् अर्थः । अत एवाग्रे\ऽपि तत् पुनर् उक्तिः, अन्विता
अन्यो\ऽन्यं मिलिताः सन्तः । अनुसागरं समुद्रे । यद् वा, सागरं
गर्जन्तम् अनु, तथा च श्री-विष्णु-पुराणे \[५-३-५\] सिन्धवो निज-शब्देन
वाद्यं चक्रुर् मनोहरम् इति । नुइशीथे जगज् जुर्र् एव केवलम्, न तु
व्योमाच्छाद्य ववृषुर् इत्य् अर्थः, तथा सति निर्मिलोडु-गणोदयत्वाद्य्
असम्भवात् । अतएव तत्रैव \[वि पु ५-३-६\] मन्दं जगज् जुर्-जलदाः
पुष्प-वृष्ठिम् उचो द्विज इति । परम-शोभनत्वे\ऽपि तद्
एक-हेतुता---विवक्षया पूर्वोक्तम् एव हेतुम् आह---जनार्दने
दुष्ट-जन-नाशके भक्तानां जन्म-लक्षण-संसार ध्वंसके वा
श्री-ब्रह्मादि-भक्त-जन-प्रार्थ्ये वा भगवति जायमाने इति ।
तमसोद्भूते व्याप्त इति कृष्णआष्टमीत्वादिनां कंसादीनां तत् तद् अज्ञानं
गोकुले जायमान-माया-प्रभावादिनेति ज्ञेयम् । देवस्य भगवतो रूपम्
इव सर्व-गुहाशयो\ऽन्तर्यामित्वेन जगच् चित्तान्तर्वर्त्यापि पुष्कलः
सकल इत्य् अन्तर्यामित्वादिना हृदयादिषु वर्तमानैर् अंशैः सर्वैर् अपि
सम्भूयावतीर्ण इत्य् अर्थः । तत्र वैकुण्ठ-लोकाद्य् अधिष्ठातारः
श्री-नारायणादयस् ततस् ततो\ऽवतीर्ण एवेति श्री-वाराहाद्य् उक्तेन
श्री-गरुड-मथुरा-गमनादिना स्पष्टम् एव । तथा च पाद्मे---

> स देवो बहुधा भूत्वा निर्गुणः पुरुषोत्तमः ।
>
> एकी-भूय पुनः शेते निर्दोषो हरिर् आदिकृत् ॥ इति ।

तच् च श्री-भागवतामृते विवृतम् अस्ति । अन्तर्यामिणां च सर्वेषु तदानीं
श्री-देवकीनन्दनत्वेनैव स्फुर्तेस् तैर् अपि सम्भूयेति ज्ञेयम् । तथा
च प्रथम-स्क्न्धे श्री-भीष्ट्म-वाक्यम् \[भा पु १-९-४२\]---

> तम् इमम् अहम् अजं शरीर-भाजां,
>
> हृदि हृदि धिष्ठितम् आत्मकल्पितानाम् ।
>
> प्रति-दृशम् इवनैकधा-कर्मेकं,
>
> समधिगतो\ऽस्मि विधूत-भेद-मोहः ॥ इति ।

प्राच्याम् इति दृष्टान्तेन सम्बन्धासन्भवे\ऽपि सम्बन्ध-सत्ता, तथा
सर्वत्र प्रकाशमानस्यापि श्री-देवक्याम् एवआविर्भावे योग्यता चोक्ता ।
सर्वत्र योग्य-सत्ताकस्यापि पूर्णेन्दोः प्राच्याम् एवोदयाद् इति दिक् । अत
एव श्री-विष्णु-पुराणे\ऽपि

> ततो\ऽखिल-जगत् पद्म-बोधायाच्युत-भाउना ।
>
> देवकी-पूर्व-सन्ध्यायाम् आविर्भूतं महात्मना ॥ \[वि।पु। ५.३.२\] इति
> ।

आविर्भावश् च कंसवञ्चनाद्य् अर्थम् अष्टमे मासीति श्री-वैशम्पायनमतम्
। तथा च श्री-हरि-वंशे---

> गर्भ-काले त्व् असम्पूर्णे अष्टमे मासि ते स्त्रियौ ।
>
> देवकी च यशोदा च सुषुवाते समं तदा ॥ \[ह।वं। २.४.११\] इति
> ॥७-८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्रापि पूर्ववद् विवक्षया
मुदेति अन्विताः अन्योन्यं मिलिताः सन्तः अनुसागरं सागरं गर्जन्तम् अनु
तथा च श्री-विष्णु-पुराणे सिन्धवो निज-शब्देन बाद्यं चक्रुर् मनोहरम्
इति ॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अनुसागरं सागरेण सह ॥७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनुकृतः सदृशी-कृतः
सागरः सागर-गर्जनं तद् यदा स्यात् तथा ॥७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सुमनांसि पुष्पाणि
अनुकृतः साम्यं नीतः सागरो येन तद्यथा स्यात्तथेति गाम्भीर्यं
गर्जनस्योक्तम् । एवं समयादिशोभामभिधायोभयत्र
हरेराविर्भावमाह---सार्द्धकेन
निशीथे\ऽर्द्धरात्रे\ऽकस्मान्मेधमालोद्गमात्---तमसोत्कर्षेण भूते व्याप्ते
सति भू प्राप्ताव् इत्यस्य रूपं, देवक्यां व्रजनाथपत्न्यां जनार्दने
हरौ जायमाने प्रादुर्भवति सति देवक्यां शौरिपत्न्यां विष्णुः स एव
जनार्दन आविरासीत् । यथा यथावत् पूर्वसिद्धेनैव रूपेणेत्य् अर्थः ।
कीदृश्याम् इत्य् आह---देवस्य यद्रूपं विज्ञानघनं तद्यस्या वर्तत इति
तद्-गर्भ-सम्बन्धस् तस्य न दोषावह इति भावः । भावे सप्तम्या
युगपद् एवोभयत्र जन्म बोध्यते ।

> गर्भकाले त्वसंप्राप्ते अष्टमे मासि ते स्त्रियौ ।
>
> देवकी च यशोदा च संषुवाते समं तद ॥ इति श्री-हरिवंशाच् च ।

तद्-अनन्तरम् एव दुर्गायाश् च यशोदायां जन्म ततश् च शौरिर्
भगवत्-प्रचोदित इति वक्ष्यमाण-वाक्यार्थात् तस्याः कृष्णानुजात्वोक्तेश् च
। तथा च किञ्चित् पूर्वोत्तर-भावेन यशोदायाः
पुत्रकन्यारूपमपत्यद्वयं तच् च क्रमाद् वसुदेव-यशोदाभ्याम् अदृष्टम्
इति बोध्यम्; देवकीशब्देनात्र यशोदा चोक्ता

> द्वे नाम्नी नन्द-भार्याया यशोदा देवकीति च ।
>
> अतः सौख्यम् अभूत् तस्या देवक्याः शौरि-जायया । इत्य्-आदि
> पुराण-वचनात् ।

स च शब्द उभयान्वयी, मध्ये पाठसामर्थ्येन
देहलीप्रदीपन्यायलाभात् । कीदृशः स इत्य् आह---सर्वासु गृहासु तद्वद्
अगम्यासु परव्योम-गत-तत्-तद्-धामसु जीव-हृदय-दरीषु च
तत्-तद्-रूपेण यः शेत इति स्वयं रूप इत्य् अर्थः । एतम् अर्थं
दृष्टान्तेनाह---पुष्कल इन्दुरिवेति एतेन लौकिक-बालवत् प्राकट्यं नेति
वस्तु व्यज्यते जात-पत्रं चैवं दैवज्ञैर् अलेखि, उच्चस्थाः
शनि-भौम चान्द्रि-शनयो लग्नं वृषो लाभगो, जीवः सिंहतुला
वियुक्तमवशात् पूषो शनौ राहवः । नैशीथः समयो\ऽष्टमो बुध दिनं
ब्रह्मक्षम् अत्र क्षणा श्री-कृष्णाभिधमम्बुजेक्षणमभूदाविःपरं ब्रह्म
तद् इति ।

इदम् अत्र बोध्यम् आविवेषांश-भागेन इत्य्-आदितो यथा वसुदेवे हरेर्
आवेशस् तथा नन्दस् त्व् आत्मज उत्पन्ने, नन्दः स्व-पुत्रम् आदाय,
पशुपाङ्गजाय इति लिङ्गेभ्यो नन्दे च तस्यावेशः, तं यथा वसुदेवो
देवक्यां तथा नन्दो यशोदायां दधार गुरुरिव शिष्यः; दुर्गा तु
भगवन्निदेशात् यशोदा गर्भमाविवेश, रोहिणीगर्भमिव संकर्षणः
देवक्या जठरे गर्भमि इत्य्-आदि वाक्याभ्यां तथा च देवक्या इव
यशोदायाश् च हरिरौरसः यशोदा नन्दपत्नी च इत्य्-आदिना स्फुटीभावात् ।
नन्दगोपगृहे पुत्रो यशोदागर्भसंभव इत्यसन्देहवचनाच्चादिपुराणे
इत्थञ्च नन्दस् त्व् आत्मज इत्यादीनि वाक्यानि मुख्यार्थानि भवेयुः
अन्यार्थस्य सुगोप्यत्वात् भगवतन्त्रो मुनिरपि निगूढभावेन
तमुपादिशत् यशोदासुतेन सह देवकीसुतस्यैक्यात् तदेकस्य
मथुरादावन्तरान्तरा व्रजे कुरुक्षेत्रं चागमात् तत् सुगोप्यतापि भज्यते
॥७-८॥

**\॥।**

**॥ १०.३.८ ॥**

**निशीथे तम-उद्भूते जायमाने जनार्दने ।**

**देवक्यां देव-रूपिण्यां विष्णुः सर्व-गुहा-शयः ।**

**आविरासीद् यथा प्राच्यां दिशीन्दुर् इव पुष्कलः ॥**

**श्रीधर-स्वामी (भावार्थ-दीपिका) :** तमसोद्भूते घन-तमसि
निशीथे यथा यथावद् ऐश्वरेणैव रूपेण ॥८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निशीथेऽर्ध-रात्रे ।
जनार्दने जन-भयङ्करे । जायमाने सति तत्र हेतुः---तम इत्य्-आदिः
। यद् वा, जनैर् अर्द्यते प्रार्थयते उदयो यस्येति जनार्दनश् चन्द्रः
। यद् वा, जनानां सर्वज्ञ-भक्त-मुनि-देवादीनाम् अर्दने भगवन्न्
आविर्भवाविर्भव-समयोऽयम् इति याचने जायमाने सति ।
वस्तुतस्तु---जनान् दुष्ट-जनन् अर्दयति नाशयति स्वांशैर् इति जनार्दनः
स्वयं भगवति नन्द-नन्दने श्री-गोलोक-स्वामिनि जायमाने तत्-कालम्
एवाविर्भूते सति । स्फुटम् एवात्रावतारद्वयं भगवत उक्तम् इति एवं
जायमानेऽजने तस्मिन्न् इत्य् अत्रापि ज्ञेयम् । देवस्य विष्णोर् इव रूपं
सच्चिदानन्द-घन वर्तते यस्यास् तस्यामाविर् आसीत् । सर्वासु गुहासु
गुहावदसदगम्य-स्थलेषु मथुरा-वैकुण्ठादिषु जीवान्तःकरणेषु वा
सर्वजनापरोक्षत्वाच् छेत इति तथा सः । अन्यो बालो यथा
गर्भादायन्त्रितः सन्निस् सरति तथा नेत्य् अत्र दृष्टान्तः । किं
च---दृष्टान्त-दार्ष्टान्तिकयोर् युगपद् अविर्भावम् आह---तद् दिने
\[अष्टमी-तिथौ\] निशीथे प्राच्यां दिशि इन्दुर् अपृष्टोऽपि मद् वंशं
मत्-प्रभूर् जन्मनालञ्चकारेतीत्य् आनन्ददोद्रेकेण पुष्कलः । पूर्णिमेदुर्
इव सन्यथा-विरासीत् तथैव देवक्यं विष्णुर् अपि
सर्वांश-कला-परिपूर्ण आविरासीद् इत्य् अर्थः । आविर्भावश् च
कंस-वञ्चनार्थम् अष्टमे मासि । तद् उक्तं हरिवंशे---

> गर्भ-काले त्व् असंपूर्णे ह्य् अष्टमे मासि ते स्त्रियौ ।
>
> देवकी च यशोदा च सुषुवाते समं तदा ॥

इति खमानिक्य-ग्रन्थे श्री-कृष्ण-जन-पत्री चोक्ता---

> उच्चस्थाः शशि-भौम-चान्द्रिशनयो लग्नं वृषे लाभगो जीवः
>
> सिंह-तुला-वृष-क्रम-वशात्-पूषोक्रमवशात् पूषोशनोराहवः ।
>
> नैशीथः समयोऽष्टमी बुध-दिनं ब्रह्मर्क्षम् अत्र क्सणे
>
> श्री-कृष्णाभिधम् अम्बुजेक्षणम् अभूद् आविः परं ब्रह्म तत् ॥ इति
> ॥८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** देवक्याम् इत्य्-आदि ।
प्राच्यां दिशि इन्दुर् इव यथा यथावत् स्वभाव-सिद्धतेनाविर् आसीत्, यथा
अन्तः-स्थितस् तथैव बहिः प्रदुर् आसीत्, अन्तः-प्रादुर्भावानन्तरं
बहिः-प्रादुर् अभूद् इत्य् अर्थः । न हि प्रवेश-निर्गमाभां तथात्वम्,
व्यापकत्वात्, न हि नृसिंहो निराकाशे स्तम्भे प्रविश्य पुनर् बहिर्भूतः
। एतेन न लौकिक गर्भ-रूपत्वम्, दृष्टान्ते\ऽपि पुष्कल-शब्दोपादानात्,
पुष्कलः सम्पूर्णः । न हि प्राचाम् इन्दुः क्रमशो वर्धित्वा उदेति, प्राग्
एव सम्पूर्ण एवोदेति, पुष्यन्तीति पुषः कला यस्य
नित्य-सम्पूर्णस्यासम्भावनायाम् इव-शब्दः, उपमायां यथा-शब्दः
॥८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नेदुर् दुन्दुभय इत्य्-आदिकं
कदेत्य् अपेक्षायाम् अर्धेनाह---निशीथे\ऽर्धै-रात्रे कीदृशे तम उद्भूते
तमसा उच्चैर् व्याप्ते भू-प्राप्तौ भाद्र-कृष्णाष्टमीत्वात् विशेषाणं चेदं
तत्-कण्ति-द्वारा तमोनाशनेनापीन्दूपमायोजनाय तथाप्य-भूतोपमेयं
निशिथे घूर्ण-चन्द्रोदया-दर्शनात् तेनोपमा चेयं यथा कथञ्चिद् एव न
त्वति-योग्येति ज्ञाप्यते दुन्दुभिनादादौ हेतुः जायेति
श्री-ब्रह्मादि-भक्त-जन-प्रार्थ्यमान-प्रकाट्ये तस्मिन् प्रकटी-भवति
प्राकट्य-क्षण इत्य् अर्थः । कंसादीनां तत् तद् अज्ञानं गोकुले
जायमानाया मायायाः प्रभावेणैवेति ज्ञेयम् अथवा अथेति यर्हि यदा
अजनस्य कदाप्य् अन्यदा जातत्वेनाश्रुतस्य शृइ-कृष्णस्य जन्मर्क्ष
निज-जन्मना स्वीक्रियमाणं
तद्-द्वापरान्त-समय-विशेष-गत-रोहिण्याख्यम् अभूत् तर्ह्य् एव तद्
आरम्भ एव सर्वस्य ऋत्वादेः कालस्य स्वस्य च ये गुणाः सुखदा धर्मस्
तैर् उपेतः सर्वशुभ-समेतश् च कालो\ऽभूत् तद् इच्छायां जातायां
दुर्घट-घणीभिस् तच् छक्तिभिर् एव वा स्व-स्वभावेनैव वा तथा
सम्पन्न इत्य् अर्थः । अजन-जन्मर्क्षम् इति
शब्द-श्लेषमय-सङ्केत-निर्देशो रहस्यत्वं सूचयति---तच् च
तद्-व्रतोत्सवम् अहिमार्थम् इति ज्ञेयम् । सर्व-गुणोपेतत्वं द्र्शयति
शान्तर्क्षेत्यादिना महीत्य् अर्धवर्जितेन मनांसीत्य् अर्धान्तेन तत्र
सर्वगुणोपेतत्वं शान्तेति परम-शोभनत्वं जञमान इत्य्-आदिना मुमुचिर्
इत्य् अर्धान्तेन महीत्य् अर्धेन च अत्र
दिक्-प्रसादादि-वायु-पर्यन्त-वर्णनं शरद् वसन्तादि-सम्बन्धिनां
गुणानां दर्शकं जल-रुहश्रिय इति रात्रौ च दिवस-सम्बन्धिना अग्नय
इत्य्-आदि-पद्यं तेषां सतादि-सम्बन्धिनाम् उपलक्षणं चैतद् अन्यदीयानां
मन्द-मन्दम् इत्य् अर्धं दिगन्ते वर्षा-गुणानां च दर्शकं दिश इत्य् आद्य्
उक्तत्वात् मध्ये हि ते न सम्भवन्ति अतो मन्द जगर्-जुर्जलदाः
पुष्प-वृष्टिम् उचो द्विजाः इति वैष्णव-वाक्यं जन्मर्क्षारंभसम्बन्ध्य् एव
ज्ञेयम् इति अन्यत् समानम् । देवस्य भगवतो रूपम् इव रूपं सच् चिद्
आनन्द-विग्रहः तद् व्यत्याम् इति तद् उदराविर्भावेति न कश्चिद् दोष इति
भावः । विष्णु-रूपिण्याम् इति पाठो\ऽपि क्वचित् सर्व-गुहाशयः
दुर्गमत्वात् दुर्वितर्क्यत्वाच् च गुहेव गुहा श्री-भगवत् स्थानं स्र्वासु
सर्व-जीवाद्य् अन्तर-लक्षणासु श्री-वैकुण्ठादि-लाक्षणासु च गुहासु शेते
अक्षुभिततया विरहतीति पुष्कलः सर्वांश-पूर्ण इति अन्तर्यामित्वादिना
हृदयादिषु वतमानैर् अंशैः सर्वैर् एव सम्भूयावतीर्णः अन्तर्यामिणाम्
अपि तदानीं श्री-देवकी-नन्दनत्वेनैव महत्सु स्पूर्तेः यथा च
श्री-भीष्म-वाक्यम्---

> तम् इमम् अहम् अजं शरीर-भाजां
>
> हृदि हृदि धिष्टितम् आत्म-कल्पितानाम् ।
>
> प्रति-दृशम् इव नैकधार्कम् एकं
>
> समधिगतोऽस्मि विधूत-भेद-मोहः ॥

इति तथा च श्री-वैकुण्ठ-लोकाद्य् अधिष्ठातारो\ऽपि ततस् ततः
सम्भूयावतीर्णा इति श्री-हरि-वंशाद्य् उक्तेन मुकुटम् आहृत्य गोमन्थे
श्री-गरुडागमनादिना स्पष्टत्वात् इति एतच् च शृइ-भागवतामृते विवृतम्
अस्ति न चात्र दोषः स्व-स्वऋउपेणैव परम-विभौ तत्रैव
निज-सर्व-वृत्तिं प्रकाश्य तत् तेजो-निगूढतया तेषां स्थितत्वात् तथा
च शृइ-मध्वाचार्य-धृतं पाद्म-वचनं स देवो बहुधा भूत्वा निर्गुणः
पुरुषोत्तम एकी-भूय पुनः शेते निर्दोषो हरिरादि-कृत् इति । प्राच्याम्
इति-दृष्टान्तेन सर्वत्र प्रकाशमानस्यापि श्री-देवक्याम्
आविर्भाव-योग्यतोक्ता अत एव शृइ-विष्णु-पुराणे\ऽपि ततोखिल-जगत्
पद्म-बोधायाच्युत-भानुना । देवकी-पूर्व-सन्ध्यायाम् आविर्भूतं
महात्मना इति आविर्भावश् च कंसवञ्चनाद्य् अर्थम् अष्टमे मासाति
श्री-हरि-वंशे गर्भ-काले त्वसम्पूर्णे अष्टमे मासि ते स्र्रियौ । देवकी
च यशोदा च सुषुवाते समन्तदा इति ॥८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** जायमाने जनार्दन इति
तज्-जन्मार्थं जनानां याचने सतीत्य् अर्थः । देवो वसुदेवस्
तद्-रूपिण्यां शुद्ध-सत्त्व-वृत्ति-रूपायाम् इत्य् अर्थः । पाठान्तरे
विष्णु-रूपिण्यां तद्वद् व्यापकाप्राकृत-विग्रहाम् इति च धारणा-योग्यतोक्ता
सर्वासु गुहासु तद्वत् दुर्ज्ञेय-स्थलेषु वैकुण्ठादिषु शेते, निगूढं
क्रीडति यः स सर्वांशः परिपूर्ण इत्य् अर्थः । दृष्टान्ते च
तथाह---पुष्कल इति ॥८॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ \[भा पु १०-२-१८\]
काष्ठा यथानन्दकरं मनस्तः इति पूर्वोक्तेर् न देवकी चिरं मनस्य् एव
दधार, अवतार-समयम् आसाद्य भगवान् तन् मनसो बहिर् बुभूषुर्
अतिशयं भवितुम् इच्छुः प्राकट्यमासेदिवान् इत्य् आह---देवक्याम् इद्यादि ।
देव-रूपिण्याम् इति देवी भक्तिर् भगवती तद् रूपिणीति
पुंवद्-भावः---भक्तावेव भगवत् प्रकाशानियमात् । विष्णुर् व्यापको\ऽपि
सर्वेषु गुहाशयत्वेन वर्तमानो\ऽपि तस्याम् यथा यथावत् यथार्थ्येन
श्री-कृष्णाख्य-स्वरूपेणाविर् आसीत् । क इव कस्याम ? इन्दुः प्राच्यां
दिशैव, पूर्णत्वेनान्य् अत्र स्थितो\ऽपि चन्द्रः प्राच्यां दिश्य् एवोदयति
नान्यस्याम् इत्य् एव यथार्थ्यम् ॥८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, दिशः प्रसेदुर् इति
गमनं निर्मलोडुगणोदयम् इति पूर्वोक्तेर् जल-धराः खलु कदा जगर्जुर्
इत्य् अपेक्षायाम् आह---निशीथ इति । तमसा उत्कर्षेण भूते व्याप्ते इति
निशिथ एव मध्ये-गगनं मेघ-खण्डोद्गमात् भू-प्राप्ताव् इत्य् अस्य रूपं
जनानां सर्वज्ञ-भक्त-मुनि-देवादीनाम् अर्दने भगवान्
आविर्भावाविर्भाव-सवयो\ऽयम् इति याचने जायमाने सति देव-रूपिण्यां
विष्णु-रूपिण्याम् इति च पाठः । देवस्य विष्णोर् इव रूपं सच् चिद्
आनन्द-घनं वर्तते यस्यास् तस्याम् आविर् आसीत् प्रकटी-बभूव सर्वासु
गुहासु गुहावद् अगम्य-स्थलेषु मथुरा-वैकुण्थादिषु जीवान्तः-करणेषु
च सर्व-जन-परोक्षत्वाच्छेते इति सः अन्यो बालको यथा
गर्भाद्यन्त्रितः सन्निस्सरति तथा नेत्य् अत्र दृष्टान्तः यथेति किं च
दृष्टान्त-दार्ष्टान्तिकयोर् युगपद् एव आविर्भावम् आह---तद् दिने निशीथे
प्राच्यां दिशि अष्टभ्याम् इन्दुर् अपुष्टो\ऽपि मद् वंशं मत् प्राभुर्
जन्मनालञ्चकारेत्याननोद्रेकेण पुष्कलः सन् यथा आविर् आसीत् तथैव
देवक्यां विष्णुर् अपि सर्वांश-कला-परिपूर्ण आविर् आसीद् इत्य् अन्यः आविर्
भावश् च कंस-वञ्चनाद्यर्थम् अष्टमे मासि यद् उक्तं हरि-वंशे---

> गर्भ-काले त्व् असम्पूर्णे अष्टमे मासि ते स्त्रियौ ।
>
> देवकी च यशोदा च सुषुवाते समं तदा ॥ इति ॥

खमाणिक्य-नाम्नि ज्योतिर् ग्रन्थे जन्म-पत्री चोक्ता---

> उच्चस्थाः शशि-भौम-चान्द्रिशनयो लग्नं वृषो लाभगो जीवः
> सिंह-तुलाविषु क्रमवशात् पूषोशनो राहवः
> नाइशीथस्ममयो\ऽष्टमीबुध-दिनं ब्रह्मर्क्षम् अत्र क्षणे
> श्री-कृष्णाभिधम् अम्बुजेक्षणम् अभूदाविः परम्ब्रह्म तत् इति ॥८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.३।**९-१० ॥

**तम् अद्भुतं बालकम् अम्बुजेक्षणं**

**चतुर्-भुजं शङ्ख-गदाद्य्-उदायुधम् ।**

**श्रीवत्स-लक्ष्मं गल-शोभि-कौस्तुभं**

**पीताम्बरं सान्द्र-पयोद-सौभगम् ॥**

**महार्ह-वैदूर्य-किरीट-कुण्डल-**

**त्विषा परिष्वक्त-सहस्र-कुन्तलम् ।**

**उद्दाम-काञ्च्य्-अङ्गद-कङ्कणादिभिर्**

**विरोचमानं वसुदेव ऐक्षत ॥**

**श्रीधर-स्वामी (भावार्थ-दीपिका) : तम् अद्भुतं बालकं वसुदेव
ऐक्षत** इति द्वितीय-श्लोकेनान्वयः । अद्भुतत्वे हेतु-गर्भाणि
विशेषणान्य्---**अम्बुजेक्षणम्** इत्य्-आदीनि । **श्रीवत्स-लक्ष्मं**
श्रीवत्स-लक्ष्माणम् । गलेन शोभत इति **गल-शोभी स कौस्तुभो**
यस्मिन् । **परिष्वक्त-सहस्र-कुन्तलं** **किरीट-कुण्डलादीनां** त्विषा
स्फुरद्-अपरिमित-केशम् इत्य् अर्थः ॥९-१०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उदिति झटिति
कंसादि-हिंसन-क्षपणाय । उद्यतान्यायुधानि यस्य तं तथा ।
आयुध-क्रमश् च गौतमीये---

> दक्षस्योर्ध्वे स्मरेच् चक्रं गदां च तद्-अधः करे ।
>
> वामस्योर्ध्वे शर्ङ्ग-धनुः शङ्खं च तद्-अधः स्मरेत् ॥ इति,

शङ्ख-चक्र-गदा-पद्मश्रिया जुष्टम् इति वक्ष्यमाणानुसारेण शऋङ्ग-स्थाने
पद्मं ज्ञेयं तत्र शर्ङ्गपदोपादानम् उपासना-विशेषार्थम् एवेवेति
ध्येयम् । श्रीवस्तं लक्ष्म चिह्नं यस्य स तथा तम् । अत्र समासान्तो
डः । चिह्नं लक्ष्मं च लक्षणम् इत्य् अमरः ।

> दक्षिणावर्तरोमालिः श्रीवत्सं दक्ष-भागगम् ।
>
> वक्षसि भृगुपादाङ्कं कैश्चिच् छीवत्सम् उच्यते ॥
>
> वत्सं नाम उरः प्रोक्तं श्री रमा प्रोच्यते मुने ।
>
> श्रिया युक्तं तु यदुरस् तच्-छरवित्-समुदाहृतम् ॥

इत्य्-आदि-पुराणीय-वृन्दावन-माहात्म्ये ।

ननु, सर्वादि-कारण-हिरण्य-गर्भस्य जनके श्री-भगवति कथं
बालक इति प्रयुक्तम् इति चेन् नहि स्तनन्धयवाच्ययं प्रयुक्तोऽपि तु
स्वयं भगवद् अर्थक एव तथा हि---बाला को ब्रह्मास्येति बालकः । यो
ब्रह्माणं विदधाति पूर्वम् इति श्रुतेः । बालानां गोपानां कं सुखं
येनेति वा । बालानाम् अज्ञानाम् अपि कं सुखं यन् नामोच्चारणादिनेति
अज्ञानाद् अपि यन् नाम स्मृतं सर्वार्थ-साधकम् इति स्मृतेः । बालेषु
रोमसु कानि ब्रह्माण्डानि यस्येति वा । ईदृग्
विधाविगणिताण्ड-पराण्ड-चर्यावाताध्व-रोम-विवरस्य च ते महित्वम् इति
वक्ष्यति ब्रह्मा । बालयति चालयति वातादीन् इति वा । यद् भयाद् वाति
वातोऽयं सूर्यस् तपति यद् भयात् इति । भीषास्माद्वातः पवते इति
आदिश्रुतेश् च । यद् वा, बलानां सेनानां समूहो बालं रावणादि-सैन्यं
तदालयति वारयति नाशयति यावत् बालो लक्ष्मणस् तेन कं सुखं
रामावतारे यस्येति वा बालोऽज्ञे लक्ष्मणे शिशौ इति दालकः । बालान्
कृन्तति छिनत्ति रुक्मिण इति वा चैलेन बद्धा तमसाधुकारिणं
सश्मश्रुकेशं प्रवपन् विरूपयन् इत्य् उक्तेः । के प्रलय-जले बाले
वट-पत्र-पुट-शायीति वा । राजदन्तादित्वात् परनिपातः । बालानां
मेध्यानां कं शिरो मुख्यम् इति यावत् । पवित्राणां पवित्रं यः इति
स्मृतेः । अलङ्कारान्तरे मेध्ये बालो रोमणि इति विश्वः । वा वक्रा अलकाः
केशा यस्येति वा वो वक्रे हिंसके वरे इति धरणिः । वायां नर्मदायां
लिनाति श्लिष्यतीति बालः शिवः नर्मदायां सदाशिवः इति पुराणात् । वा
स्यान् नर्मदा नदी इति सौभरिः । तेन कायते स्तूयते इति बालकः ।
सर्वत्र ड-प्रत्ययः । बालान् कारयति स्व-भक्त-विरोधि-स्त्रीणां केशान्
विक्षेपयतीति वा केशान् विकीयं पदयोः पतिताश्रु-मुख्यः इत्य् उक्तेः ।
बान् बालान् लाकयत्यास्वादयति स्वभोजनम् इति वा बालकः ।
लक---आस्वादनोपार्जनयोः । किम् नन्त-महिम्नोऽल्पार्थैर् इत्य् अलम् ।
सान्द्रपयोदः अन्दति प्लुतधृतं बन्ध्नातीत्यन्द्रं जलं तेन सह
वर्तत इति सान्द्रः स चासौ पयोदश् चेति तथा । सजल-मेघस्तद्वत्
सौभगं सुन्दरम् सान्द्रं वने घने मृदौ इति मेदिनी । कठिन्ये
संहतौ च घनः ॥९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तम् अद्भुतम् इत्य्-आदि
। प्रमाण-गत---स्तोकत्वेन बालकवत् प्रतीयमानम्, न तु बालकम् इत्य्
अद्भूत-शब्दार्थः । यद् वा बलते इति बालः, बालं बलमानं कं
सुखं यस्य सान्द्रानन्दम् । पयोदस्य सौभगं यस्मात् तद्
उपमायोग्यत्वात्, न तु पयोद-वर्णम्, वर्णस्तु प्राकृतः, तस्य तु सच् चिद्
आनन्द-रूपं पयोद-सौभगं धाम ॥९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बालकं
मृदु-स्वल्पाकारतया बालकत्वेनैव प्रतीयमानम् । शङ्कादीनि उत्
उद्यतान्युत्कृष्टाणि वायुधानि यस्य तम्, सान्द्रपयोदाद् अपि सौभगं
वर्ण-सौन्दर्यं यस्य तम् । महार्हं बहु-मूल्यं यद् वैदूर्यं
बाल-वायजात्थ्यं रत्मं तस्य किरीटं कुण्डले च तेषां । वा, महार्हं
वैदूर्यं येषू तेषां कीरीटादीनाम् उपरि किरीटस्याधश् च कुण्डलयोस्
त्वियोद् दामभिस् तेजसात्युद्भटैः काञ्च्यादिभिः कृत्वा विशेषतो रोचमानम्
। यद् वा, वैर् विशिषिष्टं स्वत एव विरोचमानं मत एव घनतम् अस्य्
अपि तादृशम् औक्षत ॥९-१०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तम् इति युग्मकम् बालकं
मृदु-स्वल्पाकारतया बालकत्वेनैव प्रतीयमानं शङ्खादीनि उदिति
झटिइति कंसादिर् हिंसन-ज्ञापनाय उद्यतानि उत्कृष्टानि वा आयुधानि यस्य
तम् आयुध-क्रमश् चोक्तो गौतमीये बृहद् गौतमीये चैतद्
ध्यानक-मन्त्र-विशेष-प्रसङ्गे---

> दक्षस्योर्ध्वे स्मरेच् चक्रं गदां च तद् अधः करे ।
>
> वामास्योद्र्ध्वे आऋङ्गर्धनुः शङ्खं च तद् अधः स्मरेत् ॥ इति ।

किन्तु शङ्ख-चक्र-गदा-पद्म-श्रिया जुष्टं चतुर्भुजम् इति
वक्ष्यमाणानुसारेणात्र शार्ङ्ग-स्थाने पद्मं ज्ञेयं तत्र तु शाऋङोपदेश
उपासना-विशेषार्थम् एव भगवतितु सर्वदा सर्व-समावेशान्न्
आसम्भावितम् इति सान्द्रपयोदाद् अपि सौभगं वर्ण-सौन्दर्यं यस्य तं
महाहं तत्रत्यरत्नेष्व् अपि परमोत्कृष्टं यद् वैदूर्यं बाल-वायजाख्यं
नील-पीत-रक्तच् छविरन्तं तद् विद्यते महिष्टया यस्मिन् तादृशस्य
किरीटस्य त्विषोदर्ध्वं कुण्डलयोस् त्विषा त्व् अधः
किर्मीरित-बहुल-कुन्तलम् इत्य् अर्थः । यद् वा त्विषेति टाबन्तं हलन्ताद्
वेति विधानात् दिशादिवत् ततश् च महा-वैदुर्यम् इव किरीट-कुण्डलत्विषा
परिष्वक्तं सहस्र-कुन्तलं यस्य तं तद् वन् नानाच्छवितया
शोभमान-कुन्तल-वृन्दम् इत्य् अर्थः । किरीटं त्रिकोणं पत्रावलि-रूपं
मुकुटं तु समस्त-कचावरकम् इति भेदः । उद्दामभिः तेजसात्य्
उद्भटैः काञ्च्यादिभिः कृत्वा विशेषतो रोचनानम् यद् व तैर् उपलाक्षितं
स्वयम् एव विरोचमानं किन्तु स्वरूप-लावण्यादि-लब्ध-धामभिर् एव तैः
स्वयम् असौ प्रतिभूषितो भवतीति भावः । अत एव घनतमस्य् अपि
तादृशम् ऐक्षत वक्ष्यते च स्वरोचिषेति अत्र गौतमीये यद् गरुडोपरि
निविष्टत्वम् अष्ट-महिषी-समावृतत्वं ब्रह्म शिवादिभिः स्तुयमानत्वं
चोक्तं तन्नोक्तं पितृभ्याम् अदृष्टत्वाद् इति ज्ञेयम् ॥९-१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तम् अद्भुतम् इति परिच्छेदानाम् अपि
तत्-स्वरूप-भूतत्वे लिङ्गम् इदं तत्-सहितानाम् एवाविर्भावात् परिष्वक्तेति
किर्मीरितान् एककेशम् इत्य् अर्थः ॥९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** आविर्भावम् आह---तम्
अद्भूतम् इत्य्-आदि द्वाभ्याम् । प्रमाण-गत-स्थूलत्वेन बालवत्
प्रतीयमानम्, न तु वास्तवं बालकम्, अत एवाद्भूतम् । अथवा, बलत
इति बालः, बालं निविडं कं सुखम् आनन्दं सान्द्रानन्दम् इति यावत् ।
पयोदस्यापि सौभगं यस्मात्---तद् वर्णोपमान-भाग्यात्, न तु
पयोदस्येव वर्णो यस्य, सौभग-शब्दोपानाद्-वर्णस्यालौकिकत्वम् ।
अथवा, वसुदेवस् तं बालकं श्री-कृष्णं शङ्ख-गदाद्य् उदायुधं
चतुर्भुजं ददर्श इत्य् अद्भुतम् । अथवा बालकं च चतुर्भुजं च
ददर्शेत्य् अर्थः । श्री-कृष्ण-स्वरूपं नित्य-कैशोरम् एव, द्विभुजम् एव
तथाप्य् असौ पूर्व-पूर्वाराधन-संस्काराच् च चतुर्भुजं पुत्रो मे\ऽधुना
बभूवायम् इति बालकम् एव ददर्शेत्य् अद्भुतत्वं वसुदेव एवादौ ददर्श
। देवकी तु तत् तेजसा धर्षित-नेत्रा हर्षेण विवशा च किम् अयं
द्विभुजश् चतुर्भुजो वा इति न ज्ञातवतीत्य् आयातम् ॥९-१२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तम् अद्भुतं बालकं
वसुदेव ऐक्षत** इति द्वितीयेनान्वयः । अद्भुतत्व-हेतु-गर्भाणि
विशेषणानि---**अम्बुजेक्षणम्** इत्य्-आदीनि वैदूर्यं
नील-पीत-रक्त-च्छवि-रत्नं तद् उक्तं **किरीटं**
त्रिकोण-पत्रावलि-रूपम् ॥९.१०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तम् इति युग्मकम् ।
तमद्भुतं बालकं वसुदेव इक्षतेत्युत्तरेण सम्बन्धः ।
अद्भुतत्वबोधकानि विशेषणान्यम्बुजेक्षणमित्यादीनीति परिकरो\ऽलङ्कारः
न हि लोके गर्भान्निर्गतस्येदृशत्वं श्रुतं गलेन कण्ठेन शोभते
तादृशः कौस्तुभो यत्र तं महार्हमनर्घं यद्वैदूर्यं
नीलपीतरक्तच्छविकं रत्नं तद्विशिष्टं किरीटं च कुन्तले च तेषां
त्विषा परिष्वक्ताः स्फुरन्तः सहस्रमपरिमिताः कुन्तला यस्य तम्
॥१०-११॥

**\॥।**

**॥ १०.३।**११ ॥

**स विस्मयोत्फुल्ल-विलोचनो हरिं**

**सुतं विलोक्यानकदुन्दुभिस् तदा ।**

**कृष्णावतारोत्सव-सम्भ्रमोऽस्पृशन्**

**मुदा द्विजेभ्योऽयुतम् आप्लुतो गवाम् ॥**

**श्रीधर-स्वामी (भावार्थ-दीपिका) : विस्मयेनोत्फुल्ले** विकसिते
**लोचने** यस्य सः । **गवाम् अयुतम् अस्पृशन्** मनसा दत्तवान्,
कंस-निगृहीतस्य दानासम्भवात् । स्पृष्टौ हेतुः---कृष्णावतारेति ।
**मुदा आप्लुतो** व्याप्तः, स्नात इति वा ॥११॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महार्हमनघं यद्
वैदूर्यं नील-पीत-रक्तच्छवि-रन्तं तद्युते किरीट-कुण्डले तत्त्विषा
तद् भास्वत एवोद्भूतानि सा । इत्य् अर्थ इति तात्पर्यम् । कुन्तलश्
चषके बाले जवे पुम्भूम्नि निवृति इति मेदिनी । उद्दामानि स्वतन्त्राणि
यानि काञ्च्यङ्गद-कङ्कणादीनि तैः । उद्दामो बन्ध-रहिते स्वतन्त्रे च
प्रवेतसि इति मेदिनी । काञ्ची मेखला काञ्ची स्यान् मेखला-दाम्नि प्रभेदे
नगरस्य च इति मेदिनी । अङ्गदं केयूरम् अङ्गदः कपि-भेदेन केयूरे
तु नपुंसकम् इति च । कङ्कणं कर-भूषणम्, कङ्कणं कर-भूषायां
सूत्र-मण्डनयोर् अपि इति च । आदिनाङ्गुलीयकादयो ज्ञेयाः ॥१०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स च परम-भाग्यवान् ।
हरिं कंसादीनां सर्वज्ञान-हरं रूपादिना मनोहरं वा भगवन्तं
सुतं पुत्रतां प्राप्त विलोक्य साक्षाद्-दृष्ट्वा विस्मयेनाश्चर्येण
विकसित-विलोचनः सन् तदा तत्-क्षण एवास्मृशद् अस्पर्शयद्
दान-संकल्पम् अकरोत् । ननु कंसेन पीडितस्य हृत-सर्वस्वस्य
बद्धस्य संकल्पो\ऽपि कथं घटेत ? तत्राह---कृष्णेति । ननु
तथापि कतिचिद् एवाल्पतराः संकपन्ताम् ? यद् वा ननु स्नानान्तरम् एव
संकल्पो युज्यते ? तत्राह---मुदाप्लुतो व्याप्त इति । आप्लुतः स्नातस् ततो
मुदेति गोस्पर्शने कृष्णेति च विस्मये हेतुः ॥११॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सः परम-भाग्यवान् हरिं
कंसादीनां सर्वज्ञान-हरं भगवन्तं सुतं पुत्रतां प्राप्तं विलोक्य
साक्षाद्-दृष्ट्वा विस्मयेन विकसित-लोचनः सन् तदा तत्-क्षाणम् एव अस्पृशत्
अस्पर्शयत् दानाय सङ्कल्पम् अकरोत् । ननु, कंसेन पीडितस्य
हृत्-सर्वस्वस्य बद्धस्य सङ्कल्पो\ऽपि कथं घटेत ? कथं वा म्नानं
विनैव दानं ? तत्राह---कृष्णेति, कृष्ण-प्रादुर्भाव-स्वभावेन य
उत्सव उल्लासस् तेन सम्भ्रमो मनस् त्वरा यस्य सः ततो विचारम् अपि न
कृतवान् इति भावः । ततश् च मुदा व्याप्तो बभूव क्षणं मुग्ध इवासीद्
इत्य् अर्थः । यद् वा मुदा हर्ष-पूर्वकं स्नातः सन् कृष्णेत्यादि-लक्षणो
भूत्वास्पृशद् इति ॥११॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सुतं हरिं विलोक्येति
अवतार-सामान्य-ज्ञानं तत्र कृष्णेति मुनीन्द्र-वाक्यं तत्-स्वभावं बत
एवात्यन्तोल्लासज-चेतस्त्वराबोधनाय ततो विशेष-ज्ञानाय ततो
विशेष-ज्ञानम् आह ॥११॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** [+++]{।मर्क्}

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स विस्मयेति । \"अहो
महा-मुक्त-मुनीन्द्राणाम् अपि दुर्लभ-दर्शनः परमेश्वरो मम पुनर्
अविद्या-बद्ध-जीवस्याविद्या-बद्ध-जीवेन कंसेनापि बहिर् अपि बद्धस्य
गृहे\ऽवतीर्य दृश्यो बभूव\" इत्य् एको विस्मयः । \"सर्व-व्यापकं परं
ब्रह्मापि मानुष-गर्भाद् अजनिष्ट\" इति द्वीतीयः ।
\"विविधास्त्र-कटक-कुण्डल-किरीटाद्य्-अलङ्कार-विशिष्ट एव बालको
गर्भान् निष्क्रान्तः\" इति तृतीयः । \"साक्षान् महा-भयस्यापि भीषण
आदि-पुरुषो भगवान् अपि कंस-भय-भीतं मां स्व-पितृत्वेनाङ्गीचक्रे\"
इति चतुर्थः । इत्य् एवम् अनन्ता **कृष्णावतार**- इत्य् अहो
सामान्य-बालकस्यापि जन्मनि पिता दान-ध्यानाद्य्-उत्सवं करोति एव
पुत्रत्वेनावतीर्णः सम्प्रत्य् अहं कम् **उत्सवं** करोमीति
प्राप्त-**सम्भ्रमः** **मुदा आप्लुतः** आनन्द-समुद्रेण निमज्जितः
सन्नस्पृशत् मनसा ददौ विश्राणनं वितरं स्पर्शनं प्रतिपादनम् इत्य्
अभिधानात् स्मृशि दानार्थको\ऽपि ज्ञेयः ॥११॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.३।**१२ ॥

**अथैनम् अस्तौद् अवधार्य पूरुषं**

**परं नताङ्गः कृत-धीः कृताञ्जलिः ।**

**स्व-रोचिषा भारत सूतिका-गृहं**

**विरोचयन्तं गत-भीः प्रभाव-वित् ॥**

**श्रीधर-स्वामी (भावार्थ-दीपिका) : कृत-धीः** शुद्ध-बुद्धिः
॥१२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गतभीर् निर्भयः ।
तत्र हेतुः---प्रभावविद् इति । ईशोयमनन्तोऽयं सर्वान्तकर इत्य्
आद्यैश्वर्य-ज्ञानवान् ॥१२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथानन्तरं सद्य एवेत्य्
अर्थः । परं पुरुषं परमेश्वरम् । किं वा, परं
परिपूर्णतयावतीर्णं पुरुषं श्री-भगवन्तम् अवधार्यं निश्चयेन
ज्ञात्वा । नतानि कृत-प्रणामान्य् अङ्गानि भुजादीनि यस्य सः, साष्टाङ्ग
प्रणम्येत्य् अर्य्हः । यद् वा, अवनत-शिराः सन् कृतधीः शृई-भगवति
न्यस्त-चित्तो विनीतो वा । अवधार्येत्य् अर्थ हेतुः---स्वकीयेनासाधारणेन
मनोनयनाह्लादकेन मिलितार्केन्दु-कोटि-तुल्येनापि रोचिषा तमो-व्याप्तं
सूतिआ-गृहम् एव, न तु तद् वाह्यं विशेषेण रोचयन्तं
प्रकाशयन्तम्---एकस्यैव युगपन् निज-तेजसः क्वचिद् विस्तारणे क्वचिच्
च संवरणे परमेश्वर-शक्तिं विनान्यथानुपपत्तेः । अतो गतभीर्
अपगत---कंस-भयः, यतः प्रभावं तद् ऐश्वर्यं वेत्तीति तथा सः
। यद् वा, तादृशैश्वर्य-दर्शनेनापि गतभीः
साध्व-साध्वसाकुष्ठित-चित्तः, यतो भक्त-वात्सल्यादि तन् माहात्म्यवित्
। भारत ! हे भरत-वंश्येति श्री-वसुदेव---भाग्य-भरेण प्रीत्या
सम्बोधयति, श्लेषेण भाः श्री-कृष्ण-भक्त्या कान्ति रताः यस्मिन्न् इति
॥१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानन्तरं सद्य एवेत्य्
अर्थः । पुरुषं परमेश्वरं तत्रापि परं परिपूर्णतयावतीर्णम्
अवधार्य निश्चयेन ज्ञत्वा अत्र हेतुः कृतधीः तत्र न्यस्त-चित्त इति
ततश् च नतानि कृत-प्रणामानि अङ्गानि भुजादीनि यस्य सः साष्टाङ्गं
प्रणम्येत्य् अर्थः । यद् वा अवनत-शिराः सन् अवधारणे हेत्वन्तरम् अप्य्
आह-स्वीयेन असाधारणेन मनो-नयनाह्लादकेन
मिलितार्केन्दु-कोटि-कुल्येनापि रोचिषा तमो-व्याप्तं सूतिका-गृहम् एव न तु
तद् वाह्यं विशेषेण रोचयन्तं प्रकाशयन्तम् एवम् एकस्यैव युगपन्
निज-तेजसः क्वचिद् विस्तारणेन क्वचिच् च संवरणेन
पारमैश्वर्य-शक्तिर् दोतिता कीदृशः सन्न् असौत्, तत्राह गतभीः
अपगत-कंस-भयः सन् । ननु, स्तव-शब्दं कंस-प्राहरिकाः
श्रोष्यन्तीति भय-हेतुस् त्वस्येति तत्राह, प्रभावं तदैश्वर्यं वेत्तीति
तथा सः किं करिष्यन्त्येति वराकाः सो\ऽपि वेति भावयित्वेति भावः ।
भारत ! हे भरत-वंश्येति शृइ-वसुदेव-भाग्यतरेण प्रीत्या
सम्बोधयति श्लेषेण भाः शृइ-कृष्णस्य तादृशी कान्तिः हेतु-गर्भत एव
तस्यां रतेति ॥१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** परं पुरुषं श्री-कृष्णाख्यं
स्वयं भगवन्तम् एव निश्चित्य तत्र हेतुः कृतधीर्न्यस्तचित्तः
तथैवाह ॥१२॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कृत-धीस्** तस्मिन्न् एव
यौगपद्येन कृतैश्वर्य-वात्सल्य-बुद्धिः **गत-भीः प्रभाव-विद्** इति
\"हन्त हन्त ! अस्मिन्न् अप्य् अङ्गे कंसः सहसागत्यास्रं प्रयोक्ष्यते\" इति
पुत्र-बुद्ध्या यद् भयम् उद्बभूव, तद्-ऐश्वर्य-बुद्ध्या
प्रभाव-ज्ञानेन गतम् इत्य् अर्थः ॥१२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**
विविधास्त्र-भूषणादि-विशिष्टतयैव जातस्य दर्शनेन यो विस्मयस्
तेनोत्फुल्ले लोचने यस्य सः । कृष्णस्य पुत्रस्यावतारे जन्मनि कम्
उत्सवम् अहं करोमीति **जात-संभ्रमः** । **मुदा** हर्षेण
**आप्लुतः** स्नातः सन् **गवाम् अयुतम् अस्पृशत्** मनसा ददौ
कंस-कारागार-स्थितस्य साक्षाद् दानासंभवात् । स्पृशि दनार्थः,
विश्राणनं वितरणं स्पर्शनं प्रतिपादनम् इत्य् अमरोक्तेः ॥१२॥

**\॥।**

**॥ १०.३।**१३ ॥

**श्री-वसुदेव उवाच**---

**विदितोऽसि भवान् साक्षात् पुरुषः प्रकृतेः परः ।**

**केवलानुभवानन्द- स्वरूपः सर्व-बुद्धि-दृक् ॥**

**श्रीधर-स्वामी (भावार्थ-दीपिका) :** वसुदेवः प्रथमं
पुत्र-बुद्ध्या पश्यंस् तां परित्यज्याह---**विदितोऽसीति** । कथं
विदितोऽसि ? **भवान् प्रकृतेः परः पुरुष** इति । ननु किम् आश्चर्यं,
पुरुषस्य प्रकृतेर् अन्यत्वाद् एव ? इत्य् अत आह---**साक्षाद्** इति
प्रत्यक्षत इत्य् अर्थः । नन्व् अक्षि-सन्निकृष्टं प्रत्यक्षत उपलभ्यते
किं चित्रम् ? इत्य् अत आह---केवलेति । **केवलश्** चासाव् **अनुभवश्**
**चानन्दश्** च ताव् इव स्वरूपं यस्य सः । किं च,
**सर्व-बुद्धि-दृक्** । न ह्य् एवं-भूतो दृश्यो भवतीत्य् अर्थः
॥१३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तां पुत्र-बुद्धिम्
अक्षि-सन्निकृष्टं नेत्र-गोचरम् । यद् वा, विदितो\ऽस्य् अद्य
मयोपलब्धो\ऽसीत्य् आह---यः **प्रकृतेः परस्** तद्-द्रष्टा **पुरुषः**,
स भवान् । यथा यः **केवलानुभवानन्द-स्वरूपः** पर-ब्रह्माख्यो
निर्विशेष आत्मा, सोऽपि भवान् । यश् च **सर्व-बुद्धि-दृक्**
सर्वान्तर्यामी परमात्मा, सोऽपि भवान् । इति तत्-तद्-रूपकत्वात् स्वयं
भगवत्त्वेन ज्ञातोऽसि, तत्रापि साक्षड् विदितोऽसि चक्षुषा दृष्टासीत्य् अहो
मे भाग्य-महिमेति भावः इति तोषण्याम् । *इत्य् अर्थ* इति---न हि द्रष्टा
दृश्यतां यातीति भावः । केवलो द्वितीयोऽनुभवो ज्ञानं आनन्द-सुखं
कथम् एतादृशः ? तत्राह---किं चेति ॥१३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** विदितो\ऽसीत्य्-आदि ।
**केवलानुभवानन्द** इव स्वम् आत्मा यस्य तत् केवलानुभवानन्दस्वं
ब्रह्म तद् एव रूपं रूप-विशेषो यस्या यद् वा, केवलेनानुभवेन
स्फुर्त्या तर्काद्य्-अगोचरतया आनन्दो येषां तेषु भक्तेषु स्वं रूपं
प्राकट्यं यस्य साक्षाद् अपरोक्षः ॥१३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परमस्यापि साक्ष्यात्
प्राप्त्याति-प्रहृष्यन्न् आह---विदितो\ऽसीति, मयाद्य तं साक्षाद्
उपलब्धो\ऽसीत्य् अर्थः । यद्य् अपि **भवान् प्रकृतेः परः पुरुषः**
परमेश्वरः **केवलानुभवानन्द-स्वरूपः** पर-ब्रह्म
**सर्व-बुद्धि-दृक्** च परमात्मेत्य् अर्थः । अहो मम भाग्य-महिमेति
भावः ॥१३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
परम-मत्-प्रेममय-श्री-गोकुल-सम्बन्धेन तस्यापि महात्म्यम् उदेष्यतीति
सङ्कर्षण-प्रयोजनान्तरम् आह---गर्भेति । वै एव गर्भतः
सङ्कर्षणाद् एव न तु शेषत्वादिना प्रलयादौ जगद् आकर्षणादित्य् अर्थः
। गर्भ-सङ्कर्षणाद् एव गोकुल-प्राप्त्या सर्व-लोकानां रमणात् तथैव
बलस्य उच्छ्रयात् आधिक्यात् तदीय-परम-प्रेमोर्जितम् अनस्तयेति भावः
। बलं बलवद् उच्छ्रयाद् इति पाठे बलवत्सु आधिक्याद् इत्य् अर्थः ।
रामेति सहसुषेति सुष्मात्रेण समासः ॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : विदितोऽसि** भवान् विज्ञातोऽसि ।
कथं ? यः **प्रकृतेः परः पुरुषस्** तद्-द्रष्टा **स भवान्,** **यः
केवलानुभवानन्दः** पर-ब्रह्माख्य आत्मा स भवान्,
**सर्व-बुद्धि-दृक्** सर्वान्तर्यामी सोऽपि भवान्, इति स्वयं
भगवत्त्वेन इत्य् अर्थः । तत्रापि साक्षाद् एव विदितो दृष्टोऽसीत्य् अहो
मम भाग्यम् इति भावः । कियत् एतद् वा यतः पुत्रतयापि प्राप्तोऽसीति
तम् अवतार-कारणेन सह वक्तुं तादृश-प्राप्ति-दुर्लभता-ख्यापनाय
प्रकृति-परादित्वं योजयन् तस्य घटनाय सर्गादि-परिपाटिं चानुवदन्
सर्ग-प्रवेशौ तावद् आह ॥१३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे **भगवन्** ! त्वं
माम् एवं निज-रूपं यद् दर्शयसि, तस्यायम् अभिप्रायः मत्-पिता
मद्-अर्थं कंसाद् बिभेति तन् माम् ईश्वरं प्रतीत्य निर्भयो भवत्व् इति
तत् सत्यं त्वयीश्वरत्वेन मम प्रतीतिः जातैवेत्य् आह---**विदितो\ऽसि**
। कीदृशत्वेन ? इति चेद् अत आह---यः प्रकृतेः परः पुरुषस्
तद्-ईक्षण-कर्ता, स भवान् एव । **यः
केवलानुभवानन्द**-**स्वरूपः** पर-ब्रह्माख्य आत्मा स भवान् यः
**सर्व-बुद्धि-दृक्** सर्वान्तर्यामी, सो\ऽपि भवान् साक्षाद् एव स्वयं
भगवत्त्वेनैवेति सर्वम् अहं जानाम्य् एवेत्य् अर्थः ॥१३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अथेति पुरुषम् अवधार्य
परेशो\ऽयम् अस्मद्-आदि-पुत्र इति विज्ञाय गत-भीर्
निवृत्त-पूर्व-पुत्र-कदन-वीक्षण-जात-भयः यतः प्रभाव-वित्
तत्-पराक्रम-ज्ञः कृतधीस् तस्मिन्न् एव कृता निवेशिता
पारमैश्वर्य-प्रधाना पुत्र-बुद्धिर् येन सः ॥१३॥

**\॥।**

**॥ १०.३।**१४ ॥

**स एव स्व-प्रकृत्येदं सृष्ट्वाग्रे त्रि-गुणात्मकम् ।**

**तद् अनु त्वं ह्य् अप्रविष्टः प्रविष्ट इव भाव्यसे ॥**

**श्रीधर-स्वामी (भावार्थ-दीपिका) :** ननु देवकी-जठरे प्रविष्टस्य
किम् इयम् अति-स्तुतिः क्रियते ? अत आह---स एवेति । **स एव**
उक्त-स्वरूप एव **त्वं** न देवकी-जठरे प्रविष्ट इत्य् अर्थः । ननु
विश्वं **सृष्ट्वा तद् अनु** प्रविष्टस्य किम् एतद् बहु ? अत
आह---**स्व-प्रकृत्येति** । स्व-मायया सृष्ट्वा वा तद् अनु त्वम्
**अप्रविष्ट** एवेति । ननु तर्हि कथं श्रुत्योच्यते, तत् सृष्ट्वा तद्
एवानुप्राविशत् \[तै।उ। २.६.२\] इत्य् अत आह---**प्रविष्ट इव** इति ।
**भाव्यसे** निरूप्यसे । प्रत्यक्षतो वा सद्-रूपेण वा प्रविष्ट इव
लक्ष्यसे ॥१४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** केवल-द्रष्टृ-रूपस्य
कथं जन्मादि ? इति शङ्कते---*नन्व्* इति । *जठरम्* उदरम् ।
*उक्त-स्वरुपः* **केवलानुभवानन्द-स्वरूपः** । *इत्य् अर्थ* इति---न
ह्य् एतादृशस्य जठरे प्रवेशः सम्भवतीति भावः । पुनर्
आशङ्कते---*नन्व्* इति । **तद् अनु** सृष्टिम् अनु । *किम् एतद् बहु* किम्
अधिकं कथ्यते **प्रविष्ट** इति । *अतो* हेतोः । पुनर्
आह---**स्व-प्रकृत्या** *स्व-मायया* अघटन-घटना-पटीयस्या
स्व-शक्त्या । पुनर् आशङ्कते---*नन्व्* इति । *श्रुत्या* वक्ष्यमाणया
*प्रत्यक्षतो* योगिभिर् एवान्यैः कथं लक्ष्यः ? इत्य् आशङ्का-निवृत्तये
सद्-रूपेण आकाशः सन् वायुः सन्न् इत्य्-आदि-रूपेण सर्वैर् लक्ष्यते इति
भावः ॥१४॥\[अत्र विश्वनाथः\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

![](मेदिअ।इमगे२।प्न्ग्){wइद्थ्="६.५इन्" हेइघ्त्="२.०६७३६११११११११११इन्"}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रापि पुत्रतया
प्राप्तोसीत्य् आत्य् आशयेनाह---स इति । एव अपि, अपि स उक्त-स्वरूपो\ऽपि
त्वं स्वय तव प्रकृत्या भक्त-वात्सल्यादि-स्वभावेनेदं मद्-गृहं
श्री-देवक्य् उदरं वा प्रैव्ष्ट इव भाव्यसे क्रियस इवेति तत्त्वतो
मनोधारणेनोदर-प्रवेशाभावात् । किं वा, लोकोक्तिरीत्यानधिकार्थम्, हि
अपि, पूर्वं त्रिगुणात्मकं जगत् सृष्ट्वा तद् अन्व् प्रविष्टो\ऽपि ॥१४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र दैन्येन तस्मिन्
निज-पुत्रत्वापलपनाय, सा देवकि सर्व-जगन्-निवास-भूता इति
दिष्ट्याम्ब ते कुक्षि-गतः परः पुमान् इत्य्-आदि लब्धम् अपि तत्-प्रवेशं
वारयति---स एवेति चतुर्भिः तस्मात् सर्व-व्यापकस्य तस्य भगवतो
वचस् तत् यथादिष्टं, तथैव, न तु किञ्चिद्-व्यभिचारेणेत्य् अर्थः
॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स एवाह, तत्र प्रवेशो ऽपि ततः
परत्वमाह, एवं भवानित्यन्त्याभ्यां यथेति द्वाभ्याम् ॥१४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ईक्षित्वा यद् उवाच, तद्
आह---विदितो\ऽसीत्यादि । त्वं विदितोसीति किं प्रकारेणेत्याकाङ्क्षायाम्
आह---प्रकृतेः परः पुरुषः । तत् किम् अहं पञ्च-विंशः ? नेत्य्
आह---केवलानुभवानन्द-स्वरूपः । तर्हि किम् अहं नौरूपः ? नेत्य्
आह---साक्षान् मूर्तम्, आनन्द-ज्ञान-घन इति यावत्, अथवा
केवलेनानुभवेन आनन्दो येषां तेषु भक्तेषु स्वरूपं श्री-कृष्णाख्यं
रूपं यस्य ॥१४-१८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, भोः तात !
त्वद्-गृहे प्रविष्टं मां परिच्छिन्नम् एव जातम् एव जानासि अतः किम् अपि
मे तत्त्वं न जानासीत्य् आशङ्क्य स्वज्ञानम् आविष्कुर्वन्न् आह । स एव
उक्त-स्वरूप एव त्वं स्व-प्रकृत्या स्वीय-प्रधान-शक्त्या इदं जगत्
सृष्ट्वा तद् अनु अप्रविष्ट इव प्रविष्ट इव च भाव्यसे निरूप्यसे ।
जागतो\ऽन्तर्-उपलभ्यमानत्वात् अप्रविष्ट इव, न त्व् अप्रविष्टः, बहिश्
चोपलभ्यमानत्वात् प्रविष्ट इव, न तु प्रविष्ट इत्य् अर्थः । एवम् एव
सर्वत्र वर्तमानस् त्वं मद्-गृहे प्रविष्ट इव न तु प्रविष्टः ।
सर्वदैव वर्तमानस् त्वं जात इव, न तु जातस् तेन च
सर्व-व्यापक-मूर्तस् तव कंसः किम् अपि कर्तुं न शक्तुयाद् इति
जानाम्येवेति भावः ॥१४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** गत-भीर् अस्मीति
निवेदयन् स्तौति हे भगवन्! मया त्वं विदितो\ऽसि कीदृशत्वेनेति
चेत्तत्राह, त्वं साक्षादनन्यापेक्षिवपुः यः प्रकृतेः परः
पुरुषस्तद्वीक्षकस्तन्नियन्ता स भवान् यः सर्वबुद्धिदृक्
निखिलान्तर्यामी गर्भोदशयः क्षीरोदशयश् च स भवान् तत्तदंशोपेतः
भगवानित्य् अर्थः । ननु किं धातुरहं तत्राह केवलो विशुद्धो
यो\ऽनुभवस्तदभिन्नो य आनन्दस्तत् स्वरूप इति देहदेहिभेदशून्यो
विज्ञानसुखस्वरूप इत्य् अर्थः ॥१४॥

**\॥।**

**॥ १०.३.१५-१६ ॥**

**यथेमेऽविकृता भावास् तथा ते विकृतैः सह ।**

**नाना-वीर्याः पृथग्-भूता विराजं जनयन्ति हि ॥**

**सन्निपत्य समुत्पाद्य दृश्यन्तेऽनुगता इव ।**

**प्राग् एव विद्यमानत्वान् न तेषाम् इह सम्भवः ॥**

**श्रीधर-स्वामी (भावार्थ-दीपिका) :** अत्र दृष्टान्तः---यथेति ।
इमेऽविकृता भावा महद्-आदयो यथा तथेति । दृष्टान्तं विवृणोति---ते
विकृतैर् इति । ते विकृतैः षोडश-विकारैः सह सन्निपत्य विराजं
ब्रह्माण्डं जनयन्ति । सन्निपतने हेतुः---यतः पृथग्-भूताः सन्तो
नाना-वीर्या विशिष्ट-कार्य-समर्था न भवन्ति, अतः---सन्निपत्येति ।
एवं समुत्पाद्यानुगताः प्रविष्टा इव दृश्यन्ते, न पुनः प्रविष्टाः ।
कुतः ? उत्पत्तेः प्राग् एव कारणतया विद्यमानत्वान् न तेषाम् इह सृष्टे
कार्ये पश्चात् सम्भवः प्रवेश इति ।**।**१५-१६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राप्रविष्टस्यापि प्रवेशे
महदादयः सप्त महद् अङ्कार-पञ्चतन्मात्रा-रूपाः । विवृणोति
स्फुटयति । सन्निपत्य मिलित्वा । विशिष्ट-कार्य-समर्था
ब्रह्माण्डोत्पादन-समर्थाः ॥१५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अप्रविष्टत्वम् एव । किं
वा, अप्रविष्टस्यापि प्रविष्टत्वं दृष्टान्तेन साधयति---यथेति द्वाभ्याम्
। यद् अपि तेषां महद् आदीनां प्रथमत एव कारणत्वेनावरणतया बहिर्
विद्यमानत्वाद् इह विराजि प्रवेशो नास्ति, तथा प्रविष्टा इव दृश्यन्त
एवेत्य् अर्थः । अन्यत् तैर् व्याख्यातम् । यद् वा, तथा तेन तन्
माया-शक्त्य् उद्भवत्वादि-प्रकारेण ते त्वदीया इत्य् अर्थः इति तेषां शक्तिः
सम्भाविता । यद् वा, तथेत्य् अस्य परेणान्वय, तेनानिर्वचनीयेन
प्रकारेणेत्य् अर्थः । अथवा, बहु-जन्मसु त्वन् माहात्य्मं जानतो\ऽपि
ममाधुनैव कृतार्हाभूद् इति वक्तुम् आदौ तज् ज्ञान-प्रकारम्
एवाह---विदित इति । भवान् पूज्यस् त्वं जन्मानि बहूनि व्याप्य साक्षात्
स्वयम् एव मया ज्ञातो\ऽसि । कथम् ? तद् आह---पुरुष इत्य्-आदि
पादोन-द्वयेन । प्रकृति-परत्वादि-रूपेण श्री-देवक्य्
उदर-प्रविष्टत्वेन चेत् इत्य् अर्थः । अन्यत् समानम् ॥१५-१६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** योगमायैव योग-निद्रा
निद्रावत् सकललोक-वोध-हरणात् तया प्रकर्षेण नीत इति । देवक्या
दुःखादिकं गोकुलादिवासिनां च तज्-ज्ञाणादिकं किम् अपि नाभूद् इति
बोधितम् अत्र च श्री-हरिवंशाद्य् उक्तानुसारेणैव ज्ञेयं प्रग् एव
श्री-वसुदेवाहित-गर्भायायाः श्री-रोहिण्याः पश्चाद्-गोकुलं गतायाः सप्तमे
मासि तं गर्भम् अपसार्य श्री-देवकी-जठरात् सप्त-मासिकं गर्भम्
अलक्षितम् आकृष्य रोहिण्य् उदरं नीत इति । तथा च हरि-वंशे
योग-निद्रां प्रति श्री-भगवद् उक्तौ---

> सत्पमो देवकी-गर्भो यो\ऽम्शः सौम्यो ममाग्रजः ।
>
> स संक्रामयितव्यस् ते सप्तमे मासि रोहिणीम् ॥ इति ॥

तन् नयन-प्रकार-विशेषश् च तत्रैव---

> सार्ध-रात्रे स्थितं गर्भ पातयन्ती रजस्वला ।
>
> निद्रया सहसाविष्टा पपात धरणी-तले ।
>
> सा स्वप्नम् इव दृष्ट्वा स्व-गर्भे गर्भसाहितम् ।
>
> अपश्यन्ती च तं गर्भं मुहूर्तं व्यथिताभवत् ! ।
>
> ताम् आह निद्रा-सम्बिग्नां नैशे तमसि रोहिणीम् ॥
>
> कर्षणेनास्य गर्भस्य स्व-गर्भे चाहितस्य वै ॥
>
> सङ्कर्षणो नाम शुभे तव पुत्रो भविष्यति ॥ इत्य्-आदि ॥

अहो आश्चर्ये खेदे वा देवक्या गर्भो विस्रंसितः विस्रस्तः कंस-भयाद्
इति शेषः । तथा च शृइ-विष्णु-पुराणे सप्तमो भोज-राजस्य
भयाद्रोधोपरोधतः । देवक्याः पतितो गर्भं इति लोको वदिष्यति इति
यद् वा कंसेनैव केनचिद् उपायेन पातित इत्य् अर्थः । व्यक्ततया तद्
अनुक्तिस् तेषां तद् भयात् विचुक्रुशुः उच्चैर् आर्त-स्वरेण जजल्पुः विलेपुर्
इति वा ॥१५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथेमे पृथिव्यादयस्तथा ते
महदादयो ऽपि कथं हि यस्मात् कृतैरिति पूर्वत्र तु सजलादिभिः
परत्र षोडशविकारैः पूर्वत्र विराजं तत्प्रायं घटं परत्र
ब्रह्माण्डम् ॥१५-१६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्र दृष्टान्तः---**यथा
इमे अविकृता भावा** महद्-आदयो ब्रह्माण्डे प्रविष्टा अपि न प्रविष्टाः ।
तत्र पुनर् जातवत् प्रतीता अपि न जातास् तथैव त्वम् इत्य् अर्थः ।
दृष्टान्तं विवृणोति---ते **अविकृताः** **विकृतैः** षोडश-विकारैः सह
**नाना-वीर्याः** परस्पर-विसदृश-स्वरूपा अपि पृथग्-भूताः परस्परम्
अमिलिता अपि **सन्निपत्य** चैतन्य-प्रेरणवशात् मिलिती-भूय **विराजं
जनयन्ति** ततश् च विराजं **समुत्पाद्य अनुगता इव** तत्र प्रविष्टा
इव दृष्यन्ते, न तु प्रविष्टाः, तद्-बहिर् अपि तेषां वर्तमानत्वाद् इत्य्
अर्थः । तथा विराजि समुद्भूताः, तत्र हेतुम् आह---प्राग् एवेति इह
विराजि सम्भव उत्पत्तिः समुद्भूता इव दृष्यन्ते, न तु ॥१५.१६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु त्वद्गृहे प्रविष्टं
परिच्छिन्नं मां किमेवं स्तौषि तत्राह, स उक्तलक्षण एव त्वं
स्वमाययेदं त्रिगुणात्मकं जगत् सृष्ट्वा तदनु सर्गानन्तरमप्रविष्ट
इव प्रविष्ट इव च भाव्यसे निर्णीयसे जगतो\ऽनुरूपलम्भादप्रविष्ट
इव बहिरप्युपलम्भात् प्रविष्ट इव ॥१५॥

**\॥।**

**॥ १०.३।**१७ ॥

**एवं भवान् बुद्ध्य्-अनुमेय-लक्षणैर्**

**ग्राह्यैर् गुणैः सन्न् अपि तद्-गुणाग्रहः ।**

**अनावृतत्वाद् बहिर् अन्तरं न ते**

**सर्वस्य सर्वात्मन आत्म-वस्तुनः ॥**

**श्रीधर-स्वामी (भावार्थ-दीपिका) :** दार्ष्टान्तिकेऽतिदिशति, एवं
भवान् इति । ननु यद्य् अहम् अप्रच्युत-स्वरूप एव कारणतया कार्येषु
वर्ते तर्हि तेष्व् इन्द्रियैर् गृह्यमाणेषु मम ग्रहणं किं नास्ति
तत्राह---बुद्ध्य्-अनुमेय-लक्षणैर् इति । बुद्ध्या रूपादि-ज्ञानेनानुमेयं
लक्षणं स्वरूपं येषां तैर् गुणैर् इन्द्रियैर् ग्राह्यैर् गुणैः सह सन्न्
अपि वर्तमानोऽपि तद् गुणाग्रहस् तैर् गुणैः सह न गृह्यते । अयं
भावः, न हि ग्राह्यैः सह भाव-मात्रं ग्रहणे कारणं किन्त्व्
इन्द्रियाणां शक्तिः । सा च कार्यैक-समधिगम्या यथा-कार्यम् एव
कल्प्यते । अतो यथा चक्षुषा रूप-ग्रहणे रसादि-ग्रहणं नास्ति
तथैव विषय-ग्रहणे त्वद्-ग्रहणम् अपीति । अविषयत्वेन च
ग्रहणानर्हत्वम् उक्तम् एव सर्व-बुद्धि-दृग् इत्य् अत्र । एवं तावत् प्राग्
एव विद्यमानत्वात् प्रवेशो नास्तीत्य् उक्तम् । किं च परिच्छिन्नस्य नीडे
पक्ष्यादेर् इव प्रवेशो भवेत् तव त्व् अनवृतत्वाद् अपरिच्छिन्नत्वेन बहिर्
अन्तर् भेदो नास्ति, कुतः प्रवेश इत्य् आह---अनावृतत्वाद् इति । अनावृतत्वे
हेतून् आह---सर्वस्येति । न हि सर्व-रूपस्यान्यदावरकम् अस्ति
सर्वात्मनः, न ह्य् एकेनावृतोऽन्यस्यात्मा भवेत् । आत्म-वस्तुन इत्य् आत्मनो
वस्तुनश् चेति हेतु-द्वयम् । अत सातत्यगमन इत्य् अस्माद् अतति
व्याप्नोतीत्य् आत्मा, न हि व्यापकस्यावरणं घटते । तथा वस्तुनः
परमार्थ-वस्तुन आवरणं न घटत इत्य् अर्थः । तस्मात्
तवान्तर्यामितया प्रवेशो न मुख्योऽस्ति कुतस् तरां गर्भे प्रवेशः ।
अतः केवलानुभवानन्द-स्वरूप एव त्वं विदितोऽसीत्य् आश्चर्यं मम
भाग्यम् इत्य् अर्थः ॥१६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतो हेतोः । एव
म्समुत्पाद्य मिलित्वोत्पाद्य ॥१६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् उक्त-प्रकरेणेदृशैर्
वा स्वाविकैर् भक्त-वात्स्यल्यादि-गुणैः सह नित्यं वर्तमानो\ऽपि तेषु
गुणेष्वाग्रहः पुनः पुनर् आसक्तिर् यस्य तथा-ब्ःऊतो भवान् भवति ।
कथम्-भूतैः ? बुद्ध्यानुमेयम् एव, न तु प्राप्यं स्वरूपं येषां तैर्
अपरिच्छिन्नत्वाइदिना परम-दुर्वितर्तैर् इत्य् अर्थः । अतो गृआहैः
स्वर्वो-पादेयैः परम-सेव्यैर् इत्य् अर्थः, यद्य् अपि ते तव बहिर्
उपेक्ष्यमन्तरञ्जापेक्ष्यं नास्ति । कुतः ? अनावृतत्वात्
परम-स्वतन्तत्रत्वाद् इत्य् अर्थः, तथापि तद्-गुणा-ग्रह इति
सतत-भक्त-वात्स्यल्याद्य् अशेष-गुण-निधित्वम् उक्तम् ॥१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विश्वस्य आत्मा प्रभुर् अपि
भक्तानाम् एवाभयङ्करः तदानीं तच् चित्तेभाव-विशेषेण पर्यस्फुरद्
इत्य् अर्थः । तत्र च सर्वैश्वर्य-परिपूर्णतयेत्य् अभिप्रायेण
श्री-भगवान् इति एतद् आद्य-पद्यार्धं सर्व-सम्मतं स्यात् अत एव
श्री-चित्सुखेनैवं व्याख्यातं मन आविवेश पौरुषं धामेति सम्बन्ध
इति श्री-स्वामि-पादानां तु सम्मतं लक्ष्यते तथा च तद्-व्याख्यानात्
॥१६॥

पौरुषं धाम श्री-भगवत् तेजः मनसि श्री-भगवद् आवेशेन तत्
तेजो\ऽभिव्यक्तेः । यद् वा, धाम-प्रदुर्भावं प्रभावं वा । तथा च
विश्वः---धाम देहे गृहे रश्मौ स्थाने जन्म-प्रभावयोः इति ।
दुरासदः निकटे गन्तुम् अशक्यः, चक्षुर्-आद्य्-अग्राह्यो वा, अत एव
अतिदुर्धर्षः अभि-भवितुम् अशक्यः सम्यग् बभूव ह स्फुटम् ॥१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं भवान् तथा तद्गुणेषु
गृह्यमाणेषु अग्रहो ग्रहणाभावो यस्य तादृशश् च भवानिति तु स्थितौ
ततः परत्वमुक्तं प्रवेशम् एव निराकुर्वन् प्रपञ्चस्य स्वतः सत्तां
परिहरति ॥१७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** [+++]{।मर्क्}

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं चेमे तत्-तद्-गुणैर्
लिप्ता इव भवांस् तु कारणत्वेन प्रविष्टोऽप्य् अलिप्त एवेत्य् आह---एवं
भवान् स्व-प्रकृत्या सृष्टे जगति प्रविष्टोऽपि बुद्ध्या अनुमेयम् एव
लक्षणं येषां तैः स्व-प्रकाशत्वाखण्ड-ज्ञानानन्दादिभिर् ग्राह्यैः
स्वोपादेयैर् गुणैः सह सन्न् अपि सदा विराजमानोऽपि तद्-गुणाग्रहः
तस्याः प्रकृतेर् गुणान् लेपकान् दुःखात्मकान् आनन्दैकमयस् त्वं न
गृह्णासि । कुतः ? **अनावृतत्वात्** यो हि प्रकृति-गुणैर् आवृता भवति,
स एव तान् गृह्णाति, लिप्तश् च भवति, यथा जीव इति भावः । अतस्
तव **बहिर् अन्तरे** व्याप्यते प्रकृतेर् गुणा न सन्ति, यथा जीवस्य
बहिः शब्द-स्पर्शादयः, अन्तश् च शोक-मोहादय इति भावः ।
**सर्वात्मनः** सर्वत्रान्तर्यामितया प्रविष्टस्यापि । किं च, केवलं न
तवैव, अपि तु **आत्म-वस्तुनः** तव स्वीय-पदार्थस्य सर्वस्य
कृत्स्नस्यापि लीला-विलास-धाम भक्तादेर् बहिर् अन्तरं च व्याप्येत
लेपकाः प्रकृति-गुणा न सन्तीत्य् अर्थः ॥१७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अत्र दृष्टान्तो यथेति
युग्मम् । इमे\ऽविकृता भावा महद्-आदयो यथा तथैव त्वम् इति
दृष्टान्तं विवृणोति, अविकृतास्ते विकृतैः षोडशभिः सह सन्निपत्य
मिलित्वा विराजं ब्रह्माण्डं जनयन्ति सन्निपतने हेतुः---यतः
पृथग्-भूताः सन्तो नाना-वीर्याः विराड् उत्पादन-क्षमा न भवन्ति अतः
सन्निपत्येति ततश् च विराजं समुत्पाद्यानुगताः प्रविष्टा इव दृश्यन्ते न
तु प्रविष्टाः, कुतः? उत्पत्तेः प्राग् एव कारणतया विद्यमानत्वात् अतस्
तेषाम् इह सृष्ट-कार्ये पश्चात् सम्भवः प्रवेशो नेत्य् अर्थः ॥१६-१७॥

**\॥।**

**॥ १०.३।**१८ ॥

**य आत्मनो दृश्य-गुणेषु सन्न् इति**

**व्यवस्यते स्व-व्यतिरेकतोऽबुधः ।**

**विनानुवादं न च तन् मनीषितं**

**सम्यग् यतस् त्यक्तम् उपाददत् पुमान् ॥**

**श्रीधर-स्वामी (भावार्थ-दीपिका) :** नन्व् एतद् धेतु-चतुष्टयं
प्रपञ्चस्यावस्तुत्वे घटेत, तत् तु न सम्भवति, सत्यत्वेन प्रतीतेर्
इत्य् आशङ्क्याह---य इति । **आत्मनो दृश्येषु गुणेषु** देहादिषु
**स्व-व्यतिरेकत** आत्म-व्यतिरेकेण पृथक् सन्न् अयं देहादिर् इति
**व्यवस्यते** निश्चिनोति यः पुमान् सोऽ**बुधो**ऽविद्वान्,
व्यतिरेक-दर्शनात् । किं च, **मनीषितं** विचारितं तद् देहादि सर्वं
यतो **विनानुवादं** वाचारम्भण-मात्रं विना **न सम्यग्** भवति ।
अतोऽवस्तुत्वेन **त्यक्तं** बाधितम् एव वस्तु-बुद्ध्या **उपाददत्**
स्वी-कुर्वन्न् **अबुध** इत्य् अर्थः ॥१८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मीमांसक-मतेन
प्रपञ्च-सत्यत्वम् अङ्गीकृत्य पुनर् आशङ्कते नन्व् इति । एतत् पूर्वोक्तं
हेतु-चतुष्टयं सर्व-स्वरूपत्वात् सर्वात्मत्वाद् आत्मत्वाद् वस्तुत्वादित्य्
एवं रूपाणां हेतूनां चतुष्कम् । अवस्तुत्वेऽपरमार्थत्वे घटेत
सङ्गच्छेत । तत् तु अवस्तुत्वं तु । व्यतिरेक-दर्शनात् भेद-दर्शनात्
। भेद-दर्शनं त्व् अविचारचार्वित्य् आह---किञ्चेति । सवं जगत् । इत्य्
अर्थ इति । असति सद्-बुद्धिकर्ता मूर्ख इति भावः ॥१८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव भजनाया न
त्वन्य इत्य् आह---य इति । आत्मनः स्वस्य दृश्याः साक्षाद् भवनीया
मनोहरा वा गुणा येषां तेष्व् अपि मध्ये स्व-व्यतिरेकतरत्वां विनायं
देवः सन् उत्तम इति यो निश्चिनोति, सो\ऽबुधः, यतस् तन् मनीषितं
सम्यग् उत्तमं न स्यात् । कुतः ? अनुवादम् अन्यन्य-संवदि विना । यद्
वा, नु अहो ! त्व् अनिर्धारार्थम् अन्यो\ऽन्यं वादं विना तत् सत्
सङ्गाभावेन तत्त्वानिश्चयाद् एवेत्य् अर्थः । अतः पूर्वैस्त्यक्तं
भजनीयान्तरम् उपाददं स्वईकुर्वन् पुमान् बुध एव । किं वा, तन्
मनीषितम् अनुवादं विनैवेति-त्यक्तम् उपेक्षितम् उपादद पुमान् सम्यक्
समीचीनो न भवति ॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सर्वात्मकम् अपि आत्म-भूतम्
आत्मनि प्रादुर्भूतं पुत्र-रूपतया दधारेत्य् अर्थः । तेन जीववज्
जन्माभावाद् ध्यक्तिर् एव श्री-भगवतो जन्मोच्यते । तथा च
श्री-मध्वाचार्य-धृतं तन्त्र-भागवत-वचनम् ।

> अहेयम् अनुपादेयं मद्रूपं नित्यम् अव्ययम् ।
>
> स एवोपेक्ष्य रूपस्य व्यक्तिम् एव जनार्दनः ॥
>
> अगृह्नाद् व्यसृजच् चेति कृष्ण-रामादिकां तनुम् ।
>
> पठ्यते भगवान् ईशो मूढ-बुद्धि-व्यपेक्षया ॥
>
> तमसाद्य् उपगूढस्य यत्तमः पानम् ईशितुः ।
>
> एतत् पुरुष-रूपस्य ग्रहणं समुदीर्यते ॥
>
> कृष्ण-मारादि-रूपाणां लोके व्यक्ति-व्यपेक्षया । इति ।

महा-वराह-वचनं च---

> सर्वे नित्याः शाश्वताश् च देहास् तस्य परात्मनः ।
>
> हेतोपादेय-रहिता नैव प्रकृतिजाः क्वचित् ॥
>
> परमानन्द-सन्दोहा ज्ञान-मात्राश् च सर्वतः ॥ इति ।

भगवन्तम् इति शेषः । आनन्दयन्तीत्य् आनन्दाः करा यस्य चन्द्रस्य तम्
अमृत-रश्मित्वात् अन्यत्तैः यद् वा न च्युतः एको\ऽप्य् अंशो यस्य तं
सर्वांश-परि-पूर्णं भगवन्तम् इत्य् अर्थः । यत एवात्म-भूतं
सर्व-मूल-स्वरूपं समाहितं साक्षाद् अर्पितवत्-प्रकाशितं
हर्ष-शोक-विर्धनं इति पूर्वं शोको\ऽप्य् उक्तः अधुना च परमानन्द एव
जात इत्य् आह, सर्वेषाम् आत्मनां जीवानां कं सुखं यस्मात् तं यद् वा न
च योगिनाम् एव तद् धारणे यत्न इत्य् आह, आत्मना भूतं समाहितः सन्
यः स्वयम् एवाविर्भूतस् तम् इत्य् अर्थः ॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** य इति । यदि स्वस्य जीवात्मनो
द्रष्टुर् व्यतिरेकेणापि न जगद् उपलभ्यते, तदा किं पुनः
सर्व-प्रकाशकस्य परमात्मन इत्य् अर्थः । अनुवादं वेदानुमतिं विनेति
तत्र सापि नास्तीत्य् अर्थः । यस्य भासा सर्वम् इदं विभातीत्य् आदि
श्रुतेः । यतः स पुमान् वेदैस् त्यक्तम् उपाददत् उपादेयत्वेन स्वीकृतवान्
इत्य् अर्थः । दद-धातौ तिङातिङौ भवन्तीति च्छान्दसं परस्मैपदं
सृष्ट्य्-आदि-कर्तृत्वेऽपि ततः परत्वम् आह ॥१८॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, लेपका अपि
प्रकृति-गुणाः केचित् सुखदा भद्रा एव ? इत्य् अत आह---**य**
**आत्मनः** स्वस्य **दृश्य-गुणेषु** भोग्य-स्रक्-चन्दन-वनितादिषु
**सन्न्** इति उत्तमोऽयं पदार्थ इति **व्यवस्यते** निश्चिनोति **स
अबुधः** कृतः **स्व-व्यतिरेकतः** स्वस्मिंस् तेषां सदा संयोगाभावात्
। ततश् च शोक-मोहादि-दुःख-प्रदत्वात्, संसार-प्रवाह-प्रापकत्वाच्
चेति भावः ।

नन्व् असौ मीमांसको भोग्य-स्रग्-आदिः सन्न् इति वदन् मनीषिणम् एवात्मानं
मन्यते ? तत्राह---विनेति । **नु** निश्चितम् एव **वादं** **विना**
तन्-मनीषितं न सम्यक् मनीषितम् । तत्र प्रवाद एव, न तु स
मनीषीत्य् अर्थः । यतस् त्यक्तम् एव त्वदीय-जनैर् घणास्पदत्वेन यत्
तद् एव उप आधिक्येन आददत् स्वीकृतवान् । ह्रस्वत्वम् आर्षम् ॥१८।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** दार्ष्टान्तिके योजयति एवं
भवानिति । ननु सर्वगतश्चेदहं तर्हि रूपादीन् गृह्वन्तश्चक्षुरादयो
मां कुतो न गृह्वन्ति, तत्राह---बुद्ध्या रूपादिज्ञानेनानुमेयानि लक्षणानि
स्वरूपाणि येषां तैर्गुणैरिन्द्रियैः कर्तृभिः ग्राह्यैरूपादिभिः सह
सन्नपि स्थितो\ऽपि भवान् तद्गुणाग्रहस्तैर्गुणे रूपादिभिः सह न
गृह्यते यथाकाशः सर्वत्र स्थितो\ऽप्ययोगात्वाञ्च्चक्षुरादिभिर्न गृह्यते
तद्वत्, तर्हि जगति प्रविष्टस्य मे ततो बहिः सत्त्वं न
स्यात्तत्राह---ते बहिरन्तरं नास्ति, कुतः? अनावृतत्वाद्विभुत्वात्
बहिरन्तभूतञ्च वस्तुत्वशक्त्या त्वमेवेत्य् आह सर्वस्येति । तर्हि
किञ्चिज्जडवपुरहं तत्राह---सर्वात्मन इति सर्वम् अतति व्याप्नोतीति
तस्य तदन्तःस्थस्येत्य् अर्थः । तर्हि किमाकाशवत्ताटस्थ्यं
तत्राहात्मवस्तुनश्चेतनस्य धीपूर्वकं निखिलं व्याप्नुवत इत्य् अर्थः
वक्ष्यति चैवमुपरि न चान्तर्न बहिर्यस्य इत्य्-आदिना तथा च
विभोस्तयाचिन्त्यशक्त्या मद्गृहे व्यक्तित्वेन प्रवेश इति महन्मे भाग्यम्
॥१८॥

**\॥।**

**॥ १०.३।**१९ ॥

**त्वत्तोऽस्य जन्म-स्थिति-संयमान् विभो**

**वदन्त्य् अनीहाद् अगुणाद् अविक्रियात् ।**

**त्वयीश्वरे ब्रह्मणि नो विरुध्यते**

**त्वद्-आश्रयत्वाद् उपचर्यते गुणैः ॥**

**श्रीधर-स्वामी (भावार्थ-दीपिका) :** एवं परमेश्वर-दृश्यस्य
तद्-व्यतिरेकेणासत्त्वम् उक्तम्, परमेश्वरोपादानत्वाद् अपि तद्
व्यतिरेकेणासत्त्वम् इत्य् आह---त्वत्तोऽस्येति । न चैवं सत्य् अपि
विकारित्वम् इत्य् आह---अनीहाद् इति । अगुणत्वाद् अनीहत्वं ततोऽविकारित्वम्
इत्य् अर्थः । नन्व् अनीहत्वे कथं कर्तृत्वं, कर्तृत्वे वा
कुतोऽविकारित्वं तत्राह---त्वयीश्वर इति । ब्रह्मत्वाद् अविकारित्वम्
ईश्वरत्वात् कर्तृत्वम् इति । नन्व् एतद् अपि विरुद्धम् एव नेत्य्
आह---त्वद्-आश्रयत्वाद् इति । गुणैः कुर्वद्भिस् त्वयि सृष्ट्य्-आदि-कर्तृत्वम्
उपचर्यते गुणाश्रयत्वात् यथा भृत्य-कृत्यं राजनीतिः ॥१९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दृश्यस्य द्रष्टारं विहाय
निष्पत्तेर् अनुपलम्भाद् उपादेयस्योपादाव्यतिरिक्तत्वाच् चासत्त्वम् अस्तीत्य्
आह---एवम् इत्य्-आदिना । एवं सत्य् अपि जन्माद्य् उपादानत्वे सत्य् अपि ।
विकारित्वं सविकारत्वम् । अत्र हेतुः---अनीहत्वाद् इति । अचेष्ट्वादित्य्
अर्थः । ततोऽनीहत्वात् । इत्य् अर्थ इत्थं हेतु-हेतुमद्भाव इति भावः
। पुनस् तत्रैवाशङ्कते---नन्व् इति । सम्भवम् आह---त्वयीति ।
निरुपाधित्वाद् अकर्तृत्वे\ऽपि नियन्तृत्वेन कर्तृत्वं तवास्त्य् एव तर्हि
ईश्वरत्वे\ऽपि एतत्-कर्तृत्वं विरुद्धम् एव लोके ईशो राजादिर् न हि
कार्यकर्ता दृश्यते किं-तु भृत्यादिरेवात ईशः कर्तेति विरुद्धं तत्राह
नेति । त्वयि त्वद् विषये । उपचर्यत आरोप्यते ।
तदाश्रयत्वाद्-गुणाश्रयत्वात् । यद्य् अपि गुणाश्रयत्वं प्रकृतेर् एव
तथापि तस्या अपि त्वच्-छक्ति-रूपत्वेन त्वद् आश्रयत्वात् तदाधारा अपि
पारम्पर्येण त्वद् आश्रया एव त इत्य् अर्थः । भृत्यकृतं योद्धृकृतं
जयपराजयादि-कर्म ॥१९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** त्वत्तो\ऽस्येति । केचिद्
वदन्ति त्वत्त एवास्य जगतो जन्म-स्थिति संयमाः, वस्तुतस् तु त्वद्
अंशभूतेभ्य एव ब्रह्मादिभ्यः, अतस् ते वदन्त्य् एव, न तु तत्त्वतो
जानन्ति । तथापि तेषां त्वद् अंशत्वात् त्वय्य् अपचारः, अतस् त्वयीश्वरे
ब्रह्मणि नो विरुध्यते, ईश्वरो ब्रह्म-परं ब्रह्मेति त्वयि ईश्वरे
ब्रह्मणि श्री-कृष्णे विरोधाभावस्य हेतुम् आह---त्वद् आश्रयत्वात् तेषां
ब्रह्ंआदीनाम् आश्रयस् त्वम् एवेति । अतस् त्वत्तो निरीय्हाद् अपि जगतो\ऽस्य
सृष्ट्यादय इति न विरोधः । गुणैः सत्त्वादिभिः सृष्ट्यादि-हेतुभिः
॥१९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु कथम् अहम् एव
भजनीयः ? तत्राह---त्वत्त इति । अनीहान् निष्कामाद् अनन्यापेक्षाद् अपीत्य्
अर्थः, अगुणान् माया-गुण-सम्बन्ध-रहिताद् अपि, अविक्रियात्
क्रोधादि-विकार-रहिताद् अपि, वदन्ति वेदास् तद् विदो वा । विभो हे
प्रभो ! सर्व-शक्ति-युक्तेत्य् अर्थः । एवं
पूर्वोक्त-प्रकृति-परत्वादिकस्यापि तस्य \[परमेश्वरस्य\]
मायिक-सृष्ट्यादि \[आदि-शब्दात् स्थिति-संयमौ\] कर्तृत्वं समर्थित्वम् ।
तत्रानीहत्वादित्रयं यथा-सम्भवं वा प्रकृति-परत्वादि-त्रयाद् उह्यम्,
तथानीहत्वादव् अपि सति स्रष्ट्रत्वादि-त्रयं च । ननेवं विरुद्धं
स्यात् तथाह---त्वयीति । यथैकस्येवेश्वरत्वं ब्रह्मत्वं च न
विरुध्यते---एश्वर्यस्यापि समग्रस्यामायिकत्वेन ब्रह्मात्मकत्वात्,
तथेदम् अपीत्य् अर्थः । ननु सत्यं वस्त्व-विरुद्धम् आस्ताम्,
सृष्ट्यादिकन्तु मायिकत्वाद्-विरुद्धं स्याद् एव ? तत्राह---त्वद् इति ।
माया-गुणैः क्रियमाणं सृष्ट्यादिकं त्वय्य् उपचर्यते, माया-गुणाश्रयत्वात्,
तत्त्वतः सम्बन्धाभावेन तत् सम्बन्ध-सत्तया वा, न विरुध्यत इत्य्
अर्थः । यद् वा एवम् अविरोधाद् एव गुणैर् भगवत्ताच्यैर् उपचर्यते
परिचर्यते नित्यं सेव्यते भवान् तद् आश्रयत्वात्, तादृश-गुणानां भवान्
एवैक आश्रयः, नान्यः को\ऽपीत्यतो हेतोर् इत्य् अर्थः । एवम्
आश्चर्य-स्वरूपत्वाद् भवान् एव भजनीय इत्य् अर्थः ॥१९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गच्छतीति जगद् इति निरुक्या
सर्व-मात्र-वाचकेनापि तच् छबेनात्रानिस्य एव सर्व उच्यते
सर्व-शब्दस्य पृथक्-पाठात् ततः सर्व-शब्देन तद् अतीतं सर्वम् इति
ततश् च नित्यस्य अनित्यस्य च सर्वस्य निवास आश्रयः, यस्य भाषा
इत्य्-आदि श्रुतेर् यद् आश्रयत्वेनैव तत् तत् सर्वं भासते स श्री-कृष्ण
इत्य् अर्थः । तस्य च निवास-भूता आश्रयत्वं प्राप्तापीत्य् अर्थः । इति
सर्वाल्हादक-शोभा योग्यतोक्ता तादृश्य् अपि नितरां सर्वाह्लादकतया न
रेजे किन्तु स्वान्तरङ्गैः श्री-वसुदेवादिभिर् विशिष्टस्य
स्वस्यैवाह्लादकतया रेज इत्य् अर्थः । यथा तदृष्यग्नि-शिखा सरस्वती
च नितरां सर्वोलासकतया न राजते किन्तु
स्वान्तरङ्ग-विशिष्ट-स्वोल्लासकतयैव राजत इत्य् अर्थः । एते हि
स्वदीप्त्या स्वयम् उल्लासतः स्वानतरङ्गान् वोल्लासयत इति सरस्वती-पक्षे
स्वान्तरङ्गं तन् मन आदिकं अग्नि-शिखेव रुद्धेत्य् अनेन सा प्रबला
तद्-गृहम् अपि धक्ष्यतितादृशी सरस्वती च निजाधारं पापेन नाशयिष्यत्य्
एवेति भावः ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्वत्त इति श्रुतेस् तु
शब्द-मूलत्वात् \[वे।सू। २.१.१८\] इति न्यायेण सिद्धान्तम् आह---वदन्तीति
। विरोधं परिहरति ईश्वरे ब्रह्मणीति चिन्तामण्य्-आदिवद्
अचिन्त्य-शक्तित्वेनेति भावः । तत एव त्रैगुण्यं शक्तित्वे ऽपि तद्
अस्पर्शम् आह---तद्-आश्रयत्वाद् इति । तथैव
पालन-लक्षणान्तर-स्थिति-विसर्ग-लक्षणावान्तरं जन्म दैनन्दिनादि
लक्षणावान्तर-संयमा अपीत्य् आह ॥१९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रकृति-पुरुषाद्य् एव जगत्
कारणम्, तथापि सर्व-कारण-कारणत्वात् त्वम् एव जगत् कर्तेति ये
केचिद्-वदन्ति, तद् अपि न विरुद्धम् इत्य् आह त्वत्तो\ऽस्येत्यादि । निरीहात्
अन्त-रङ्ग-लीलेहां विना बहिर् अङ्ग-रूपा जगत् कर्तृत्वादि-लीला तव
नास्तीति निरीहस् तस्मात्, अतएवागुणात् सत्वादि-गुण-रहितात्, अविक्रियात्
विक्रिया विकारः परिणामस् तद्-रहितान् नित्य्-कैशोराद् इत्य् अर्थः ।
तथापि त्वत्त एवास्य जगतः स्थित्यादय इति यद्-वदन्ति, तत्त्वयि
ईश्वरे ब्रह्मणि श्री-कृष्णे न विरुध्यते । कुतः ? तद् आश्रयत्त्वात् ।
तेषां स्थिति-जन्मादि-कर्तृणां विष्णु-ब्रह्म-रुद्राणाम् आश्रयत्वम् एव ।
अतो हेतोस् तेषां गुणैर् उपचर्यते, वस्तुतस् तु त्वं निर्गुण एवासि
॥१९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, स एव
स्व-प्रकृत्येदं सृष्ट्वेत्य्-आदि त्वद्-उक्तेर् गुणमय-प्रकृतेश् च
मच्-छक्तित्वेनाभेदात् गुणमय-जगद्-उपादानस्य मम कथम्
अन्तर्-बहिर्-गुण-योगाभावः ? तत्राह---त्वत्त इति ।

ननु, जगत् सृष्ट्य्-आदि-कर्तुः कुतो\ऽनीहत्वादि सम्भवेत् ?
तत्राह---**त्वयि ईश्वरे ब्रह्मणि न विरुध्यते** त्वयि
ब्रह्मत्वान्यथानुपपत्त्या एव ईश्वरत्वे\ऽप्य् अनीहत्वादिकम् अभ्युपगम्यम्
एव स्वरूप-द्वयाभावात् \[भा।पु। ६.९.३६\][^१९] इति षष्ठोक्तेर् इत्य्
अर्थः ।

[^१९]: न हि विरोध उभयं भगवत्य् अपरिमित-गुण-गण
    ईश्वरे\ऽनवगाह्य-माहात्म्ये\ऽर्वाचीन-विकल्प-वितर्क-विचार-प्रमाणाभास-कुतर्क-शास्त्र-कलिलान्तःकरणाश्रय-दुरवग्रह-वादिनां
    विवादानवसर उपरत-समस्त-मायामये केवल एवात्म-मायाम्
    अन्तर्धाय को न्व् अर्थो दुर्घट इव भवति स्वरूप-द्वयाभावात्।


नन्व् एतेन विरोधो नापयातीत्यत आह तद् आश्रयत्वाद् इति । गुणैः
कुर्वद्भिस् त्वयि सृष्ट्यादि-कर्तृत्वम् उपचर्यते गुणाश्रयत्वात् यथा
भृत्य-कृतं राजनीत्यतः प्रकृतेस् त्वच् छक्तित्वे\ऽपि बहिर् अङ्गत्वेन
त्वत् स्वरूपत्वाभावाद् अन्तर् बहिस् तव तद्-गुण-योगाभाव उपपादितः ।

यद् वा, ननु, त्वत्-पुत्रस्य चतुर्भूजस्य मम कथं ब्रह्मत्वं ?
कथं वेश्वरत्वं सम्भवेत् ? इति चेत्, सत्यं, त्वं न ब्रह्म
नापीश्वरः किन्तु ब्रह्मणो हि प्रतिष्ठाहम् इति त्वद् उक्तेर् आद्यो\ऽवतारः
पुरुष परस्य इति ब्रह्मोक्तेश् च तयोर् आश्रयस् त्वं भवसीत्य् आह---तद्
आश्रत्वात् तयोर् ब्रह्मेश्वरयोर्प्य् आश्रयत्वाद्-गुणैर् उपचर्यते इति
स्रष्टृत्वादि-गुण-निवन्धनोपचाराद् आश्रित-धर्मम् आश्रयो\ऽपि धत्त इति
पुण्यतमो\ऽयं देश इति-वत्त्वम् अपि ब्रह्म ईश्वरश् च भवसीत्य् अर्थः
।

उक्तिर् इयं रस-रीत्यैव यद् उक्तं रसेनोत्कृष्यते कृष्ण-रूपम् एषा
रस-स्थितिः इति वस्तुतस् तु ब्रह्म ईश्वरः कृष्ण एक एव
स्वरूप-द्वयाभावात् \[भा।पु। ६.९.३६\] इति षष्ठोक्तेः ॥१९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** उक्त-जगत्-कर्तॄणां
दर्शयति---त्वत्तोऽस्येति, अस्य विश्वस्य वदन्ति यतो वा इमानीत्य्-आद्याः
श्रुतयः । ननु वर्धकेर् इव कार्यम् ईहमानस्य हर्ष-विषादादिर् विकारश्
च श्रम-चिन्तादिः स्यात्, तत्राह---अनीहाद् इत्य्-आदि । सङ्कल्पेनैव
करणान् न वर्धकिवद् ईहा ततो न श्रमादिर् विकारः माया-गुण-शून्यत्वाच्
च न हर्ष-विषाद-मोहा इत्य् अर्थः । नन्व् अनीहोऽरिकृतः करोति सर्वम्
इति कथं सम्भवेत् ? तत्राह ईश्वरे माया-कालयोर् नियन्तरि ब्रह्मणि
सत्य-सङ्कल्पादि बृहद्-गुणके त्वयि तन् न विरुध्यते । ननु क्वचिद्
गुणाः कर्तारः कथ्यन्ते ? तत्राह---तवैक-कर्तृत्वं गुणैः करणैर्
उपचर्यते कर्तारम् ईशम् इति श्रुतेर् गुणेषु तद् भक्तिम् इत्य् अर्थः ।
एवं कुतः ? तत्राह---तद्-आश्रयत्वाद् इति । त्वद्-ईक्षया तेषु
चैतन्यागमाद् इत्य् अर्थः । अयः-पिण्डस्य दग्धत्वं वह्नेर् एव तत्
संयोग-हेतुकत्वात् । तथा च जगत्-कर्ता त्वं जगतोऽन्य उपास्य इति
॥१९॥

**\॥।**

**॥ १०.३.२० ॥**

**स त्वं**[^२०] **त्रि-लोक-स्थितये स्व-मायया**

[^२०]: सत्त्वम् इति बृहद्-वैष्णव-तोषणी।


**बिभर्षि शुक्लं खलु वर्णम् आत्मनः ।**

**सर्गाय रक्तं रजसोपबृंहितं**

**कृष्णं च वर्णं तमसा जनात्यये ॥**

**श्रीधर-स्वामी (भावार्थ-दीपिका) :** एवं-भूतस्यैव तव यथा
विश्व-स्थिति-सर्ग-प्रलयार्थं त्रि-वर्णा गुणावताराः, एवम् अयं
भू-भारापनयनार्थम् इति ज्ञातम् इत्य् आह---स त्वम् इति श्लोक-द्वयेन
॥२०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं-भूतस्यैव
निर्विकारस्यैव त्रयः शुक्ल-रक्त-कृष्णा वर्णा येषां ते त्रिवर्णाः गुणैर्
अवतीर्यत इति गुणावतारा ब्रह्म-विष्णु-रुद्राख्याः । एवम् अयं
तथैवाधुना मद्-दृग्-गोचरो यस् तेऽवतारः । अपनयनम् अपाकरणम्
॥२०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** उपचर्यत इति यद्
उक्तं तद् एव प्रपञ्चयति---स त्वम् इत्य्-आदि । स त्वम्
अनीहत्वादि-विशिष्टः । अथवा, सत्त्वं सत्त्व-गुण-मयं शुक्ल-वर्णं,
रजो-मयं रक्तं च वर्णं, एवं तमो-मयं कृष्ण-वर्णं खलु
बिभर्षि, न बिभर्षि खलु शब्दोऽयम् अव्ययो निषेधार्थः ।
अलं-खल्वोर् इति अलं कृत्वा, खलु कृत्वा । अलं
भूषण-पर्याप्ति-शक्ति-वारण-वाचकम् इत्य् अमरः । तं तं वर्णं
त्वद्-अंशा एव बिभ्रति, त्वं त्वरिकृत एव । मद्-गृहे यत् त्वम्
अवतीर्णोऽसि, स तु त्वम् एव स्व-स्वरूपः, न तु
जनात्ययाधिकरणक-कृष्ण-वर्ण-धारी, अत एव प्रथमत एव
पयोद-सौभगं \[भा।पु। १०.३.९\] इत्य् एव उक्तम्, न तु कृष्ण-वर्णम् ।
स तु कालाग्नि-रुद्रः, ऋतं सत्यं परं ब्रह्म पुरुषं कृष्ण-पिङ्गलं
\[महा-नारायणोपनिषद् १०.१०\] इति । उक्तं चात्रैव---ततः
कालाग्नि-रुद्रात्मा यत्-सृष्टम् इदम् आत्मनः । सन्नियच्छति तत् काले
\[भा।पु। २.१०.४३\] इत्य्-आदि ॥२०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु कथं मत्तोऽस्य
सर्वं सृष्ट्य्-आदिकं ब्रह्मादीनाम् अपि सर्गादि-कर्तृत्वाद् अत आह---सत्त्वम्
इति । सत्त्व-गुणाधिष्ठातृत्वेनाभेदाद् उक्तम् । यद् वा, स
उक्ताविरोध-प्रकारकः सृष्ट्य्-आदि-कारको वा त्वं प्रायः शुक्लं
शुक्ल-वर्णं रूपं श्री-यज्ञादि-मन्वन्तरावतारैः स्व-मायया निज-कृपया
यद्यपि भवान् एव स्वयं पालकः, अत एवात्र प्रथमं स्थितय इत्य्
उक्तम्, तथाप्य् अवतारावतारित्व-भेदापेक्षया स ततो भिन्नतयोक्तः ।
कृष्णं नील-लोहितं जनात्यये जगत्-संहारे निमित्ते । एवं
ब्रह्मादयोऽपि तवैव गुणावतारा इति त्वत्त एव सृष्ट्य्-आदिकम् इत्य् अर्थः
॥२०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु कथं मत्तोऽस्य सर्वं
सृष्ट्य्-आदिकं ब्रह्मादीनाम् अपि सर्गादि-कर्तृकत्वाद् इत्य् अत आह---स त्वम्
इति । स उक्त-विरोध-प्रकारेण सृष्ट्य्-आदि-कारकस् त्वं शुक्लं स्वतो
माया-गुण-राह्तियात् सांनिध्येनापि सत्त्व-मात्रोपकारकत्वाच् च शुद्धम् इत्य्
अर्थः । तादृशम् आत्मनः स्वस्यैव वर्णं रूपं श्री-विष्णुः सन् बिभर्षि
जगति धारयसि प्रकटयसीत्य् अर्थः । तत्र हेतुः---स्व-मायया
निज-कृपया तथा रक्तं रजो-मयत्वेन सिसृक्षादि-राग-बहुलं ब्रह्मात्मा
सन् बिभर्षि पुष्णासि, तथा तमो-मयत्वेन कृष्णं क्रोधादि-प्रायतया
नाभिव्यञ्जित-स्वरूप-प्रकाशम् इत्य् अर्थः । तत् तु रुद्रात्मा सन्
बिभर्षीति । अत्र चाक्षुषे गुणे न तात्पर्यं परम-तामसानां बकादीनाम्
अपि शुक्ल-वर्णत्वात् परम-सात्त्विकानां श्री-व्यास-शुकादीनाम् अपि
श्याम-वर्णत्वात् शुक्लादि-शब्दास् तु ब्राह्मणादि-जातिष्व् अपि प्रयुज्यन्ते ।

किं च, क्षीरोद-शाय्य् एव गुणावतारो विष्णुर् इति पूर्वं प्रतिपादितम् । स
च तत्र तत्र श्याम-वर्णत्वेनैव प्रसिद्धः । रुद्रश् च शुक्लः, तथा
तयोर् नानावतारा नाना-वर्णा अपि यथा त्वं पालन-संहार-परा एव ।
अतो ब्रह्मणो रक्त-वर्णत्वेऽपि न तत्र तात्पर्यं श्री-विष्णोस् तु
निर्गुण-रूपत्वम् एव नान्यवत् स-गुणत्वं वक्ष्यते च
त्रिदेवी-परीक्षायां---

> हरिर् हि निर्गुणः साक्षात् पुरुषः प्रकृतेः परः ।
>
> शिवः शक्ति-युतः शश्वत् त्रिलिङ्गो गुण-संवृतः ॥ \[भा।पु।
> १०.८८.५\] इति ।

अत एवात्रापि रजसेत्य्-आदिवत् सत्त्वेनेति नोत्कम् । तैर् अपि
तत्-तद्-गुण-क्रिया-व्यत्ययेन व्याख्यास्यन्ते रक्षितुम् इच्छुर् अवतीर्णोऽसि
। कृष्णेन वर्णेनेति । अत इत्य्-आदौ च प्रत्युत तामसानां हननम् एव
वक्ष्यते । अन्यथा तदीय-स्व-व्याख्या-सहस्रेणापि विरोधः स्याद् इति
सर्वदा सच्-चिद्-आनन्द-घन-स्वरूपम् एव तद्-रूपम् इति ॥२०॥

---------------------------------------------------------------------------------------------------------------------

**जीव-गोस्वामी (भगवत्-सन्दर्भः ३५) :** अत्र ह्य् अयम् अर्थः---स
प्रपञ्चस्य सृष्टि-स्थिति-प्रलय-कर्ता **त्वं त्रिलोक-स्थितये** यदा
तस्य स्थितम् इच्छसि, तदा **स्व-मायया** स्वाश्रितया माया-शक्त्या कृत्वा
**आत्मनः शुक्लं वर्णं** स्वेन सृष्टां धर्म-परां विप्रादि-जातिं
**बिभर्षि** पालयसि । अत्र सत्त्व-मय्य् एव स्व-माया ज्ञेया
निष्कृष्टत्वाद् उपयुक्तत्वाच् च ।

अथ यदा सर्गम् इच्छसि, तदा **रजसा** रजो-मय्या स्व-मायया कृत्वा
**उपबृंहितंरक्तं** कामिनं विप्रादि-वर्णं बिभर्षि । यदा च
जनात्ययम् इच्छसि, तदा तमो-मय्या कृत्वा **कृष्णं** मलिनं पाप-रतं
तं बिभर्षि । अथवा यदा स्थितिम् इच्छसि, तदात्मनः
श्री-विष्णु-रूपस्य **शुक्लं** शुद्धं गुण-सङ्कर-रहितम् इत्य् अर्थः ।
शिव-ब्रह्म-वत् तस्य तत्-सङ्गाभावात् ।

तथैव सिद्धान्तितं श्री-शुकदेवेन---शिवः शक्ति-युतः शश्वत् त्रिलिङ्गो
गुण-संवृतः \[भा।पु। १०.८८.३\] इत्य्-आदौ, हरिर् हि निर्गुणः साक्षात्
पुरुषः प्रकृतेः परः \[भा।पु। १०.८८.५\] इत्य्-आदि । अत एव---

> चन्द्रिका-विशद-स्मेरैः
>
> सारुणापाङ्ग-वीक्षितैः ।
>
> स्वकार्थानाम् इव रजः-
>
> सत्त्वाभ्यां स्रष्ंऋ-पालकाः ॥ \[भा।पु। १०.१३.५०\] इति ।

अत्र सात्त्विकत्व-राजसत्वे उत्प्रेक्षिते एव, न तु वस्तुतया निरूपिते ।
**वर्णं** रूपं, न तु कान्ति-मात्रम् । गुण-मयत्व-स्वीकारेऽपि तत् तद्
गुण-व्यञ्जकाकारस्याप्य् अपेक्ष्यत्वात् न तु श्वेतं वर्णम् इति व्याख्येयम् ।
श्री-विष्णु-रूपस्य पालनार्थं गुणावतारस्य परमात्म-सन्दर्भे
क्षीरोद-शायित्वेन स्थापयिष्यमाणस्य तत्र श्यामत्वेनाति-प्रसिद्धेर्
जनात्यय-हेतो रुद्रस्य श्वेतताति-प्रसिद्ध्या तद्-वैपरीत्य-पातात् ।

तथैव हि गोभिलोक्त-सन्ध्योपासना । अतोऽत्र ब्रह्मणो न
शोण-वर्णत्वे तात्पर्यम् । न च तत्-तद्-गुणानां तत्-तद्-वर्ण-नियमः,
परम-तामसानां बकादीनां शुक्लत्व-दर्शनात्, सात्त्विक-गुणोपास्यानां
श्री-बादरायण-शुकादीनां श्यामत्व-श्रवणाच् च । स्व-मायया भक्तेषु
कृपया, माया दम्भे कृपायां च इति विश्व-प्रकाशात्, बिभर्षि जगति
धारयसि प्रकटयसीत्य् अर्थः । रक्तं रजोमयत्वेन
सिसृक्सादि-राग-बहुलम् । कृष्णं तमोमयत्वेन स्वरूप-प्रकाश-रहितम्
इत्य् अर्थः ।

> पार्थिवाद् दारुणो धूमस् तस्माद् अग्निस् त्रयीमयः ।
>
> तमसस् तु रजस् तस्मात् सत्त्वं यद् ब्रह्म-दर्शनम् ॥ \[१.२.२४\]
> इत्य् उक्तेः ॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स त्वं स तथा-भूत एव त्वम्
अत्र लोकेषु त्वद्-भक्ता एव मुख्या इति मुख्यं तत्-पालनम् एव
प्रयोजनम् इति भावः । तद् एवाह---स्व-मायया स्वेषु भक्तेषु कृपया
भक्त-कृपाऽत्र प्रवर्तिका पूर्ववद् अचिन्त्य-शक्तिस् तु दुर्घट-घटनीति
ज्ञेयम् । शुद्धत्वेन श्यामोऽपि शुक्लत्वेनोक्तम् उत्तरत्र रजसेत्य्-आदिवत्
। सत्त्वेन त्यक्तत्वात् न ततस् तद्-वर्णः, किन्तु तद्-अधिष्ठानक एवेत्य्
अर्थः । आत्मनः श्री-विष्णु-रूपस्य तथैवाधुनापीत्य् उपसंहरति
॥२०॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपचर्यत इति यद् उक्तं,
तद् एव प्रपञ्चयति---स त्वम् इत्य्-आदि । स त्वम्
अनीहत्वादि-पूर्वोक्त-विशेषत्वस् त्वं त्रिलोक-स्थितये
शुक्ल-वर्णंविष्णु-रूपं बिभर्षि । अथवा सत्त्वं
सत्त्व-गुण-मय-शुक्ल-रूपं बिभर्षि । एवं रजसा रक्त-वर्णं
ब्रह्म-रूपेण, तमसा कृष्ण-पिङ्गलं वर्णं रुद्र-रूपेण, ऋतं सत्यं
परं ब्रह्म पुरुषं कृष्ण-पिङ्गलं \[नृ।पु। १.६\] इति रोद्रोपस्थाने
तद्-रूपोक्तेः । उक्तं च---

> ततः कालाग्नि-रुद्रात्मा यत्-सृष्टम् इदम् आत्मनः ।
>
> सन्नियच्छति तत् कालः \[भा।पु। २.१०.४३\] इत्य्-आदि ।

बिभर्षीत्य् अविकारः, त्वं भवसीत्य् अनुक्तेः, बिभर्तेर् धारणार्थत्वाद्
अविकारस्य वेशान्तर-धारणवत् । अथवा, खलु-शब्दः प्रतिषेधार्थः,
त्वं खलु बिभर्षि ? मा बिभर्षीत्य् अर्थः ।
निषेध-वाक्याऽलङ्कार-जिज्ञासाऽनुनये खलु इत्य् अमरः । तं तं वर्णं
त्वद्-अंशा एव बिभ्रति, त्वं तु अविकृत एव ॥२०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु ब्रह्मादिभ्योऽस्य
सृष्ट्य्-आदि-प्रसिद्धं कथं त्वत्त इति ब्रूषे ? सत्यं ब्रह्मादयोऽपि
तवैव रूपाणीत्य् आहुः, स प्रसिद्धस् त्वम् एव स्व-मायया स्वरूपेणैव
शुद्धम् इत्य् अर्थः । जगत्-पालकस्य विष्णोः श्याम-वर्णत्वात् ।
जनात्यये जन-संहारायेत्य् अर्थः । अत्र रजसोपबृंहितं रक्तम् इतिवत्
तमसोपबृंहितं कृष्णम् इतिवत् सत्त्वेनोपबृंहितं शुक्लम् इत्य् अनुक्तेर्
ब्रह्म-रुद्रयो रजस्-तमोभ्यां योग इव विष्णोर् न सत्त्वेन योगः,
सत्त्वस्यावरण-विक्षेपाभावाद् औदासीन्य-रूपत्वेन शुद्ध-सत्त्वे
परमेश्वरे सान्निद्ध्य-मात्रं, न तु स्पर्शः । अत एवोक्तं
त्रिदेवी-परीक्षायां---हरिर् हि निर्गुणः साक्षात् \[भा।पु। १०.८८.५\] इति ।
सत्त्वादयो न सन्तीशे इति, साक्षी चेताः केवलो निर्गुणश् च इति श्रुतिश् च
॥२०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सङ्कर्षण-रूपेणैतद्
अण्डं निर्माय तद् गर्भोदे प्रद्युम्न-रूपेण शयानो विष्ण्व्-आदिभिर्
अवतारैः सदैव जगत्-कार्याणि करोषीत्य् आह---स त्वम् इति । स
प्रसिद्धस् त्वं स्वया मायया पराख्यया शक्त्या शुक्लं शुद्धम् इत्य् अर्थः
। जगत्-पालकस्य विष्णोर् अतसी-कुसुम-प्रभत्वाद् इति भावः । रक्तं
कृष्णं चेति न ब्रह्म-रुद्रयो रूपे तयोः कनक-चन्द्र-प्रभत्वात् तस्मात्
ते-शब्दात् तत्-तद्-गुण-धर्मेषु लाक्षणिका रजसोपबृंहितम् इत्य्-आदिवत् ।
सत्त्वेनोपबृंहितम् इत्य् अनुक्तेर् विष्णोर् दूरत एव सत्त्व-प्रवर्तकत्वं
ब्रह्माद्योस् तु रजादिभ्याम् आवरणम् इत्य् उक्तम् ॥२०॥

**\॥।**

**॥ १०.३.२१ ॥**

**त्वम् अस्य लोकस्य विभो रिरक्षिषुर्**

**गृहेऽवतीर्णोऽसि ममाखिलेश्वर ।**

**राजन्य-संज्ञासुर-कोटि-यूथपैर्**

**निर्व्यूह्यमाना निहनिष्यसे चमूः ॥**

**श्रीधर-स्वामी (भावार्थ-दीपिका) :** रिरक्षिषू रक्षितुम् इच्छुर्
अवतीर्णोऽसि कृष्णेन वर्णेन । अतः साधूनां रक्षणार्थं राजन्य-संज्ञा
येऽसुर-कोटि-यूथपास् तैर् निर्व्यूह्यमाना इतस् ततश् चाल्यमानाश् चमुः
सेना निहनिष्यसे संहरिष्यसि ॥२१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतोऽवतीर्णोऽसि, अतो हेतोः
॥२१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** त्वम् अस्येति ।
प्रत्युत त्वम् अस्य जगतः रिरक्षिषुः । अतोऽखिलेश्वरेति सम्यक्
सम्बोधनम् । अत एव विदितोऽसि भवान् साक्षात् पुरुषः प्रकृतेः परः
\[भा।पु। १०.३.१३\] इति पूर्ववत् व्याख्या ॥२१॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना च लोक-हितार्थं
स्वयम् एव त्वं मत्-पुत्रतां प्राप्तोऽसीत्य् अहो मद्-भाग्यम् इत्य् आह---त्वम्
इति । अस्य विविध-दुःख-सागर-निमग्नस्य सर्व-लोकस्य ततो रक्षितुम्
इच्छुः । किं वा, अस्य यादवादि-निज-भक्त-लोकस्य भक्ति-विघ्नतो
रक्षार्थं मम गृहे मत्-सम्बन्ध-मात्र-युक्ते कारागारेऽप्य् अवतीर्णोऽसि
। विभो ! हे अपरिच्छिन्नेति अखिलेश्वर ! हे जगदीशेति
चावतारणासम्भवं बोधयति, तथाप्य् अवतीर्ण इत्य् अहो
परम-कारुण्यादि-महिमेति भावः । निःशेषेण विशेषेण चोह्यमानाः ।
दीर्घ-पाठे निःशेषेण व्यूहः कार्यमाणा इत्य् अर्थः । अत्रार्षो दीर्घः ।
नितरां हनिष्यसे भू-भारहरणार्थम् अपुनर्-आवृत्ति-मोक्ष-दाने
संहरिष्यसीति प्रार्था-पाटवम् ॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुना च लोक-हितार्थं
स्वयम् एव त्वं मत्-पुत्रतां प्राप्तोऽसि । अहो लोक-भाग्यं किम् उत
मद्-भाग्यम् इत्य् आह---त्वम् इति । अस्य विविध-दुःख-सागर-निमग्नस्य
यादवादि-भक्त-जन-प्रधानस्य सर्व-लोकस्य रिरक्षिषुः सुपां सुपो
भवन्तीति द्वितीयायाः षष्ठी तं रक्षितुम् इत्य् अर्थः ।

हे विभो ! अखिलेश्वर ! इति अवतारासम्भवं द्योतयति, तथाप्य्
अवतीर्णोऽसि । तत्रापि मम गृहे मत्-सम्बन्ध-मात्र-युक्ते कारा-गृहेऽपि
। अहो परम-कारुण्यादि-महिमेति भावः । तस्मात्
क्षत्रिय-च्छद्मासुर-चक्र वर्ति-वृन्दैर् निःशेषेण विशेषेण चोह्यमानाश्
चाल्यमानायाश् चम्वस् ताः पुनर्-आवृत्त्य्-अभावेन नितरां हनिष्यस एव ।
तद् अग्रतस् तासां हननेन तेषां हननस्यापि सुष्ठु-प्राप्तेस्
तत्-सहित-हननम् एव विवक्षितम् । यद् वा, निर्व्यूहमाणा निर्व्यूढाः
सिद्धा इत्य् अर्थः । दीर्घ-पाठस् तु तेषाम् असम्मतः, निःशेषेण व्यूहं
कार्यमाण-व्यूहत्वेन रच्यमाना इत्य् अर्थः ॥२१॥

---------------------------------------------------------------------------------------------------------------------

**जीव-गोस्वामी (भगवत्-सन्दर्भः ३५) :** ननु, कथम् अन्यार्थेन
वाक्येन लोक-भ्रामकं वर्णयसि, यतः सम्प्रति जनात्ययार्थं
कृष्णोऽयं वर्णो मया तमसा गृहीत इत्य् अर्थोऽप्य् आयाति ? तद् एतद् आशङ्क्य
परिहरन्न् आह---**त्वम् अस्य** इति। **निर्व्यूह्यमाना** इतस् ततश्
चाल्यमानाः ।

अयं भावः---आस्तां तावद् ब्रह्म-घनत्व-शुद्ध-सत्त्व-मयत्व-बोधकं
प्रमाणान्तरं, गुणानुरूप-रूपाङ्गीकारेऽपि यथा प्रलयस्य
दुःख-मात्र-हेतुत्वात् सुषुप्ति-रूपत्वाच् च तत्र तद्-अर्थावसरो भवति,
तथास्य तु कालस्य त्वत्-कृत-रक्षया जगत्-सुख-हेतुत्वात्
तमोमयासुर-विनाश-योग्यत्वात् तेषाम् असुराणाम् अपि हनन-व्याजेन
सर्व-गुणातीत-मोक्षात्मक-प्रसाद-लाभात् तद्-अर्थावसरो न भवति,
सैन्धवम् आनयेतिवत् । तथैवोक्तम्---

> जय-काले तु सत्त्वस्य देवर्षीन् रजसोऽसुरान् ।
>
> तमसो यक्ष-रक्षांसि तत्-कालानुगुणोऽभजत् ॥ \[भा।पु। ७.१.८\] इति
> ।

तस्मान् न तमः-कृतोऽयं वर्ण इति रजः-सत्त्वाभ्यां रक्त-शुक्लाव् एव
भवत इति पूर्व-पक्षि-मतम् । ततश् च पारिशेष्य-प्रमाणेन
स्वरूप-शक्ति-व्यञ्जितत्वम् एवात्रापि पर्यवस्यतीति भावः । तथैव
तम् एवार्थं श्री-देवकी-देव्य् अपि सम्भ्रमेण प्राग् एव विवृतवती---रूपं
यत् तत् प्राहुर् अव्यक्तम् आद्यां \[भा।पु। १०.३.२४\] इति ॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** त्वम् अस्येति मम त्वद्-एक-कामत्वात्
कारागृह-रूपेऽपि गृहे दारेषु वा विभो सर्वत्र सर्वांशेन स्थितः, हे
अखिलेश्वर! सर्वेषां काय-मनो-वाग्-अतीताचिन्त्यानन्त-शक्ते! ततो
भक्त-कृपा-प्रवर्तितया अचिन्त्य-शक्त्या तवावयोः प्रवेशोऽपि घटते
भवद्-अङ्गीकृतः पुत्र-भावोऽपीति भावः । न विद्यते इत्य् अस्य
रूप-व्याख्यायाम् अपि सत्त्वम् इत्य्-आदि द्वयम् ॥२१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं-विधः
सर्व-कारण-कारणम् अनीहोऽविकृतस् त्वं मम गृहेऽवतीर्णोऽसीत्य् अहो मे
सौभाग्यम् इत्य् आह---त्वम् अस्य लोकस्येत्य्-आदि । हे विभो ! त्वं मम
गृहेऽवतीर्णोऽसि, किं चिकीर्षुः ? अस्य लोकस्य रिरक्षिषुर् इति । कृष्णं च
वर्णं तमसा जनात्यये \[भा।पु। १०.३.२०\] इति यद् उक्तं,
तस्यान्यथा-प्रतीतौ विरुद्धम् अतिकृद्-दोष-निरासः । रिरक्षिषुत्वं
प्रकटयति---हे अखिलेश्वर ! राजन्य-संज्ञासुर-कोटि-यूथपैर्
निर्व्यूह्यमाना चमूर् निहनिष्यसे, निःशेषेण हनिष्यसि, हनन-द्वारा
अपुनर्-भवं तेभ्यो दास्यसि, यथा पुनर् उत्पद्य लोक-पीडां न कुर्वन्ति
। तत् तु त्वत्त एव भवति, नांश-द्वारा, यतस् त्वम् अखिलेश्वरः ।
विष्णुना हतस्यापि कालनेमेः पुनः कंसत्वेनोत्पत्तेः, इति नेर् उपसर्गस्य
ध्वनिः ॥२१॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भोस् तात ! सत्यं
त्वयाहं विदित-तत्त्व एवास्मि । त्वद्-गृहे किम्-अर्थम् अवातरम् इत्य् अपि
जानासि चेद् ब्रूहीत्य् अत आह---त्वम् इति । अस्य लोकस्य इमं लोकम्, अतः
साधूनां रक्षणार्थं राजन्य-संज्ञा येऽसुर-कोटि-यूथपास् तैः
**निर्व्यूह्यमानाः** इतस् ततश् चाल्यमानाश् **चमूः** सेनाः ॥२१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु, पितः ! त्वं
विज्ञात-तत्त्वोऽसि । अधुना त्वद्-गेहे मत्-प्राकट्यस्य प्रयोजनं ब्रूहीति
चेत्, तत्राह त्वम् इति । अस्य लोकस्येमं लोकं राजन्य-संज्ञैर्
असुर-कोटि-यूथपैर् निर्व्यूह्यमाना इतस् ततश् चाल्यमानाश् चमूः सेनाः
सद्-रक्षणाय निहनिष्यसि ॥२१॥

**\॥।**

**॥ १०.३.२२ ॥**

**अयं त्व् असभ्यस् तव जन्म नौ गृहे**

**श्रुत्वाग्रजांस् ते न्यवधीत् सुरेश्वर ।**

**स तेऽवतारं पुरुषैः समर्पितं**

**श्रुत्वाधुनैवाभिसरत्य् उदायुधः ॥**

**श्रीधर-स्वामी (भावार्थ-दीपिका) :** किन्तु तथाप्य् अप्रमत्तेन त्वया
भाव्यम् इत्य् आह---अयं त्व् इति । असभ्यः खलः । समर्पितं कथितम्
। अभिसरत्य् आगमिष्यति ॥२२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्य् अपि
खल-प्रहाणयेऽवतीर्णोसि तथाप्य् अन्यच् छृण्वित्य् आह---किं त्व् इति ।
अप्रमत्तेन सावधानेन भाव्यं भवितव्यम् । अयं कंसः । कंसस्य
बाल-हननादि दुश्चरितं पश्यद्भिर् अपि सुरैर् न किञ्चित् तद्-दमनं
कृतमतस् त्वां प्रार्थयामीति सुरेश्वर-संबुद्ध्यभिप्रायः । अभिसरति
अभिमुखम् एवागत-प्रायं तं पश्यामीत्य् अतोऽधुनैवेदं रूपम् उपसंहर
समागते तु तस्मिन्न् उपसञ्जिहीर्षतः पूवं किं भविष्यतीति । उदायुध
उद्धृतायुध इति । मे महान् मप्म इति भावः ॥२२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम्
अखिल-लोक-हितार्थम् अत्रैवान्तिके साक्षाद् अवतीर्णस्यापि तव माहात्म्यम्
अभक्तः कदाचिद् अपि बोद्धुं न प्रभवेद् इत्य् आह---अयम् इति । पूर्वम्
अभ्यहनत् शिलायां मुहुः प्रक्षिप्य पिष्ट्वा मारयामासः, अधुनाप्य्
उद्यतायुध एव सन्नभिसरिष्यति, वेगेन धावन्न् अभिमुखम् एष्यतीत्य्
अर्थः । हे सुरेश्वरेति---तच् च त्वद् भक्त-देव-वैरिणाम् असुराणां
युक्तम् एव, अन्यथावधानापत्तेर् इति भावः ॥२२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ वृत्तम् अपि निवेदयन् तथाप्य्
अयं तु शीघ्रम् एव प्रतिकार्य इत्य् अभिप्रैति---अयं त्व् इति । अथेति
आनन्तर्ये योग-निद्रया तावद् बाह्येन्द्रियावरणात् अन्तरैवम् अन्तः किञ्चिज्
जातम् इति भानात् ॥२२॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** एवं-विधः
सर्व-कारण-कारणम् अनीहोऽविकृतस् त्वं मम गृहेऽवतीर्णोऽसीत्य् अहो मे
सौभाग्यम् इत्य् आह---त्वम् अस्य लोकस्येत्य्-आदि । हे विभो ! त्वं मम
गृहेऽवतीर्णोऽसि, किं चिकीर्षुः ? अस्य लोकस्य रिरक्षिषुर् इति । कृष्णं च
वर्णं तमसा जनात्यये \[भा।पु। १०.३.२०\] इति यद् उक्तं,
तस्यान्यथा-प्रतीतौ विरुद्धम् अतिकृद्-दोष-निरासः । रिरक्षिषुत्वं
प्रकटयति---हे अखिलेश्वर ! राजन्य-संज्ञासुर-कोटि-यूथपैर्
निर्व्यूह्यमाना चमूर् निहनिष्यसे, निःशेषेण हनिष्यसि, हनन-द्वारा
अपुनर्-भवं तेभ्यो दास्यसि, यथा पुनर् उत्पद्य लोक-पीडां न कुर्वन्ति
। तत् तु त्वत्त एव भवति, नांश-द्वारा, यतस् त्वम् अखिलेश्वरः ।
विष्णुना हतस्यापि कालनेमेः पुनः कंसत्वेनोत्पत्तेः, इति नेर् उपसर्गस्य
ध्वनिः ॥२२-२३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु ममैतत्
अलौकिक-रूप-माधुर्यास्वाद-निमग्नो मां न प्रहरिष्यति प्रत्युत
प्रीणयिष्यतीति तत्राह---असभ्यः रसास्वाद-हेतुर् हि सभ्यत्वम् एवेति
भावः । हिंसायां कैमुत्यम् अह---तवेत्य् आदि । समर्पितं कथितम्
अभिमुखम् एव सरतीति तमागत-प्रायम् अहं पश्यामीत्यतो\ऽधुनैव
रूपम् इदम् उपसंहर तस्मिन्न् आगते तूपसञ्जिहीर्षातः पूर्वं किं
भविष्यतीति मे महाकम्प इति भावः ॥२२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ज्ञात-पुत्रैश्वर्यो\ऽपि
वात्सल्योदयात् तत्-स्वभावात् कंसाद् बिभ्यद् आह अयम् इति--- असभ्यः
खलः तव जन्म नौ गृहे नारदात् श्रुत्वा ते\ऽग्रजान् न्यवधीत् स खलस्
ते\ऽवतार पुरुषैर् द्वार-पालैः समर्पित निवेदितं श्रुत्वाभिसरत्य्
आयाति वर्तमान-सामिप्ये वर्तमानयत् यद्यपि युधि कार्तवीर्य-सम्मोहस्
तं निहन्तुं समर्थस् तथापि तन्-मुक्तेर् आसन्नत्वात् तस्याश् च
स्वदेक-साध्यत्वान् नाहं तम् अहतं यावत् तद्-अवसरो न स्यात् तावत्
समाधानं रच्यताम् इति भावः ॥२३॥

**\॥।**

**॥ १०.३.२३ ॥**

श्री-शुक उवाच---

**अथैनम् आत्मजं वीक्ष्य महा-पुरुष-लक्षणम् ।**

**देवकी तम् उपाधावत् कंसाद् भीता**[^२१] **सुविस्मिता ॥**

[^२१]: भीतेति महा-पुरुषत्व-दर्शनेऽपि भय-स्थितिः पुत्र-स्नेहस्य
    प्राबल्य-व्यञ्जनाय इति पद-टीकायां पाण्डेयः।


**श्रीधर-स्वामी (भावार्थ-दीपिका) :** उपाधावद् अस्तौत् ॥२३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** [+++]{।मर्क्}

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ श्री-वसुदेवस्
तवानन्तरम् एनम् ईदृशम् अष्टमं वात्मजं निजोदरात् प्रसूतिर् ईत्या जातं
यद्य् अपि जीववद्-गर्भे प्रवेशो जन्मनैव घटते, तथापि
स्नेह-विशेषार्थं श्री-भागवतैव तादृशत्वं-प्रदर्शनात् तस्यास् तादृग्
अभिमानः सम्भवत्य् एव । अतएव मम गर्भजो\ऽभूद् इत्याद्य् उक्तिः ।
एवम् एव लौकिकवत् प्रसवानुकरणात् प्रसूति-समये प्रसुप्ताया मातुः
प्राग् आत्मज-दर्शनासम्भवाद् अथेत्य् उक्तम् । यद् वा, श्री-भगवत्
तेजोत्पन्न-साध्वसात् प्राग्-द्रष्टुम् अक्षमायाः पश्चात् प्रतिस् तुल्यनन्तरम्
आश्वस्तायास् तद् द्र्शनम् इति महा-पुरुषः श्री-नारायणस् तस्येव
चतुर्भुजत्वादिना लक्षणं यस्य तं वीक्ष्य साक्षाद् दृष्ट्वा सुविस्मिता सती
कंसाद् भीतापि तमात्मजम् एव हर्षणास्तौत् । यद् वा, तादृशं वीक्ष्यापि
स्नेहोद्रेकेण कंसाद् भीता । शृइ-भगवज् जन्मना च सुविस्मिता । तम्
एनम् इति वान्वयः । चिरम् अपेक्षितं दिव्य-रूपेणाविर्भूतम् इत्य् अर्थः
॥२३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ श्री-वसुदेवस् तवान्तरं
तमेनम् इत्य् अन्वयः । तं चिरम् अपेक्षितम् एवं दिव्य-रूपेणाविर्भूतम्
इत्य् अर्थः । आत्मजं निरोदराद् एव जातत्वेन भातं
तादृश-भानोत्पादनं च ममता विशेष-जननार्थम् अत एव मम
गर्भजो\ऽभूद् इत्य् आद्य् उक्तिः किन्तु प्र्सूतिर् ईत्य् अनुकरणात् तद् गोपनाय
पूर्वं योग-निद्रया वा भगवत् तेजसा व व्याह्येन्द्रियावरणम् अपि कृतम्
अत एवात्मेत्य् उक्तं महा-पुरुषः स्वयम् भगवान् प्राबल्यं दर्शयति
॥२३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथेत्य् उक्तम् आत्मजम् इति च
तद्-भावनं च ममता-विशेष-जननाय जीवद्-गर्भ-निष्क्रमणस्य
सर्वांशानङ्गीकारात् तत्-सङ्गोपनाय ज्ञेयम् ॥२३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** [+++]{।मर्क्}

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथ पत्युर्-भयं दृष्ट्वा
उप समीपं भीतेति स्वरूपम् अनुपसंहरन्तं स्मयमानं तम् आलक्ष्य
परमेश्वरत्वाहङ्कारेण कंस-भयं न गणयति, तद् अहं हन्त
किङ्करोमीत्य् अतिविह्वलेत्य् अर्थः । सुविस्मितेत्य् अस्य परमेश्वरस्याग्रे
कंसः खलु को वराकस् तद् अप्य् आवयोर् भयं वर्धत एवेति को\ऽयम्
अविवेको दुस्तर इति भावः ॥२३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** उपाधावत् तुष्टाव
वात्सल्योदयात् कंसाद् भीता ॥२३॥

**\॥।**

**॥ १०.३.२४ ॥**

**श्री-देवक्य् उवाच**---

**रूपं यत् तत् प्राहुर् अव्यक्तम् आद्यं**

**ब्रह्म ज्योतिर् निर्गुणं निर्विकारम् ।**

**सत्ता-मात्रं निर्विशेषं निरीहं**

**स त्वं साक्षाद् विष्णुर् अध्यात्म-दीपः ॥**

**श्रीधर-स्वामी (भावार्थ-दीपिका) :** त्वयि भय-शङ्कैव तावन्
नास्तीति श्लोक-चतुष्टयेनाह देवकी किञ्चिद् विज्ञापयितुम्---रूपम् इति ।
**यत् तत्** किम् अपि रूपं वस्तु प्राहुर् वेदाः । किं तद् वस्तु ? तद्
आह---**अव्यक्तम्** । अत्र हेतुः---**आद्यं** कारणम् । किं परमाणवः
? न, **ब्रह्म** बृहत् । किं प्रधानं ? न, **ज्योतिश्** चेतनम् । किं
वैशेषिकाणाम् इव ज्ञान-गुणं ? न, **निर्गुणम्** । किं मीमांसकानाम् इव
ज्ञान-परिणामि ? न, **निर्विकारम् ।** किं पुष्कराक्षादीनाम् इव
शक्ति-विक्षेप-परिणामि ? न, **सत्ता-मात्रम् ।** तर्हि किं सामान्यं ?
न, **निर्विशेषम्** । तर्हि किं कारणत्वात् सक्रियं ? न, **निरीहम् ।**
सन्निधि-मात्रेण कारणम् । एवं-भूतं किम् अपि कार्य-कल्प्यं यद् वस्तु,
स एव **साक्षात् त्वं विष्णुर्** इति । अपरोक्षश् चेत्य्
आह---**अध्यात्म-दीप** इति, बुद्ध्य्-आदि-करण-सङ्घात-प्रकाशक इत्य्
अर्थः ।[^२२]

अथवा **अव्यक्तं**, न केनापि प्रकारेण व्यज्यत इत्य् अव्यक्तम् । कथं
? उत्पत्त्या तावन् न व्यज्यत इत्य् आह---**आद्यं** सर्वस्य कार्यस्याद्यम्,
अनादीत्य् अर्थः । तथा **ब्रह्म ज्योतिर् निर्गुणं निर्विकारम्** इति
चतुर्भिः पदैर् देशेन प्रकाशेन च गुणेन च विकारेण च व्यक्तिं
निराकरोति । तथा **सत्ता-मात्रम्** इति विशेषेण, **निर्विशेषम्** इति
सामान्येन, **निरीहम्** इति क्रियया च व्यक्तिं निराकरोति । अन्यत्
समानम् । एवं-भूतस्य तव न भय-शङ्केति भावः ॥२४॥

[^२२]: यद् वा, अधिकृत आत्मा यैस् ते अध्यात्मानः शुकादयस् तान् अपि
    दीपयसि इति पद-टीकायां पाण्डेयः।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ देवकी परमात्मनि
निर्भयतां निवेदयन्ती स्तौतीत्य् आह---त्वयीति । तावत् सर्वथा ।
विज्ञापयितुं बोधयितुम् । रूप्यते निरूप्यते इति रूपम् । तदाह---वस्तु
वक्ति न व्यज्यते वेदातिरिक्त-मानेन प्रकाश्यत इत्य् अव्यक्तम् ।
अत्राव्यक्तत्वे---आद्यं कारणं कोऽद्धा वेदकः प्रावोचत् इत्य्-आदि-श्रुतेः ।
तार्किकैः परमाणव एव जगत्-कारणत्वेन स्वीक्रियन्ते तन् निरस्यत्य्
आह---न, ब्रह्मेति ।

ननु तर्हि अजाम् एकां लोहित-कृष्ण-शुक्लां बह्वीः प्रजाः सृजमानाम्
इत्य्-आदि-श्रुतेः,

> मम योनिर् महद् ब्रह्म तस्मिन् गर्भं दधाम्य् अहम् ।
>
> संभवः सर्व-भूतानां ततो भवति भारत ॥ \[गीता १४.३\] इति
> श्री-मुखोक्तेश् च ।

किं प्रधानं साङ्ख्यैर् अपि तद् एव जगत्-कारणत्वेनाङीक्रियते ? तन्
निरस्यन्तीत्य् आह---न, **ज्योतिर्** इति । चेतनं प्रधानं त्व्
अचेन्तनत्वान् न कारणम् इति निरूपितम् आद्य-श्लोक-व्याख्याने, ईक्षतेर्
नाशब्दं \[वे।सू। १.१.५\] इति परमर्षि-सूत्रेण । वैशेषिका अपि तार्किका
इवे ते ईश्वरं ज्ञानुगुणकं मन्यन्ते, तद् आक्षिपन्त्य् आह---न, **निर्गुणम्
इ**ति ।

मीमांसकास् तु विक्रिया ज्ञान-रूपास्य नित्यत्वेन विरोत्स्यते
इत्य्-आदि-वाक्यैर् ज्ञान-परिणामिनम् आत्मानम् अभ्युपगच्छन्ति, तन्-मतं
द्यन्त्य् आह---न, **निर्विकारम् इ**ति ।

पुष्कराक्षा उत्तर-मीमांसकैकदेशिनस् तु शक्ति-विक्षेपेण
माया-निष्ठ-विक्षेप-शक्त्या परिणामिनम् आत्मानम् अभ्यर्हन्ति, तन्-मतम्
अनङ्गीकुर्वन्त्य् आह---स **सत्ता-मात्रम् इ**ति । सत्-स्वरूपं
सर्वदैक-रसम् इति यावत् ।

तर्हि किं सामान्यं तन् निरस्यन्त्य् आह---न, **निर्विशेषम् इ**ति
सामान्यस्य परापर-रूप-विशेषवत्त्वात् । तार्किकैः परापर-भेदेन
सामान्य-द्वयम् उरीक्रियते परं सत्तापरं द्रव्यत्वाद् इति ।

कारणत्वं समर्थ्यं पुनर् आशङ्कते---तत्र तर्हीति । तर्हीह
वाक्यालङ्कारेऽव्ययम् इति ध्येयम् । अव्ययानाम् अनेकार्थत्वात् । निरीहं
निष्क्रियं सन्निधि-मात्रेण चुम्बकाश्मवद् इति । एवं-भूतं
सन्निधि-मात्रेण कारणतावत् । किम् अपि अनिर्वाच्यम् । कार्येण
जगद्-उत्पादनादि-रूपेण कल्प्यत इति कार्य-कल्पम् । यतो वा इमानि
भूतानि जायन्ते \[तै।उ। ३.१.१\] इत्य्-आदि-श्रुतेः । साक्षाद् अपरोक्षः
प्रत्यक्षः ।

इत्य् अर्थ इति---जडानां चेतनम् अन्तरा प्रकाशासम्भवाद् इति भावः ।
पूर्व-व्याख्याने नाना-मत-निरास-प्रयासात् तद् विहाय
शुद्ध-वेदान्त-मतम् एव श्रेयोऽतस् तत्-पक्षम् आह---अथ वेति । केनापि
प्रकारेण प्रत्यक्षानुमानादि-रूपेणेत्य् अर्थः । तावत् प्रथमम् ।

इत्य् अर्थ इति---आदिमत इव व्यक्तिर् भवति न त्व् अनादेर् इति तात्पर्यम्
। तथा दर्शयति चतुर्भिर् विशेषणैः । ब्रह्म व्यापकं नहि
व्यापकस्य कस्मिंश्च्चिद् देशे एव व्यक्तिर् अस्ति व्यापक्त्व-व्याघाताद् इति
भावः ।

ज्योतिः सर्व-प्रकाशकं येनेद्धः सूर्यस् तपतीत्य्-आदि-श्रुतेः ।
सर्व-प्रकाशकस्य कश्चित् परिच्छिन्न-प्रकाशो व्यक्तिं कर्तुं न
शक्नोतीत्य् अर्थः । निर्गुणं निर्गुणस्य न केनापि गुणेन व्यक्तिः
सम्भवतीति निर्गुणत्व-हानेः । निर्विकारं स-विकारस्य प्रकृत्य्-आदेर्
महद्-आदि-द्वारेणाभिव्यक्तिर् भवति निर्विकारस्य तु सा कथम् अपि न
सम्भवतीत्य् अर्थः ।

तथैव सत्ता-मात्रम् । सत्ता-स्वरूपस्य व्यक्ति-कारको न कश्चिद्
विशेषोऽस्ति तस्यैव सर्व-व्यञ्जकत्वात् । तच् च घटः सन् पटः सन्न्
इति सत्तयैव घटादयो व्यज्यन्ते, न तु घटादिभिः सत्तापीति तेषाम्
असत्त्वात् । असतोऽपि व्यञ्जकत्वे बन्ध्यात्मजोऽपि स्वरूपादि व्यञ्जयेद् इति
भावः ।

निर्विशेषं स-विशेषस्यैव सामान्येन घटत्वादिना घटादेर् व्यक्तिर्
दृश्यते, न तु निर्विशेषस्य ब्रह्मणोऽपीति विशेषोऽत्रावयवादिर् ज्ञेयो, न
तु तार्किकाभिमत-पञ्चम-प्रतिपाद इति । निरीहं स-चेष्टस्यैव
क्रियया कर्मणा व्यक्तिर् दृश्यतेऽपिहित-कपाट-कोष्ठान्तर्गतस्य यथा
कपाटोद्घाटन-कर्मणा, न तु निश्चेष्टस्याकाशादेर् अपीति ।

अन्यद् विवृतावशिष्टं रूपं यत् तद् इत्य्-आदि । एवं-भूतस्य सर्वथा
पर-ब्रह्म-रूपस्य । इति भाव इति । न हि यद् बिभेति स्वयं भयं
\[भा।पु। १.१.१४\] इत्य्-उक्तेः, भीर् अपि यद् बिभेति \[भा।पु। १.८.३१\]
इत्य्-उक्तेश् च, मृत्युश् चरति यद्-भयात् इति श्रुतेः, यस्य मृत्युर्
उपसेचनम् इति श्रुतेश् च कालस्यापि त्वत्तो भीतत्वात् कथम् अपि तव
भय-शङ्कैव नोदेति । भयं तु कथं स्याद् इति तात्पर्यम् ॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** रूपं यत् तद् इति ।
स त्वं साक्षात् प्रकटिकृतोऽसि, अहो मे भाग-धेयं ! तर्हि कोऽहम् इत्य्
अपेक्षायाम् आह---रूपं श्री-विग्रहः । तत् किं लौकिकं ? नेत्य् आह---यद्
इति । यद् अव्ययम् । यद् यस्य रूपस्य ब्रह्म ज्योतिः । ब्रह्म तु
कीदृशं ? तत् प्रसिद्धम् अव्यक्तं निर्गुणं निर्विकारं सत्ता-मात्रम्
इत्य्-आदि । रूपत्वेन किं परिच्छिन्नं ? नेत्य् आह---विष्णुर् व्यापको
विग्रहोऽपि व्यापी ।

ननु व्यापी तावद् भवान् इति, किन्तु दृश्योऽस्ति किं ? नैवम् इत्य्
आह---**अध्यात्म-दीपः** आत्मानम् अधि अध्यात्मम् आत्मनः प्राकट्यं तस्य
दीपः प्रकाशकः । दीप-भूतेन त्वया
दत्त-स्व-प्रादुर्भावक-शक्ति-विशेषैर् एव भक्तानाम् इन्द्रियैर्
अनुभूयसे इति दृशत्वं तेनायातीति ॥२४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रूपम् इति तैर् व्याख्यातम्
एव । यद् वा, यद् इति यस्य रूपं श्री-मूर्तिस् तद् अनिर्वचनीयं वस्तु
प्राहुः । तद् एवाह---अव्यक्तम् इत्य्-आदिना । एवं पर-ब्रह्मत्वम् उक्तम्
। स एव त्वं विष्णुर् निजैश्वर्येण सर्व-व्यापक इति परमेश्वरत्वम् ।
**अध्यात्म-दीप** इति परमात्मत्वम् । अन्यत् समानम् ॥२४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रूपम् इति । तैर् व्याख्यातम्
। तत्राव्यक्तं सर्वागोचरम् ।

ननु वस्तु च सर्वागोचरं चेति न सम्भवति ? तत्राह---कारणं
सर्व-कारणं कार्यान्यथानुपपत्त्यैव गम्यम् इत्य् अर्थः । न ह्य् अग्नेर्
अर्चिषोऽग्निः प्रकाश्यते दह्यते वा स इति भावः ।

ननु परमाणु-समुदाये खल्व् अव्यक्तत्वं कारणत्वं च विद्यत इति
तत्रातिव्याप्तिः स्याद् इत्य् आशङ्कते किं परमाणव इति परिहरति---नेति ।
तेषां वाय्व्-आदि-परमाणूनां परस्पर-व्यावृत्तेर् न बृहत्तमत्वम् इत्य्
अर्थः । तर्हि तत्-तद्-धर्म-मये प्रधानेऽतिव्याप्तिर् इत्य् आह---किम् इति
। परिहारे तु स्वतः प्रकाशमानत्वाज् ज्योतिः-शब्देन चेतनम् उच्यते ।
प्रधानस्य जडत्वात् तत्-प्रकाश्यत्वम् इति भावः । ज्योतिश्
चरणाभिधानात् \[वे।सू। १.१.२४\] इति न्यायात् ।

ननु चितो ज्ञानस्य योगाच् चेतनम् उच्यते । तर्हि यथा वैशेषिकाणाम्
आत्मानः स्वतओ जडाः, किन्तु ज्ञान-गुण-योगाद् एव चेतना इति मतं, तथा
किन्तरापि तद् वस्त्व् इत्य् आशङ्कते किं वैशेषीति तथैव तत्राशङ्कान्तरं
किं मीमांसकानाम् इव इति । अथ भास्करीया यद् ब्रह्मण एव
शक्ति-कृत-विक्षेपेण ज्ञान-क्रियादि-रूपतया परिणामं मन्यन्ते तद् अप्य्
आशङ्कते किं भास्करीत्य्-आदिना । तत् परिहरति---न, **सत्ता-मात्रम्
इ**ति । सच्-छब्देनात्र वस्त्व् एवोच्यते । तस्य तु प्रवृत्ति-निमित्तं
सत्ता-तन्मात्रम् इत्य् अविकृतम् एव तद् इत्य् अर्थः । तत् तु सोत्प्रासम्
आक्षिपति । तर्हीति सा खलु सामान्यं तच् च पराजातिर् एवोच्यते । सा च
पूर्वोक्ता व्यक्तादि-रूपा न भवतीति हस्ति-स्नानम् इव सर्वं जातम् इति
भावः ।

तत्र सिद्धान्तयति न **निर्विशेषम् इ**ति सामान्यं खलु विशेषेष्व्
अनुगतम् एव स्यात्, तत् तु विशेषात् पूर्वम् उत्तरम् अपि वर्तमानं न
सामान्याकारम् इत्य् अर्थः । ततस् तत्-प्रकाशत्वात् तद्-वाचक-शब्दस्यापि
प्रवृत्ति-निमित्तं या चित् सैव सत्तोच्यते इत्य् अर्थः । चेतनत्वं च
स्वयं प्रकाशत्वाद् एवोक्तम् इति भावः । तद् एवं सामाञ्जस्ये पुनर्
आशङ्कते तर्हीति सत्-क्रियं स-क्षोभम् इत्य् अर्थः ।

एवं **निरीहम् इ**त्य्-आद्य् अपि सन्निधि-मात्रेण इति
स्वरूप-भूताचिन्त्य-शक्त्यैवेत्य् अर्थः ।

विशेषतश् चायम् अर्थः---ननु सारांश-विवेके सति जगद् अपि
ब्रह्मत्वेनोपलभ्येत, तर्हि केन विशेषः ? तत्राह---**साक्षाद्** इति
मायानावृतत्वेनेत्य् अर्थः । तस्माद् इदं व्यक्तत्वं षाड्गुण्यं
कृपादि-विकारित्वम् अङ्ग-प्रत्यङ्ग-विशेषत्वं
कर-चरणादि-चेष्टा-सौष्ठवम् अपि स्वरूपं धर्म-वैभवम् एव
श्री-रामानुजादि-मतानुसारेण तत्-स्वरूपस्य स-धर्मत्व-स्थापना तु
श्री-भागवत-सन्दर्भ-तट्-टीकादौ द्रष्टव्या ।

अतः **सत्ता-मात्रं** केवल-धर्म-रूपं केवल-धर्म-रूपं,
**ज्योतिः** स्व-प्रकाश-चैतन्यं, **ब्रह्म** सर्वतो बृहत्, **आद्यं**
जन्म-रहितं, दृष्ट-दोष-प्राकृत-तत्-तद्-धर्म-निरासेन ज्ञानिनः
प्रति-प्रकाशमानं तद् वस्तु यत् रूपं श्री-विग्रहं प्राहुः, स तद्-रूप
एव भवान्, न चैतद् अपि तत्-तद्-दोषार्हं भवेत्, अदृष्ट-दोषत्वात्
विद्वद्-अनुभव-सिद्धार्थैः शास्त्रैर् निराकृतत्वाच् चेत्य् अभिप्रेत्य
स्वयम् एव निराकरोति तत्र जन्म-राहित्यं साक्षाद् इत्य् अनेनैव
निराकरोति तत्-तन्-निज-परिच्छेदवता स्व-स्वरूपेणैव प्राकट्यात्
परिच्छिन्नत्वं निराकरोति विष्णुर् इति सर्व-व्यापक इत्य् अर्थः । न
चान्तर् न बहिर् यस्य \[भा।पु। १०.८.३५\] इत्य्-आदि-वचन-वृन्दात्
श्री-यशोदादिभिः सर्वाधारादित्वेनानुभवनीयत्वाच् च व्यक्तत्वं
निराकरोति ।

**अध्यात्म-दीप** इति प्रत्युतास्माकं च सौभाग्यादिकम् एवेदं
प्रकाशयसि, ततो ब्रह्मवत् स्वयम् एव प्रकाशसे । ततश् च न केनापि
व्यज्यस इति शब्द-श्लेषेण च आत्मानम् अधिकृत्य वर्तमाना अध्यात्मा
आत्मारामाः, तान् अपि दीपयसि, परमानन्देनोल्लासयसीति, ब्रह्मतोऽपि
परमाविर्भावत्वं दर्शितं साक्षाद् इत्य् अनेन च तथैव व्यञ्जितम्
अस्फुट-स्फुटत्वेन तारतम्याद् इति दिक् ।

यद् वा, यद् इति यस्य रूपं श्री-विग्रहं, तद् अनिर्वचनीयं वस्तु प्राहुः
तद् एवाह---अव्यक्तम् इत्य्-आदिना । निर्गुणादित्वं
प्राकृत-गुणादि-रहितत्वम् । एवं पर-ब्रह्मत्वम् उक्तं, स एव त्वं
विष्णुः निजैश्वर्येण सर्व-व्यापक इति परमेश्वरत्वम् । अध्यात्म-दीप
इति परमात्मत्वम् । अन्यत् समानम् ॥२४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** रूपं विशेषतश् चायम् अर्थः ।
ननु, सारांश-विवेके सति जगद् अपि ब्रह्मत्वेनोपलभ्येत, तर्हि केन
विशेषः ? तत्राह---साक्षाद् इति । माया नावृतत्वेनेत्य् अर्थः । तस्माद्
इदं व्यक्तत्वं षाड्गुण्यं कृपा-विकारित्वम् अङ्ग-प्रत्यङ्ग-विशेषत्वं
कर-चरणादि-चेष्टा सौष्ठवम् अपि स्वरूप-धर्म-वैभवम् एव । अतः
सत्ता-मात्रं केवल-धर्म-रूपं ज्योतिः स्व-प्रकाश-चैतन्यं ब्रह्म
सर्वतोऽपि बृहत्, आद्यं जन्म-रहितं
दृष्ट-दोष-प्राकृत-तत्-तद्-धर्म-निरासेन ज्ञानिनः प्रतिप्रकाशमानं
तद् वस्तु यद् रूपं श्री-विग्रहं प्राहुः स तद्-रूप एव भवान् न चैतद्
अपि तद्-दोषार्हं भवेत् अदृष्ट-दोषत्वात् विद्वद्-अनुभवार्थः शास्त्रे
निराकृतत्वाच् चेत्य् अभिप्रेत्य स्वयम् अपि निराकरोति जन्म-राहित्यं साक्षाद्
इत्य् अनेनैव । निराकरोत् तत् तन् निज-परिच्छदवता स्व-स्वरूपेणैव
प्राकट्यात् ।

परिच्छिन्नत्वं निराकरोति---**विष्णुर्** इति । व्यापक-मूर्तिर् इत्य् अर्थः
। व्यक्तत्वम् **अध्यात्म-दीप** इति प्रत्युतास्माकं बुद्ध्य्-आदिकम् एवेदं
प्रकाशयते, ततो ब्रह्मवत् स्वयम् एव प्रकाशते । ततश् च केनापि
व्यञ्जित इति शब्द-श्लेषेण च आत्मानम् अधिकृत्य वर्तमाना अध्यात्मान
आत्मारामाः, तान् अपि दीपयसि परमानन्देनोल्लासयसीति ब्रह्मतोऽपि
परमाविर्भावत्वं दर्शितं । **साक्षाद्** इत्य् अनेन च तथैव
व्यञ्जितं, स्फुटास्फुटत्वेन तारतम्याद् इति दिक् ॥२४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ देवकी स्तौति---यत् तद्
इत्य्-आदि । स त्वं साक्षात् प्रकटीभूतोऽसि, अहो मे भागधेयम् इति शेषः
। स त्वम् इति कोऽहम् इत्य् आशङ्क्याह---तद्-रूपं स-विग्रह इत्य् अर्थः ।
कीदृशं ? आद्यम् । तद् इति कं ? तत्राह---यद् यस्य ज्योतिर् ब्रह्म
प्राहुः, अर्थात् सात्वताः । ब्रह्म कीदृशं ? अव्यक्तम् । निर्गुणं
निर्विकारम् । सत्ता-मात्रं निर्विशेषं निरीहम् । रूपत्वेन किम् अहं
परिछिन्नः ? नेत्य् आह---**विष्णुर्** व्यापकः वियत् व्याप्तौ । तर्हि
दृश्योऽस्मि किं ? नेत्य् आह---**अध्यात्म-दीपः**, आत्मानम् अधि अध्यात्मम् ।
दीप आत्म-प्रकाशने आत्मैव प्रकाशक इत्य् अर्थः ॥२४॥

**भगवत्-सन्दर्भः (४२):** यत् तत् किम् अपि रूपं वस्तु प्राहुर् वेदाः
। किं तद् वस्तु, तद् आह अव्यक्तम् इत्य्-आदि । एवम्भूतं किम् अपि
कार्य-कल्पं वस्तु यत् स एव साक्षाद् ऐषि-गोचरस् त्वं विष्णुर् इति ।
तथा च पाद्मे निर्माण-खण्डे[^२३] श्री-भगवन्तं प्रति
श्री-वेद-व्यास-वाक्यम्----

[^२३]: इन् थे एxतन्त् एदितिओन्, थिस् फ़ल्ल्स् इन् थे पाताल-काण्ड,
    वृन्दावन-माहात्म्य।


> त्वाम् अहं द्रष्टुम् इच्छामि चक्षुर्भ्यां मधुसूदन ।
>
> यत् तत् सत्यं परं ब्रह्म जगद्-योनिं जगत्-पतिम् ।
>
> वदन्ति वेद-शिरसश् चाक्षुषं नाथ मेऽस्तु तद् ॥ \[प।पु। ५.७३.१३\]
> इति ।

तत्र हेतुः---**अध्यात्म-दीपः,**
देहि-तत्-कारण-कार्य-सङ्घ-प्रकाशकत्वेनावभासन इत्य् अर्थः ।
एवम्भूतस्य न तव भय-शङ्केति भावः । इत्य् एष प्रकरणानुरूपः
श्री-स्वामि-दर्शित-भावार्थोऽपि श्री-विग्रह-पर एव । अन्यत्र
भय-सम्भावनानुत्पत्तेः ॥२४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, भक्ताः खलु
स्तुत्या भगवन्तम् अपि वशीकुर्वन्तीति प्रसिद्धेर् एनं महा-हठिनं
स्तुत्यैव वशीकृत्य स्व-वचने स्थापयामीति मनसि विमृश्य भो पश्य !
आवयोः प्रतिक्षणम् एवातिभये वर्धमानेऽपि तव भय-शङ्कैव नास्तीत्य्
आह चतुर्भिः---रूपम् इति । यद्य् अस्य तव तत् प्रसिद्धं **रूपम्**
आकारं नारायण-राघव-हायशीर्षादिकम् **अव्यक्तं** सर्वेन्द्रियागोचरम्,
**आद्यम्** अजन्यं **प्राहुर्** वेदाः, तथा **निर्गुणं निर्विकारं ब्रह्म**
यस्य तव **ज्योतिः** प्राहुः---यस्य भासा सर्वम् इदं विभाति इति
श्रुतेः, सत्यं ज्ञानम् अनन्तं यद् ब्रह्म-ज्योतिः सनातनम् \[भा।पु।
१०.२८.१५\] इत्य् अग्रिमोक्तेः,

> तत् परं परमं ब्रह्म सर्वं विभजते जगत् ।
>
> ममैव तद् घनं तेजो ज्ञातुम् अर्हसि भारत ॥

इत्य् अर्जुनं प्रति हरि-वंशे भगवद्-उक्तेः ।

> यस्य प्रभा प्रभवतो जगद्-अण्ड-कोटि-
>
> कोटिष्व् अशेष-वसुधादि विभूति-भिन्नम् ।
>
> तद् ब्रह्म निष्कलम् अनन्तम् अशेष-भूतं
>
> गोविन्दम् आदि-पुरुषं तम् अहं भजामि ॥ \[ब्र।सं। ५.४०\] इति
> ब्रह्म-संहितोक्तेः ।

ब्रह्मणो हि प्रतिष्थाहं \[गीता १४.२७\] इत्य् अत्र स्वामि-चरणैस् तथा
व्याख्यानाच् च विभूति-प्रसङ्गे विकारः पुरुषोऽव्यक्तं
रजः-सत्त्व-तमः-परम् इत्य् अत्र परम् अति-शब्दस्य ब्रह्मेति तैर्
व्याख्यानाच् च, मदीयं महिमानं च परं ब्रह्मेति शब्दितं \[भा।पु।
८.२४.३८\] इति मत्स्य-देवोक्तेश् च । परात्परंब्रह्म च ते विभूतयः
इति श्री-यामुनाचार्य-स्तोत्राच् \[१४\] च । तद् ब्रह्म-कृष्णयोर् ऐक्यात्
किरणार्कोपमा-जुषोः \[भ।र।सि। १.२.२७८\] इति भक्ति-रसामृताच् च ।

तथा यस्य तव सत्ता-मात्रं शुद्ध-सत्त्व-सामान्यं
शुद्ध-सत्त्व-विलास-भूतम् इति यावत्
स्व-विग्रह-धाम-भक्त-परिकरादिकं निर्विशेषं विशेषात् प्रपञ्चान्
निर्गतं प्राहुः । अत एव निरीहं स्वतः परिपूर्णत्वेन वितृष्णम् ।

यद् वा, सकाम-भक्तान् अपि निरीहयतीति निरीहम् । किं वा, निःशेषेण
इहयतीति त्वम् अभिलाषयतीति निरीहं स्पृहेहातृङ्-वाञ्छेत्य् अमरः ।
सत्त्वं विष्णुर् अध्यात्म-दीपः सर्व-तत्त्व-प्रकाशक इत्य् अविज्ञाया अपि
मम मनसि यथा स्फोरयसि, तथाहं वच्मीति भावः ॥२४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** भीताप्य् अहं निर्भयं
त्वां वीक्ष्य प्राणिमीति निवेदयति रूपम् इति चतुर्भिः । यत् तत् किम् अप्य्
अलौकिकं रूपं वस्तु प्राहुर् वेदान्ताः । स त्वम् इत्य् अन्वयः । तद्
वस्तु किं ? तत्राह---अव्यक्तम् इति । तत्र हेतुर् आद्यम् इति कारणम् इत्य्
अर्थः । तर्हि किं नैयायिकानाम् इव परमाणु-वृन्दं ?
तत्राह---ब्रह्मेति बृहद् इत्य् अर्थः । तर्हि किं साङ्ख्यानां प्रधानं ?
तत्राह---ज्योतिर् इति चेतनम् इत्य् अर्थः । तर्हि किं वैशेषिकाणाम् इव
ज्ञान-गुणकं जडं ? तत्राह---निर्गुणम् । गुणान् निर्गतं
ज्ञान-स्वरूपम् एव विशेषाज्ञान-गुणकतया विभातम् इत्य् अर्थः । तर्हि
किं विज्ञान-वादि-बौद्धानाम् इव ज्ञान-परिणामि ? तत्राह---निर्विकारम्,
परिणाम-शून्यम् इत्य् अर्थः ।

ननु स्याद्-वादिनां जैनानाम् इवानियत-सत्ताकं तत् स्यात् ?
तत्राह---सत्तेति । सत्तया मीयते परिच्छिद्यत इति सत्ता-मात्रं
नियत-सत्ताकम् इत्य् अर्थः ।

ननु द्वैतिनां सतां जगच् चेदृक् ? तत्राह---निर्विशेषम् इति, निश्चितो
विशेषो जगन् नियन्तृत्व-लक्षण आधिक्यं यत्र तत्,
निर्निव्श्चय-निषेधयोः इत्य् अमरः ।

नन्व् अस्त्व् ईदृशं किं तेन प्राणिना ? तत्राह---निरीहम् इति । नितराम्
इहयति स्वस्मिन् सन्-मुखान् जनान् अभिलाषयतीत्य् अतिस्निग्धं
स्व-पर्यन्त-सर्व-पुमर्थ-प्रदम् इत्य् अर्थः ।

ननु साम्मुख्यम् एव कथं ? तत्राह---अध्यात्मेति । अध्यात्मं
स्व-विषयकं ज्ञानं तस्य दीप इति सद्भिः स्व-ज्ञानं प्रदाय
साम्मुख्यं च करोतीत्य् अर्थः । ईदृशस्य ते न भय-गन्ध-शङ्केति
॥२४॥

**\॥।**

**॥ १०.३.२५ ॥**

**नष्टे लोके द्वि-परार्धावसाने**

**महा-भूतेष्व् आदि-भूतं गतेषु ।**

**व्यक्तेऽव्यक्तं काल-वेगेन याते**

**भवान् एकः शिष्यतेऽशेष-संज्ञः ॥**

**श्रीधर-स्वामी (भावार्थ-दीपिका) :** किं च, महा-प्रलयेऽप्य्
अवशिष्यमाणस्य कुतो भयम् इत्य् आह---नष्टे लोके इति । चराचरे लोके ।
महा-भूतेषु लीनेष्व् अप्य् आदि-भूतं भूत-सूक्ष्मं प्रविष्टेषु तस्मिन्न् अपि
व्यक्तेऽव्यक्तं प्रधानं प्राप्ते । अशेषात्मके प्रधाने संज्ञा प्रज्ञा
यस्य । एवं मयि लीनम् इदम् अस्ति पश्चाद् एवम् उद्बोधनीयम् इति
सोऽशेष-संज्ञः । शेष-संज्ञ इति वा ॥२५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महा-भय-स्थलेऽपि तव
निर्भयत्वाद् अन्यत्र कथं तत् स्याद् इत्य् आह---किं चेति । तेषु
महा-भूतेषु । तस्मिन्न् अपि भूत-सूक्ष्मेऽपि । व्यक्तेऽव्यक्त-संज्ञके
भूत-सूक्ष्माहङ्कार-महत्-तत्त्वानां प्रकृते व्यज्यमानत्वाद् व्यक्तत्वं
तथा चादि-भूत-पदं चात्रोपलक्षकं महद्-अहङ्कारयोर् अपि अशेषात्मके
सर्व-कारणे प्रधाने प्रकृताव् इति । यद् वा, अशेषाः संज्ञा यस्य सः ।
नामानि सर्वाणि यम् आविशन्तीति श्रुतेः । न शेषो यस्मात् सोऽशेषः सर्वात्मा
स एव संज्ञा यस्येति वा । न शेषोऽर्थात् प्रपञ्चस्य यत्र सोऽशेषः
प्रलयस् तस्मिन्न् संज्ञा ज्ञानं यस्येति वा । प्रलयेऽपि यज् ज्ञानं न
नश्यतीत्य् अर्थः । प्रधानेऽशेषात्मकत्वासम्भवं
पर्यालोच्याह---शेष-संज्ञ इति । शिष्यतेऽस्थूलम् अनण्व् इत्य्-आदिना
सर्व-निषेधेऽवधित्वेनेति शेषः परमात्म, स एव संज्ञा यस्येति ।
अनन्तस्यापि प्रलये श्रूयमानत्वात् तत्-संज्ञो वेत्य् अर्थः ॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नष्टे लोके इत्य्-आदौ
नातिविप्रतिपत्तिः । एकोऽपि अशेष-स्वजने सम्यग्-ज्ञानं यस्य, स्वजना
अपि ते नित्या इत्य् आह---शेष इति सात्वत-ग्रन्थे पार्षद-संज्ञा, तेन
संज्ञपनं संज्ञा मरणम्, न विद्यतेऽशेषाणां पार्षदानां मरणं नाशो
यस्मात्, सोऽशेष-संञः ॥२५॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव महा-प्रलयेऽपि
निज-लोके पार्षदादिभिः सह विहरसीत्य् आह---नष्ट इति । काल-वेगेनेति
सर्वत्रैव हेतुः । शेष-संज्ञश् च पार्षदः शिष्यते । उपलक्षणम्
एतत् । श्री-गरुडादयोऽप्य् अवशिष्यन्ते । यद् वा, शिष्यन्ति
महा-प्रलयेऽपि तिष्ठन्तीति । किं वा, साक्षाच् छेषताम् इव प्राप्ताः शेषाः
श्री-वैकुण्ठ-लोक-परिच्छद-परिवारास् तासां संज्ञा ख्यातिर् यस्मात् सः
। तथा च श्री-वैष्णवाः पठन्ति---यथेष्ट-विनियोगार्हं शेष-शब्देन
कथ्यते इति । श्री-भगवतो यथार्ह-विनियोगार्हम् इत्य् अस्यार्थ इति
नित्यं तत्-साहित्यम् अभिप्रेतम् ॥२५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** काल-वेगेनेति सर्वत्रैव
हेतुः एक इति । वैकुण्ठादीनाम् अपि तद्-अभेदाभिप्रायेण । यद् वा,
अशेषा ये तदानीं वैकुण्ठादयस् तत्-तद्-पदार्थाभिधास् तेऽपि संज्ञा
यस्य तत्-तद्-रूपेणापि यः स्वयम् एवेत्य् अर्थः । यद् वा, शिष्यन्ते
महा-प्रलयेऽपि तिष्ठन्तीति श्री-वैष्णव-मते यथेष्ट-विनियोगार्हं
शेष-शब्देन कथ्यन्त इति वा शेषा
श्री-वैकुण्ठ-लोक-परिच्छद-परिवारादयः, तेऽपि संज्ञायन्ते येन
यद्-ग्रहणेनैव ते गृहीता भवन्तीत्य् अर्थः । एवं-भूतो भवान् एकः
शिष्यते न त्व् अन्तर्-गतेतर-जीव-वृन्द-प्रपञ्चेत्य् अर्थः । तथैव
तृतीये श्री-विदुर-प्रश्नः---

> तत्त्वानां भगवंस् तेषां कतिधा प्रतिसङ्क्रमः ।
>
> तत्रेमं क उपासीरन् कौ स्विद् अनुशेरते ॥ \[भा।पु। ३.७.३७\] इति ।

एवम् एव कैमुत्येन वक्ष्यते मर्त्यो मृत्युर् इत्य्-आदि ॥२५॥

---------------------------------------------------------------------------------------------------------------------

**जीव-गोस्वामी (भगवत्-सन्दर्भः २५) :** तद् एवम् ऐश्वर्यादि-षट्कस्य
स्वरूप-भूतत्वम् उक्त्वा, श्री-विग्रहस्य पूर्ण-स्वरूप-भूतत्वं वक्तुं
प्रकरणम् आरभ्यते । तत्र तस्य तादृशत्व-सचिवं नित्यत्वं तावत्
पूर्व-दर्शित-तादृश-वैकुण्ठाधिष्ठातृत्वेन सिद्धम् एव ।
प्रपञ्चावतीर्णत्वेऽप्य् आह त्रिभिः---नष्ट इति । अतः शेष-संज्ञः
॥२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** आद्यम् इति यद् उक्तं तद्
विवृण्वन्न् आह---नष्टे लोक इत्य्-आदि । एकः सजातीय-द्वैत-शून्यः । अत
आह---अशेष-संज्ञ इति । ज्ञानं ज्ञा, सम्यग्-ज्ञानं
भगवत्-तत्त्व-ज्ञानं येषां ते संज्ञाः पार्षदाः । अशेषा अविनाशिनः
संज्ञा यस्य स ।तथा-भूतः सन् शिष्यते पार्षदैः सह शिष्यत इत्य्
अर्थः । पार्षद-स्थित्या तल्-लोकस्यापि स्थितिर् इति । अहम् एवासम्
एवाग्रे \[भा।पु। २.९.३२\] इत्य् अत्र योऽर्थः, स एवात्रापि ॥२५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च, महा-प्रलयेऽप्य्
अविशिष्यमाणस्य तव कुतो भयम् इत्य् आह---नष्टे चराचरे लोके
महा-भूतेषु लीने सति तेष्व् अप्य् आदि-भूतम् अहङ्कारं गतेषु सत्सु
तस्मिन्न् अप्य् अहङ्कारे व्यक्ते व्यक्तं प्रविष्टे सति तस्मिन्न् अपि व्यक्ते
महत्-तत्त्वे अव्यक्तं प्रधानं प्राप्ते सति एको भवान् एव
शिष्यतेऽवशिष्टो भवतीति पूर्व-श्लोकोक्त-लक्षणं भवत एकस्यैव
रूपं ज्योतिः सत्ता-मात्रं च शिष्यत इति
सपरिवार-स्थान-परिच्छदस्यैव तस्य नित्यत्वम् अभिप्रेतम् अतः
शेष-संज्ञः शेष-नामा शिष्यत इति व्युत्पत्त्या भवान् शेष उच्यते इत्य्
अर्थः ॥२५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अथ महा-प्रलये
स्थितस्य तव कुतो भय-शङ्केत्य् आह---नष्ट इति । महा-भूतेषु
पृथिव्य्-आदिषु पञ्च-सुख-योनिम् आदि-भूतम् अहङ्कारं गतेषु सत्सु व्यक्ते
चाहं महद्-रूपे स्थले काल-वेगेनाव्यक्तं प्रधानं गते सति
द्विपरार्धस्य ब्रह्मायुषोऽवसाने लोके ब्रह्माण्डे नष्टे सति भवान्
एवैकः शिष्यते, अतः शेष-संज्ञः ॥२५॥

**\॥।**

**॥ १०.३.२६ ॥**

**योऽयं कालस् तस्य तेऽव्यक्त-बन्धो**

**चेष्टाम् आहुश् चेष्टते येन विश्वम् ।**

**निमेषादिर् वत्सरान्तो महीयांस्**

**तं त्वेशानं क्षेम-धाम प्रपद्ये ॥**

**श्रीधर-स्वामी (भावार्थ-दीपिका) :** किं च, एवं प्रलय-हेतुर्
**योऽयं कालः**, एनम् । हे **अव्यक्त-बन्धो** ! प्रकृति-प्रवर्तक !
तस्य प्रलयावधि-भूतस्य **ते** तव **चेष्टां** लीलाम् । **चेष्टते**
विपरिवर्तते पुनः पुनर् वत्सरावृत्त्या । **महीयान्**
द्वि-परार्ध-रूपः । यस्य चेष्टाम् **आहुस् तं त्वा** त्वां **क्षेम-धाम**
अभय-स्थानं **प्रपद्ये** शरणं व्रजामि ॥२६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कालस्यैव, यतो
भिन्न-दृशां भयम् इत्य्-आदिना सर्व-भय-हेतुत्वं श्रूयते, स तु तव
चेष्टैव, अतस् तव कथं भयम् ? न हि स्व-करादि-चालनं स्वस्य
भय-करम् इत्य् आह---किं चेति । एवं महा-भूतादि-लय-प्रकारेण ।
ईशानं कालस्यापि नियन्तारम् ॥२६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** काल-वेगेन \[भा।पु।
१०.३.२५\] इत्य् उक्त्वा प्राप्तं कालस्य स्वातन्त्र्यं निरस्यन्ती ततः सुतरां
तस्य भय-मात्रं निराकुर्वती स्वयम् अपि कांसादि-भयाच् छरणं
याति---य इति । अत एव **ईशानं** सर्वेश्वरं ततः
प्रपन्न-जनाशेष-भय-हरण-समर्थो वा । अत एव **क्षेमस्य**
मङ्गलस्य वा स्थानम् ॥२६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** काल-वेगेन \[भा।पु।
१०.३.२५\] इत्य् उक्त्वा प्राप्तं कालस्य स्वातन्त्र्यं निरस्यन्ती ततः सुतरां
तस्य भय-मात्रं निराकुर्वती स्वयम् अपि कांसादि-भयाच् छरणं
याति---य इति । **योऽयं निमेषादिर् वत्सरान्तः कालः** वत्सरावृत्त्या च
**महीयान्** द्विपरार्ध-रूपः, **येन** च **कालेन** हेतुना **विश्वं
चेष्टते**, **तं** कालं, तस्य तादृशस्य **ते** तव **चेष्टाम् आहुर्**
इत्य् अन्वयः । अत एव **ईशानं** सर्वेश्वरं ततः
प्रपन्न-भय-हरण-मात्रं कियद् वेति भावः । अत एव **क्षेमस्य**
अभयस्य सुख-प्राप्तेश् च स्थानम् । यद् वा, सर्व-मङ्गल-द्रव्यादीनाम्
अप्य् आश्रयम् ॥२६॥

---------------------------------------------------------------------------------------------------------------------

**जीव-गोस्वामी (भगवत्-सन्दर्भः २५) :** तत्र युक्तिः---**योऽयम्**
इति । हे **अव्यक्त-बन्धो** ! सान्निध्य-मात्रेण प्रकृति-प्रवर्तक !
चेष्टा निमेषोन्मेष-रूपाम् । श्रुतिश् च---सर्वे निमेषा जज्ञिरे विद्युतः
पुरुषादधि \[महा-नारायण।उ। १.८\] इति । सर्वे निमेषादयः
कालावयवाः विशेषेण द्योतते विद्युत् । पुरुषः परमात्मेति
श्रुति-पदार्थः । सर्वत्र सृष्टि-संहारयोर् निमित्तं काल एव, तस्य तु
तद्-अङ्ग-चेष्टा-रूपत्वात् तौ तत्र न सम्भवत एवेति भावः । तत्र
हेत्व्-अन्तरं **क्षेम-धाम** इति । **त्वा** त्वाम् ॥२६॥

---------------------------------------------------------------------------------------------------------------------

**जीव-गोस्वामी (परमात्म-सन्दर्भः १००)** : *द्रष्टव्यम्।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** काल-वेगेन \[भा।पु।
१०.३.२५\] इत्य्-उक्त्या प्राप्तं कालस्यापि स्वातन्त्र्यं वारयन्ती
सर्व-भीषणात् कालाद् अपि यद् भयं नास्ति, तत्र हेतुर् आह---**योऽयं**
सर्व-संहारकः **कालः,** तम् अपि तस्य तव **चेष्टाम्** आहुः---हे
**अव्यक्त-बन्धो** ! प्रकृति-प्रवर्तक ! **येन** त्वच्-चेष्टा-रूपेण
कालेनैव **विश्वं चेष्टते**, स एव कालः कः ? तत्राह---निमेषेति ।
**महीयान्** पुनः पुनर् वत्सरावृत्त्या द्विपरार्ध-रूपः । **त्वा** त्वां
प्रपद्ये, यथा त्वं निर्भयः, तथैव स्व-मातरं माम् अपि निर्भयां
कुर्व् इति भावः ॥२६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** काल-वेगेनेत्य्
विदित-स्वातन्त्र्यात् कालात् कदाचिद् भयं स्यात्, तत्राह---योऽयम् इति । हे
अव्यक्त-बन्धो ! प्रकृति-स्वामिन् ! योऽयं सर्व-संहारकः कालः प्रलये
वर्तते तं तव चेष्टां प्रकृतिम् आहुः । येन त्वच्-चेष्टा-रूपेण
कालेनेदं विश्वं चेष्टते, स कः ? इत्य् आह---निमेषादिर् इति महीयान् इति
वत्सरावृत्त्या द्विपरार्ध-वपुर् इत्य् अर्थः । तं त्वां प्रपद्ये ।
कीदृशं ? कालस्य प्रधानस्य चेशं नियन्तारं ज्ञः काल-कालः
प्रधान-क्षेत्रज्ञ-पतिः \[श्वे।उ। ६.२\][^२४]इति श्रवणात् ।
क्षेमस्याभयस्य धामाश्रयं स्वरूपं वेत्य् अर्थः ॥२६॥

[^२४]: येनावृतं नित्यम् इदं हि सर्वं

    ज्ञः काल-कालो गुणी सर्व-विद् यः ।

    तेनेशितं कर्म विवर्तते ह

    पृथिव्य्-अप्-तेजोऽनिल-खानि चिन्त्यम् ॥


**\॥।**

**॥ १०.३.२७ ॥**

**मर्त्यो मृत्यु-व्याल-भीतः पलायन्**

**लोकान् सर्वान् निर्भयं नाध्यगच्छत् ।**

**त्वत् पादाब्जं प्राप्य यदृच्छयाद्य**

**सुस्थः शेते मृत्युर् अस्माद् अपैति ॥**

**श्रीधर-स्वामी (भावार्थ-दीपिका) :** क्षेम-धामत्वम् एवाह---मर्त्य
इति । लोकान् प्रति यदृच्छया केनापि भाग्योदयेन । हे आद्य ॥२७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् वा, त्वत्-पाद एवाब्जो
धन्वन्तरिस् तं प्राप्य व्याल-दष्टं यथा धन्वन्तरि पाति, तथा
मृत्यु-ग्रस्तं त्वत्-पदाब्जं रक्षकम् इति भावः । अब्जोऽस्त्री शङ्खे ना
निचुले धन्वन्तरौ हिम-करणे च पद्मे क्लीबम् इति मेदिनी ॥२७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतस् त्वद्-आश्रितो
निर्भयः सन् सुखी स्याद् इत्य् आह---मर्त्य इति । मरण-धर्म-शीलो
मनुष्यो निर्भयं मृत्य-भयाभावं भय-रहितं वा कञ्चिद् अपि
नाद्यगच्छत्, न प्राप । आद्य ! हे सर्व-श्रेष्ठ ! मृत्य्व्-आदि-नियन्तर्
इत्य् अर्थः । स्वस्थो मृत्यु-भय-रहितः सन् शेते निश्चिन्तस् तिष्ठेत्
सुखी स्याद् इत्य् अर्थः । यतोऽस्मात् त्वत्-पदाब्जाद् धेतोर् मर्त्याद् वा,
तस्मात् सकाशात् मृत्युः पलायते । यद् वा, अद्य अधुना त्वयि साक्षात्
प्रादुर्भूते सति सर्व-लोकः स्वस्थः सन् शेते, सामीप्ये वर्तमाना,
शयिष्यत इत्य् अर्थः । एवम् अपैतीत्य् अपि । अन्यत् समम् । एवं
पर-ब्रह्मत्वादिना सूचितं निर्भयत्वं प्रलयेऽप्य् अवशिष्यमाणत्वेन,
तथा सर्व-संहारक-काल-लीलत्वेनाश्रितस्यापि भय-हरणेन च
दृढीकृतम् । स सर्वथा स्वयं निर्भय एव त्वम् । यद् वा,
पर-ब्रह्मत्वादिनोक्तं माहात्म्यं, तेन दृढीकृतम् । ततश् च स तादृशस्
त्वं मत्-सुतोऽसीत्य् अहो मद्-भाग्य-महिमेति भावः ॥२७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यतस् त्वत्-पादाश्रितोऽपि
निर्भयः सन् सुखी स्याद् इत्य् आह---मर्त्य इति । मरण-धर्मा यः
कश्चित् मृत्युस् तत्-परम्परा-निर्भयं भयाभावं न प्राप, अध्य हे
सर्व-श्रेष्ठ ! मृत्य्व्-आदि-नियन्तर् इत्य् अर्थः । स्व-स्थः भय-रहितः
सन् शेते निर्वृतो भवतीत्य् अर्थः । यतः अस्मात् त्वत्-पदाब्जाद् धेतोर्
मर्त्याद् वा तस्मात् सकाशात् मृत्युः पलायते अब्जत्व-रूपकेन स्वतः
पुरुषार्थत्वम् अपि तस्य ध्वनितम् । तत्-प्रभाव-मात्र-जातत्वं तु
भयाभावस्य । यद् वा, मृत्युर् इति अद्य अधुना त्वयि साक्षात्-प्रादुर्भूते
सर्वो लोकः स्वस्थः सन् शेते वर्तमान-सामीप्ये वर्तमानवत्त्वम् ।
तत्र हेतुः---मृत्युर् इति । अन्यत् समानम् । एवं पर-ब्रह्मत्वेन
सूचितम् । निर्भयत्वं प्रलयेऽप्य् अवशिष्यमाणत्वेन
सर्वोपसंहारादि-हेतु-काल-लीनत्वेन शरणापन्न-मृत्यु-निवारणतस्
तत्-कैमुत्येनैव दृढीकृतम् । अतः प्रकरणैक-वाक्यतानुरोधेन रूपं
यत् तद् इत्य् उक्त-क्रम-वाक्यं न ब्रह्म-परत्वेन व्याख्यातम्॥२७॥

---------------------------------------------------------------------------------------------------------------------

**जीव-गोस्वामी (भगवत्-सन्दर्भः २५) :** अत्र स्वाभीष्टात् तस्माद्
आविर्भावाद् एव कंस-भयं कैमुत्येन वारितवती । तथैव स्पष्टं
पुनर् आह---मर्त्य इति । लोकान् प्राप्य निर्भयं भयाभावम् ।
त्वत्-पादाब्जं तु प्राप्येत्य् उभयत्राप्य् अन्वयः । अत्र त्वत्-पादाब्जम् इति
श्री-विग्रहम् एव तथापि विस्पष्टं साधितवती । अत एव अमृत-वपुर्
इति सहस्र-नाम-स्तोत्रे । मृतं मरणं तद्-रहितं वपुर् अस्येत्य्
अमृत-वपुरिति शङ्कर-भाष्येऽपि । आद्येति जन्माभावोऽपि दर्शितः,
सजन्मनि सर्वत्र सादित्वस्यैव सिद्धेः । तद् उक्तम्---प्रादुरासीद् यथा
प्राच्यां दिशीन्दुर् इव पुष्कलः । इति । \[भा।पु। १०.३.८\]

श्रुतिश् चात्र---स ब्रह्मणा सृजति स रुद्रेण विलापयति सोऽनुत्पत्तिर्
अलय एव हरिः परः परमानन्द इति महोपनिषदि[^२५] ॥२७॥

[^२५]: नोत् फ़ोउन्द् इन् महोपनिषद्।


---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वच्-चरणाश्रितोऽपि
निर्भयः किम् उत त्वम् इत्य् आह---मर्त्य इति । सर्वान् लोकान् प्रति
पलायन् निर्भयं भयाभावं न प्राप, यदृच्छया
यादृच्छिक-महत्-कृपा-लब्ध-भक्त्यैवेत्य् अर्थः । त्वत्-पादम् एवाब्जं
धन्वन्तरिं प्राप्य, अब्जोऽस्त्री शङ्खे ना निचुले धन्वन्तरौ हिम-करणे
इति मेदिनी । हे आद्य ! तेन त्वद्-भक्तापि त्वया मातृत्वेन स्वीकृतापि
कंसाद् अपि केवलम् अहम् एव महा-भय-विह्वलेति भावः ॥२७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** त्वच्-चरण-प्रपन्नो
निर्भयः स्यात् किं पुनस् त्वम् इत्य् आह---मर्त्य इति । सर्वान्
विरिञ्चि-स्थान-पर्यन्तान् लोकान् प्रति पलायन् धावन् निर्भयं
भयाभावं मर्त्यो नाध्यगच्छति, यदृच्छया
यादृच्छिक-सत्सङ्ग-लब्धया भक्त्या त्वत्-पाद-रूपम् अब्जं धन्वन्तरिं
प्राप्य स्वस्थो निर्भयः शेते, अब्जोऽस्त्री शङ्खे ना निचुले धन्वन्तरौ
हिम-करणे इति मेदिनी । तथा च त्वद्-भक्त्तायास् त्वन्-मातुश् च मम
कंसात् तुच्छाद् भयम् इदं चित्रम् इति भावः ॥२७॥

**\॥।**

**॥ १०.३.२८ ॥**

**स त्वं घोराद् उग्रसेनात्मजान् नस्**

**त्राहि त्रस्तान् भृत्य-वित्रासहासि ।**

**रूपं चेदं पौरुषं ध्यान-धिष्ण्यं**

**मा प्रत्यक्षं मांस-दृशां कृषीष्ठाः ॥**

**श्रीधर-स्वामी (भावार्थ-दीपिका) :** प्रस्तुतं विज्ञापयति\--**स
त्वम्** इति । भृत्यानां वित्रासं हन्तीति **भृत्य-वित्रास-हा** ।
भृत्य-विद् इति वा छेदः । **पौरुषम्** ऐश्वरम् । **ध्यान-धिष्ण्यं**
ध्यानास्पदम् । **मांस-दृशां** मांस-चक्षुषां **प्रत्यक्षं मा कृथाः**
॥२८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रस्तुतं प्रकृतम् ।
विज्ञापयति । **भृत्य-वित्रास-हन्तृत्वेन** भगवति वैषम्यम्
आशङ्क्याह---**भृत्य-वित् त्रास-हा** इति छेदम् । भक्त-वत्सलः
सामान्यतः सर्व-त्रास-हर इति । यद् वा, भृत्यानाम् अपि त्वं
विविध-त्रासं भयं हंसि, आवयोः पित्रारन्तर्-भयं कुतो न हंसि
भयं ? इति भावः ॥२८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : रूपं च** इत्य्-आदि ।
रूपं कीदृशं ? **इदं पौरुषं** इदं पूर्वोक्त-प्रकारं यस्य
ब्रह्म-ज्योतिर् इत्य्-आदिकं पौरुषं सामर्थ्यं यस्य, इदं-पौरुषम् इत्य्
एकम् एव पदम्, एवं-प्रकारक-पुरुषाकारम् इत्य् अर्थः । **मांस-दृशां**
**प्रत्यक्षं मा कृषीष्ठाः**। परमानन्द-चक्षुषाम् एव प्रत्यक्षम् इदम्
। अत एव गुरु-वचन-प्रतिपालन-कारणेन प्रेम-भक्त-जनान् विना
शत्रुभ्यश् च तथा-रूपं न दर्शयेति मन्तव्यम् ॥२८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतः कंसात् **त्रस्तान्**
दीनान् **अस्मान्** अस्मद्-विध-जनान् **पाहि** । **उग्रा** घोरा **सेना**
परिजन-लक्षणा यस्य, तस्यात्मजाद् इति श्लेषेण परमोग्रत्वं सूचितम् ।
यद् वा, **उग्रसेनस्य** पितृव्यस्य **आत्मजाद्** इति भयाधिक्यम् ।
निकृन्तति स-मूलं हि बन्धुभ्यो भयम् उत्थितम् इति न्यायात् । यद् वा,
**त्राहि** इति अस्मद्-रक्षाम् एव कुरु, न तु कंसं घातय इत्य् अर्थः ।
कुतः ? **उग्रसेनात्मजान्** मातुलत्वाद् इत्य् अर्थः ।

ननु कथं तर्हि **त्रस्ताः** स्थ ? तत्राह---**घोराद्** इति । भो इति
परमार्त्या सम्बोधनम् । अन्यत् तैर् व्याख्यातम् ।

यद् वा, त्राण-प्रकारम् एव निवेदयति---**भृत्यानां** **वि**गतस्
**त्रासो** यस्मात् तथा-भूत-हास-युक्तम् अपि **इदं रूपं**
**मांस-दृशाम्** अज्ञानम् । किं वा, मांसे दृक् भक्षणार्थं दृष्टिर् यासां,
तासां कंसादीनां **प्रत्यक्षं** दृश्यं **मा कृथाः** । कुतः ?
**ध्यान-धिष्ण्यं** मुनीनाम् अपि ध्येयम् एवेत्य् अर्थः ।
दिव्यैतद्-रूप-दृष्ट्या तज्-जन्माज्ञानेन अस्माकं भयं नोत्पादयिष्यति ।
यद् वा, रूप-रूपवतोर् अभेदेन त्वम् अन्तर्हितो भवेति स्नेह-भरेण
प्रार्थितम् इति भावः ॥२८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स तादृशत्वेन निर्भयः
मद्-भाग्येन च मत्-पुत्रताम् आप्तस् त्वं त्राहि द्विष्टत्वेनारोचकत्वात्
साक्षात् कंस-नामाग्रहणम् एवं पूर्वम् अपि अयं त्व् असभ्य इत्य् एवोक्तं
शब्द-श्लेषेण परमोग्रत्वं सूचितम् । अर्थ-श्लेषेण च
पितृव्यजत्व-व्यक्त्या भयाधिक्यं निकृन्तति स-मूलं हि बन्धुभ्यो
भयम् उत्थितम् इति न्यायात् । **नस् त्राहि** इति अस्मद्-रक्षाम् एव कुरु,
न तु तं घातयितुं प्रार्थये इति कृपा-विशेषाय दैन्योक्तिः । **भो**
इति परमार्त्या सम्बोधनम् । तथापि मातृ-भाव-स्वभावतो
भय-विषयं तम् एवान्तर्धापयितुं छलेनाह---**रूपं च** इति ।
**पुरुषस्य** व्यष्ट्य्-अन्तर्यामिणो **रूपम्** आकारं चतुर्भुजत्वात् । तत
एव विराड्-अन्तर्-वर्तिषु **ध्यान-धिष्ण्यत्वेन** प्रसिद्धम् इत्य् एवार्थः
। द्विभुजत्वेऽपि गूढत्वं **ध्यान-धिष्ण्यत्वं** च श्रूयते---गूढं
परं ब्रह्म मनुष्य-लिङ्गम् \[भा।पु। ७.१५.५८\] इत्य्-आदि सप्तमादौ,
शृङ्ग-वेणु-धरं तु वा इत्य्-आदि श्री-गोपाल-तापिनी-ध्यानादौ मांस-दृशाम्
अज्ञानाम् अयोग्यत्वाद् इति भावः । तत्र हेतुस् तु वक्ष्यते विश्वम्
इत्य्-आदिना ॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ स्त्रीत्व-भावात् कंसतो
भीता स्वल्पतरम् अपि वरं प्रार्थयमानाह---**स त्वं घोराद्** इत्य्-आदि
। भिया नामापि न गृहीतम् । **उग्रसेनात्मजाद्** इत्य् एवोक्तम् । यतस्
त्वं **भृत्य-वित्रासहोऽसि** । अन्यच् च । **इदं पौरुषं**
नारायणीयं **रूपं** चतुर्भुजाकारं **मांस-दृशां** चर्म-चक्षुषात्
**प्रत्यक्षं मा कृषीष्ठाः** । अथवा, इदं पौरुषं, इदम् उक्त-प्रकारं
ब्रह्म-ज्योतिर् यस्येत्य्-आदि निरुपमं पौरुषं पुरुषाकारो यस्य
तथा-विधम् **इदं-पौरुषम्** इत्य् एकम् एव पदम् । **ध्यान-धिष्ण्यं**
परम-प्रेमानन्द-समाधि-स्थानं द्विभुजं श्री-कृष्ण-रूपं
**मांस-दृशां** बहिर्-मुखानां **मा प्रत्यक्षं कृषीष्ठाः** । अतो
मातृ-वचन-प्रतिपालनात् अन्तरङ्गेभ्य एव द्विभुजं रूपं पूर्व्कार्य्,
बहिरङ्गेभ्यस् तु चतुर्भुज-रूपम् इति पौण्ड्रादयस् तं तथैव ददृशुः
। अथवा, सदृशां स-चक्षुषां मध्ये मां प्रतीदं पौरुषं
चतुर्भुज-रूपं मा प्रत्यक्षं कृषीष्ठाः । मां प्रति द्विभुजम् एव
स्वरूपं दर्शनीयम् इत्य् अर्थः । यत्र पुत्र-बुद्ध्या वात्सल्यं
जनिष्यते ॥२८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वं त्वदीयश् च
निर्भयः कथम् आवाम् एव महा-भय-ग्रस्तौ करोषि ? इत्य् आह---**स
त्वम्** इति । **घोराद्** इति महा-भीषणत्वम्, **उग्र-** इति पिता
नोग्रः, सेना च नोग्रा किन्त्व् **आत्मज** एवोग्र इति भयेनैव साक्षात्
तन्-नामाग्रहणम् । किं च, **भृत्यानां** **वि**विधं **त्रासं**
**हंसि** पित्रोर् आवयोः किम् अन्तर्-भयं न हरसीति भावः । \"भो
मातः ! कंस-वधार्थम् एवावतीर्णोऽस्मि, आयातु कंसस् तम् अधुनैव
वधिष्यामि । चक्षुर्भ्यां पश्य\" इति तद् उक्तिम् आशङ्क्य वर्धिष्णुना
पुत्र-भावेन तस्मात् कंस-वधम् असम्भावयन्ती प्रत्युत कंसाद् एव तद्
अनिष्टम् आशङ्क्यमाना महा-भय-कम्पित-सर्वाङ्गी \"हन्त हन्त
परमेश्वरत्वाहङ्-कारवति पुत्रेऽस्मिन् भेदादय उपाया न घटन्ते, इत्य्
अतः साम्नैव स्व-कृत्यं साधयामि\" इति मनसि विमृश्य तद्-रूपम्
उपसंहारयितुं युक्त्य्-अन्तरम् उत्थापयति---रूपम् इति । **पौरुषम्**
ऐश्वर्यं **ध्यान-धिष्ण्यं** ध्यानास्पदं **मांस-दृशां**
मांस-चक्षुषां प्रत्यक्षं मा कृथाः ॥२८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अभयम् इच्छन्त्त्य्
आह---**स त्वम्** इति । यतो **भृत्य-** इति । ननु
\"कंसादि-दुष्ट-वधायावतीर्णोऽहम् आगतं कंसम् अधुनैव हन्मि\" इति
वदन्तं पुत्रम् आशङ्क्य वात्सल्योदयाद् आह---**रूपं चेदम्** इति ।
**पौरुषम्** ऐश्वरं **ध्यानस्य धिष्ण्यम्** आस्पदं मां सदृशां
मनुष्याणां **प्रत्यक्षं मा कृषीष्ठा** मा कुरु । अद्यैव युद्ध-क्लेशो
माभूद् अन्यद् अपि दुःखम् आवां सहैव समये हनिष्यसीति ॥२८॥

**\॥।**

**॥ १०.३.२९ ॥**

**जन्म ते मय्य् असौ पापो मा विद्यान् मधुसूदन ।**

**समुद्विजे भवद्-धेतोः कंसाद् अहम् अधीर-धीः ॥**

**श्रीधर-स्वामी (भावार्थ-दीपिका) : भवत** एव **हेतोर्** निमित्तात्
**कंसात् समुद्विजे** बिभेमि, यतोऽ**धीर-चित्ता** ॥२९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : भवत** एवेति ।
यदीश्वरं मा जानासि, तर्हि किम् अर्थम् उद्विजसे ?
तत्राह---यतोऽ**धीरधीश्** चल-बुद्धिः ॥२९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : +++**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, मातस् ते गर्भो
व्यक्त एवासीद् अतो जातः सन् पित्रा कुत्रापि नीत इति वितर्क्य कंसः
प्रतिज्ञात-पुत्रार्पणं तं किल पीडयेद् इत्य् आशङ्क्य
प्रार्थयते---**जन्म** इति । कंसो **मयि तव जन्म** **मा** जानातु
। हे **मधु**-नाम-महा-दैत्य-हन्तः ! इत्थं यद्य् अपि त्वयि
त्वदीयेष्व् अपि भय-शङ्का नास्त्य् एव, तथाप्य् अहं **भवद्-अर्थं**
कंसान् महा-दुष्टात् **सम्**यग् उच्चैर् **द्विजे** बिभेमि । कुतः ?
**अधीरधीः** स्नेहोद्रेकेण धैर्याभावाद् इत्य् अर्थः ॥२९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, मातस् तव किम् अर्थं
भयं ? तथा ममाप्रत्यक्षतायां गर्भ-चौर्यापराधेन तस्मात् भयम्
एव स्यात् ? इत्य् आशङ्क्य यथार्थम् एव निवेदयति---**जन्म ते** इति ।
**भवद्-अर्थम्** एव बिभेमि नात्मार्थम् इति यद्य् अपि
**मधुसूदनत्वेन** त्वयि क्षुद्राद् अस्माद् भयं न सम्भवति, तथापि
तत्र कारणम् इदम् एवेत्य् आह---**अधीर-धीर्** इति हठाद्
धैर्य-विलोपकेनानुकम्पोदयेनेत्य् अर्थः । अत्र कंस-नाम-ग्रहणम्
अत्युत्कण्ठया ॥२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो मातः ! यदीदं रूपम्
अन्तर्धापयामि तदा कंस आगत्य गर्भस् ते क्व गत इति
गर्भ-चौर्यापराधेन त्वाम् अधिकं ताडयिष्यतीति चेत् तत्र मम का
शङ्का ? इत्य् आह---**जन्म** इति । **मा विद्यात्** मा जानातु
**मधुसूदन** इति मधु-दैत्यं हतवतो मम कंस-वधे कः प्रयास
इति मा मंस्थाः, तदानीन्तनात् मधोर् अप्य् अयम् इदानीन्तनः कंसः
कोटि-गुणित-बलाधिक इति भावः । **भवद्-धेतोर्** इति मद्-अपराधं
प्रकल्प्य मत्-ताडनं वधादिकं कुर्यात् चेत् करोतु, केवलं भवतः
कल्याणम् आशासे इति भावः ।

ननु, तर्हि रूपं यत् तद् \[भा।पु। १०.३.२४\] इत्य् अनेन, नष्टे लोके
\[भा।पु। १०.३.२५\] इत्य् अनेन, यो\ऽयम् \[भा।पु। १०.३.२६\] इत्य् अनेन,
मर्त्यो-मृत्यु-व्याल- \[भा।पु। १०.३.२७\] इत्य् अनेन मद्-ऐश्वर्यं वृथैव
किम् अवादीः ? \"सत्यं पुत्र ! भवन्-माताहम् एवम् अधीर-बुद्धिर् एव मा
खिद्यस्व । ममैव दोषो\ऽयं । निर्मञ्छनं ते यामि ।
मातृ-वात्सल्येनापि रूपम् इदम् उपसंहर\" इति भावः ॥२९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.३.३० ॥**

**उपसंहर विश्वात्मन्न् अदो रूपम् अलौकिकम् ।**

**शङ्ख-चक्र-गदा-पद्म-श्रिया जुष्टं चतुर्-भुजम् ॥**

**श्रीधर-स्वामी (भावार्थ-दीपिका) :** [+++]{।मर्क्}

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अलौकिकं** लोकेष्व्
अविद्यमानं **शङ्खादीनां** **श्रिया** कान्त्या **जुष्टं** सेवितं यतः ।
यद् वा, **शङ्खादिभिः** सहिता **श्रीश्** चिह्न-रूपा रमा, तया
**उपसंहर** अन्तर्धेहि ॥३०॥ \[अत्र विश्वनाथः\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : उपसंहर** इत्य्-आदि ।
**उपसंहर** तिरोभावय, अद इत्य् अस्यायं भावः---तथा-विधेन
तेजसा निमीलिताक्षी सर्वम् इदम् उक्तवती, अतो विप्रकृष्टम् इव तद्-रूपं
तस्यासीत्, तेजसा मुषित-चक्षुषा अद इति गदितम्, अदसो
विप्र-कृष्ट-वाचित्वात्, अलौकिकं यथा स्यात् तथोपसंहर,
अन्यथोपहरिष्यमाण-रूपस्य लौकिकत्वम् आयाति ॥३०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतो\ऽद इदं रूपम् आकारम्
उपसंहर संवृणु, यतो\ऽलौकिकं दिव्यम् । हे विश्वात्मन् इति
रूपोपसंहारे सामर्थ्यं द्योतितम् । अलौकिकत्वम् एव
दर्शयति---शङ्केति, शङ्खादीनां श्रिया शोभया । किं वा, शङ्खादिभिफ़्ः
श्रिया च वस्त्राभरणादि-सम्पत्त्या जुष्टम् अलौकिकत्वम् एवोपसंहर्तव्यम्
इत्य् अर्थः । गूढो\ऽयं भावः---तथा-सति लोके कुत्रापि निहनुत्य
रक्षितुम् अपि शक्य इति । यद् वा, रूपाप्रत्यक्षी-करणे हेतुम्
आह---जन्मेति । ततो मा विद्याद् इति सम्भावनायां सप्तमी । तत् किम् इत्य्
अत्राह---यतो भवतो भवज् जन्मन एव हेतोर् अहं समुद्विजे त्वज्
जन्माज्ञानेन कंसो\ऽस्मान् न खलु पीढयिष्यतीति भावः । ननु, तर्ह्य्
अन्तर् दधानि ? नेत्य् आह---उपेति । अर्थः स एव ॥३०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रानुमतिम् आशङ्क्य पुनस्
तद् अप्य् असहमानाह---उपेति । शङ्खादि-श्रिया सेवितं चत्वारो भुजा
यत्र यदृशं यत् रूपम् आकर-विशेषः तद् एवोपसंहर गोपय रूपान्तरं
तु प्रकटयेत्य् अर्थः । तथा सति लोके कुत्रापि गोपयितुम् अशक्यस
इतिभावः । हे विश्वात्मन्न् इति युगपद् अनन्त-रूपावकाशत्वान् नात्र
तवाशक्तिर् इति भावः अतो\ऽधिकम्भुज-द्वयं कौस्तुभादिकं च गोपयन्
निगूढं लोकानुरूपम् एव प्रकाशयेत्य् अर्थः । तथा सति लोके कुत्रापि
गोपयितुं शक्यस इति भावः ॥३०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अत्र भक्ति-गौरव एव इमम्
अर्थं पुनर् द्योतयति---उप-संहरेत्यादि । हे विश्वात्मन् ! अहो रूपम्
उपसंहर । कीदृशम् ? अलौलिकं चतुर्भुजम् । लौलिक-द्विभुजम् एव
तव श्री-कृष्णस्य स्वरूपम्---नराकृति परं ब्रह्म \[भा। पु। ७-१०-४८,
७-१५-७५\] गूढं परं ब्रह्म मनुष्य-लिङ्गम्, परमात्मा नराकृतिः
इत्याद्योक्तेः, तद् एव प्रकाशयेत्य् अर्थः । इदं तु पौरुषं रूपम्,
तद्-विशिनष्टि---शङ्ख-चक्रेत्यादि ॥३०-३६॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विश्वात्मन्न् इति विश्वस्य
मध्ये अमहप्य् अस्मि तन्मामान्तर् मध्ये स्थित्वा कथम् एवम् अधीरां
धियं प्रवर्तयसीति तवैवायं दोष इति भावः । अलौकिकम् इति
लौकिक-नर-बालकाकारो भव यथा झटिति त्वाम् अहं क्वापि गोपयानीति
भावः ॥३०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** जन्मेति मा विद्यान्न
जानातु कुत एवं वदसि तत्राह भवदिति । भवतः कल्याणमिच्छन्ती
कंसादहं समुद्विजे यद्यपि मधुसूदनत्वात् कंसमागतं हन्यास्तथापि
जननीत्वादहमधीरधीरस्मीति मत्प्रत्यक्षं युद्धकष्टं माभूदिति
भावः ॥३०॥

**\॥।**

**॥ १०.३।**३१ ॥

**विश्वं यद् एतत् स्व-तनौ निशान्ते**

**यथावकाशं पुरुषः परो भवान् ।**

**बिभर्ति सोऽयं मम गर्भगोऽभूद्**

**अहो नृ-लोकस्य विडम्बनं हि तत् ॥**

**श्रीधर-स्वामी (भावार्थ-दीपिका) :** किम् इत्य् उपसंहर्तव्यम्
एवं-भूतेन मया पुत्रेण तव महती श्लाघा स्याद् इति तत्राह---विश्वम्
इति । निशान्ते प्रलयावसाने । यथावकाशम् असङ्कोचतः ।
असम्भावितत्वाद् उपहास्यतैव स्याद् इत्य् अर्थः ॥३१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतादृशं पुत्रं सर्वे
वाञ्छन्ति त्वं किम् एवं वदसीत्य् आह---किम् इति । एवं-भूतेन
शङ्खादि-शोभितेन नृलोकस्य मनुष्य-लोकस्य विडम्बनम् उपहास एवेत्य्
अर्थः । एत्य् अर्थ इति । उचितेनैव श्लाघा न त्वसम्भविनेति भावः
॥३१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मम गर्भगो\ऽभूद्
इति । गर्भज-मात्रत्वेन तस्याः प्रतीति-मात्रम्, न तु वास्तवम् इदं
रूपं तिरोभावनीयम् एव, तत्र सन्देहो नास्ति ॥३१॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं चास्मिन्न् ऐश्वरे रूपे
वृत्ति सति सति मनुष्याणां मादृशां त्वयि स्नेहो\ऽपि न सम्भवतीत्य्
आह---विच्वम् इति । तत् मद्-गर्भजत्वम् अनुकरण-मात्रम्, न तु
तात्त्विकम् इति ज्ञानाद् इत्य् अर्थः ॥३१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् अधुना बन्धनात्
तारयाम्य् एव त्वां मारयाम्य् एव तं तथेदृशेन मया पुत्रेण
व्याजान्तरेणापि तत् प्रार्थयते विश्वम् इति । अत्र तेषाम् आभासे\ऽपि किम्
इति साटोपम् एव वाक्यं ततश् च अधुना मारयाम्येवेत्य् एवोद्धत्येन
ध्वनितं स्यात् एवम् इत्य् अर्थान्तरं विश्वम् अनन्त-कोटि-ब्रह्माण्डात्मकं
निशा प्राकृत-प्रलयत्रात्रिः तद् अन्ते तस्या नाशे सृष्टि-स्थिति-समये
परः पुरुषो महत् स्रष्टृ-रूपः सन् बिभर्षीति सोयम् एव हि विश्वम्
अन्तर्भावयन् स्वांशिनं तं प्रविश्याविर्भवतीत्य् अभिप्रायात् गर्भजो
गर्भगश् चेति पाठ-द्वयम् ॥३१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विश्वम् इति । विश्वम्
अनन्त-कोटि-ब्रह्माण्डात्मकं निशा प्रलय-रात्रिः तद् अन्ते तदानीम् एव
तेषाम् अभिव्यक्तेः परः पुरुषो महत् स्रष्टृ-रूपः सन् ॥३१-३३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, किम् इत्य्
उपसंहर्तव्यम् मया परमेश्वरेण पुत्रेण तव महती
प्रतिष्ठैवास्त्विति चेन्नाहं प्रतिष्ठाम् आशासे इत्य् आह---विश्वम् इति ।
निशान्ते मन्दिरे निशान्तवस्त्यसदन-भवनातार-मन्दिरम् इत्य् अमरः ।
स्वतनु-मन्दिरे यथावकाशम् असङ्कोचतः नृलोकस्य मानुष्या मम
विडम्बनम् एव तद् इदम् अयि मूढे कोटि-ब्रह्माण्ड-विग्रहो भगवांस् तव
मानुष-पुत्र्या गर्भे स्थितो\ऽभवद् इति । वक्तुम् अभिमन्तुम् अपि किं न
लज्जसे ? इति प्रतिवेशिन्यो माम् उपहसिष्यन्तीति प्रत्युताप्रतिष्ठैव मे
स्याद् इति भावः ।

ननु, परब्रह्म-मूर्तेर् भगवतः साक्षाद् अपरोक्षानुभविनोर्
देवकी-वसुदेवयोर् अपि किम् इदम् अघटमानमाविद्यकं भय-शोकादिकं
मैवं विद्या-विद्याभ्यां बहिर् अङ्गाभ्यां पर-भूता खलु यान्तरङ्गा
स्वरूप-भूता चिछक्तिस् तस्या अपि सार-वृत्ति-वृपो यः प्रेमा तद्
विलास-भूतम् एवेदं भय-शोकादिकम् आविद्याकत्व-प्रवाद-पात्री-भवितुं
नैवार्हति प्रेम्णोमायातीतत्वे किं प्रमाणम् इति चेत् भगवतः
प्रेमवश्यत्वान्यथानुत्पत्तिर् एव मायामयत्वे तस्य मायावश्यत्वम्
आपद्येतेति किं चात्र चान्यत्र च व्युत्पत्त्यर्थम् इदम् अभ्यस्यते भक्त्या
माम् अभिजानाति यावान् यच् चास्मि तत्त्वतः । भक्त्याहम् एकया ग्राह्यः इति
भगवद् उक्तेस् तस्य स्वरूपं भक्त्यैव गम्यम् इत्य् असीयते सा च
भक्तिस्त्रिविधा गुणी-भूता प्रधानी-भूता केवला च तासां च क्रमेण
ज्ञानं ज्ञानमयीरतिः प्रेमा चेति फलानि तत्र ज्ञानेन केवलं
चित्-सुखैकमयं ब्रह्म-स्वरूपम् एव ज्ञानमय-रत्या
चिद्-ऐश्वर्य-सुखमयं भगवत्-स्वरूपम् एव प्रेम्णा तु माधुर्यमयं
कृष्ण-रामादि-स्वरूपम् एवास्वाद्यते कस्यचित् प्रेमवत् साधु-सङ्ग-महिम्ना
प्राधानी-भूतापि भक्तिः प्रेम-फला स्यात् किन्तु तत् प्रेमैश्वर्यम् एवेत्य्
आहुः, स्वरूपस्य वस्तुत ऐक्ये\ऽप्य् आस्वादन-भेदाद् भेदातिदेशः तच् च
माधुर्यं श्री-विग्रह-निष्ठ-रूपादि-पञ्चकस्य भक्त-वात्सल्यस्य
लीलायाश् चेति सप्तविधं रजस्थस्य तस्य तु वेण्य-वैश्वर्ययोर्
आधिक्यानवविधं यद् उक्तम्---

> चतुर्धा माधुरी तस्य व्रज एव विराजते ।
>
> ऐश्वर्य-क्रीडयोर् वेणोस् तथा श्री-विग्रहस्य च ॥ इति ॥

प्रेमा च दास्य-सख्य-वात्सल्योज्वल-भेदाच् चतुर्विधाः तेष्व् अपि मध्ये
वात्सल्य-प्रेमा स्व-स्वभाव-महिम्नैव कृष्णम् अनुकम्प्यत्वेन
ममत्वातिशय-विषयीकृत्य स्पष्टम् अप्य् ऐश्वर्यं स्वयम् अनुभूयमानत्वं
प्राप्तम् अपि तथाच्छादयति, यथा तन् ममता-रसनया निबद्धो
वशीभूय स कृष्णः स्व-माधुर्यम् अपारमन्यानास्वाद्यं वात्सल्य-प्रेमवज्
जनमास्वादयति । ज्ञानेन वा ज्ञानमय-रत्या वा
सच्चिदानन्दात्मक-वस्तूनां य आस्वादस् तस्मात् कोटि-किटि-गुणितं ममता
हेतुकम् आस्वादं प्रेमा प्रवर्तयति तथा हि सर्व-सन्ताप-निवर्तकात्
परमाह्लादकात् दृष्यमानात् चन्दाद् अपि सकाशात् सर्व-गुण-हीनो\ऽपि
कालत्वादि-दोष-युक्तो\ऽपि दृष्यमानः स्व-पुत्रो यत् सुखम् अधिकं दत्ते
तत्र ममतैव यदि कारणं तदा सर्व-गुण-मण्डिते स्वभावाद् एव
निरवधिक-सुखप्रदे श्री-कृष्णे पुत्री-भूते निरवधिकैव सा ममता
प्रेम-निष्ठा किमुतेति ज्ञान-प्रेम्णोर् भेदो विवृतः यथाह्य्
अविद्या-स्ववृत्या ममतया जीवं दुःखयितुम् एव बद्नाति तथैव प्रेमा
स्ववृत्या ममतयेश्वरं सुख-रूपम् अप्य् अतिसुखयितुं बद्नाति यथा
दण्डनीय-जनस्य गात्र-बन्धनं रज्जू-निगडादिना माननीय-जनस्यापि
गात्र-बन्धनमनर्घ-सूक्ष्म-श्लक्ष्ण-कञ्चुकोष्णीषादिनेत्य् अविद्याधीनो
जीवो दुःखो प्रेमाधीनः कृष्णो\ऽतिसुखीति किं च यथैवाविद्यया
स्वतारतम्येन ज्ञानावरणतारतम्याज् जीवस्य पञ्चविध-क्लेश-तारतम्यं
विधीयते तथैव प्रेम्णापि स्वतारतम्येन
ज्ञानैश्वर्याद्यावरणतारतम्यात् स्व-विषयाश्रययोः अनन्त-प्रकारं
सुख-तारतम्यं विधीयते इति तत्र केवलः प्रेमा श्री-यशोदादि-निष्ठः
स्व-विषयाश्रयौ ममतारशनया निबद्ध्य परस्पर-वशी-भूतौ विधाय
ज्ञानैश्वर्यादिकम् आवृत्य यथादिकं सुखयति न तथा देवक्यादि-निष्ठः
ऐश्वर्य-ज्ञान-मिलितत्वेन प्राबल्याभावात् तत् प्रेम्णस् तथा तथा
भूतत्वे कारणं तु नान्वेष्टव्यं तासां यशोदादि-देवक्यादीनां
नित्य-सिद्धत्वाद् एव तत् तत् तादृश-प्रेम-विशेषाणाम् अपि नित्य-सिद्धत्वाद्
इति सर्वं निरवद्यम् ॥३१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** नन्वागतः कंसो मद्रूपं
पश्येदे भवेद् एव तेन साकं मे युद्धम् इति चेत्तत्राहोपसंहरेति
अलौकिकम् इति । लौकिकनरबालकतुल्यो भव यथा त्वां क्वचिद् गोपितुं
शक्नुयाम् इति वात्सल्यभयाद्भयोदयः ॥३१॥

**\॥।**

**॥ १०.३।**३२ ॥

**श्री-भगवान् उवाच---**

**त्वम् एव पूर्व-सर्गेऽभूः पृश्निः स्वायम्भुवे सति ।**

**तदायं सुतपा नाम प्रजापतिर् अकल्मषः ॥**

**श्रीधर-स्वामी (भावार्थ-दीपिका) :** चतुर्-भुजेन रूपेणाविर्भावे
कारणं तावद् आह---त्वम् एवेत्य्-आदि-चतुर्दशभिः । **पूर्व-सर्गे**
प्रथम-जन्मनि । **अभूः** आसीः । **पृष्निर्** नाम **स्वायम्भूवे**
मन्वन्तरे **तदा अयं वसुदेवः** ॥३२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तावद् आदौ चतुर्दशभिः,
**त्वम् एव** इत्य् आरभ्य, मद्-गतिं पराम् \[४२\] इत्य् अन्तैः ॥३२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं तयोर् उक्तिभिर्
आनन्दितो निज-दिव्य-रूपाविर्भाव-कारण-वर्तमाने । यद् वा, हे सतीति
पुनः पुनस् तस्यैव पत्नीतया पातिव्रत्य्-निष्ठाभिप्रायेणाकल्मषो
राग-द्वेषादि-रहिते दुअर्व्हासना-हीनो वा । एवम् अन्यो\ऽन्यं
दाम्पत्य-योग्यतोक्ता ॥३२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तयोर् उक्तिभिर् आनन्दितो
निज-प्रसिद्ध-रूपाविर्भाव-कारण-कथानादिना तौ प्रतिष्टुवन्न् इव
परिसान्त्वयन् मातरि स्नेह-व्रत्य् अनिष्ठाभिप्रायेण अकल्मषः
राग-द्वेषादि-रहितः एवम् अन्योन्यं दाम्पत्य-योग्यतोक्ता ॥३२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वम् एवेत्य्
आदि-चतुर्दशभिः । **अभूः** आसीः **स्वायम्भुवे** मन्वन्तरे सति
वर्तमाने **अयं** वसुदेवः ॥३२.३३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ननु मातः
कथमिदमैश्वरं रूपमुपसंहार्यं तवानेन कोतिर्भवेत् परेशस्य
जननी देवकीति चेत्तत्राह विश्वम् इति । निशान्ते मन्दिरे
निशान्तवस्त्यसदनभवनागारमन्दिरम् इत्यमरः । परः पुरुषो
भवानेतद्विश्वं यथावकाशमसङ्कोचतः स्वतनुमन्दिरे बिभर्ति सो\ऽयं
विभुः परिमितायां मम गर्भगो\ऽभूदिति नृलोककर्तृकं मे
विडम्बनमनादरणं तथा च नाहं कीर्तिमिच्छामि किन्तु
त्वत्कल्याणमेवेति, रूपमिदमुपसंहर कंसे\ऽष्टमगर्भावेदनन्तु
मायान्तरेण भावीति अत्र वसुदेवदेवक्योर्भयादिकं न मायिकं किन्तु
पराख्यशक्तिविलासभूतम् एव वात्सल्यमयम् इति विष्णोर्माया भगवतीति
पद्यटिप्पण्यां निर्णीतम् ॥३२॥

**\॥।**

**॥ १०.३।**३३ ॥

**युवां वै ब्रह्मणादिष्टौ प्रजा-सर्गे यदा ततः ।**

**सन्नियम्येन्द्रिय-ग्रामं तेपाथे परमं तपः ॥**

**श्रीधर-स्वामी (भावार्थ-दीपिका) : तेपाथे** तपः कृत्वन्तौ
॥३३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रजासग ताद् अर्थ्ये
सप्तमी तेपाथे आत्मनेपदम् आर्षम् ॥३३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : +++**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वै** प्रसिद्धौ स्मरणे वा
। **ततस्** तदानीम् एवेति **ब्रह्मादेश**-पालन-परतोक्ता ।
**इन्द्रिय-ग्रामं** सर्वाण्य् एव इन्द्रियाणि **सम्**यक् **नियम्य** इति च
। दान्ति निष्ठा, अत एव **परमम्** ॥३३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : वै** प्रसिद्धौ स्मरणे वा ।
**ततस्** तदानीम् एवेति **ब्रह्मादेश**-पालन-परतोक्ता **सन्नियम्य**
इति च शान्ति-निष्ठा अत एव **परमम्** अनेकार्थस्य तपेः **तपः**
कृत्यर्थ-व्यक्तय एव तपः-शब्दो\ऽनूद्यते इत्य् अभिप्रेत्य तैर्
व्याख्यातं । तेपार्थे तपः कृतवन्ताव् इति किन्तु उक्तार्थानाम् अप्रयोग
इति तत्र कृतवन्ताव् इत्य् अर्थः । पर्यवस्यति तत एव चान्वितं स्याद्
इति ॥३३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [+++]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** भो मातः! किमेवं
दैन्यं मन्यसे, न त्वं प्राकृती मानुषी किन्तु परांशभूतैव यदहं
बहुकृत्वस्त्वत्पुत्रो\ऽस्मीत्याह त्वमेवेति चतुर्दशभिः हे सति!
स्वायम्भुवे मन्वन्तरे त्वम् एव पृश्निः अयं वसुदेवः सुतपाः
॥३३-३४॥

**\॥।**

**॥ १०.३।**३४-३५ ॥

**वर्ष-वातातप-हिम-घर्म-काल-गुणान् अनु ।**

**सहमानौ श्वास-रोध-विनिर्धूत-मनो-मलौ ॥**

**शीर्ण-पर्णानिलाहाराव् उपशान्तेन चेतसा ।**

**मत्तः कामान् अभीप्सन्तौ मद्-आराधनम् ईहतुः ॥**

**श्रीधर-स्वामी (भावार्थ-दीपिका) : ईहतुः** कृतवन्ताव् इत्य् अर्थः
॥३५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तपसः परमत्वम्
आह---**आतपः** सौर-तापः घर्मो निदाघोत्थतापः । वर्षाद्या
घर्माताश् च ते काल-गुणास् तान् । **श्वास-रोधेन** प्राणायामेन
**विनिर्धूतं** निरस्तं **मनो-मलं** चाञ्चल्यं याभ्यां तौ तथा
॥३४॥

**शीर्ण-पर्णानि** वायु-पतित-पत्राणि । **ईहतुश्** चक्रतुः ईह
चेष्टायाम् परस्मैपदम् आर्षम् । तत्त्वाद् एवाम्-अभावश् च ॥३५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् एव
दर्शयति---वर्षेति द्वाभ्यां । वर्षादीन् कालस्य गुणान् स्वभावाननु
निरन्तरं सहमानावतपः साक्षाद्-रविरश्मितापो धर्म-औष्ण्यम् । किं
च, श्वास-रोधः प्राणायामस् तेन विशेष सम्यक्तया निःशेषेण च
समूलतया **धूता** नाशिता **मनसो मलाः** कामादयो याभ्यां तौ । अत
एवोपशान्तेन सुस्थिरेण । किं वा, मन्-निष्ठेन शमो मन्-निष्ठता
बुद्धेः \[भा।पु।११.१९.३६\] इति श्री-भगवद् उक्तेर् इति
शान्ति-निष्ठा-कामान् मत्-पुत्रता-वरान् । गौरवेण बहुत्वम् ॥३४-३५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तप एव दर्शयति---वर्षेति
युग्मकेन । **वर्षादीन्** कालस्य गुणान् *प्राणायामस्* तेन प्रथमं
सहमानौ **आतपः** साक्षात् रवि-रश्मि-तापः धर्म औष्ण्यम् । यद् वा,
आपतः शारदस्य रवेः धर्मो नैदाघस्य । किं च, **श्वास-रोधः**
प्राणायामह्, तेन प्रथमं सामान्यतो **धूता** नाशिताः । ततो यावद्
उपलभ्यन्ते, तावन् निःशेषेण धूताः । ततः स्वयम् अनुपलभ्यमानाया
अपि सुक्ष्मतम-वासनाया उच्छेदनेन विशेषेण निर्धूता **मनसो मलाः**
कामादयो याभ्यां तौ । एतेन यत् किञ्चित्
[त्वमध्यत्वयावत्व]{।मर्क्}-क्रमेण तयोर् आग्रहाधिक्यं बोधितम् । अत
एव उपशान्तेन सुस्थिरेण । किं वा, मन्-निष्ठेन, शमो मन् निष्ठता
बुद्धिर् \[भा।पु। ११.१९.३६\] इत्य् उक्ते इति शान्ति-निष्ठा मत्तः
पुत्र-भूतात् कामान् जनक-भावोचित-सुखानि प्रजा-सर्गं इत्य् उक्तत्वात्
मादृशो वा वृतः सुत इति वक्षमाणत्वाच् च ॥३४-३५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अनेकार्थस्य तपेः
तपः-कर्मक-कृत्य्-अर्थ-व्यक्तय एव तपः-शब्दो\ऽनूद्यते । **आतपः**
शारदस्य रवेः घर्मो नैदाघस्य मत्तः पुत्र-भूतात् कामान्
जनक-भावोचित-सुखानि प्रजा-सर्गं इत्य् उक्तं मादृशो वां वृतस् सुत
\[३७\]इत्य् अग्रतश् च वक्ष्यते ॥३४-३६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आतपः** सौर-किरणेत्थस्
**तापः** धर्मो निदाघोत्थः ॥३४-३५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** वर्षेति युग्मकम् ।
वर्षादीन् कालगुणान् सहमानौ श्वासरोधः प्राणायामः मनोमलोरागादिः
उपशान्तेन रागादिशून्येन ॥३५-३६॥

**\॥।**

**॥ १०.३।**३६ ॥

**एवं वां तप्यतोस् भद्रे**[^२६] **तपः परम-दुष्करम् ।**

[^२६]: तीव्रं


**दिव्य-वर्ष-सहस्राणि द्वादशेयुर् मद्-आत्मनोः ॥**

**श्रीधर-स्वामी (भावार्थ-दीपिका) : तप्यतोर्** आचरतोः **ईयुर्**
गतानि । **मद्-आत्मनोर्** मच्-चित्तयोः ॥३६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : एवं**
वर्षादि-सहनादि-प्रकारेण । **वां** युवयोः ॥३६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : भद्रे** ! हे
परम-भाग्यवतीति तत्र योग्यतोक्ता । यद् वा, भद्र-वने
माथुर-क्ष्रेत्र एवात्र **मय्य्** एव **आत्मा** चित्तं ययोर् इति कामान्तरं
निरस्तम् इत्य् उपरति-निष्ठा ॥३६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भद्रे** ! हे
परम-भाग्यवतीति तत्र योग्यतोक्ता । यद् वा, भद्रवने
माथुर-क्षेत्र एवात्र **मय्य्** एव **आत्मा** चित्तं ययोर् इति कामान्तरं
निरस्तम् इत्य् उपरति-निष्ठा ॥३६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
बलदेव-विद्यभूषणः (वैष्णवानन्दिनी) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मद्-आत्मनोर्** मच्-चित्तयोः
॥३६॥

**\॥।**

**॥ १०.३.३७-३८ ॥**

**तदा वां परितुष्टोऽहम् अमुना वपुषानघे ।**

**तपसा श्रद्धया नित्यं भक्त्या च हृदि भावितः ॥**

**प्रादुरासं वरद-राड् युवयोः काम-दित्सया ।**

**व्रियतां वर इत्य् उक्ते मादृशो वां वृतः सुतः ॥**

**श्रीधर-स्वामी (भावार्थ-दीपिका) : अमुना वपुषा** प्रादुर्भूतोऽस्मि
॥३७॥ **वरद-राट्** वरदेषु श्रेष्ठ इत्य् अर्थः । तेन
सकृद्-वरेण च वारं वारम् आविर्भावे कारणम् उक्तम् । **कामस्य
दित्सया** दातुम् इच्छया । **मादृशो** मया सदृशः ॥३८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अमुना** इदानीं दर्शितेन ।
**वपुषा** शरीरेण ॥३७॥

वरदेषु ब्रह्मादिषु राजत इति **वरद-राट्** विष्णुर् अहम् । *इत्य् अर्थ
इति*---आत्म-प्रदत्वात् सर्व-वरदोत्तम इति तात्पर्यम् । सर्वान् ददाति
सुहृदो भजतोऽभिकामान् आत्मानम् अप्य् उपचयापचयौ न यस्य \[१०.४८.२६\]
इत्य्-उक्तेः । एन वरद-श्रेष्ठत्वेन हेतुना । **सकृद्** वरेण च
चोऽप्य्-अर्थे । एक-वार-वरेणापि यतोऽहं वरद-श्रेष्ठस् तत
एवैक-वार-वरेण वारं वारं प्रादुर्भूत इति । **वां** युवाभ्याम्
॥३८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** इदं रूपं मे ऐश्वरम्
ऐश्वर्य-ख्यापकम्, द्विभुजन्तु सहजम्, संप्रति तद् एवाविष्करिष्ये,
किन्तु युवयोः प्रत्ययार्थम् एवैतद्-रूपम् आविष्कृतम् इति भगवान्
वदति---तदा वां परितुष्टो\ऽहम् इत्य्-आदि । अमूना वपूषा चतुर्भुजेन
विग्रहेण पूर्वं प्रादुर् आसम्, तत् स्मरणार्थम् इदं प्रकटी-कृतम् इत्य्
अर्थः । युवाभ्यान्तु मादृशो मत् सदृशः पुत्रो वृतः, न त्व् अहं वृतः
॥३७-३८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अनघे ! हे
सर्वापराध-रहित इति तपो-निश्हद्रता सूचिता । अतएव वाम् युवां प्रति
परितस् तुष्टः सन्, अमुनैतेन दिव्येन । ननु भक्त्यैव परितोष्यस्
त्वम्, न तु तपो-मात्रेण ? सत्यम्, तेनैव तद् उत्पत्तेर् इत्य्
आह---तपसा, श्रद्धा विश्वासस् तया, भक्ति प्रेम-लक्षणा, तया नित्यं
हृदि भावितः प्रापितो ध्यातो वा सन् नमुना वपुषेत्यस्याप्य् अनुषङ्गः ।
विशेषणे तृतीया । अयं तेन रूपेण प्रादुर् भावे युवाभ्यां मादृशो मत्
सदृश एव वृतः, न तु साक्षाद् अहं लज्जादिना साक्षात् तथा
वरणे\ऽशक्तेर् इति भावः ॥३७-३८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एति सार्धकम् । अनघे !
हे सर्वापराध-रहिते ! इति तपि-निश्छिद्रता सूचिता अत एव वां युवयोः
सम्बन्धेन युवां प्रतीत्य् अर्थः । परितः तुष्टः सन्
परीति-कर्म-प्रवचनीयं वा तश् च वीप्सायां च जन्म-भेदेनेति
तथैवार्थः । ननु, भक्त्यैव परितोष्यस् त्वं न तु तपसा सत्यं
पारम्परिकम् एव कारणं तद् इत्य् आह, तपसा मत्सन्तोषार्थं प्रयुक्तेन
जातायां नवधा साधन-भक्तौ श्रद्धा तया जाता या तल् लक्षणा भक्तिस्
तया नित्यं हृदि भावितः यत्नेन प्रापितः चकाराद् विनैव यत्नं च
प्रेम-लक्षणया प्रापितः पुत्रत्व-भावनामय्य् एवेति ज्ञेयम् । अमुना
एतेन श्री-कृष्णाख्येन वपुषेति परितोषादौ सर्वत्र योज्यम् अमुना वपुषा
हृदि भावितः अत एव परि सर्वतो भावेन तुष्टो\ऽहम् अत एवामुनैव
वपुषा प्रादुर् आसम् इति वरदराडिति तैर् व्याख्यातम् । किं च
तपसो\ऽधिक-फल-दाने तत्र चोत्तरोत्तराधिक्ये च कारणं ज्ञेयम्
॥३७॥

व्रियताम् इत्य् अर्धकम् । वां युवाभ्याम् इत्य् अर्थः । तृतीयायाः षष्ठी
मादृशः मत्-सदृश एव वृतः, न तु साक्षाद् अहं लज्जादिना तथा
वरणाशक्तेर् इति भावः ॥३८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ भगवत् प्रत्य् उक्तिः ।
एतद् रूपं संहर्तव्यम् एव, किन्तु पुरैतद् रूपेण भवतोरहं
साक्षाद्-भूतः, तद् अर्थ इदानीम् अपि तेनैव रूपेण भवतोः
प्रत्ययार्थं प्रादुर्-भूतः, वस्तुतस् तु द्वि-भुज एवास्मीत्य् आह---तदा
वां परितुष्टो\ऽहम् इत्य्-आदि बहुभिः । यदा पूर्वं भवद्भ्यां मत्
सदृश-पुत्र-काम्यया दुश्चरं तपस् तप्तम्, तद् एत्य् अर्थः । परितुष्टः
सन्नमुना चतुर्भुजेन, न तु स्वरूपेण द्विभुजेन वपुषा, प्रादु आसम् ।
कीदृशो\ऽहम् ? तपासा श्रद्धया नित्यं हृदि भावितः । पुनः कीदृक् ?
वरदराट् । किम् अर्थम् ? युवयोः कामदित्सया । कामम् आह---व्रियताम्
इत्य्-आदि । मादृशो मत् सदृशो\ऽहम् ॥३७-३८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
मदीय-व्रत-रूप-तपः-श्रद्धा-भक्ति-पूर्वकं निरन्तरं मद्ध्यानम्
एव मत् परितोषे कारणम् इत्य् आह---तद् एति । अमुना अनेन चतुर्भुजेन
अत्र भक्त्येति श्रद्धयेति नित्यम् इति भावित इति पदत्रयाधिक्येन
नेयं तपो-योगाङ्ग-भूता भक्तिर् व्याख्येया सा तु मदात्मनोर् इत्य् एतावन्
मात्रेणैव सिद्ध्येदतस् तत् पृथग्-भूता प्रेम-हेतु-भूतैव ततश् च
तपो-योगावेवाधिकावनयोर् ऐश्वर्य-ज्ञान-हेतुज्ञेयाव् इति केचिद् आहुर् अन्ये
तु नित्य-सिद्धयोर् देवकी-वसुदेवयोः प्रेमापि[^२७] ऐश्वर्य-ज्ञान-मिश्रो
नित्य एव तद् अंशयोः पृश्नि-सुतपसोर् ज्ञान-योगौ त्व् अंशिनोस् तयोर्
अकिञ्चित्कराव् इत्य् आहुः, अत्र चिन्तित इत्य् अनुक्त्वा भावितो भाव-विषयीकृत
इत्य् अनेन राग-भक्तिर् अवगम्यते ॥३७-३८॥

[^२७]: प्रेमान्ध इति कृष्णदास-संस्करणे


---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**मदात्मनोर्मदेकमनसोः
॥३७॥

**\॥।**

**॥ १०.३।**३९ ॥

**अजुष्ट-ग्राम्य-विषयाव् अनपत्यौ च दम्-पती ।**

**न वव्राथेऽपवर्गं मे मोहितौ देव-मायया ॥**

**श्रीधर-स्वामी (भावार्थ-दीपिका) : मे** मत्तोऽपि युवाम् **अपवर्गं न
वव्राथे** न वृतवन्तौ ॥३९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अजुष्ट-ग्राम्य-विषयौ**
अननुभूत-मैथुनादि-सुखौ । **देवस्य** मम **मायया**
पुत्र-स्नेह-मय्या । वैष्णवीं व्यतनोन् मायां पुत्र-स्नेह-मयीं विभुः
\[भा।पु। १०.८.४३\] इत्य् उक्तेः ।पुत्र-स्नेहोऽपि माया-शब्देनोच्यते ।
**मोहितौ** तद्-आस्वादनानन्देन विचित्ती-कृतौ ।
अत्रोत्तर-श्लोक-गत-युवाम् इति पदम् अन्वेत्य्, अन्यथा तत्र
पुनर्-उक्ति-दोषो भविष्यतीति ॥३९-४०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** न वव्राथ इति ।
अपवर्गं न वव्राथे, मत्-सदृशम् एव पुत्रं वव्राथे । कुतः ? मम
मायया आमोहितौ, माया-मोहिता एवापवर्गं वृणते ॥३९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अपवर्गावरणे
हेतुः---अजुष्टेत्य्-आदि । विषय-भोगाद्य्-अभावेन वैराग्यानुत्पत्त्या
मोक्षारुचेर् इत्य् अर्थः । अन्यत् तैर् व्याख्यातम् ।

यद् वा, च अपि । असेवित-लौकिक-विषयाव् अपि, पुत्र-कन्यादि-रहिताव् अपि
युवाम्, तथापि मादृशः सुत एवैको युवाभ्यां वृतः, न तु विषय-भोगो
बहुल-पुत्र-कन्या-पत्यानि वेत्य् अर्थः । अहो ! मोक्षो\ऽपि न वृत इत्य्
आह---अपवर्गम् इति । तत्र सर्वत्र हेतुः---अमोहिताव् इत्य् अनेन
मोक्षस्यापि माया-मोहित-ग्राह्यत्वम् उक्तम् ॥३९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तादृशेन च मद्-भावेन युवां
केवलं विषयान्तरोत्पादनं नादृतवन्तौ, अपि तु तद्-अनादरेण मोक्षाय
याग्याव् अपि मत्-प्रसादनेन तं हस्त-प्राप्तम् अपि नादृतवन्ताव् इत्य्
आह---अजुष्टेति । तत्र **अजुष्ट-ग्राम्य-विषयाव्** इत्य्
अनेनाहङ्कारास्पद-देहावेशो निरस्तः, अनपत्याव् इत्य् अनेनापत्योपलक्षितम्
अमतास्पदाभाव उक्तः । ततश् चापवर्गाचरण-योग्यत्या दर्शिता तद्
उक्तं, विनिर्धूतम् अनो-मलौ इति । तत्रापि **मे** मत्त इति
प्राप्ति-भावना दृढी-कृता । तद् उक्तं---वरद-राड् \[१०.३.३८\] इति
तादृशाव् अपि युवां तादृशाद् अपि मत्तो न वव्राथ । तत्र क्रम-प्राप्तं
हेतुं निर्विशति---**मोहितौ मम माययेति** मम मदीयया मायया झटिति
स्व-विषयक-पुत्र-स्नेह-सम्पादिकया मायया कृपया । यद् वा, मद्
विषय-पुत्री-चित-लालनेच्छामय्या कृपया तिस्कृतान्य-भावत्वाद् इत्य् अर्थः
। दृष्टान्तस् तु सालोक्य-सार्ष्टीत्य्-आदिषु प्रसिद्ध एवेति नोक्तः ॥३९॥

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १३५) :** युवयोः प्राग् अंशेनाविर्भूतयोर्
अपि मद्-एक-निष्ठासीद् इत्य् आह---अजुष्टेति । **मम मायया**
मद्-विषय-स्नेह-मय्या शक्त्येत्य् अर्थः । वैष्णवीं व्यतनोन् मायां
पुत्र-स्नेह-मयीं विभुर् \[भा।पु। १०.८.४७\] इति व्रज-राज्ञीं प्रति च
दर्शनात् । तादृश-स्नेह-जनिकया मम कृपयेति वा, माया दम्भे
कृपायांच इति विश्व-प्रकाशात् । तत्-प्रेम्णैव ह्य् अपवर्गस्य तिरस्कारः
सर्वत्र श्रूयते, यद्यपि मोक्ष-वरणे हेतुर् अस्तीत्य् आह---**अजुष्टेति**
। विषयावेशाभावाद् वैराग्योत्पत्तेर् इति भावः ॥३९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तस्य कामस्य प्रशंसा
व्यतिरेकेण दर्शयन्न् आह---अजुष्ट-गृअम्य-विषयाव् इत्य्-आदि । स्वाभावत
एव विरक्तौ भवन्तौ अजुष्टो\ऽसेवितो ग्राम्य-विषयो ग्राम्य-धर्मो
याभ्याम्, अत एवानपत्यौ, तथापि मे मत्तः सकाशाद् अपवर्ग न वव्राते,
मद्-विषयक-वात्सल्य-रसात् तत्रारुच्या । कुतः ? मम माययामोहितौ ।
मम माया-मोहिता हि अपवर्ग वाञ्छन्ति, माया-तरणार्थम् । ये तु मायया
मोहिता न भवन्ति, तेषां किं तेनेति । ते तु मयि रतिम् एव कुर्वन्तीति
भावः ॥३९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मायया** पुत्र-स्नेहमय्या,
वैष्णवीं व्यतनोन् मायां पुत्र-स्नेहमयीं विभुः \[भा।पु। १०.८.४३\] इत्य्
उपरिष्टाद् उक्तेः पुत्र-स्नेहो\ऽपि माया-शब्देनोच्यते । **मोहितौ**
तद्-आस्वादानन्देन विचित्री-कृतौ ॥३९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** भावितो भावविषयतां
नीतः ॥३८-३९॥

**\॥।**

**॥ १०.३।**४० ॥

**गते मयि युवां लब्ध्वा वरं मत्-सदृशं सुतम् ।**

**ग्राम्यान् भोगान् अभुञ्जाथां युवां प्राप्त-मनोरथौ ॥**

**श्रीधर-स्वामी (भावार्थ-दीपिका) : वरं** दत्त्वा **मयि गते**
॥४०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः साधिते मयि
मद्-एकार्थाद् वैराग्याद् अपि शिथिलौ जातौ उत्फुल्लमनस्त्वेन स्वस्य
मल्-लक्षण-पुर-सम्पत्ति-योग्यतेच्छया च विषयम् अप्य् अर्जितवन्ताव् इत्य्
आह---गते मयीति । पश्चात् **ग्राम्यान् भोगान्** अपि **युवां
भुक्तवन्तौ,** यतो युवां **प्राप्त-मनोरथौ** भूतौ युवां प्रतिगतौ
इति वा । अत्र टीकायां **वरं दत्त्वा** इत्य् अध्याहृत्यैव व्याख्यातम्,
दत्त्वेति पाठस्य कुत्राप्य् अदर्शनात् । **वरं मत्-सदृशम्** इत्य् अत्र च
वर-शब्दः कर्म-साधनः ॥४०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वरम् एव विवृणोति---मत्
सदृशं सुतम् इति । पश्चाद्-ग्राम्यान् भोगान् अपि युवां भुक्तवन्तौ, यतो
युवां प्राप्त-मनो-रथौ भूतौ पुत्रत्वेन मत्-प्राप्त्या कुतश्चिद् अपि
भयाभावात् । यद् वा, पुत्रोत्पत्त्य् उपकरणत्वेन
तैल-ताम्बुल-शय्या-वस्त्राद्य् उपभोगस्यापेक्ष्यत्वात् ॥४०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतः साधिते मयि मद्
एकार्थाद्वैराग्याद् अपि शिथिलौ जातौ उत्पुल्लमनस्त्वेन स्वस्य मल्
लक्षण-पुत्र-सम्पत्ति-योग्यतेच्छया च विषयम् अप्य् अर्जितवन्तावित्य् आह,
गते मयीति । पश्चात् ग्राम्यान् भोगान् अपि युवां भुक्तवन्तौ यतो युवां
प्राप्तवनोरथौ भूतौ युवां प्रति-गते इति वा अत्र टीकायां वरं
दत्वेत्य् अध्याहृत्यैव व्याख्यातं दत्वेति पाठस्य कुत्राप्य् अदर्शनात्
वरं मत्-सदृशम् इत्य् अर्त च वर-शब्दः कर्म-साधनः ॥४०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** युवां गते प्राप्तवति मयि वरं
लब्ध्वा अत उत्फुल्लम् अनस्त्वेन तादृश-पुत्रार्हसम्पत्ति-योग्यतेच्छया च
विषयोपार्जनं ज्ञेयम् ॥४०॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** मादृश एव सूतो भवद्भ्यां
वृतः, न त्वहम् इति कृत्वा पूर्वम् अंशेन वां सुतपः-पृश्निभ्यां
पृश्नि-गर्भः इति पुत्रो\ऽभवम् । तद् अनु उपेन्द्र इति च
कश्यपादितिभ्यां तथैवांश-रूपेण उपेन्द्रो\ऽप्य् अभवम्, मत्
सदृशस्याभावाद् अंशेनैवाभवम् इति भावः ॥४०-४२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ग्राम्यान् भोगान्** इति
तादृश-पुत्रोत्पत्तीच्छयेति भावः । व्यवायो ग्राम्य-धर्मश् च इत्य्
अमरः ॥४०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अपवर्गं
सुखैश्वर्यप्रधानं मोक्षं मायया पुत्रस्नेहलक्षणया परया मोहितौ
तदनुभवेन विचित्रतां गतौ वैष्णवीं व्यतनोन् मायां
पुत्र-स्नेह-मयीं विभुः इति वक्ष्यति ॥४०॥

**\॥।**

**॥ १०.३.४१ ॥**

**अदृष्ट्वान्यतमं लोके शीलौदार्य-गुणैः समम् ।**

**अहं सुतो वाम् अभवं पृश्निगर्भ इति श्रुतः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अन्यतमं** कम् अपि
**शीलं** वृत्तम् । **औदार्यं** माहात्म्यम् । **गुणा** वात्सल्यादयः ।
**वां** युवयोः ॥४१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : शीलं** स्वभावः
शान्तत्वादि, **औदार्यं** महत्त्वं जगदीशत्वादि, **गुणः** कारुण्यादिः,
तैर् **आत्मना समं** तुल्यम् । श्रुत इति तस्य तन्-नाम्नैव
व्याख्यातत्वात् ॥४१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहं तु भवद्भ्यां
तद्-उक्ति-चातुर्याच्छलित इव पश्चाद् विचार्यं भवन्-मनो-गतम् एव
कृतवान् इत्य् आह---अदृष्ट्वेति । **शीलं** सच्-चरित्रम् **औदार्यं**
महत्त्वं **गुणस्** तस्याः कारणं कारुण्यादिः, तैर् **आत्मनैव समं**
तुल्यं स्मृतः ख्यातः शुर इति पाठः क्वचित् सो\ऽयम् एव
त्रेता-युगाधिष्ठाता बभूवेति लक्ष्यते, विष्णुर् यज्ञः पृश्नि-गर्भः
सर्व-देव उरुक्रमः \[भा।पु।११.५.६१\] इत्य्-आदिकं ह्य् एकादशे
तत्-प्रसङ्गतः श्रूयते ॥४१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अदृष्ट्वेति । **शीलं**
सच्-चरित्रम्, **औदार्यं** महत्त्वं, **गुणाः** कारुण्यादयः, तयोः
कारणानि ॥४१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पृश्नि-गर्भ** इति सो\ऽयं
त्रेता-युगावतारो लक्ष्यते, विष्णुर् यज्ञः पृश्नि-गर्भः
\[भा।पु।११.५.६१\] इत्य् एकादशे तत्-प्रासङ्गिकोक्तेः ॥४१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**प्राभ्यान् भोगान्
मादृशपुत्रोत्पत्तीच्छया व्यवायान् व्यवायो ग्राम्यधर्मश् च इत्यमरः
॥४१॥

**\॥।**

**॥ १०.३।**४२ ॥

**तयोर् वां पुनर् एवाहम् अदित्याम् आस कश्यपात् ।**

**उपेन्द्र इति विख्यातो वामनत्वाच् च वामनः ॥**

**श्रीधर-स्वामी (भावार्थ-दीपिका) : अदित्यां कश्यपाद् वामन आस** इति
यत्, तद् अपि तद्-रूपयोर् युवयोर् **अहम् एव पुनर्** आसम् इत्य् अर्थः
॥४२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *तद्-रूपयोः*
पृश्नि-सुतपो-रूपयोर् एवादिति-कश्यपयोः । **अहम् एव** यः
पृश्नि-गर्भः, स एवाहम् । *इत्य् अर्थः* इति---यः पूर्वम् अवतीर्णः, स
एव पुनर् अप्य् अवतीर्णोऽस्मीति-भावः । वामनत्वाद् ध्रस्वत्वात्
सुन्दरत्वाद् वा वामनः सुन्दरे खर्व हराव् अङ्कोट-पादपे[^२८] इति
धरणिः ॥४२॥

[^२८]: अङ्कोट, अङ्कोठ, अङ्कोल, अङ्कोल्ल, अङ्कोलक; हिन्दि *अकोल्*।
    *अलन्गिउम् हेxअपेतलुम्*।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तयोर् इति तैर् व्याख्यातम्
। आसम् इति वक्तव्यो आसेत्यार्षम् । किं वा, अहम् आसेति परोक्ष-प्रयोग
आर्षः । वामनश् चेति विख्यातः ॥४२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तयोर् इति तैर् व्याख्यातम् ।
तत्र तद् अपीत्य् आदौ तद् अपि ममैव पुनर् अस्तित्वम् इत्य् अर्थः ।
**वामन आस** इति यद् इति **उपेन्द्र इति विख्यातो** वामनत्वाच् च
वामनः इति विख्यातो यः स आसेति यद् इत्य् अर्थः अस्ते लिटि रूपं
भ्व्-आदेशाभाव आर्षः । यद् वा, तथा तथा विख्यातः सन् यः कश्यपाद्
अदित्याम् आस बभूव, सो\ऽहम् एव तद्-रूपयोर् युवयोर् आस बभूवेति
॥४२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** या तयातिदुरत्यया अभवन्, ता
द्वारो\ऽपि श्री-वसुदेव आगते सति विवृता इति द्वयोर् अन्वयः ।
तद्-अंशस्येव तत्-साम्यात् पृश्नि-गर्भादि-रूप-द्वयेन पूर्वम् आविर्भावः
। तथाप्य् अपरितोषात् तृतीये स्वयम् एव स्वयं तावद् अत्रैव तेनैव
वपुषेत्य् उक्त्या गम्यते ॥४२-४४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अदित्यां कश्यपाद्
वामनआस** इति यत्, तद् अपि तद्-रूपयोर् युवयोर् अहम् एव पुनर् आसम् इत्य्
अर्थः ॥४२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**पृश्निगर्भो यो ध्रुवाय
वरमदात् त्रेतावतारो\ऽयं विष्णुर्यज्ञः पृश्निगर्भ इति
तत्प्रासङ्गिकोक्तेरेकादशे ॥४२॥

**\॥।**

**॥ १०.३।**४३ ॥

**तृतीयेऽस्मिन् भवेऽहं वै तेनैव वपुषाथ वाम् ।**

**जातो भूयस् तयोर् एव सत्यं मे व्याहृतं सति ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्मिन् वर्तमानकालीए भवे
जन्मनि । तेनैव शङ्खाब्जादियुतेन भूयः पुनस् तयोर् एव
पृश्निसुतपसोर् एव नामान्तरेण देवकी-वसुदेवयोर् वां युवयोः । हे सति
। व्याहृतं कथितम् ॥४३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मादृशत्वं लोके नास्त्य्
एव, युवाभ्यां तु स हि वृतः, अतो मया अंशेन
पृष्णि-गर्भोपेन्द्र-रूपाभ्यां द्वयोर् एव भवयोर् अभवम्, तथापि
युवयोस् तपसा नाहम् अनृणी, तेन युवाभ्याम् अहम् अवृतो\ऽपि स्वयम् एवास्मिन्
भवे पुत्रो\ऽभवम् इत्य् आह---तृतीये\ऽस्मिन् भवे\ऽहं वै इत्य्-आदि । वै
प्रसिद्धे, प्रसिद्धः परिपूर्णः सर्वेश्वरः पतात्पर इति
वै-शब्दस्यार्तः । तेनैव वपुषा अहम् इत्य् अस्य समुचितेन
परिपूर्ण-सच् चिद् आनन्द-स्वरूपेण श्री-विग्रहेण, सर्व-नाम्नो
वुद्धिस्थत्वाद् एवम् अधि-गन्तव्यम् । न तु पृष्णि-गर्भादिवद्
अंश-रूपेण प्रादुर् आसम् । अत एतद् एव तद् अर्थितं यत् त्वया मा
प्रत्यक्षम् \[२८श श्लो\] इत्य्-आदिना प्रत्य् एषेधि । भुजाधिक्यन्तु
प्राक्-स्मृतये, अन्यथा यद्य् अपि मर्त्य-लिङ्ग एवाहं गूधं परं ब्रह्म
मनुष्य-लिङ्गम् \[भा।पु।७.१०.४८\] इत्य्-आदिना तत् स्वरूपत्वे\ऽपि
ऐश्वर्य-प्रकाशकं चतुभुज-रूपं झटिति मत् स्वरूपाज्ञानान् न
द्विभुजत्वेन प्रादुर् आसम् इत्य् आह---नान्यथेत्य् आदि । इति व्याक्यार्थः,
इति सत्यम् एव मे मया व्याहृतम् ॥४३.४४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** येन पुरा प्रादुर् आसन्,
तेनैवेत्य् अधुना परिपूर्णतया पूर्व-जन-द्वये चांशतयेति बोधयति
आत्मनो\ऽवतारित्वात् तयोश् चावतारत्वात्, \[भा।पु।१.३.२८\] एते चांश-कलाः
पुंसः इत्य् आद्य् उक्तेः । वै स्मरणे । अथानन्तर्यं माङ्गल्ये वा । वां
युवयोस् तयोर् एवेति जन्म-भेदेष्व् अभेदं बोधयति । हे सतीत्य् एवं
सतीत्य् एवं पाति-व्रत्यादि-धर्मतया मद् उक्तेर् अपि सत्यतापेक्षत एवेति
भावः ॥४३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** येन पुरा वराय प्रादुर् आसं
तेनैवेति अत एव पृश्नि-गर्भाद् इत्वे तेनैव वपुषेत्य् अनुक्तत्वात् न तु
तदानीम् अधुनेव स्वयम् एव किन्त्व् अंशेनैवेति एते चाम्श-कला पुम्सः इत्य्
आद्य् उक्तेः पृश्नि-गर्भस् तु ते बुद्धिम् आत्मानं भगवान् परः इत्य् अत्राप्य्
एतद् एव गीर्देव्या सूचितम् अस्ति अत एव वै निश्चये अथ कार्त्स्न्य तृतीय
एव भवे तत्-सदृशसुत-प्राप्ति-लक्षण-वरस्य परम-पूर्णत्वापेक्षया
च सत्यं मे व्याखृतम् इत्य् उक्तम् ॥४३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तथापि भवतोस् तपसा
ऋणीव पुनस् तृतीये\ऽस्मिन् भवे\ऽहं परिपूर्ण एव प्रादुर् आसम् । तत्
स्मरणार्थं तेनैव वपुषा चतुर्भुजेनेत्य् आह---तृतीये\ऽस्मिन् भवे\ऽहं
वै इत्य्-आदि । वै इति प्रसिद्धौ । प्रसिद्धः परिपूर्णः
सर्वेश्वरेश्वरः परात् परः, तेनैव वपुषा अहम् इत्य् अस्य समुचितेन
वपुषा परिपूर्ण-सच् चिद् आनन्द-रूपेण श्री-विग्रहेण न तु
पृश्नि-गर्भादिवद् अंशकलया । भुजाधिक्यं तु यद् इदम्, तत्
प्राक्-स्मृतय एव । यद्य् अपि मनुष्य-लिङ्ग एवाहम्, तथापि
चतुर्भुजाकारेणैव माम् ईश्वरम् इति लोका जानन्ति, न तु
मनुष्य-लिङ्गेनेत्य् आह---नान्यथा मद्-भवम् इत्य्-आदि । मयि भवतीति
मद् भवं ज्ञानं मर्त्य-लिङ्गेनान्यथा न जायते, चतुर्भुजाकारे विना न
जायते । अथवा, मद् भवं ज्ञानं यद्य् अपि मर्त्य-लिङ्गेनापि अन्यथा न
जायते, अन्यथा न भवति, तथापि एतच् चतुर्भुजं रूपं
प्राग्-जन्म-स्मरणाय वां दर्शितम् इति पूर्वोक्ते एव भावः ॥४३-४४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भावे जन्मनि तेनैव
चतुर्भुजेन अहं जात इति प्रथमे जन्मन्य् अहं पृश्नि-गर्भः
द्वितीये\ऽहं वामनः तृतीये\ऽस्मिन्न् अहम् एवेत्य्
अस्मछब्द-मात्र-वाच्यत्वेन ममैव पूर्णत्वं तयोः मद् अंशत्वम् इति
बोधितम् एवं त्वम् एव पूर्व-सर्ग्\ऽभूः पृश्निर् इति न तु पृश्निर् एव त्वम्
इत्य् उक्त्या युवाम् इति पुत्र-भावेन नराकृति परब्रह्म भावेन वा
कृत-स्नेहौ सकृद् एव वा चिन्त्यन्तौ परां प्रकट-लीलाम्
उत्तराम-प्रकट-लीलां पृश्न्यादीनाम् अंशत्वं देवकी-वसुदेवयोर् अंशित्वं
च सति हे कोविदे सन् सुधीः कोविदो बुधः इत्य् अमरः ॥४३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**अदित्यं कश्यपाद्वा मन
आसेति यत्तदपि तद्रूपयोर्युवयोरहम् एव पुनरासम् इत्य् अर्थः
॥४३॥

**\॥।**

**॥ १०.३।**४४ ॥

**एतद् वां दर्शितं रूपं प्राग्-जन्म-स्मरणाय मे ।**

**नान्यथा मद्-भवं ज्ञानं मर्त्य-लिङ्गेन जायते ॥**

**श्रीधर-स्वामी (भावार्थ-दीपिका) : प्राक्** प्रथमं तावद् **एतद्**
**रूपं** **मे** **जन्मेति** **स्मरणाय** ज्ञानाय **दर्शितम्** ।
**मद्-भवं** मद्-विषयम् । अनन्तरं त्वद्-इच्छया बालोऽपि
भविष्यामीति भावः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अन्यथा** मद्-इच्छां विना ।
**मर्त्य-लिङ्गेन** मनुष्य-देहेन । *इति भाव* इति । मद्-इच्छया
भवद्भ्यां मद्-दर्शनं जातं भक्त-वत्सलत्वान् मम त्वद्-इच्छापि
कार्यैवेति तात्पर्यम् ॥४४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मम भवो जन्म यस्मिन्
तत् । अहं जातो\ऽस्मीति ज्ञानं मनुष्य-रूपेण न स्याज् जन्मतः इति
चित्सुखः ॥४४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भवत्य् अस्मिन्न् इति भवो
विषयः, अहं विषयो यस्य, तज् ज्ञानं निर्णयो मनुष्य-रूपेण न स्यात् ।
"जन्यत" इति चित्सुख-पाठः । यद् वा, यच् चोक्तं रूपं चेदम् इत्य्-आदि
तत्राह---**एतच्** चतुर्भुजाकारं यद् रूपं **दर्शितं,** तत् तु
वर-दानम् आरभ्य प्राचीन-तद्-आकार-प्रादुर्भाव-त्रय-**स्मरणायैव**,
न तु प्राधान्यापेक्षया नराकृति-परब्रह्मत्वेनैव स्वयं भगवतो मम
तत्र तत्र प्रतिपादनाद् इत्य् अर्थः । किं च, **अन्यथा**
प्रकारान्तरेण मम भवो जम्न तत्-प्रतीतिर् यत्र तज् ज्ञनं न जायते
। केन ? अत्र प्रकारान्तरं तद् एवाह---**मर्त्यस्य** द्विभुजत्वादिना
प्राकृत-मनुष्यम् एव **लिङ्गं** चिह्नं यत्र, तेन गूढेन
नराकृति-पर-ब्रह्म-रूपेणेत्य् अर्थः । तस्माच् चतुर्भुज-द्विभुजतया
क्रीडतो मम मुख्योऽपि तद्-आकारः प्रथमं न दर्शित इति भावः ।
मुख्यत्वं चास्य दर्शितम् एकोऽसि प्रथमम् \[भा।पु। १०.१४.१८\]
इत्य्-आदौ, तद् अमितं ब्रह्माद्वयं शिष्यते इत्य् अन्त-ब्रह्म-वाक्ये, न
चान्तर् न बहिर् यस्य \[भा।पु। १०.९.१३\] इत्य्-आदि श्री-शुक-वाक्ये, गोप्यस्
तपः किम् अचरन् \[भा।पु। १०.४४.१४\] इत्य्-आदि-श्री-शुकदेवेनापि स्वयम्
अनुमोदनामेनानूदिते मथुरा-पुर-स्त्री-वाक्ये, यन्-मर्त्य-लीलौपयिकम्
\[भा।पु। ३.२.१२\] इत्य्-आदि-श्रीमद्-उद्धव-वाक्ये च ॥४४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मयि भवतीति
**मद्-भवं** मद्-विषयं **मर्त्य-लिङ्गेन** मयेत्य् अहं तु स्वयं
परिपूर्ण-स्वरूपो **मर्त्य-लिङ्गो** द्वि-भुज एव नराकृति-परब्रह्मत्वाद्
इति भावः ॥४४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तृतीये भवे जन्मनि
अत्राहं पृश्निगर्भो\ऽहं वामन इति कृष्णांशत्वं तयोर् उक्तं त्वम् एव
पृश्निर् अभूर् इति पृश्न्य्-अदित्योर् देवक्यांशत्वं तदायं सुतपा इति
सुतपः-कश्यपयोर् वसुदेवांशत्वं चाभिमतं । हे सति कोविदे! सन्
सुधीः कोविद बुधः इत्य् अमरः ॥४४॥

**\॥।**

**॥ १०.३।**४५ ॥

**युवां मां पुत्र-भावेन ब्रह्म-भावेन चासकृत् ।**

**चिन्तयन्तौ कृत-स्नेहौ यास्येथे मद्-गतिं पराम् ॥**

**श्रीधर-स्वामी (भावार्थ-दीपिका) :** ननु त्वयि प्रसन्नेऽपि कथम्
आवयोः पुनः पुनर् जन्मेत्य् अतः परं न भविष्यतीत्य् आह---युवाम् इति
॥४५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन् प्रसन्ने
सकलाशिषां पतौ किं दुर्लभं ताभिर् अलम् लवात्मभिः इत्य्-आद्य्-उक्तेर्
आवयोर् जन्मावृत्तिः कथं जातेत्य् आशङ्कते---नन्व् इति । नहि
वस्तु-शक्तिर् बुद्धिम् अपेक्षते इति न्यायेन पुत्र-भावेनापि परां पुनर्
आवृत्ति रहिताम् । यास्येथे आत्मने पदम् आर्षम् । यास्यथ इत्य् अर्थः
॥४५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** युवाम् इत्य्-आदि
पुत्र-भावेन कृत-स्नेहौ असकृद् वा सकृद् वा इति वा-शब्दस्यार्थः ।
ब्रह्म-भावे सति न परां गतिं मल्-लोकं श्री-वृन्दावनम्, ब्रह्म-भावे
सति मोक्षम् एव ॥४५॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ब्रह्म-भावेनेति स्वस्मिन्
पुत्र-भाव-ब्रह्म-भावयोस् तुल्यता बाधिता, विसयस्य महात्म्य-विशेषात्,
अत एवासकृच् चिन्तयन्ताव् इति तत् तद् भाव उक्तः । यद् वा, वा-शब्द
उपमार्थे---ब्रह्म-भावेनेव पुत्र-भावेनासकृच् चिन्तयन्तौ ।
ब्रह्म-भावेन वेति वा-शब्देन ब्रह्म-भाव य तुच्छत्वम् अभिप्रेतम् ।
परां सर्वोत्कृष्टां मम गतिं गम्य स्थान---प्रपञ्चात
तश्रावैकुण्ठ-लोकम् इत्य् अर्थः कृत-स्नेहौ सन्तौ यास्यथः । यद् वा,
मत् मत्तः सकाशाद् इति तत्-प्रप्तावनायासः स्वकारुण्य-विशेषश् चोक्तः ।
यद् वा, अप्य् अर्थे वा-शब्दः । किं वक्तव्यं,
परम-स्नेह-रसमय-पुत्र-भावेनेति नीरस-ब्रह्म-भावेनापि सकृद् अपि
चिन्तयन्तौ, कुतः ? कृत-स्नेहा मद् विषयक-स्नेहेन युवयोः कथम् अपि
मत्-प्रद-प्राप्ति-विघातासम्भवात् । एवं युवां इति
पूर्वं-पूर्व-जन्मतस् तयार् माहात्म्यं च दुःखितयोस् तयोः सान्त्वनार्थं
प्रतिस्तुत्य् एव सूचितम् । यद्य् अधिकारान्ते\ऽदितिकश्यपयोः
परम-पद-प्राप्त्यैव तद् अंशयोर् अनयोस् तत्-प्राप्तिस् तथापि युवां
यास्येथ इति जन्मान्तराभाव-मात्रे तात्पर्यम् । यद् वा,
श्री-देवकी-वसुदेवाविभावेव नित्य-वैकुण्ठ-मुख्य-पार्षदावेतयोर्
एवांशौ तौ, अत एवोक्तम् त्वम् एव पूर्व-सङ्गे\ऽभूः पृश्निः \[भा।पु।
१०.३.३२\] इत्य्-आदि, अतो\ऽनयोर् अधुनैव निज-पद-प्राप्तिस् तयोश्
चाधिकारान्ते तत् प्राप्तिर् इति श्री-भाववतामृतोत्तर-खण्डोक्तानुसारेण
ज्ञयम् । यद् वा, मद् गतिं पुत्र-भाव-दार्ढ्ये न माम् एव न माम् एव
गतिम् ॥४५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** युवाम् इति वा-शब्द उपमार्थे
विकल्पे वा, स्वरूपेण गुणेन च बृहत्तमत्वान् मुख्यत्वेन भगवान्
एवात्र ब्रह्म तादृश-भावेन कृत-स्नेहौ सन्तौ मुहुश् चिन्तयन्तौ
भाव-द्वयस्य तुल्यत्वं च विषय-माहात्म्यात् परां मद्-गतिं
परम-वैकुण्ठं तद् गमनं च कश्यापादितिभ्याम् एकीभूयाधिकारान्ते
ज्ञेयम् । अन्यत् तैः ।

तत्रावतारिकायाम् इति कथम् इत्य् अन्वयः अत इत्य्-आदिस् तु सिद्धान्तः ।
अथवा तद् एवम् अपि युवां साधकाव् इति न मन्तवयं, न च पुनर्
मत्-प्राप्तौ शङ्का कार्या, यतः एते हि यादवाः सर्वे मद्-गणा एव भाविनि
इत्य्-आदि पाद्म-कार्तिक-माहात्म्य-वचनात्, यथा

> सौमित्रि-भरतौ यथा शङ्कर्षणादयः ।
>
> तथा तेनैव जायन्ते निज-लोकाद् यदृच्छया ।
>
> पुनस् तेनैव गच्छन्ति तत्-पदं शाश्वतं परं ।
>
> न कर्म-बन्धनं जन्म वैष्णवानां च विद्यते ॥

इति पाद्मोत्तर-खण्ढ-वचनात् मदीय-तन्महा-मन्त्र-मज्
जन्माष्टमी-पूजादि-पटलानुसाराच् च युवां नित्यम् एवैतादृशौ तथापि नम्
एव युवयोर् अपि मत् प्रेम्णैव मत् प्रेम-विशेषम् अमराधन-रचारार्थं
तत्र तत्र स्वांशेन सम्प्रति स्वयम् एव चावतरणं पूर्ववद् एव
मत्-प्राप्तिस् तु स्वत एवेत्य् आह, युवाम् इति । पुत्र-भावेनेति,
भाव-वैशिष्ट्येन तथा मद् आविर्भाव-वैशिष्ट्येन चेत्य् अर्थः ।
ब्रह्म-भावेनेति भाव-सामान्येन भगवन् मन्त्रतयाविर्भाव-सामान्येन
चेत्य् अर्थः । वेत्य् अनुकल्पे ।

पितरौ नान्वविन्देताम् इत्य्-आदिना, पितराव् उपलब्धार्थौ इत्य्-आदिना, अहो
भाग्यम् अहो भाग्यम् इत्य्-आदि-रीत्या, इत्थं सतां ब्रह्म-सुखानुभूत्या
इत्य्-आदि-रीत्या च, तारतम्यात् पूर्वेण मुख्येनेतरेण गौणेन वा
चिन्तयन्तौ, तथापि सकृद् अपि चिन्तयन्तौ वा यद् अवम् अपि सम्भवति,
तद् आपीत्य् अर्थः । पराम् अस्याः प्रपञ्च-प्रकट-लीलात उत्तरां तद्
अप्रकट-लीला-रूपां मद्-गतिं यास्येथ एव,
नाधुनिक-साधन-योग्यतायोग्यताभ्यां तत्रोपकार्यतापकार्यते इति भावः
। तत्र हेतुः---कृत-स्नेहौ कृतः स्वभावत एव सिद्धः स्नेहः
पुत्र-भावमयः प्रेमा ययोस् तौ स्वभाव-सिद्धत्वम् । अत्र अयम्
आत्मापहत-पाप्मा इतिवत् । यद् वा, कृत-स्नेहो चिन्तयन्तौ सकृद् एव वा
चिन्तयन्तौ अन्यत् समानम् ॥४५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यास्यथः ॥४५-५३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** किन्तु नारायण-रूपं
दर्शितम् इति भवद्भ्यां मयि ब्रह्म-भावो न कार्यः, पुत्र-भाव एव
कार्य इत्य् आह युवां माम् इत्य्-आदि । असकृत् सकृद् वा, च-कारो वार्थः ।
पुत्र-भावेन कृत-स्नेहौ सन्तौ मां चिन्तयन्तौ । ब्रह्म-भावे सति
परां परात्परां मद्-गतिं मल् लोकाख्यां न यास्येथे । ब्रह्म-भावे
कैवल्यम् एव भवति, न तु मल् लोक-प्राप्तिः । येन पूर्वम् अपवर्गं
न वव्राथे, तेनैवाधुनापि पुत्र-भावम् एव कुरुतम् । अथो
नित्यतयैव मयि वात्सल्यवन्तौ भविष्यथ इति भावः ॥४५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं स्व-पितृत्वात्
स्व-मन्त्रोपासना-पटलोक्त-वसुदेवादि-ध्यान-पूजादीनां
सार्वकालिकत्व-प्रदर्शनाद् अप्य् अन्यथानुपपत्ति-सिद्धं तयोर्
नित्य-सिद्धत्वं सङ्गोप्य प्रेम-वर्धनार्थं साधकत्वम् एव ख्यापयन्
सिद्धिं प्रतिश्रुत्य तावानन्दयति-युवाम् इति । वस्तुतश् चायम् अर्थः
मम प्रथमा गतिर् अद्यतनी गोकुलं प्रतियात्वेकाशे वर्षे मथुरां प्रति
पुनर्भाविनी तां परां मद् गतिं युवां यास्येथे यास्य् अथः प्राप्स्यथ
इत्य् अर्थः साम्प्रतं तु माया स युवयोर् विच्छेद एव भवतीत्य् अर्थः
॥४५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**एतच् चतुर्भुजं रूपं वां
युवयोर्दर्शितं किमर्थं तत्राह प्राग्जन्मेति वरदानमारभ्य
प्राचीनतदाकारप्रादुर्भायत्रयस्मरणायैव न तु प्राधान्यापेक्षया
नराकृति परब्रह्मणो मे प्राधान्यात् अन्यथा मर्त्यलिङ्गेन रूपेण
परिपूर्णेनापि मद्भवं ज्ञानं न जायते भवत्यस्मिन् भवो विषयः अहं
प्राचीनतदाकारो युष्मद्दृष्टो विषयो यस्य तत् ॥४५॥

**\॥।**

**॥ १०.३.४६ ॥**

श्री-शुक उवाच---

**इत्य् उक्त्वासीद् धरिस् तूष्णीं भगवान् आत्म-मायया ।**

**पित्रोः सम्पश्यतोः सद्यो बभूव प्राकृतः शिशुः ॥**

**श्रीधर-स्वामी (भावार्थ-दीपिका) :** [+++]{।मर्क्}

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् वा, प्रलयेति कृतः
प्राकृतः इह पृषोदरादित्वात् प्रलयस्य प्रा इत्य् आदेशः वट-पत्र-पुटे
तोकं शयानम् इत्य् उक्तेः । प्रकर्षेणाकृतः स्वतस् सिद्धः प्रकृतः ।
यद् वा, प्रकृतेः प्रवर्तकः प्राकृतिको\ऽपि शिशुः शिशुवद् बभूवेति ।
यद् वा, प्राकृतः प्रकृतिश् च स्वरूपं च स्वभावश्चेति पर्यायात्
प्राकृति-सिद्धम् इदं हि महात्मनाम् इति शिष्ट-प्रयोगाच् च ।
स्वभाव-सिद्ध इत्य् एवार्थः । अर्थान्तरं तु न चान्तर् न बहिर् यस्य
इत्य् आरभ्य बबन्ध प्राकृतं यथा इत्य् अग्रिम-वाक्ये
दृष्टान्त-दार्ष्टान्तिकाभ्यां निरसिष्यतीति ॥४६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** सुत-स्नेह-स्वभावाद्
बभूव प्राकृतः शिशुर् इति---प्रकृत एव प्राकृतः, बान्धवादित्वात्
स्वार्थे\ऽण् प्राकृतत्वं तु द्विभुजत्वम्, तथा च गोविन्द आसङ्गव
आत्त-वेणुः \[भा।पु।६.८.२०\] इति वेणु-पाणित्वाद् द्विभुजत्वम् एव
प्राक्-सिद्धम्, प्राग् एव तथा व्याखातम् । किं च, वल्गु
प्रकोष्ठ-वलयं विनता सूतांसे, विन्यस्त-हस्तम् इतरेण धुनानम् अजम्
\[भा।पु।३.१५.४०\] इति तृतीयोक्तेस् तथैव व्याख्यानात् । प्रकृतः सन्
शिशुर् बभूव शिशुर् इति प्रतीतिकृत्, न त्व् अविकृतस्याखण्ड-किशोरस्य
शिशुत्वादि-विकृतिः । ननु तर्हि किम् एतत्, यतः स्तनन्धयाकारत्वेन
प्राकट्यम् ? सत्यम्, आत्म-मायया आत्मसु भक्तेषु या मा शोभा तस्याः या
प्राप्तिः, या प्रापणे क्विप् तया येषु येषु भक्तेक्तेषु यथा शोभते, तत्
तद् इच्छानुरूपत्वात्, मातृ-रूपस्य भक्तस्य तथा-विधेच्छया तथाविध
प्राकट्यं यथा चक्षुषोर् विप्र-कृष्ट्वोपाधिकं ध्रुवादेर् ज्योतिषस्
तथाविध---सूक्ष्मत्वम्, न हि वस्तुतस् तत् सूक्ष्मम् एव, निकटवर्तिनां
तु प्रकृतम् एव तत् तथा भक्तेश्छोपाधिकम् एव प्रकृतस्य किशोरस्य
स्तोकाकारत्वम्, न तु विकृतिस् तस्यापीति स्तोकाकारत्वम् एव शिशुत्वम्, न तु
ज्ञानादि-सङ्कोचवत् चेत् तर्हि तस्यैव भक्तस्य समयान्तरे कथं
किशोरत्वादि---स्फूर्तिर् इति को विशेषः । अत एव भक्तेच्छोपात्त-विग्रह
इति भक्तेच्च्यायाम् उपात्तो विविधो ग्रहो येनेति तत्र तत्र व्याख्या ।
वस्तुतस् तु नित्य-कैशोर-एवायम्, तथा च---सन्तं वयसि कैशोरे
\[भा।पु। ३.२८.१७\] इति नित्य-प्रकृत्ते वर्तमाने शतृङ् । वस्तुतस्त्व्
इदम् अत्र रहस्यम्---श्री-कृष्ण-विग्रहो हि ज्ञानमयः, भक्तेच्छानां च
ज्ञानान्तर् भावात् ते यदा यद् यद् ज्ञानं कुर्वन्ति, तत् तद् एव तत्र
तत्र प्रतिफलतीति, सर्वस्यैव ज्ञानस्य तत्र तत्र विद्यमानत्वान् न
विकृतिः । ननु तर्हि नित्य-लीलत्वं कथम् आस्ताम् ? सत्यम् एतत्,
नित्य-लीलत्वं नाम किं तद् एव विचार्यताम्---नित्या लीला नाम शक्तिर्
यस्य स तथा, लीला तस्य श्रीर् इव काचिन् मूर्तिमती शक्तिः, श्रीर् भूर्
लीला \[सीतोप ८\] इत्य् अन्यत्र लिखितत्वात्, सा तु श्रीर् इव नित्या, तस्यास्
तु नाना-विधा एव प्रपञ्चाः, पुरु-महिमत्वात् । तस्या नित्यत्वे
तत्-प्रपञ्चानाम् अपि नित्यत्वे\ऽपि सर्वा एव लीला नित्य-सिद्धा एव, किन्तु
भक्तेच्छया कालवशाद् आविर्भाव-तिरोभावौ तासाम् इति रहस्यम् । अथ
तयोर् वां पुनर् एवाहम् अदित्यामास कश्यपात् \[४२श श्लो\] इति यद् उक्तम्,
तत्र द्वितीये भवे सुतपः-पृश्न्योर् एव कश्यापादितित्वम् आसीत् ।
तृतीये\ऽस्मिन् \[४३श-श्लो\] इति तयोस् तत् तद्-रूपेण वर्तमानयोः कथं
वसुदेव-देवकी-रूपेण पुनर् आविर्भावः सङ्गच्छताम् ? सत्यम्, तयोः
शुद्ध-सत्तांशाव् एव पृथग्-भूय वसुदेव-देवकी-रूपेणवतीर्णाव् इति
मन्तव्यम् । अत उक्तम् सत्त्वं विशुद्धं वसुदेव-शब्दितम्
\[भा।पु।४.३.२३\] इति वसुदेव-शब्द उपलक्षणः, देवकी चेति
बोद्धव्यम्, सत्त्वं विशुद्धम् इति कश्यपादित्योर् इति तात् पर्य-लभ्यम्
॥४६॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आत्म-तुल्यया मायया सच्
चिद् आनन्द-शक्ति-विशेषेणेत्य् अर्थः । यद् वा, निज-सहज-कृपया ।
प्रकृतिः स्वभावः, पृआकृतो लोक-स्वाभाविकः । किं वा, प्रकृष्टम् आकृतम्
आकृतिर् आकारो द्विभुजत्वम्-लक्षणं यस्य तथा-भूतः शिशुर्
लौकिकाभिनव-जात-बालको\ऽतो मनो-हरणाद्धरिर् भगवान् इति च
परम-सौन्दर्याद्य् अभिप्रायेण । एवं दिव्यायुधाद्य् अन्तर्धापनं
नाभिनालसाहित्य्-आदिकं च द्रष्टव्यम्, अन्यथा गोकुल-वासिषु
महा-विस्मयाद्य् उत्पत्तिस् तथा नाडी साहित्येनैवाशौचानापत्त्या
श्री-नन्दस्य वक्ष्यमाण-दानाद्य् उपपत्तश् च पित्रोः संपश्यतोः सतोर् इत्य्
अविलम्बतोक्ता । यद् वा, तन् मायायाः परमाद्-भूता शक्तिर् दर्शिता । यद्
वा, तयोर् दृष्ट्या तादृशो वृत्तस् ताभ्यां तादृशाः सर्वे\ऽस्निग्धतरा
उप-लक्ष्यन्ते, अन्यद् दृष्ट्या च दिव्य-रूप एवेत्य् अर्थः ।
अतएवार्जुन-नारदादयस् तं चतुर्भुजम् एव पश्यन्ति, तच् च
श्री-गीता-विश्वरूपाध्यायादौ वक्तम् एव । यद् वा, संपश्यतोः
प्राकृत-शिशुत्वम् एवापेक्षमाणयोः । केचिच् चैव व्यचक्षते---पूर्वं
द्विभुज-मनुष्य-बालक-रूपेणैव जातस् ततः पित्रोः स्वजन्म-वोधनाय
दिव्य-रूपो\ऽभूद् अत एवोक्तम्---अद्भूतम् इति, पश्चाच् च प्राकृतः
स्वाभाविको यथा प्राग्-जातस् ततैवाभूद् इति ॥४६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः किं जातम् इत्य् अपेक्षायाम्
आह---इतीति इत्य् उक्त्वा हरिस् तच् चतुर्भुजं सूपम् अपहर्तुं
प्रवृत्तत्वेन च विख्यापित-तन् नामासौ तूष्णीम् आसीत् ततश् च पित्रोः
सम्पश्यतोर् एव नत्व् अन्यत्र दत्त-दृष्ट्याः सतोर् भगवान्
स्व-स्वरूपभूत-षाड्गुण्यवानसावात्म-मायया मायास्याच् छाम्बरी-बुद्ध्याः
इति त्रिकाण्ड-चेषात् माया तु वयुनं ज्ञानम् इति निघण्ठोश् च
स्वरूप-भूत-ज्ञान-शक्त्या बुद्धि-सौष्ठव-विशेषम् अयशक्य्तेति यावत्
यद् वा आत्ममाया तद् इच्छा स्यात् गुण-माया जडात्मिका इति महा-स
महा-संहिता वचनाद् आत्मेच्छया यद् वा माया दम्भे कृपां च इति
विश्व-कोशाद् आत्म-कृपया शिशुर् आविष्कृत-शंशवो बभूव तत्र
विशेषज्ञानार्थम् आह, प्राकृत इति । गौण्या वृत्त्या प्राकृत एवेत्य् अर्थः
। यद् वा न चागन्तुका-कारेण तादृग् बभूवेत्य् आह---प्राकृत इति प्रकृतिश्
च स्व-रूपं च स्वभावश् च इति पर्यायात् प्रकृति-सिद्धम् इदं हि
महात्मनाम् इति प्रयोगाच् च स्वभा-सिद्ध एवेत्य् अर्थः । अर्थान्तरं हि
न चान्तर् न बहिर् यस्य इत्य् आरभ्य बवन्ध प्राकृतं यथा इति पूरिते
वाक्ये दार्ष्ठान्तिक-दृष्टान्ताभ्यां निरसनीयं स्वाभीष्ट-लीला-क्रमम् एव
प्रकटयतस् तस्य सर्वदा सर्व-शक्ति-निधानत्वेन तत् तद्
उपासकाभीष्ट-लीला-दर्शनाय युगपद् योग्यत्वात् सर्वम् एव तत्र
स्वभाव-सिद्धम् इति भावः । वक्ष्यते च गर्गेण बहूनि सन्ति रूपाणि
नामानि च सुतस्य ते इति ॥४६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ कथं सुतपः-पृश्न्यो
कश्यपादित्योर् वा परिपूर्ण-भावेन भगवान् पुत्रो नाभूत् ? सत्यम्,
ब्य्हगवद् अवतार-सम्बन्धाद् एव जन्म-द्वयेन
पूर्णवतारावस्थान-योग्यताम् आपन्नौ तौ । यतः \[भा पु १-२४-३०\]
वसुदेवं हरेः स्थानं वदन्ति इत्य् उक्तिः, \[भा पु ४-३-२३\] सत्त्वं
विशुद्धं वसुदेव-संज्ञितम् इति शुद्ध-सत्त्वता च, इति स्वयम् एव तद्
रूपम् उपसञ्जिहीर्षुर् मात्रापि तथैवोक्तश् च प्रकृतं स्वकीय-रूपं
प्रादुर्भावयामासेत्य् आह इत्य् उक्तासीद् इत्य्-आदि । भगवान् श्री-कृष्ण
आत्ममायया आत्मन ऐच्छिक्या प्रकाशिकया मायया संपश्यतोर् एव पित्रोः
प्राकृतो बभूव । प्रकृत एव प्राकृतः बान्धवादित्वाद् अण् । कीदृशः
शिशुः ? शिशुर् इति प्रतीति-कृतत्वात् शिशुर् इत्य् उपचारः ।
अविकारित्वाद्-भक्त-वासनानुरूपं प्रकाश एवासौ, न तु विकृतिः ।
तथाविध शक्तिमत्त्वं हि ऐश्वर्यम्, उक्तं हि-जुष्टं भगैः स्वैरितर्
अत्र चाध्रुवैः इत्य्-आदि भगैर् अणिमादिभिः । तत् मज् जुष्टता च न
विकृतिर् अपि त्वंश्वर्य-विशेष एव ॥४६॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आत्म-मायया**
आत्म-मायाया-तद् इच्छास्याद्-गुण-माया-जडात्मिका इति महा-संहिता-वचनाद्
आत्मेच्छया **प्राकृतः** प्रकृतिश् च स्वरूपं च स्वभावश् चेति पर्यायात्
प्राकृति-सिद्धम् इदं हि महात्मनाम् इति शिष्ट-प्रयोगाच् च
स्वभाव-सिद्धः इत्य् एवार्थः । अर्थान्तरस्य न चान्तर् बहिर् यस्य
\[भा।पु।१०.९.१३\] इत्य् आरभ्य बबन्ध प्राकृतं यथा
\[भा।पु।१०.९.१४\] इति अग्रिम-वाक्ये दार्ष्टान्तिक-दृष्टान्ताभ्यां
निरसनीयत्वात् ॥४६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** श्री-गोकुलं यास्यन्
स्व-प्राप्तिविश्रम्भेण पितरौ हर्षयति युवाम् इति
पुत्रभावेनोपसर्जनीभूतपारमैश्वर्येण
ब्रह्मभावेनोपसर्जनीभूतपुत्रभावेन परां गतिम् इति अद्य गोकुलं
प्रति मे गतिः पूर्वा एकादशे वर्षे मथुरां प्रति या भाविनी सा परा तां
युवां यास्येथे प्राप्स्यथः सम्प्रति विच्छेदो मया सह भवेदितिखिन्नता
माभूदिति, न च परां गतिं मोक्षलक्षणां मद्भक्त्या प्राप्स्यथः यां
मायामोहिताभ्यां युवाभ्यां प्राक् न वृतेति व्याख्येयं एते हि यादवः सर्वे
मद्गणा एव भाविन् त्यादिवाक्यव्याकोपात् किं च विशुद्धसत्त्वस्य वसुदेवः
पराख्याशक्तेस्तु देवक्यवतार इति द्वयोर्नित्यमुक्तत्वम् एव
तथाप्यन्यथा चेष्टितं हरेरिव जनसंग्रहायेति प्राहुः ॥४६॥

**\॥।**

**॥ १०.३.४७ ॥**

**ततश् च शौरिर् भगवत्-प्रचोदितः**

**सुतं समादाय स सूतिका-गृहात् ।**

**यदा बहिर् गन्तुम् इयेष तर्ह्य् अजा**

**या योगमायाजनि नन्द-जायया ॥**

**श्रीधर-स्वामी (भावार्थ-दीपिका) :** यदि कंसाद् बिभेषि तर्हि मां
गोकुलं नय यशोदायाश् च तां कन्यां मन्-मायाम् आनयेति प्रथमम् एव
भगवता प्रचोदितो वसुदेवो यदा गन्तुम् ऐच्छत् तदैव अजापि या
योग-माया सा नन्द-जायया निमित्त-मात्र-भूतया अजनि जाता ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अजनि प्रादुर्भूता । किं
च,

> गर्भ-काले त्व् असम्पूर्णे ह्य् अष्टमे मासि ते स्त्रियौ ।
>
> देवकी च यशोदा च सुषुवाते समं तदा ॥

इति हरिवंश-वाक्ये समं सम-कालं सुषुवात इत्य् अर्थावगमात् । अत्र
तु देवकी-प्रसवोत्तर-काले एव यशोदा-प्रसव-दर्शनाद् उभयोर् एव
शास्त्र-वाक्ययोः । प्रामाण्याद् एवम् अवसीयते । यदैव देवकी विष्णुं
सुषुवे तद् एव यशोदापि कृष्णं तद्-अनन्तरं योगमाया च सुषुव इति
काल-भेदेन तस्या द्विः प्रसव एवेत्य् अत एव अदृश्यतानुजा विष्णुः
सायुधाष्ट-महाभुजा इति पक्ष्यते किं यशोदा-प्रसवस्य चतुर्भुजत्वाद्य्
अनुक्तेर् नराकृतिपर-ब्रह्मत्वाच् च द्वि-भुजत्वम् एव बुध्यत वक्ष्यति
च तत्रोद्वहत् पशु-वंशाशिशुत्वनाट्यं प्रह्लादयं परम् अनन्तम्
अगाध-बोधम् इति ब्रह्मा गूढं परं ब्रह्म मनुष्य-लिङ्गं इति च
॥४७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ततश् चेत्य् आदि ।
भगवता तेनैव मां नन्द-गृहं प्रापय, मच् छक्तिर् योगमायावतीर्णा,
सा ते\ऽपत्यं भविष्यति, अहं यशोदाया अपत्यं भविष्यामि, अतो मां
यशोदायां न्यस्य ताम् आनय इति-प्रकारेण प्रचोदितः प्रेरितः । सुतं
भगवन्तम् आदाय शौरिर् यदा वहिर् गन्तुम् इयेष, तदैव योग-माया
नन्द-जायया अजनि, यतः---कार्यार्थे सं-भविष्यति \[भा।पु।१०.१.२५\]
इति तत्-क्षण एव सर्वेषाम् इन्द्रिय-वृत्ति-लोप-कवाट-कूटोद्घाटनादि
कार्यम् आपतितम् । अतो मध्य-रात्रे अष्टम्यां भगवद् आविर्भावः, तद्
अनन्तरम् अविल्बत एव नवम्यां योग-मायाविर्भावः, एवम् विध एव योगो
हि दुर्लभः प्रिय-भक्तानाम् ॥४७.४८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवता प्रचोदित इत्य्
अत्र व्यक्तोक्तिर् एव तस्य, यथा श्रीहरि-वंशे---

> अनुज्ञाप्य पितृत्वेन नन्द-गोप-गृहं नय ।
>
> वसुदेव-वचः श्रुत्वा रूपं संहरद् अच्युतः ॥ \[ह।वं। २.४.२४\]
> इत्य् अस्यार्थः,

संहरत् समहरत, किं कृत्वा ? नन्द-गोप-गृहं नयेति पितृत्वेन
पितृ-स्नेहेनानुज्ञाप्य् एत्य् अर्थः । सम्यग् आदाय कोमल-वस्त्रास्
तृत-पेटिकायां सुख निधाय ताश् च शिरस्याधाय किं वा सावधानं
शनैः शनैः कराभ्याम् उत्थाप्य निजाङ्के निधाय बाहुभाम् आश्लिष्यन्न् इव
गृहीत्वा सो\ऽनिर्वचनीय-भाग्यवान् । ततश् च पाद-निगडः स्वयम् एव
भ्रष्ट इति ज्ञेयम् । तर्हीत्य् अत्र विशेषः श्री-हरिवंशे नवम्याम् एव
सञ्जातां कृष्ण-पक्षस्य वै तिथौ \[ह।वं। २.२.३४\] इति नन्दस्य
जाययेति श्री-नन्दादीनां तया मोहनं सूचितम् ॥४७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भागवता प्रचोदित इत्य् अत्र
व्यक्तोक्तिर् एव तस्य श्री-हरि-वंशे

> वसुदेव-वचः श्रूत्वा रूपं संहरद् अच्युतः ।
>
> अनुज्ञाप्य पितृत्वेन नन्द-गोप-गृहं नय ॥ \[ह।वं। २.४.२४\] इति
> ।

अस्यार्थः संहरत् समहरत् किं कृत्वा ? नन्द-गोप-गृहं नयेति
पितृत्वेन पितृ-स्नेहेनानुज्ञायेत्य् अर्थः । सम्यग् आदाय कोमल-वस्त्रास्
तृप-पेशिकायां सुखं निधाय तां शिरस्याधाय किं वा, सावधानं शनैः
शनैः कराभ्याम् उत्थाप्य निजाङ्के निधाय बाहुभ्याम् आश्लोष्यन्न् इव
गृहीत्वा सः अनिर्वचनीयभाग्यवान् ततश् च पाद-निगडः स्वयम् एव
भ्रष्ट इति ज्ञेयं तर्हीत्य् अत्र विशेषः श्री-हरि-वंशे नवम्याम् एव
सञ्जाता कृष्ण-पक्षस्य वै तिथौ \[ह।वं। २.२.३४\] इति ॥४७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ अथाहम् अंश-भागेन
देवक्याः पुत्रतां शुभे \[भा पु १०.२.९\] इत्य्-आदौ व्याख्यातं
व्यत्ययार्थः सत्यी-कर्तुं नन्द-पुत्रतां प्रेप्सुस् तद्-भगवान्
प्रापणार्थम् आदिष्टेन पित्रा तत्रैव नीत इति प्रस्तवन्न् आह---ततश् च
शौरिर् इत्य्-आदि । भगवत्---प्रचोदितो भगवता चतुर्भुजाकारेण पूर्वं
प्रेरितः, पश्चात् शिशुर्यदभूत्, तदा जननी-स्तन-पानानन्तरंक्
नन्द-भवनं प्रापयितुं समादाय बहिर् गन्तुम् इयेयेति । भगवत्
प्रचोदित इति भगवच् छब्दस्य सुतं समादायेति सुत शब्दस्य च
वैयधिकरण्येन निर्देशः । यदा बहिर् गन्तुम् इयेव तदैव
लौह-निगढक-प्पाट-कूटोद्घाटनादि-कऋयाय \[भा पु १०-१-२५\]
कार्यार्थ संभविष्यति इत्य् उपक्रान्तावतार-हेतुर् योगमाया नन्द-जायायाम्
अजनिष्ट, तदैव-तत्-प्रादुर्भाव-समये लौह-निगडादि-भङ्गस्
तत्-प्रभावेणैवाभूत् । भगवत इच्छा-शक्तिः सैवेति तस्या एव
तत्-तत्-कार्य-हेतुत्वाद्-भगवान् अपि ताम् अपेक्ष्य पृथग् इच्छा-विलासं
प्रकटितवान् इति यदातदाशब्दयोर् अर्थः ॥४७-४८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : \"भगवता प्रचोदितः**
यदि बिभेषि, तर्हि मां गोकुलं नय । यशोदायाश् च तां कन्यां
मन्-मायाम् आनय च\" इत्य्-आदिष्टः स वसुदेवः स्वपाद-निगडं स्वयम् एव
स्रस्तं वीक्ष्य **यदा गन्तुम्** ऐच्छेत्, तदा सा नन्द-जायया
निमित्त-भूतया अजनि जाता किं च---

> गर्भ-काले त्व् असम्पूर्णे अष्टमे मासि ते स्त्रियौ ।
>
> देवकी च यशोदा च सुषुवाते समं तदा ॥

इति हरिवंश-वाक्ये समं सह सम-कालम् एव सुषुवात इति
तत्रार्थावगमात् । अत्र तु देवकी-प्रसवोत्तर-काल एव
यशोदा-प्रसव-दर्शनाद् उभयोर् एव शास्त्र-वाक्ययोर् अति-प्रामाण्याद् एवम्
अवसीयते । यदैव देवकी कृष्णं सुषुवे तदैव यशोदापि कृष्णं
सुषुवे, तद्-अनन्तर-समये योग-मायां च सुषुवे इति काल-भेदेन तस्या
द्विः प्रसव एवेति । अत एव अदृश्यतानुजा विष्णोः सायुधाष्ट-महा-भूजा
\[भा।पु।१०.४.९\] इति वक्ष्यते । किं च, यशोदा-प्रसूतस्य कृष्णस्य
चतुर्भुजत्वाद् अनुक्ते नराकृति-परब्रह्मत्वाच् च द्विभुजत्वम् एव
बुद्ध्यत इति ॥४७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** आत्ममायया निजेच्छया
आत्ममाया तदिच्छा स्याद्गुणमाया जडात्मिक इति महासंहितावचनात् प्राकृतः
प्रकृत्या स्वरूपेणैव व्यक्तः शैषिक्रोण-संसिद्धि-प्रकृती त्व् इमे
स्वरूपं च स्वभावश् च निसर्गश् चेत्य् अमरः स्वभावः प्रकृति-शीलम्
इति निधनं जयश् च तस्य शिशोर् गोकुले गतस्य
पर-ब्रह्मत्वाद्य्-अभिमानात् ॥४७॥

**\॥।**

**॥ १०.३.४८ ॥**

**तया हृत-प्रत्यय-सर्व-वृत्तिषु**

**द्वाः-स्थेषु पौरेष्व् अपि शायितेष्व् अथ ।**

**द्वारश् च सर्वाः पिहिता दुरत्यया**

**बृहत्-कपाटायस-कील-शृङ्खलैः ॥**

**श्रीधर-स्वामी (भावार्थ-दीपिका) :** हृताः प्रत्ययार्थाः सर्वा
वृत्तयो येषाम् । अथवा हृताः प्रत्यया अन्याश् च सर्वा वृत्तयो येषां
जाग्रताम् अपि तथा-भूतेषु द्वार-पालेषु सत्सु । बृहत्सु कपाटेषु
लोह-कीलक-युक्त-शृङ्खलैर् बृहद्भिः कपाटादिभिर् दुरत्यया इति वा ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रत्ययार्थाः
पदार्थ-प्रत्यायकाः बुद्ध्यादि-वृत्तयः । क्किष्ट-कल्पनयारुचेर्
अर्थान्तरम् आह---अर्थवेति । प्रत्ययाः प्रतीतयो ज्ञानानीति यावत् ।
अन्याः सर्वा वृत्तयोऽध्यवसायाद्याः । यद् वा, प्रतीयते पदार्था यैस् ते
प्रत्ययाः चक्षुरादीद्रियाणि तेषां वृत्तयो रूपादि-ज्ञान-हेतुका इति
तथा-भूतेषु निवृत्तिकेषु सत्सु पूर्व-समासे कार्कश्यं दृष्ट्वा
समासान्तरम् आह---बृहद्भिर् इत्य्-आदि ॥४८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रत्ययो ज्ञानम्, द्वाःस्था
द्वारस्थिता रक्षिणो द्वार-पालाश् च, तेषु तथा च श्री-विष्णु-पुराणे---

> मोहिताश्चाभवंस् तत्र रक्षिणो योग-निद्रया ।
>
> मथुरा-द्वारपालाश् च व्रजन्त्य् आनक-दुन्दुभौ ॥ \[वि।पु।
> ५.३.१६\]इति

मोहनादिकं मायया एव योग्यम् इति तथा तद् उक्तम्, प्रकाशनन्तु
श्री-भगवत एवेति तथैव तद् आह---द्वारश् चेति । अथान्तरं सद्य
एवेत्य् अर्थः, एवम् अस्य पूर्वेणान्वयः । च अपि, पिहिता
रक्षार्थस्थापित-सिंह-व्याघ्रादि-व्याप्तत्वात्, किं च, बहत्-कपाटादिभिः
पिहिता । कृष्णः परमानन्द-घन-मूर्तिस् तस्य वाहे वाहक इति
वहनादि-श्रमो निरस्तः । यद् वा, संसार-बन्धम् अपि कर्षति हरतीति
कृष्णस् तद् वाह इति । स्वयं द्वार्विकृतौ हेतुः । तमो यथोद्घाटितं
स्याद् इति समये निज-सेवा-सिद्धये पार्षद-प्रवरः श्रीमान् अनन्त एव---

> शय्यासन-परिधान-पादुकाच् छत्र-चामरैः ।
>
> किं नाभूस् तस्य देवस्य मूर्ति-भेदैश् च मूर्तिषु ॥इति
> ब्रह्माण्ड-वचनात् ।

अन्वगात् श्री-वसुदेवस्य पश्चाद् अलक्षितं प्रत्यक्षं वागच्छत्, तथा च
श्री-विष्णु-पुराणे---

> वर्धतां जल-दानाच् च तोयम् अत्युल्बणं निशि ।
>
> सञ्छाद्यानुययौ शेषः फणिर् आनकदुन्दुभिम् ॥ इति \[वि।पु।
> ५.३.१७\] ॥४८.४९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तयेति युग्मकं प्रत्ययः
ज्ञानं द्वास्थाः द्वारस्थिता रक्षिणो द्वार-पालाश् च तेषु तथा च
श्री-विष्णु-पुराणे मोहिताश् चाभवं तत्र रक्षिणो योग-निद्रया ।
मथुरा-द्वार-पालाश् च व्रजत्य् आनकदुन्दुभौ इति मोहनादिकं च मायया
एव योग्यम् इति तथा । तद् उक्तं प्रकाशनं तु श्री-भगवत एविति
तथैव तद् आह द्वारश् चेति । अथानन्तरं सद्य एवेत्य् अर्थः । याः
पिहिता मुद्रितास् ता द्वारो\ऽपि द्वास्थादीनां हृत-प्रत्ययादित्वं
लक्षणी-कृत्य श्री-वसुदेव आगते सतिस्वयम् एव विवृता इत्य् अर्थः । ताश्
च कथम् अप्य् उद्धाटयितुं न शक्यन्त इत्य् आह-बृहत् कपाटादिभिर्
दुर्रत्ययाः ॥४८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तया योग-मायया हृताः
प्रत्ययस्य ज्ञानस्य सर्व-वृत्तयो येषां तेषु द्वास्थेषु द्वारपालेषु
शायितेषु सत् स्विति ज्ञान-हरणं योग-मायांश-भूतायाः मायायाः कार्यं
याः द्वारः पिहिताः ताः व्यवर्यन्त विवृता इत्य् अर्थः । बृहत्
कवाट-गतैर् आयसकोलशृङ्खलैर् दुर्त्ययाः दुरतिक्रमाः रवेर् निमित्तात्
उपांशु मन्द-मन्दङ्गर्जितं यस्य सः फणैर्श् छत्री-कृतैर् इत्य् अर्थः
। शय्यासन-परीधान-पादुकाच् छत्र-चामरैः किन्नाभूस् तस्य कृष्णस्य
मूर्ति-भेदैश् च मूर्तिषु इति ब्रह्माण्ड-पुराणात् ॥४८.४९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ततश्चेति त्रिकम् ।
बिभेषि चेन्मां यशोदावेश्मनि निधाय तत्कन्यामानीय कंसाय देहीति
भगवता प्रचोदितः शौरिः स्वपादौ निगडौ वीक्ष्य सुतं हरिं समादाय
सूतिकागृहाबहिर्गन्तुं यदेयेष तर्हि तस्मिन्नेव समये नन्दजायया
निमित्तेन या योगमाया विष्णोर्माया भगवतीत्यत्रोक्ता\ऽजनि जाता तया
कर्त्र्या त्रिगुणया स्वांशेन हृताः प्रत्ययस्य ज्ञानस्य सर्वा वृत्तयो
येषां तेषु द्वाःस्थेषु शायितेषु सत्सु या द्वारः कपाटैः पिहितास्ताः
कृष्णवाहे वसुदेवे आगते सति स्वयम् एव व्यवर्यन्त विवृत्ता
उद्घाटितकपाटा बभूवुः मृदुवस्त्रास्तृतायां पेटिकायां निहितं कृष्णं
परानन्दं शिरसि बहतीति कृष्णवाहस्तस्मिन् कीदृश्यस्ता इत्य्
आह---बृहद्भिः कपाटैस्तद्गतेरायसकीलैः शृङ्खलैश् च दुरत्यया
दुर्लभ्याः रवेर्निमित्तात् उपांशु मन्दई गर्जितं यस्य स पर्जन्यो मेघः
फणैच्छत्रीकृतैः शय्यासनपरीधानपादुकाछत्रचामरैः । किं
नाभूस्तस्य देवस्य मूर्तिभेदैश् च मूर्तिष्वि इति ब्रह्माण्डवचनात्
॥४८-५०॥

**\॥।**

**॥ १०.३.४९ ॥**

**ताः कृष्ण-वाहे वसुदेव आगते**

**स्वयं व्यवर्यन्त यथा तमो रवेः ।**

**ववर्ष पर्जन्य उपांशु-गर्जितः**

**शेषोऽन्वगाद् वारि निवारयन् फणैः ॥**

**श्रीधर-स्वामी (भावार्थ-दीपिका) :** स्वयम् एव व्यवर्यन्त विवृता
इत्य् अर्थः । व्यव्रियन्तेन्ति वक्तव्ये गुणश् छान्दसः । रवेर् निमित्तात्
।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ववर्ष पर्जन्य** इत्य्-आदि
। उपंशुत्वं कंस-भिया, कुतो मेघानां गर्तितैः कंस-भयम् इत्य्
आशङ्कायां गर्जितान्य् अत्र जय कृष्ण जय कृष्णेति स्तवन-पराणीति ज्ञेयम्
। वर्षणन्तु तेषाम् एवानन्दाश्रूणाम् इति शेष-सौभाग्यार्थं च, तथा
सति तस्य छत्र-सौभाग्यं भवति, लोक-प्रचाराभावार्थं च ।
शेषो\ऽन्वगाद् इत्य्-आदि । यद्य् अपि वर्षातप-वारणत्वेन गरुडस्यैवेयं
सेवा, तथापि शेषस्याग्रजत्वापराध-सङ्कोचेन तद् अपजिहीर्षया हठेण
पर-सेवा-ग्रहणम् ॥४९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : ववर्ष पर्जन्य**
इत्य्-आदि । उपंशुत्वं कंस-भिया, कुतो मेघानां गर्तितैः कंस-भयम्
इत्य् आशङ्कायां गर्जितान्य् अत्र जय कृष्ण जय कृष्णेति स्तवन-पराणीति
ज्ञेयम् । वर्षणन्तु तेषाम् एवानन्दाश्रूणाम् इति शेष-सौभाग्यार्थं च,
तथा सति तस्य छत्र-सौभाग्यं भवति, लोक-प्रचाराभावार्थं च ।
शेषो\ऽन्वगाद् इत्य्-आदि । यद्य् अपि वर्षातप-वारणत्वेन गरुडस्यैवेयं
सेवा, तथापि शेषस्याग्रजत्वापराध-सङ्कोचेन तद् अपजिहीर्षया हठेण
पर-सेवा-ग्रहणम् ॥४९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कृष्णः---

> कृषिर् भू-वाचकः शब्दो णश् च निर्वृति-वाचकः ।
>
> तयोर् ऐक्यं परं ब्रह्म कृष्ण इत्य् अभिधीयते ॥

इत्य् अनुसारेण सर्वाकर्षक-परमानन्द-घन-मूर्तिस् तस्य बाहे बाहक
इति बहनादिश्रमो निरस्तः प्रत्युत परमानन्द एव व्यञ्जितः तथा
संसार-बन्धम् अपि कर्षति हरतीति कृष्णस् तद् वाह इति स्वयं
द्वामिवृतौ च हेतुः व्यवर्यतेति कर्म-कर्तरि प्रयोगः कर्ता चार्थात्
श्री-वासुदेव एव तमो यथोद्धटितं स्याद् इति दृष्टान्तेन तद् आगमनात्
पूर्वम् एव क्रमेण सम्यग् विवृतिर् द्वनिता पर्जन्यो गर्जन् मेघः उपांशु
मन्दं मन्दं गर्जितं यस्य सः शेष इति समये निज-सेवा-सिद्धये
पार्षद-प्रवरः श्रीमान् अनन्त एव शय्यासन-परीधान-पादुकाच्
छत्र-चामरैः किं नाभूस् तस्य कृष्णस्य मूर्ति-भेदैश् मूर्तिषु इति
ब्रह्माण्ड-वचनात् अन्वगात् श्री-वसुदेवस्य पश्चाद् अच्छत् तथा च
शृइ-विष्णु-पुराणे वर्षतां जल-दानां च तोयम् अत्य् उल्वणं निशि ।
सञ्छाद्यानुययौ शेषः फणैर् आनक-दुन्दुभिम् इति तच् च तेन
स्व-शीरसि महा-वृष्टि-निवारणं यत् किञ्चित् लक्षितम् एव ज्ञेयं चिन्तया
वर्धमाने वैयग्र्ये सद्यः सुखद-चमत्कार-हेतुत्वेन योग्यत्वात्
॥४९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ भगवद् विजय-समये
मेघा जय शब्दं चक्रुर् इत्य् आह---ववर्ष पर्जन्य इत्य्-आदि ।
उपंशु-गर्जितत्वं कंस-भयेनैव जय कृष्ण, जय कृष्ण इति गर्जनं
बोद्धव्यम् । ववर्षेति आनन्दाशुक्षरणं शेष-सौभाग्य-प्रकटणार्थम्
। अन्यथा शेषस्य छत्रता न स्यात् । यद्य् अपि
वर्षातपवारणादि-सेवा-गरुडस्यैव, तथापि
शेषेनाग्रजत्वापराधक्षमापनार्थं हठात् पर-सेवा गृहीता । अन्वगाद्
इति पश्चाद् गमनं चत्र-धारिणः पार्श्वस्थत्व-सम्भवे\ऽपि
वसुदेव-सङ्कोच-ख्यापनार्थम् ॥४९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [+++]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.३.५० ॥**

**मघोनि वर्षत्य् असकृद् यमानुजा**

**गम्भीर-तोयौघ-जवोर्मि-फेनिला ।**

**भयानकावर्त-शताकुला नदी**

**मार्गं ददौ सिन्धुर् इव श्रियः पतेः ॥**

**श्रीधर-स्वामी (भावार्थ-दीपिका) :** गम्भीरो यस् तोयौघस् तस्य
जवेन य ऊर्मयस् तैः फेनिला फेन-व्याप्ता । भयणकैर् आवर्त-शतैर्
व्याप्तापि । श्रियः पतेः सीता-पतेः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यमानुजा यमुना ॥५०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : +++**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मघोनि शक्रे स्वयम् एव
वर्षतीति लोकस्य कस्यचिद् अपि वहिर् अनिः सरणार्थम् अन्धकाराधिक्येन
श्री-वसुदेवाद् अदर्शनाद्य् अर्थं च वृष्टेर् बाहुल्यं सूचितम् । यमानुजेति
तदानीं परम-भीषणत्वाद्य् अभिप्रायेण, तद्
एवाभिव्यञ्जयति---गम्भीरेत्यादि विशेषणाभ्यां, अत एव नदीति
महा-शब्द-युक्तत्वं च श्लेषेणोक्तम्, तथापि यथा सीतापतेः समुद्रस्
तथा श्री-वसुदेवस्य मार्गं ददौ । तथा च तत्रैव---

> यमुनां चाति-गम्भीरां नानावर्तशाकुलाम् ।
>
> वसुदेवो वहन् विष्णुं जानु-मात्र-वहां नदीम् ॥इति ॥ \[वि।पु।
> ५.३.१८\] ॥५०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मघेनि शक्रे स्वयम् एव
वर्षतीति सत्य् अपि माया-मोहित-जनत्वे तद् अज्ञानाद् असौ शृई-वसुदेवाद्
अर्शनाद्य् अर्थम् एव वृष्टिम् अकरोत् या खलु जलभूम्योर् एकतापादनेन
तस्य सहसा यमुनावगाहे\ऽपि हेतुर् अभूत् तत्रासकृत्वं च तत्
क्लेश-शङ्कया मध्ये मध्ये विच्छेदनात् स च विच्छेदो निर्जन-देश इति
ज्ञेयं यमानुजेति तदानीं परम-भीषणत्वाद्य् अभिप्रायेण तद्
एवाभिव्यञ्जयति---गम्भीरेत्यादि-विशेषणाभ्याम् अत एव नदीति
महा-शब्द-युक्त त्वं च श्लेषेणोक्तं तथापि यथा सीतापतेः समुद्रस्
तथा सा शृइ-वसुदेवस्य मार्गं ददौ परावृत्तावपि तस्यैव तद् दानात्
अत एव तैर् अपि सीतापतेर् इत्य् एव व्याख्यातं तथा च शृई-विष्णु-पुराणे
यमुनां चातिगम्भीरां नानावर्तं-शताकुलाम् । वसुदेवो वहन् विष्णुं
जानु-मान्त्रवहां ययौ इति ॥५०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तयौघस् तोय-समूहः
श्रियः पतेः सीता-पतेः ॥५०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.३.५१ ॥**

**नन्द-व्रजं शौरिर् उपेत्य तत्र तान्**

**गोपान् प्रसुप्तान् उपलभ्य निद्रया ।**

**सुतं यशोदा-शयने निधाय तत्-**

**सुताम् उपादाय पुनर् गृहान् अगात् ॥**

**श्रीधर-स्वामी (भावार्थ-दीपिका) :** निद्रया अजया ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र नन्द-व्रजे । तान्
नन्द-प्रभृतीन् । किं च---यदा वसुदेवः स्वपुत्रं गृहीत्वा नन्दालयम्
इतस्तदा तेन यशोदा-सूनुर्भगवद् योग-माया-पिहित-दृष्टिना तत्र स्थितो
नावलोकितोऽपि तु तद् उपरि स्व-सुतं न्यधापयत्स च तदा तस्मिन्न्
एवान्तर्हितोऽभूद् इति तद् आह---सुतम् इति । यशोदया सह यशोदायां वा
प्रादुर्भावात् प्राक् शेते इति यशोदाशयनः गोलोकेशः परतमो द्विभुजाकृति
श्री-कृष्णस् तस्मिन् निधाय वसुदेव-नन्दनस्तु वैकुण्ठेशो विष्णुस् तस्य
गोलोकेशेन्तर्धानं प्रपञ्चितं श्री-गर्गाचार्यैर् लोकोक-खण्ड इति । किं
च यावद् अक्रूरागमनं तावत्स तत्रैवान्तर्हितस् तस्थावक्रूरेण साकन्तु
वसुदेव-नन्दन एव ययौ तां सम्प्रतिष्टौ वसुदेव-नन्दनौ इति
वक्ष्यमाणत्वात् नन्द-नन्दनस्तु तत्रैव तस्थौ वृन्दावनं परित्यज्य
पादम् एकं न गच्छति इत्य् उक्ते गोपीनां तद्वियोगस्तु
द्वारकास्थ-पट्ट-राज्ञीवन् प्रातिभासिक एव न तु वास्तव इति ध्येयम् ।
तत्-सुतां यशोदा-सुताम् किं च कंसात् स्वपुत्र-रक्षणार्थं
मित्र-पुत्यावधानार्थं जानतोऽपि परम-धार्मिकस्यापि
वसुदेवस्यायमन्यायो न दूषणं प्रत्युत भूषणम् एव पुत्रीभूते भवति
वर्धिष्णु-स्नेहेनैव तादृश-विवेकापहारात् । तथा चकारेति भावः ।
अत्र गृहं भार्या गृहीण्य् एव गृह म्प्रोक्तम् इत्य् उक्तेः बहुत्वं तस्या
मुहुश् चिन्तनात् । कंस-कारागृहस्य वसुदेव-गृहाभावात् ॥५१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्दस्य व्रजं प्रायो
गवावासम् इति तत्र द्वर-बन्धादिशंका निरस्ता । उपेत्य समीपे
प्राप्येति सद्यस् तत्र गमनं बोधयति । यद् वा, उपायेन गत्वेति
प्रयत्न-विशेषम्, श्री-व्रजेश्वराज्ञया सर्वतो निखात-कष्टकावरणादिना
दुष्प्रवेशत्वात्, तान् श्री-नन्दादीन्, निद्रया स्वाभाविक्या । किं वा, तान्
जागरण-शीलान् अपि योगमायया हेतुना प्रकार्षेण निःसंज्ञतया
सुप्तानुपलभ्य दृष्टवेत्य् अर्थः । शिशुम् इति प्राकृततया
स्नेह-भरोदयेन श्री-वसुदेवस्य निज-बालकाभिमानात् । यद् वा, अशिशुम्
अपि शिशुत्वं प्राप्तम् इति श्री-बादरायणेर् भक्ति-भरोक्तिः । एवम् अन्यद्
अप्य् ऊह्यम् । तस्याः सुताम् उपायेनोपकारार्थं वा आदायेति श्री-वसुदेवस्य
श्री-भगवति स्नेह-भरो दर्शितस् तद् अर्थं मायाया अपि स्वीकारात्, तथा
मित्र-पुत्र्याः कंस-कार्य-वध-दोषान् अपेक्षणाच् चेति, गृहान्
निज-बन्धनागारम् ॥५१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपेत्य समीपे गत्वे\ऽपि
वर्त्मादिकम् अजानतो\ऽपि तस्य दैव-साहाय्यं सूचितं
द्वार-बन्धादि-विमोकस् तु पूर्ववत् तदानीं श्री-यशोदा-समीपे
समभिव्यक्त-शैशव-माधुर्येण श्री-वसुदेवस्य स्वस्य चाष्ट-चित्तत्वाच्
छिशुम् इत्य् उक्तं सुतम् इति क्वचित् पाठः निधाय निधिम् इव गूढं
न्यस्य तस्याः सुताम् उपादाय मायात्वेन कन्यात्वेन च कंस-वचनार्थम्
उपादेयत्वेन च गृहीत्वा एष च श्री-भगवति स्नेह-भर एव यद् अर्थं
मायात्वेन ज्ञाताया अपि स्वीकारः तथा मित्र-पुत्रीत्वेन प्रतीयमानाया अपि
कंस-कार्य-वध-दोषान् अपेक्षणं गृहान् इति चिन्ता-व्याकुलस्य
शृइ-देवकी-लाक्षणस्य निज-गृहस्य ततो मुहुः स्फुरितत्वेन
बहुत्व-निर्देशः ॥५१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तदा मथुरातो
महा-वनागमने मध्यवर्तिनी यमुना च स्वयम् एव पन्थानं ददावित्य्
आह---मार्गं ददौ सिन्धुर् इवन् श्रीयः पतेः । सिन्धुर् इव गभीरत्वाद्
दुस्तरापि सा यनुना श्रियः पतेस् तस्य मार्गं ददौ ॥५१-५३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत् सुताम् उपदायेयि**
कंसात् स्व-पुत्रस्य रक्षणं मित्र-पुत्र्या वधं ज्ञानतो\ऽपि
परम-धार्मिकस्यापि वसुदेवस्यायमन्यायो न दूषणं प्रत्युत भूषणम्
एव पुत्री-भूते भगवति वर्धिष्णुस्नेहेनैव तादृश-विवेकापहारात्
॥५१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** **मघोनि** इन्द्रे
असकृद्वर्षति सति **यम-अनुजा** नदी यमुना मार्गं ददौ
जानु-दघ्न-जला बभूव, कीडृशी? गम्भीरा चासौ तोयौघजवेन
वारिप्रवाहवेगेनोर्मयो यस्यां सा च फेनिला चेति भयानका भयङ्करा ये
आवर्ता जल-भ्रमास् तेषां शतैर् आकुला व्याप्ता **श्रियः पतेः**
श्री-रामस्य लङ्कां जिगमिषोः **सिन्धुर् इव** ॥५१॥

**\॥।**

**॥ १०.३.५२ ॥**

**देवक्याः शयने न्यस्य वसुदेवोऽथ दारिकाम् ।**

**प्रतिमुच्य पदोर् लोहम् आस्ते पूर्ववद् आवृतः ॥**

**श्रीधर-स्वामी (भावार्थ-दीपिका) :** प्रतिमुच्य वद्ध्वा । पदोः
पादयोः । लोहं निगडम् । आस्ते स्म ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दारिकां कन्याम् ॥५२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दारिकां बादिकां तां
पूर्ववद् आवृतो निरुद्ध तद् आगमनानन्तरं पुनर्
द्वार-बन्धादि-निष्पत्तेः ॥५२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दारिकां बालिकां शयने
न्यस्येति तस्या उदकर्शोक-वृद्धि-शङ्काया अनादरेणैव शयन एव न्यस्य
न पुनर् अङ्क इत्य् अर्थः । पूर्ववद् आवृतः कपाटादिभिर् निरुद्धः
॥५२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रतिम् उच्य बद्ध्वा
पादयोर् लौहं निगडम् आवृतः आस्ते स्म ॥५२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** नन्देति । अत्रापि
नन्द-नृप-द्वार-पालानां गोपानां प्रस्वापो योग-निद्रया परांश-भूतया
बभूव, द्वारश् च सर्वा मुक्त-कपाटाः स्वयम् आसन्, यशोदा च तयैव
स्वापं प्राप, तत्-पुत्रं वसुदेवो नापश्यत् स्व-पुत्रं तत्र निधाय
तत्-कन्यां नीत्वा प्रागात् । द्वौ डिम्भौ मेघ-खण्डाधिवकतां गताव् इति
बोध्यम् । सा कन्या कंसेन हन्तुम् अशक्येति ज्ञान-सत्त्वाद् वसुदेवस्य न
छद्भित्वं दोषः ॥५२॥

**\॥।**

**॥ १०.३.५३ ॥**

**यशोदा नन्द-पत्नी च जातं परम् अबुध्यत ।**

**न तल्-लिङ्गं परिश्रान्ता निद्रयापगत-स्मृतिः ॥**

**श्रीधर-स्वामी (भावार्थ-दीपिका) :** जातं किञ्चिद् इति केवलम्
अबुध्यत न तु तल् लिङ्गं पुत्रः कन्या वेति । योग-निद्रया च मोहितेति
॥५३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्द-पत्नी चेति
च-कारोनुक्त-समुच्चायकः । यथा वसुदेव-पत्नी तथा नन्द-पत्नी च
जातं स्व-गर्भाद् उत्पन्नम् अपत्यं परं सर्वोत्कृष्टम् अबुध्यत
तन्-माधुर्यास्वादशक्त्यैव तद् दत्तया तदीय-स्वरूप-भूतान्तन्दम्
अनुभवगोचरी चकारेत्य् अर्थः । किं तु तस्य लिङ्गं परमेश्वरोऽयम्
एवेति विशेषं नाबुध्यतेति भेदः ।

ननु, तस्या गर्भजः कृष्ण इति न प्रसिद्धं तत्राह---यशोदेति । तद्
यशो ददाति देवक्यै सखीभावात् ।

> द्वे नाम्नी नन्द-भार्याया यशोदा देवकीति च ।
>
> अतः सख्यम् अभूत् तस्या देवक्या शौरिजायया ॥

इत्य्-आदि पुराणाद् इति व्याख्यातं
भागवतामृत-वैष्णवतोषिण्यानन्द-वृन्दावन-चम्प्वादि-सन्तत्यैवेति
नोपेक्षणीयम् । परिश्रान्तातिसौकुमार्यात् प्रसवोत्थश्रमयुता प्रसवान्ते
चानन्देन श्रमोपशन्त्या निद्रयेत्याहेति वा ॥५३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यशोदेर् इति सत् पुत्रोत्
पत्त्या श्री-नन्दस्य व्रजस्य च तथा स्व-गर्भतो जननेन योग-मायायाश्
च कीर्ति-विस्तारणाभि-प्रायेण । किं च, नन्दयति गजद् इति नन्दस्
तस्य पत्नीति अपि तत् पुत्तोत् पत्त्या जगद् आनन्दकत्वं तथा तत्
पतित्वेन नन्दस्यापि योग-मायादि यशो-विस्तारणं च सूचितम् । अप्य् अर्थे
चकारः, व्रजेश्वरीत्वेन बहुल-परिजन-वृतापीत्य् अर्थः । परिश्रान्ता
प्रसव-स्वाभावेन जातात्य् अन्तश्रमा, अपगता स्मृतिर् अनुसन्धानं यस्याः
सा, तत् परिजनानाम् अपि तादृशत्वम् ऊह्यम् तथा च तत्रैव---

> तस्मिन् काले यशोदापि मोहिता योग-निद्रया ।
>
> ताम् एव कन्यां मैत्रेय प्रसूता मोहिते जने ॥ इति । \[वि।पु।
> ५.३.२०\]

अन्यत् तैर् व्याख्यातम् यद् वा, ततश् च परम् उत्तमं पुत्रं जातम्
अबुध्यते, तस्य कान्ति-विशेष-प्रसरादि-दर्शनात् तस्य
श्री-वसुदेव-कृत-पुत्र-परिवर्तनादेर् लिङ्गं लक्षणम् अन्यत् समानम् ।
पश्चात् पुत्र-दर्शनेन परम-दृष्टाभूद् इति ज्ञेयम् तथा च तत्रैव---

> ददृशे च प्रबुद्धा सा यशोदा जातम् आत्मजम् ।
>
> नीलोत्पल-दल-श्यामं तत्\ऽत्य् अर्थं मुदं ययौ ॥ इति ॥५३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यशोदेति ।
तादृश-पुत्रोत्पत्या श्री-नन्दस्य व्रजस्य च कीर्तेर् विस्ताराभिप्रायेण
तथा नन्दयति पुत्रोत्पत्या जगद् इति नन्दत्वात् तस्यापि तद् आनन्दता
सूचिता तस्य पत्नीति तस्या अपि जगद् आनन्दकत्वं तथा तत्-पतित्वेन
यशो-विस्तारणं सूचितं प्रिश्रान्ता प्रसन्न-स्वाभावेन जातात्य् अन्त-श्रमा
निद्रया योग-निद्रया अतः सुतरां तत् परिजनानाम् अपि तादृशत्वम् ऊह्या
तथा च शृइ-विष्णु-पुराणे तस्मिन् काले यशोदापि मोहिता योग-निद्रया ।
ताम् एव कन्यां मैत्रेय प्रसूता मोहिते जने इति पश्चात् पुत्र-दर्शनेन
परम-दृष्टाभूद् इति च ज्ञेयं तथा च तत्रैव ददृशे च प्रबुद्धा सा
यशोदा जातम् आत्मजम् । नीलोत्पल-दल-श्यामं ततोत्य् अर्थं मुदं इति
॥५३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परं केवलं जातम्
अबुध्यत न तु पुत्रः कन्या वेति तस्य जातस्य चिह्नं तत्र हेतुः
परिश्रान्ता अति-सौकुमार्यात् प्रसवोत्थ-श्रमयुता प्रसवान्ते चानन्देन
श्रमोपशान्त्या च निद्रयेति किं चात्र चकार उक्त-समुच्चये यथा
वसुदेव-पत्नी तथा नन्द-पत्नी च जातं स्व-गर्भाद् उत्पन्नम् अपत्यं
परं सर्वोत्कृष्टम् अबुद्ध्यत तन् माधुर्यास्वाद-शक्त्यैव तद् दत्तया
तदीय-स्वरूप-भूतानन्दम् अनुभव-गोचरी चकारेत्य् अर्थः । किन्तु
तस्य लिङ्गं परमेश्वरो\ऽयम् एवेति लिङ्ग-विशेषं न अबुद्ध्यतेति भेदः
।

ननु, तस्याः गर्भजः कृष्ण इति यशो न प्रसिद्धं तत्राह यशोदा तद्
यशो ददाति देवक्यै सखीभावात् द्वे नाम्नी नन्द-भार्या या यशोदा
देवकीति च अतः सख्यम् अभूत् तस्या देवक्या
शौरि-जाययेत्यादि-पुराण-वचनावगताद् इत्य् अर्थः । व्याख्यानम् इदं
भागवतामृत-वैष्णवतोषण्य् आनन्द-वृन्दवनादि सम्मत्यैवेति
नोपेक्षिणीयम् ॥५३॥

इति सारार्थ-दर्शिन्यां हर्षिण्यां भक्त-चेतसाम् ।

तृतीयो दशम-स्कन्धे सङ्गतः सङ्गतः सताम् ॥३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** पदोः पादयोः लोहं
निगडं प्रतिमुच्य बद्धा आवृतः कारानिरूद्धः ॥५३॥

निशीथे इत्य्-आदिना हरेर् मथुरायां गोकुले च जन्मोक्त्या पूर्वत्र
पितृभ्यां तस्य स्तुतिः सम्भाषणं चोक्ते उत्तरत्र किम् अभूत् तद्
आह---यशोदेति; वसुदेवपत्नीव नन्दपत्नी च स्वगर्भाज्जातं परं
परेशमबध्यत तत्करचरणगतानि चिह्नानि वीक्ष्यानादिमत पुत्रो\ऽयं
परेशोमां प्रमोदयन्नवातरदित्यवैदित्य् अर्थः । ननु देवकीव तुष्टाव
पुत्रभावेन तदैश्वर्यधियो\ऽन्यग्भूतत्वात् जातां कन्यां तु नापश्यदिति
बोध्यम् । ननु तत्र वसुदेवो\ऽप्यागत्य कन्यां नीत्वा गतवानिति कुतो
नाबुध्यत तत्राह---न तदिति तस्य वसुदेवागमादेर्लिङ्गं चिह्नं
नाबुध्यत । लिङ्गं चिह्ने तु माने\ऽपि इति विश्वः न तद्वेदेति केचित्
पठन्ति । तद् वसुदेवागमनं न वेदेति तत्र हेतुर्निद्रयेति
रहस्यरक्षिण्या योगमाययेत्य् अर्थः ॥५४॥

इति श्रीमद्भागवते महापुराणे दशमस्कन्धे
श्रीमद्बलदेवविद्याभूषणकृतवैष्णवानान्दन्यां तृतीयो\ऽध्यायः
॥३॥

**\॥।**

(१०.४)

## अथ चतुर्थोऽध्यायः

### जिघांसोः कंसस्य हस्ताद् उन्मुक्ताया देव्या भगवद्-अवतार-सूचनं, कंसानुतापः, तदीय-दुर्मन्त्रिणां दुर्मन्त्रणं च ।

॥ १०.४.१ ॥

श्री-शुक उवाच---

**बहिर्-अन्तः-पुर-द्वारः सर्वाः पूर्ववद् आवृताः ।**

**ततो बाल-ध्वनिं श्रुत्वा गृह-पालाः समुत्थिताः ॥**

**श्रीधर-स्वामी (भावार्थ-दीपिका) :**

चतुर्थे चण्डिका-वाक्यम् आकर्ण्यातिभयाकुलः ।

दुर्मन्त्रिभिर् हितं मेने कंसो बालादि-हिंसनम् ॥१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दुर्मत्रिभिर्
अहितोपदेष्टृत्वात् कुमन्त्रिभिः । आदि-पदेन गो-विप्रादयो ग्राह्याः \[१\]
। ततो द्वारावृत्यनन्तरम् । बालध्वनिं रोदन-शब्दम् । गृहपाला इति
श्लेषेण श्वान इव । यथा इव । यथा श्वानः किञ्चिच् छब्दादि श्रुत्वा
भषन्ते तद्वत्तेऽपीति भावः । श्वस्वामिनौ सद्मपालौ इति वरतन्तुः
॥१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आवृता लग्ना बभूवुः ।
स्वयम् एव । ततश् च तद्-अनन्तरम् एव बालस्य ध्वनिं
जात-मात्र-स्वभावतो रोदन-शब्दम् । सामान्यतः पुंस्त्वं गृह-पालैः
पुत्रतयैव निश्चयाद् वा । बालो जात इति श्री-वसुदेव-कृत-ध्वनिम् ।
किं वा, बालम् अत्यल्पं सद्यो-जात-शिशोर् इव ध्वनिम् । गृह-पाला
रक्षिणः श्लेषेण कुक्कुरा इव सम्यक् सावधानम् उद्यतास्त्रतयोत्थिताः
॥१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आवृताः लग्ना बभूवुः ।
स्वयम् एव ततस् तद्-अनन्तरम् एव बालस्य बाल-ज्ञातेर् ध्वनिं
जात-मात्रस्य स्वभावतो रोदन-शब्दम् । अतः सामान्यतो न स्त्रीत्वं
गृह-पाला रक्षिणः श्लेषेण कुक्कुरा इव सम्यक् सावधानम्
उद्यतास्रतयोत्थिताः ॥१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बालस्य बालक-जातेर् ध्वनिः
॥१॥२॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** आवृता लग्ना बभूवुः स्वयम्
एव । ततश् च तद्-अनन्तरम् एव बालस्य ध्वनिं जात-मात्र-स्वभावतो
रोदन-शब्दम् । सामान्यतः पुंस्त्वं गृह-पालैः पुत्रतयैव निश्चयाद्
वा । बालो जात इति श्री-वसुदेव-कृत-ध्वनिम् । किं वा बालम् अत्यल्पं
सद्यो-जात-शिशोर् इव ध्वनिम् । गृह-पाला रक्षिणः श्लेषेण कुक्कुरा इव
सम्यक् सावधानम् उद्यतास्त्रतयोत्थिताः ॥१॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

माया-वाक्येन कंसस्यानुतापो देवकी-क्षमा ।

दुर्मन्त्रिभिर् मन्त्रणा च चतुर्थे कथ्यते कथा ॥\*॥

**बाल-ध्वनिं** जात-मात्र-बाल-रोदन-शब्दं **गृह-पालाः** श्वान इव
॥१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**

देवी-वाक्येनानुतापो भगिनी भामयोः क्षमा ।

दुर्मन्त्रिभिर् मन्त्रणं च कंसस्यासीच् चतुर्थके ॥\*॥

बहिर् अन्तःपुरयोर् या द्वारस्थाः सर्वाः पूर्ववद्-आवृताः कपाट-पिहिता
बभूवुः । बाल-ध्वनिं जात-मात्र-बाल-रोदन-शब्दं गृह-पालाः श्वान
इव ॥१॥

**\॥।**

**॥ १०.४.२ ॥**

**ते तु तूर्णम् उपव्रज्य देवक्या गर्भ-जन्म तत् ।**

**आचख्युर् भोज-राजाय यद् उद्विग्नः प्रतीक्षते ॥**

**श्रीधर-स्वामी (भावार्थ-दीपिका) :** तद् अष्टमं जन्म ॥२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् अष्टमम् ।
उद्विग्न-स्रस्तः । प्रतीक्षते कदोत्पत्स्यत इत्य् एवं मृशति ॥२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपव्रज्य समीपे गत्वा
॥२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपव्रज्य तत्र तेषाम्
अनधिकारेऽपि समीपे गत्वा भोज-राजाय तं विज्ञापयितुम् ॥२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपव्रज्य समीपे गत्वा
॥२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अष्टमं गर्भ-जन्म
॥२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : तद्** अष्टमं गर्भ-जन्म
यस्माद् उद्विग्नः सन् प्रतीक्षते ॥२॥

**\॥।**

॥ १०.४.३ ॥

**स तल्पात् तूर्णम् उत्थाय कालोऽयम् इति विह्वलः ।**

**सूती-गृहम् अगात् तूर्णं प्रस्खलन् मुक्त-मूर्धजः ॥**

**श्रीधर-स्वामी (भावार्थ-दीपिका) :** कालो मृत्युः ॥३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् वा बालकं हन्तुभयं
कालः समयः । कालान्तरे किं भविष्यतीति विहल आकुलः । प्रस्खलन्
नित्यपशकुनं कालान्तरे तत एव तन् मृत्युसूचकम् इति ॥३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कालो हन्तुं समयोऽयं
किं वा साक्षान् मृत्युर् अयम् आगत इति विह्वलः सम्भ्रान्तोऽतिभीतो वा ।
अत एव प्रस्खलन् इतस् ततो निपतन् ॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कालो हन्तुं समयोऽयं किं वा
साक्षान् मृत्युर् अयम् आगत इति विह्वलो भय-व्याकुलः । अत एव
प्रस्खलन् इतस् ततो निपतन् । उत्तरार्धे शीघ्रं तूर्णम् इति वा पाठः
॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मम कालो ऽयं जात इति
स्नुषाभविष्यत् पुत्रस्य वधूर्भविष्यति तद् एव जानन्तमाहस्त्रियम् इति
। दीनदीनवदिति दृष्टान्तः न तु गौणतोक्तिः श्रीयशोदाया निजसखीत्वात्
समुद्विजे भवद्धेतोरित्य्-आदिवत् स्नेहलस्वभावत्वाच् च ॥३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** कालो हन्तुं समयोऽयं किं
वा साक्षान् मृत्युर् अयम् आगत इति विह्वलः सम्भ्रान्तोऽतिभीतो वा । अत
एव प्रस्खलन् इतस् ततो निपतन् ॥३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कालो** बालकं हन्तुम्
**अयम्** एव समय इति । यद् वा, मन्-मृत्युर् इति भयेन ॥३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कालो मे मृत्युर् अयम् इति
भयेन विह्वलः ॥३॥

**\॥।**

॥ १०.४.४ ॥

**तम् आह भ्रातरं देवी कृपणा करुणं सती ।**

**स्नुषेयं तव कल्याण स्त्रियं मा हन्तुम् अर्हसि ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भ्रातरम् इति तं प्रति
तादृशोक्तौ योग्यतोक्ता । करुणं यथा स्यात् तथाह---सती साध्वी
भर्तुर् मतानुसरणात् । देवी स्व-पुत्रस्य गोपनाद् अन्तर्-द्योतमाना ।
अतोऽकृपणापि कंस-वञ्चनार्थं दीना सती । यद् वा, प्रिय-सख्या
यशोदायाः कन्यका-भावि-वधेन दुःखितैव सती स्नुषा पुत्र-वधूर्
भविष्यतीति लोभं जनयति । ननु, पितृ-ष्वसृ-कन्या-परिणयोऽत्रायुक्त
इति चेत् तथापि स्त्रीत्वाद् एव हननानर्हेत्य् आह---स्त्रियम् इति । तच् च
तव युक्तम् एवेत्य् आह---कल्याण ! हे धार्मिकेति । यद् वा, हे आयुष्मन् !
इति मृत्यु-भयं निवर्तयति ॥४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भ्रातरम् इति तं प्रति
तादृशोक्तौ योग्यतोक्ता । करुणं यथा स्यात् तथाह---सती साध्वी
भर्तुर् मतानुसरणात् । देवी स्व-पुत्रस्य गोपनाद् अन्तर्-द्योतमाना ।
अतोऽकृपणापि कंस-वञ्चनार्थं दीना सती । यद् वा, प्रिय-सख्या
यशोदायाः कन्यका-भावि-वधेन दुःखितैव सती स्नुषा पुत्र-वधूर्
भविष्यतीति लोभं जनयति । ननु, पितृ-ष्वसृ-कन्या-परिणयोऽत्रायुक्त
इति चेत् तथापि स्त्रीत्वाद् एव हननानर्हेत्य् आह---स्त्रियम् इति । तच् च
तव युक्तम् एवेत्य् आह---कल्याण ! हे धार्मिकेति । यद् वा, हे आयुष्मन् !
इति मृत्यु-भयं निवर्तयति ॥४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भ्रातरम् इति तं प्रति
तादृशोक्तौ योग्यता तस्य तु दुरात्मतोक्ता करुणं यथा स्यात् सतीति तस्या
वैक्लव्येन तस्य सानुगस्याचिराद् एव नाशः समुचित एवेति भावः । देवी
स्व-पुत्रस्य गोपनं दिष्ट्यैव मया कृतम् इत्य् अन्तर्-द्योतमाना
प्रिय-सख्या यशोदायाः कन्यका-वध-शङ्कया कृपणा दुःखिता च सती
तव स्नुषा पुत्र-वधूर् भविष्यतीति प्रथमं तावल् लोभं
जनयति---तद् अवज्ञाय अष्टम-गर्भताम् आशङ्क्य च ताम् आच्छेत्तुम्
उद्यतं प्रत्य् आह---स्त्रियम् इति । असमर्थाम् अवध्यां चेत्य् अर्थः ।
तच् च तव युक्तम् एवेत्य् आह---कल्याण ! हे धार्मिकेति । यद् वा, हे
आयुष्मन् ! इति मृत्यु-भयं निवर्तयति अष्टमे गर्भेऽस्मिन्न् अबलाया
एवोत्पत्तेः इति मृत्यु-भयं निवर्तयति ॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** भ्रातरम्
इति तं प्रति तादृशोक्तौ योग्यतोक्ता । करुणं यथा स्यात् तथाह---सती
साध्वी भर्तुर् मतानुसरणात् । देवी स्व-पुत्रस्य गोपनाद्
अन्तर्-द्योतमाना । अतोऽकृपणापि कंस-वञ्चनार्थं दीना सती । यद् वा,
प्रिय-सख्या यशोदायाः कन्यका-भावि-वधेन दुःखितैव सती स्नुषा
पुत्र-वधूर् भविष्यतीति लोभं जनयति । ननु,
पितृ-ष्वसृ-कन्या-परिणयोऽत्रायुक्त इति चेत् तथापि स्त्रीत्वाद् एव
हननानर्हेत्य् आह---स्त्रियम् इति । तच् च तव युक्तम् एवेत्य्
आह---कल्याण ! हे धार्मिकेति । यद् वा, हे आयुष्मन् ! इति मृत्यु-भयं
निवर्तयति ॥४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : देवी** स्व-पुत्रस्य
गोपितत्वाद् अन्तर्-द्योतमाना सख्याः कन्येयम् अपि जीवत्व् इति **कृपणा**
**सती** तत्-प्रतारणे कोविदा **स्नुषा** तव भाविनः पुत्रस्येयं वधूर्
भविष्यतीति बुद्ध्या तद् अपि बलाद् आच्छिद्य जिघृक्षन्तं तम् आह
**स्त्रियं** पश्येयम् अबला । हे **कल्याण** ! इति स्त्री-वधोत्थ-पापेन
तवाकल्याणं मा भवत्व् इति भावः ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** देवी स्वात्मजस्य
गोपितत्वाद् स्व-सख्याः कन्यापि नानेन मरिष्यतीति ज्ञान-सत्त्वाच्
चान्तर्-द्योतमाना बहिः कृपणा धृत-दैन्या करुणं दयोत्पादनं यथा
स्यात् तथाह सती तत्-वञ्चने कोविदा---हे कल्याण ! तवेयं कन्या स्नुषा
भावितत्वात् पुत्र-वधूर् भविष्यति स्त्रियं स्त्री-वध-पापं मा भूद् इत्य्
अर्थः ॥४॥

**\॥।**

॥ १०.४.५ ॥

**बहवो हिंसिता भ्रातः शिशवः पावकोपमाः ।**

**त्वया दैव-निसृष्टेन पुत्रिकैका प्रदीयताम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बहव इति निर्दयत्वम्
उक्त्वा शङ्कमानाह---दैवेति । ममैवेतद्-दुर्दिष्टं तव को दोष इति
भावः । प्रतीयताम् इति । त्वम् अपि मां शून्य-क्रोडां मा कुर्वित्य् अर्थः
॥५॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी):** भ्रातर् इति स्नेहं
जनयति । पावकोपमास् तेजसा जाज्वल्यमाना इत्य् अर्थः । दैवं तेषाम्
एव तादृग् अदृष्टं तेनैव प्रेरितेनेति तत्र तव दोषो नास्तीति भावः ।
तत्त्ववत् तु परम-निर्दयत्वम् उक्तम् । तादृश-बहुल-बालक-हननात् ।
एकेति पश्चाद् अन्य-पुत्र-जन्माभावात् । अत एव वक्ष्यति---चरमाम् इति
॥५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भ्रातर् इति स्नेहं जनयति
। पावकवत् तेजस्विनः बहव इति निर्दयत्वम् उक्त्वा
शङ्कमानाह---दैवेति । एकेति गूढोपालम्भं दैत्यं कार्पण्यात्
॥५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बहव इति निर्दयत्वम्
उक्त्वा शङ्कमानाह---दैवेति । ममैवैतद् दुरदृष्टं तव को दोष इति
भावः । **प्रदीयताम्** इत्य् अनेन त्वयापि मां शून्य-क्रीडां मा कुर्व् इति
दैन्यम् ॥५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** बहव इति निर्दयताम्
अभिधाय शङ्किताह---दैवेनेति मद्-दृष्टं तत्र हेतुः । तव न किञ्चिद्
दूषणम् इति भावः ॥५॥

**\॥।**

॥ १०.४.६ ॥

**नन्व् अहं ते ह्य् अवरजा दीना हत-सुता प्रभो ।**

**दातुम् अर्हसि मन्दाया अङ्गेमां चरमां प्रजाम् ॥**

**श्रीधर-स्वामी (भावार्थ-दीपिका) :** अङ्ग हे भ्रातः ॥६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चरमाम् । इतोग्रे मम
सन्तत्याशा नेति भावः ॥६॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कार्पण्यात् स्नेहम्
उत्पादयन्ती पुनर् अपि तथैव प्रार्थयते---नन्व् इति । निश्चये हि ।
यतो **दीना** बन्धनागार-वासादिना । **प्रभो** ! हे अदेय-दानेऽपि
समर्थ ! **मन्दायाः** पुत्र-भाग्य-हीनाया मे । चतुर्थ्य्-अर्थे षष्ठी
। इमाम् इति पाठे सद्यो-जातां किञ्चिद् अपि कर्तुम् अक्षमाम् । नन्व्
अष्टमत्वाद् इयम् अवश्यं हन्तव्या, अन्या जनिष्यमाणा दातव्या ?
तत्राह---चरमाम् इति । वार्धक्येन त्वद्-भयेनाप्य्
अन्यापत्योत्पत्ति-सम्भावना-निवृत्तेः । प्रजाम् अपत्यम् । श्लेषेण राज्ञस्
तव प्रजावत् परिपाल्याम् इत्य् अर्थः ॥६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्नेहम् उत्पादयन्ती पुनर् अपि
तथैव प्रार्थयते---नन्व् इति । निश्चये हि । यतः **दीना**
बन्धनागार-वासादिना **प्रभो** हे अदेय-दानेऽपि समर्थ !
**मन्दायै** पुत्र-भाग्य-हीनायै मे मह्यम् । इमाम् इति पाठे इमाम् अपीत्य्
अर्थः । सद्यो-जातां किञ्चिद् अपि कर्तुम् अक्षमां न तु अष्टम-गर्भत्वाद्
इयं कन्यावश्य-हन्तव्या यतः चरमां वार्धक्येन त्वद्-भयेनाप्य्
अन्यापत्योत्पत्ति-सम्भावना-निवृत्तेः ॥६॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अङ्ग**, हे भ्रातः
॥६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अवरजा कनिष्ठा भगिनी
मन्दाया भाग्य-हीनाया । अङ्ग, हे भ्रातः ! इमां चरमां प्रजां दातुम्
अर्हसीति अनयापि शून्य-क्रोडां मा कुरु ॥६॥

**\॥।**

॥ १०.४.७ ॥

श्री-शुक उवाच---

**उपगुह्यात्मजाम् एवं रुदत्या दीन-दीनवत् ।**

**याचितस् तां विनिर्भर्त्स्य हस्ताद् आचिच्छिदे खलः ॥**

**श्रीधर-स्वामी (भावार्थ-दीपिका) :** दीन-दीनवत् दीनाद् अपि दीनवन्
न तु तथा । पुत्रस्यान्यत्र नीतत्वात् सा च योगमायेति ज्ञातत्वात् ।
याचितोऽप्य् आचिच्छिदे हस्ताद् आकृष्य जग्राह ॥७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बलाद्-ग्रहणे
हेतुः---खल इति ॥७॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आत्मजाम् इति ।
स्व-पुत्र-परिवृत्त्या नीतत्वात् । किं वा सरत्येन श्री-यशोदयाम् अभेदात्
। दीनेति तैर् व्याख्यातम् । यद् वा, दीनाद् अपि दीनः परम-दुःखितो
जना यथा, तथैव रुदत्या निज-पुत्राणां मारणाद् अपि
श्री-यशोदा-कन्या-मारणे दुःख-विशेषात् ॥७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आत्मजाम् इति । श्री-यशोदया
सहास्याः साख्येनाभिन्न-मन्यत्व-विवक्षया अत एव दीन-दीनवद् इति
दीन-दीनो यो जनस् तद्वत् कर्मधारयवद् उत्तर-पदेष्व् इत्य्
अधिकार-स्थेन प्रकारे गुण-वचनस्य \[पा। ८.१.१२\] इति सूत्रेण
द्विरुक्त्या हि दीन-दीनः सिद्ध्यति भीत-भीत इव शीत-मयूखः इतिवत्
मायादित्व-ज्ञानेऽपि स्नेहल-स्वभावेन क्रूरे नीचेऽधमे खलः इति विश्वः
॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मजाम् इति भिन्नात्मयैवोक्तम्
॥७॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवम् अनेन
प्रकारेणात्मजां स्व-कन्याम् एवेत्य् अर्थः । **दीन-दीनवत्** दीनाद् अपि
दीनजन इव न तु तथा तस्याः स्वापत्यत्वाभावात् तां देवकीम्
**आचिच्छिदे** आकृष्य जग्राह ॥७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** आत्मजां कंस-वञ्चनाय
प्रकाशितात्मजा-भावां तां देवीम् उपगुह्य एवं पूर्वोक्त-वचनायाः
दीन-दीनवद् अतिदीनजनवद् रुदन्त्या देवक्या हस्ताद् आचिच्छिदे आकृष्य
जग्राह । दीन-दीनवद् इति वस्तुतो न तथा भगवताश्वासितत्वात्
कन्येयं देवीति ज्ञानाच् च याचितः चरमाम् इमां प्रजां देहीत्य् अर्थितोऽपि
तां देवकीं निर्भर्त्स्य त्वं कपटिनी मयि मिथ्या-स्नेहं करोषि ।
अष्टमाद् अस्माद् गर्भान् मन्-मृत्युम् इच्छसीति तिरस्कृत्येत्य् अर्थः ॥७॥

अभेदात् । दीनेति तैर् व्याख्यातम् । यद् वा, दीनाद् अपि दीनः
परम-दुःखितो जना यथा, तथैव रुदत्या निज-पुत्राणां मारणाद् अपि
श्री-यशोदा-कन्या-मारणे दुःख-विशेषात् ॥७॥

**\॥।**

॥ १०.४.८ ॥

**तां गृहीत्वा चरणयोर् जात-मात्रां स्वसुः सुताम् ।**

**अपोथयच् छिला-पृष्ठे स्वार्थोन्मूलित-सौहृदः ॥**

**श्रीधर-स्वामी (भावार्थ-दीपिका) :** अपोथयद् बलेन चिक्षेप
॥८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अर्थी दोषं न पश्यति इति
न्यायम् आश्रित्य् आह---स्वार्थेति ॥८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** खलत्वम् एव
दर्शयति---ताम् इति । जात-मात्रां गर्भ-जलादि-क्लिन्नाम् इत्य् अर्थः ।
तथा च श्री-हरि-वंशे---सा गर्भ-शयने क्लिष्टा
गर्भाम्बु-क्लिन्न-मूर्धजा \[ह।वं। २.४.३४\] इति । स्वसुः सुताम् इत्य्
अवध्यत्वं बोधयति । स्वार्थे स्व-देह-मात्र-रक्षार्थम् उन्मूलितं
सौहृदं येन सः ॥८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** खलत्वम् एव दर्शयति---ताम्
इति । जात-मात्रां गर्भ-जलादि-क्लिन्नाम् इत्य् अर्थः । तथा च
श्री-हरि-वंशे---सा गर्भ-शयने क्लिष्टा गर्भाम्बु-क्लिन्न-मूर्धजा
\[ह।वं। २.४.३४\] इति ॥८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अपोथयत् बलेन चिक्षेप
॥८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : अपोथयत्** उच्चैश् चिक्षेप
यथा चूर्णितावयवा स्यात् ॥८॥

**\॥।**

॥ १०.४.९-१० ॥

**सा तद्-धस्तात् समुत्पत्य सद्यो देव्य् अम्बरं गता ।**

**अदृश्यतानुजा विष्णोः सायुधाष्ट-महाभुजा ॥**

**दिव्य-स्रग्-अम्बरालेप-रत्नाभरण-भूषिता ।**

**धनुः-शूलेषु-चर्मासि-शङ्ख-चक्र-गदा-धरा ॥**

**श्रीधर-स्वामी (भावार्थ-दीपिका) :** सद्य एव देवी भूत्वा
॥९-१०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अदृश्यत कंसादिभिः
सर्वैर् वक्ष्यमाण-निजोक्तौ कंसस्य विश्वासार्थम् । अत एव
तादृश-रूपादि-प्रकाशनं च ज्ञेयम् । विष्णोः श्री-देवकी-गर्भादौ
प्रवेशन-शीलस्य भगवतोऽनुजा । श्री-यशोदा-गर्भ-जातत्वा अयं
सर्वत्रैव हेतुर् द्रष्टव्यः । आलेपोऽनुलेपः ॥९-१०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सा तद्-धस्ताद् इति । सद्यः
समुत्पत्य अधः क्षिप्यमाणापि बलाद् ऊर्ध्वम् उत्प्लुत्य अत्र विशेषो
भविष्योत्तरे---कंसासुरस्योत्तमाङ्गे पादं दत्त्वा गता दिवम् इति । देवी
दिव्य-रूपा सती अदृश्यत कंसादिभिः सर्वैः तच् च निजोक्तौ कंसस्य
विश्वासार्थं महा-भुजत्वेन महा-कायत्वं च विभीषिकार्थं श्री-विष्णोः
श्री-देवकी-यशोदयोर् मनसि युगपत् प्रविष्टस्येति तस्यास् तद्-अनुजात्वं
साधितम् । अनुजेति तदापि श्री-यशोदादि-दम्पती-द्वयस्यैकात्मतां
बोधयति एवम् आत्मजाम् अप्य् उक्तम् ॥९-१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विष्णोर् अनुजेति च ॥९-११॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समुत्पत्य अधः
क्षिप्यमाणापि बलाद् उत्प्लुत्य कंसासुरस्योत्तमाङ्गे पादं दत्त्वा गता दिवम्
इति भविष्योत्तरम् । अनुजा विष्णोर् इत्य् अनेन कृष्णस्य
यशोदा-गर्भजत्वं सूचयति । सायुधाष्टेत्य् आदि कंसस्य भीषणार्थं
स्व-वाचि विश्वासोत्पत्त्य्-अर्थं च ॥९-११॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** समुत्पत्येति । अधः
क्षिप्यमाणाप्य् अतिबलाद् उत्प्लुत्य कंस-शिरसि पाद-प्रहारं कृत्वेत्य् अर्थः
। कंसासुरस्योत्तमाङ्गे पादं दत्त्वा गता दिवम् इति
भविष्योत्तर-वचनात् । विष्णोर् अनुजेति कृष्णस्य यशोदा-गर्भजत्वं
द्योत्यते । सायुधाष्टेत्य् आदिकं कंसस्य भयोत्पादनार्थं स्व-वाचि
तत्-प्रत्ययार्थं च ॥९-११॥

**\॥।**

**॥ १०.४.११ ॥**

**सिद्ध-चारण-गन्धर्वैर् अप्सरः-किन्नरोरगैः ।**

**उपाहृतोरु-बलिभिः स्तूयमानेदम् अब्रवीत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपाहृता उपनीता उरवो
बलयः पूजा यैस्ते तथा ॥११॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपहृतास् तस्यै आनीय
समर्पिता उरवो महान्तो वलयो मधु-दुग्धाद्य्-उपहारा यैस् तैः ।११॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सिद्धेत्य्-आद्य् उपलक्षणम्
॥११॥

**\॥।**

॥ १०.४.१२ ॥

**देव्य् उवाच---**

**किं मया हतया मन्द जातः खलु तवान्त-कृत् ।**

**यत्र क्व वा पूर्व-शत्रुर् मा हिंसीः कृपणान् वृथा ॥**

**श्रीधर-स्वामी (भावार्थ-दीपिका) :** कृपणान् इति अन्यान् शिशून्
हनिष्यतीति ज्ञात्वा वारयति । पाठान्तरे मा मां कृपणां वृथाऽहिंसीर्
हिंसितवान् असीति ॥१२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पाठान्तरे कृपणाम् इति
पाठे । यद्य् अहं हता स्यां तदापि मया हतया किं तव
मरणस्यावश्यम्भावित्वादित्य् आह---जात इति । यत्र क्व वेति वक्तुम्
अनहर्देशे तद् देश-कथनेन देवकी-वसुदेव-वधेऽस्य प्रवृत्तिर् अधुना
मा भूद् इति भावः ॥१२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मन्द ! हे अल्प-बुद्धे !
अन्तकृद् इति नाशं करिष्यति यः स यत्र क्वचिद् देशे जातोऽतो मयाद्य न
त्वं हन्यस इति भावः । स तावत् कः ? इत्य् अपेक्षायाम्
आह---पूर्व-शत्रुः पूर्व-जन्मनि यस् त्वां हतवान् इत्य् अर्थः । कृपणां
देवकीं मा हिंसीर् बन्धनादिनास्या हिंसां मा कुरु । बन्धनान् मोचय
धनादिकं च तदीय;म् प्रत्यर्पयेत्य् अर्थः । श्री-देवक्या
गर्भ-सम्बन्धेनैव श्री-वसुदेवस्य बन्धनात् तस्या मोचनेन तस्यापि
स्वतस् तत् सिद्धेः पृथङ् नोक्तम् । कृपणान् इति पाठे देवकीं वसुदेवं
तत्-सम्बन्धिनश् चेत्य् अर्थः । वृथेति तद्-वधे प्रयोजनाभावात्
॥१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मन्द ! हे अल्प-बुद्धे ! मया
हतया इति यद्य् अहं हताप्य् अभविष्यम् इत्य् अर्थः । यस् तवान्तं
करिष्यति स यत्र क्वचिन् निश्चित्य वक्तुम् अनर्हे देशे जात इत्य् अतो
मयाद्य त्वं न हन्यस इत्य् अर्थः । स तावत् कः ? इत्य् अपेक्षायाम्
आह---पूर्व-शत्रुः पूर्व-जन्मनि यस् त्वां हतवान् इत्य् अर्थः । कृपणां
देवकीं बन्धनादिना मा हिंसीः पति-सहिताम् एनां बन्धनान् मोचय
धनादिकं च प्रत्यर्पयेत्य् अर्थः । कृपणान् इति पाठे तद्-धर्मेणान्यान्
बालकान् तौ तत्-सम्बन्धिनश् चेत्य् अर्थः ॥१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मन्द ! हे अल्प-बुद्धे ! अन्तकृद्
इति नाशं करिष्यति यः स यत्र क्वचिद् देशे जातोऽतो मयाद्य न त्वं
हन्यस इति भावः । स तावत् कः ? इत्य् अपेक्षायाम् आह---पूर्व-शत्रुः
पूर्व-जन्मनि यस् त्वां हतवान् इत्य् अर्थः । कृपणां देवकीं मा हिंसीर्
बन्धनादिनास्या हिंसां मा कुरु । बन्धनान् मोचय धनादिकं च
तदीय;म् प्रत्यर्पयेत्य् अर्थः । श्री-देवक्या गर्भ-सम्बन्धेनैव
श्री-वसुदेवस्य बन्धनात् तस्या मोचनेन तस्यापि स्वतस् तत् सिद्धेः
पृथङ् नोक्तम् । कृपणान् इति पाठे देवकीं वसुदेवं तत्-सम्बन्धिनश्
चेत्य् अर्थः । वृथेति तद्-वधे प्रयोजनाभावात् ॥१२॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** हतया यद्य् अहं हताप्य्
अभविष्यम् इत्य् अर्थः ॥१२॥

मन्द ! हे अल्प-बुद्धे ! अन्तकृद् इति नाशं करिष्यति यः स यत्र क्वचिद्
देशे जातोऽतो मयाद्य न त्वं हन्यस इति भावः । स तावत् कः ? इत्य्
अपेक्षायाम् आह---पूर्व-शत्रुः पूर्व-जन्मनि यस् त्वां हतवान् इत्य् अर्थः
। कृपणां देवकीं मा हिंसीर् बन्धनादिनास्या हिंसां मा कुरु । बन्धनान्
मोचय धनादिकं च तदीय;म् प्रत्यर्पयेत्य् अर्थः । श्री-देवक्या
गर्भ-सम्बन्धेनैव श्री-वसुदेवस्य बन्धनात् तस्या मोचनेन तस्यापि
स्वतस् तत् सिद्धेः पृथङ् नोक्तम् । कृपणान् इति पाठे देवकीं वसुदेवं
तत्-सम्बन्धिनश् चेत्य् अर्थः । वृथेति तद्-वधे प्रयोजनाभावात्
॥१२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मया हतया** किम् इति यद्य्
अहंहताप्य् अभविष्यम् इत्य् अर्थः । यत्र क्वचित् वक्तुम् अनर्हे देश इत्य्
अर्थः । **कृपणां** देवकीं । **कृपणान्** इति पाठे अन्यान् शिशून्
॥१२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** किं मया हतयेति यद्य्
अहंहताप्य् स्यां तथापि ते मृत्युर् न निवर्तेतेति भावः । यत्र क्व वा
वक्तुम् अनर्हे तवाप्य् अगम्ये देशे इत्य् अर्थः । कृपणान् दीनान् बालान्
॥१२॥

**\॥।**

॥ १०.४.१३ ॥

**इति प्रभाष्य तं देवी माया भगवती भुवि ।**

**बहु-नाम-निकेतेषु बहु-नामा बभूव ह ॥**

**श्रीधर-स्वामी (भावार्थ-दीपिका) :** बहु-नाम-निकेटेषु
वाराणस्य्-आदि-स्थानेषु ॥१३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति एवं इति
हेतु-प्रकरण-प्रकाशादि-समाप्तिषु इति यादवोक्तेर् इति अत्र प्रकारे
॥१३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रभाष्यादिश्य ।
भगवती पूर्वोद्दिष्ट-श्री-भगवत्-प्रसादेन सर्वैश्वर्य-युक्ता सती ।
बहु-नामेति कस्मिंश्चित् स्थाने किम् अपि नामेत्य् एवं श्री-मथुरायाम्
अन्यत्रापि काशी-कामरूपादि-बहुल-स्थानेषु दुर्गा-कामाख्येनेत्य् आदिभिर्
बहुल-संज्ञाभिः पूज्याभूद् इत्य् अर्थः । ह हर्षे ॥१३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रभाष्य आदिश्य भगवती
पूर्वोद्दिष्ट-भगवत्-प्रसादेनाधिकैश्वर्य-युक्ता सती बहु-नामेति
नाना-नामसु निकेतेषु नाना-नामत्वेन पूज्याभूद् इत्य् अर्थः ॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रभाष्यादिश्य । भगवती
पूर्वोद्दिष्ट-श्री-भगवत्-प्रसादेन सर्वैश्वर्य-युक्ता सती ।
बहु-नामेति कस्मिंश्चित् स्थाने किम् अपि नामेत्य् एवं श्री-मथुरायाम्
अन्यत्रापि काशी-कामरूपादि-बहुल-स्थानेषु दुर्गा-कामाख्येनेत्य् आदिभिर्
बहुल-संज्ञाभिः पूज्याभूद् इत्य् अर्थः । ह हर्षे ॥१३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : बहु-नाम-निकेटेषु**
वाराणस्य्-आदि-स्थानेषु ॥१३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** बहु-नाम-निकेटेषु
वाराणस्य्-आदि-स्थानेषु ॥१३॥

---------------------------------------------------------------------------------------------------------------------

**जगदानन्दः :** योगमायाया नामानि आर्या-स्तवम् इति
हरिवंश-विष्णुपर्वणि तृतीये विष्णुनैवोक्तानि । कंसं प्रति
घोर-वाक्योच्चरणानन्तरं देव्या किम् अनुष्ठितम् ? तत् हरि-वंशे
(२.४.४५-४८), यथा---

> एवम् उक्त्वा वचो घोरं सा यथेष्टेन वर्त्मना ।
>
> खं सा देवालयं देवी स-गणा विचचार ह ॥
>
> सा कन्या ववृधे तत्र वृष्णि-सङ्घ-सुपूजिता ।
>
> पुत्रवत् पाल्यमाना सा वसुदेवाज्ञया तदा ॥
>
> विद्धि चैनाम् अथोत्पन्नाम् अंशाद् देवीं प्रजापतेः ।
>
> एकानंशां योग-कन्यां रक्षार्थं केशवस्य तु ॥
>
> तां वै सर्वे सुमनसः पूजयन्ति स्म यादवाः ।
>
> देववद् दिव्य-वपुषा कृष्णः संरक्षितो यया ॥

**\॥।**

॥ १०.४.१४ ॥

**तयाभिहितम् आकर्ण्य कंसः परम-विस्मितः ।**

**देवकीं वसुदेवं च विमुच्य प्रश्रितोऽब्रवीत् ॥**

**श्रीधर-स्वामी (भावार्थ-दीपिका) :** परम-विस्मितः कथं दैवी वाग्
अनृता जातेति ॥१४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** द्वैवी वाग् आकाश-वाणी-रूपा
॥१४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विस्मितः
कन्या-वैभव-रूपादिभिः, विमुच्य कारागारान् निःसार्य, वि-शब्देन
रक्षि-सङ्कोचाच् च । निगडान् मोचनम् अग्रे वक्ष्यति । देवक्याः प्राग्
विमोचनम्---भगिनीत्वात् तस्यास् तस्या दुःख-विशेषाद् वा । किं वा,
वसुदेव-प्रत्य् अर्थम् ॥१४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विमुच्य कारागारान् निःसार्य
विशब्देन रक्षि-सङ्कोच्याच् च निगडान् मोचनम् अग्रे वक्ष्यति देवक्याः प्राग्
विमोचनं स्त्रीणाम् एव तद् उक्तेः विशेषतो भगिनीत्वात् तस्या
दुःख-विशेषाच् च अन्यत् तैः यद् वा तया अभिहितम् आकर्ण्य तां तं च
विमुच्य नम्रः सन्न् अव्रवीत् कीदृशो भूत्वा कन्याया आकस्मिक-वैभवादि
तादृश-वाक्यैश् चात्यन्त-विस्मितोभूत्वेति ॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : परम-विस्मितः** कथं
मानुष्या देवक्या गर्भे दुर्गा देवी जाता कथं वा दैवी वाग् अनृताभूद् इति
॥१४.१६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.४.१५ ॥

**अहो भगिन्य् अहो भाम मया वां बत पाप्मना ।**

**पुरुषाद इवापत्यं बहवो हिंसिताः सुताः ॥**

**श्रीधर-स्वामी (भावार्थ-दीपिका) :** भाम हे भगनी-भर्तः ।
पुरुषादो राक्षसो यथा स्वापत्यम् एव हिनस्ति तद्वत् ॥१५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भामस्तु भगिनी-भर्ता
इत्य् अमरः ॥१५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो---द्वयम्
आर्ति-सम्बोधने, बत खेदे, पाम्पाना पापं पापानुबन्धि स्यात् इति
न्यायतः पूर्व-पापेन हेतुना पाप-स्वरूपेण मयेति वा ॥१५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो द्वयम् आर्ति-सम्बोधने
बत खेदे पुरुषादा हि पुरा स्वापत्यादा आसन् तत्रैकां राक्षसीं स्वापत्यम्
अदन्तीं दृष्ट्वा देव्या कृपयोक्तम् इतः प्रभृति-राक्षस-बालाः जन्मत एव
प्रवृद्धा भवन्त्विति ॥१५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी),** **बलदेव-विद्यभूषणः
(वैष्णवानन्दिनी):** *न व्याख्यातम्।*

**\॥।**

**॥ १०.४.१६ ॥**

**स त्व् अहं त्यक्त-कारुण्यस् त्यक्त-ज्ञाति-सुहृत् खलः ।**

**कान् लोकान् वै गमिष्यामि ब्रह्महेव मृतः श्वसन् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ब्रह्महा** ब्राह्मण-हन्ता ।
**मृतः श्वसन्** जीवन् मृतः ॥१६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : त्यक्त-कारुण्यो** बालानां
भागिनेयानां निर्दोषाणां बहूनां वृथा मारणाद् इति धर्मो नापेक्षित इत्य्
आह---**त्यक्ता ज्ञतयो** देवकादयः **सुहृदश्** च बन्धवो
भवद्-आदयो येन सः, अत एव **खलो** दुष्टः । **नु** वितर्के ।
**मृतः** सन् **कान् लोकान्** **गमिष्यामि**, तन् न जाने । यद् वा, न कान्
अपीत्य् अर्थः । नरक-भोगस्यापि नियत-कालतया मत्-पापस्य चानन्त्येन
शुद्ध्य्-अर्थ-पाप-भोग-योग्यस्य नरकस्याप्य् अभावाद् इत्थं
परम-शोकोक्तिः । ब्रह्महेत्य् अप्रायश्चित्तत्वं
प्राण-त्याग-पर्यन्त-प्रायश्चित्तत्वं वा सूचयति । हे **स्वसर्** ! इति
दैन्यात् । \"स्वसन्\" इति पाठे इह लोके\ऽपि जीवन्-मृत इत्य् अर्थः
॥१६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : त्यक्त-कारुण्यो** बालानां
भागिनेयानां निर्दोषाणां बहूनां वृथा मारणात् इति धर्मो नापेक्षित एव
लाकश् च नापेक्षित इत्य् आह\--**त्यक्ता ज्ञातयो** देवकादयः **सुहृदश्**
च बन्धवो भवद्-आदयो येन सः । अत एव खलः । **नु** वितर्के ।
कांल् लोकान् वै इति पाठे । **वै** निश्चये । **मृतः** सन् **कान् लोकान्
गामिष्यामि** व्यतिरेके । दृष्टान्तोऽयं **ब्रह्महा** यथा काश्चिल् लोकान् न
गच्छति तद्वच् च । कांल्-लोकान् गमिष्यामि न कान् अपि तस्य
प्रसिद्धर्महा-रौरवादिभिः प्रायश्चित्त-पर्याप्तिर् न तु ममेति मम त्व्
अन्यास् तेभ्योऽपि दुर्गतय इत्य् अर्थः । हे **स्वसर्** ! इति दैन्यात् ।
\"श्वसन्\" इति पाठे इह लोकेऽपि जीवन्-मृत इत्य् अर्थः ॥१६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी):** *न व्याख्यातम्।*

**\॥।**

**॥ १०.४.१७ ॥**

**दैवम् अप्य् अनृतं वक्ति न मर्त्या एव केवलम् ।**

**यद्-विश्रम्भाद् अहं पापः स्वसुर् निहतवाञ् छिशून् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : दैवं** देव-वचः । यद्
वा, देवानां हेतुः कारणं पर-ब्रह्म तन्-मूला देवताः सर्वाः इत्य् उक्तेः
। नभोर् लिङ्गम् अलिङ्गम् ईश्वरम् इत्य् उक्तेश् च । विस्मित
आह---शुद्ध-सत्त्व-स्वभावा देवा अपि तमो-धर्मम् अनृतं वदन्तीत्य्
आश्चर्यम् । **यद्-विस्रम्भात्** यद्-विश्वासात् ॥१७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** न केवलम् अत्र ममैव
दोषः, किन्तु देवानाम् अपीत्य् आशयेनाह---दैवम् इति देवता, न केवलं
मर्त्या एवानृतं वदन्तीति मर्त्येष्व् अनृतं प्रतिष्ठितम् इत्य्-आदि-वचनतस्
तेषु तत् सम्भवात्, पापः पाप-कृत् क्रूरो वा सन् ॥१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलम् अत्र ममैव दोषः
किन्तु मूलं देवानाम् एवेत्य् आह---**दैवम्** इति देवता सत्यम् एव देवा
अनृतं मनुष्याः इति श्रुति-विरोधो\ऽपि जात इत्य् अर्थः । एवेति लोकोक्त्या
नाधिकं पाप इति कथम् अन्यथा तद् विस्रम्भः ? स्याद् इति भावः
॥१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे **भाव** ! हे
भगिनीपते ! पुरुषादो राक्षसो यथा स्वापत्यं हिनस्ति तद्वत् ॥१७॥

**\॥।**

**॥ १०.४.१८ ॥**

**मा शोचतं महा-भागाव् आत्मजान् स्व-कृतं भुजः ।**

**जान्तवो न सदैकत्र दैवाधीनास् तदासते ॥**

**श्रीधर-स्वामी (भावार्थ-दीपिका) :** हे **महा-भागौ** ! **स्व-कृतं
भुजः** स्वारब्ध-कर्म-भोक्तॄन् **स्वात्मजान्** **मा शोचतम्** । किं च,
**जन्तवः** प्राणिनः **सदा नासते,** किन्त्व् अल्प-कालम् एव । तदाप्य्
एकत्र नासते किन्तु वियुज्यन्ते । यतो **दैवाधीनाः** ॥१८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृते\ऽप्य् अपराधे
महात्मानोऽपराधिनं नोपालभन्त इत्य् अभिप्रायेणाह-हे महा-भागाव् इति
। स्वकर्मभुजाम् अपि नैकत्र स्थितिर् इत्य् आह---किञ्चेति । दैवाधीना
दिष्टायत्ताः । दुर्गा-देव्येवाययोर् आत्मजाभूतिम् अन्यैः सुतैः
स्वकृतभुग्भिर् इति विमर्शेनापि मा शोचतम् इति भावः ॥१८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महा-भागौ हे
परम-विवेकिनौ जन्तवः सर्व एव जीवाः, न तु केचिद् इत्य् अर्थः ।
एकत्र एकस्मिन् स्थाने नासते, तत्रापि सह सम्भूय नासते, किन्तु पृथक्
स्व-स्व-कर्मार्जित-लोकादौ तिष्ठन्तीत्य् अर्थः । यद् वा, स-कृतं भुज
इति लोकान्तरे स्व-कर्म-भोगार्थं गमनान् मरणे वियुज्यन्ते एवेत्य्
उक्तम्, जीवने\ऽपि वियुज्यन्त इति ॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महा-भागौ, हे
परम-विवेकिनौ ! जन्तवः सर्व एव जीवाः न तु केचिद् इत्य् अर्थः ।
एकत्र एकस्मिन् स्थाने नासते तत्रापि सह सम्भूय परस्परम् आसज्य
नासते किन्तु पृथक्-पृथक् स्व-स्व-कर्मार्जित-लोकादौ तिष्ठन्तीत्य् अर्थः
॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** जन्तवः सदा नासते
तत्राप्येकस्मिन् स्थाने नासते सह संभूयापि नासत इत्य् अर्थः ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भुज** इति क्विबन्तं
स्व-कृतम् इति षष्ठ्य-भाव आर्षः **महा-भागाव्** इति दुर्गा-देव्य् एव
आवयोर् आत्मजा-भूत् किम् अन्यैः सतैः स्व-कृतभूग्भिर् इति विमर्शन
**माशोचतं** किं च विमर्शान्तरम् अप्य् आह, जन्तव इत्य्-आदि ॥१८॥

**\॥।**

॥ १०.४.१९ ॥

**भुवि भौमानि भूतानि यथा यान्त्य् अपयान्ति च ।**

**नायम् आत्मा तथैतेषु विपर्येति यथैव भूः ॥**

**श्रीधर-स्वामी (भावार्थ-दीपिका) :** सदा नासत इत्य् अनेन यद् उक्तं
जन्म-मरणादि तद् अपि देहानाम् एव नात्मन इत्य् आह---भुवीति । भूतानि
देहा एव यान्त्य् अपयान्ति च भवन्ति न भवन्ति चेत्य् अर्थः । यथा
भुवि भौमानि घटादीनि तद्वत् । एतेषु भूतेषु जन्मादिभिर्
विक्रियमाणेष्व् अयम् अपरोक्षतया प्रत्यभिज्ञायमानो न विपर्येति
विपर्ययं न प्राप्नोति । एक-रूप एव वर्तत इत्य् अर्थः । भौमेषु
विक्रियमाणेषु यथा भूस् तथेति । एवं विचार्यमाणे सति न
शोकाद्यवकाशः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दृष्टान्तादिनाह---भुवीति
। इत्य् अर्थ इति । न हि भूत-शब्देनाकाशादयोऽत्र ग्राह्यास् तेषाम्
आप्रलय-स्थितेर् इति भावः । भौमेषु भूविकारेषु । घट-शरावादिषु
विक्रियमाणेषूत्पन्न-विनष्टेषु यथाभूर् न विक्रियते यथेति ॥१९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र दृष्टान्तो यथा
भुवि भूतानि जातानि भौमानि रजांसि तृणादीनि वा वात-वशाद् आयान्त्य्
अपयान्ति च, न चैकत्र सदा सहासते, तद् वद् इत्य् अर्थः । ते च देहा
एव, नत्वात्मा, ब्रह्मांशत्वेन नित्यत्वाद् इत्य् आह---नायम् इति, एतेषु
देहेषु स्थितो\ऽप्य् आत्मा तथा देहवन् न विपर्येति, निज-स्वभावाद्
वैपरीत्यं न याति, किन्तु तिष्ठतीत्य् अर्थः । अतो नश्वराणाम् अवश्यं
वियोगापत्त्यानश्वरस्य च सदा सत्ता-सिद्ध्या शोकेनालम् इति भावः ।
अपयान्ति नश्यन्ति भुवि यानि तानि सर्वाण्य् एवेत्य् अर्थः । यद् वा, भुवि
वर्तमानानीति भौमानां जन्म-नाशयोः सर्व-प्रत्यक्षतोक्ता एवं
दार्ष्टान्तिके\ऽपि ज्ञेयम्, न विपर्येति जन्मादि-विक्रियां नाप्नोति ॥१९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अपायान्ति नश्यन्ति भुवीति
तत्र यानि सर्वाण्य् एवेत्य् अर्थः । यद् वा, भुवि वर्तमानानीति भौमानां
जन्म-नाशयोः सर्व-प्रत्यक्षतोक्ता एवं दार्ष्टान्तिके\ऽपि ज्ञेयं न
विपर्येति जन्मादि-विक्रियां नाप्नोति अत्र श्री-वैष्णव-मते भुव
आश्रयत्वांश एव दृष्टान्तत्वं न कारणत्वांशेपीति ज्ञेयम् ईश्वरेऽपि
मात्सर्येण कंसादीनां त्वद्वैतवादाश्रयत्वाद् अंश इति वा तत्रैव
जीवात्मनो व्यापकत्वांशे वा तदा च आयान्तीत्य् आदिकं यथा धात्वर्थम् एव
विपर्येति भ्रमतीत्य् अर्थः ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भूवीति दृश्यमानानीत्य् अर्थः ।
जीवात्मन आश्रय एव भुवो दृष्टान्तम् ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मानात्म-विवेकेनापि मा
शोचतम् इत्य् आह---**भूवि** भूमौ आश्रितानि **भौमानि** घटादीनि
**आयान्ति** जायन्ते **अपयान्ति** नश्यन्ति च यथा तथैव भूतानि देहा
एव जायन्ते नश्यन्ति च तथैव तेषु भूतेषु देहुषु विपरियत्सु जन्माद्य्
अनेक-विकारं प्राप्नुवत्स्वपि अयम् अपरोक्षतया ज्ञायमान आत्मा न
**विपर्येति** जन्मादि-विकार-रूपं विपर्ययं नाप्नोति एक-रूपम् एव
वर्तत इत्य् अर्थः यथैव **भूर्** न विपर्येति भौमेषु घटादिष्व्
अनेक-विपर्ययं प्राप्नुवत् स्वपीत्य् अर्थः ॥१९॥

**\॥।**

॥ १०.४.२० ॥

**यथानेवं-विदो भेदो यत आत्म-विपर्ययः ।**

**देह-योग-वियोगौ च संसृतिर् न निवर्तते ॥**

**श्रीधर-स्वामी (भावार्थ-दीपिका) :** अज्ञानतस् तु न निवर्तत इत्य्
आह---यथेति । यथा यथावत् अनेवं-विद एवम् अजानत आत्म-विपर्ययो
देहात्म-बुद्धिर् भवति यतो विपर्ययाद् भेदो भवति । देहाहङ्कारेण
ह्य् आत्मनि परिच्छिन्ने सतीदं कारास्पदं भिन्नं भवति यतो भेदात्
पुत्रादि-देहैर् योगो वियोगश् च ततः संसृतिः सुख-दुःखे इति यावद्
अज्ञानं न निवर्तते इत्य् अर्थः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यावद् अज्ञानं यावत्
काल-पर्यन्तम् अज्ञानं तिष्ठति तावत् संसृतिर् न निवर्तत इत्य्
अर्थस्येत्य् उक्ते-देहैर् एव पुत्रादिभिर् योगः । सुख-कारणं वियोगे
दुःख-कारणम् इयम् एव संसृतिर् इति भावः ॥२०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं देहानाम् एव
जन्मादि-विकारः, न त्वात्मन इत्य् एतद् विदां सामान्यापेक्षया
बहु-वचन-पाठ एव सर्व-सम्मतः । नन्व् ईदृश-ज्ञानवताम् अपि शोको
नाम दृश्यते ? सत्यम्, ज्ञान-निष्ठा-राहित्याद् इत्य् आह---यथेति यथावत्
सम्यक् निष्ठया, एवम् उक्त-प्रकारं तत्त्वम् अजानताम् एव भेदो\ऽयम् अहं
मत् पुत्रो\ऽयम् इत्य्-आदि-लक्षणो भवति, यतो भेदाद्-विपर्ययो\ऽहं
भोक्ताहं कर्ता, सुखी दुःखी चेत्य् आदि-लक्षणम् आत्म-तत्त्व-वैपरीत्यं
भवति, ततश् च पुत्रादि --देहैर् योगो वियोगश् चेत्य् अर्थः । मम
पुत्रो\ऽयं जातो\ऽयं च मृत इत्य्-आदि-बुद्धिर् भवतीत्य् अर्थः ।
अमूर्तस्यात्मनो योग-वियोगासम्भवाद् देश-शब्द-प्रयोगः ततश् च
शोक-दुःख-लक्षणा संसृतिर् नैव निवर्तते ॥२०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आत्मन एवं देहाद्
वैलक्षण्यम् अजानतां देह-योग-वियोगो\ऽपि इति पाठो बहुत्र स च
सर्वो\ऽपि द्वन्द्वो विभासायैकवद् भवतीति न्यायेन
ऊकालोज्झस्वदीर्घप्लुतः \[१.२.२७\] इतिवत् अद्वैत-मते
पूर्वोक्त-प्रकारेणात्म-ज्ञानान्यथात्वं ततो भेद-कल्पनं
ततोभिन्नेऽध्यासः ततो देह-योग-वियोगौ ततः संसृतिश् च न निवर्तत
इति च स्यात् अनेकविदाम् इति बहु-वचन-पाठ एव सर्व-सम्मतः अत्र
टीकायाम् इति एतत् पूर्वोक्तं सर्वं यावद् अज्ञानं तावन् न निवर्तत इति
व्याख्येयम् ॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न तु कारणत्वे ऽपि यथा येन
हेतुना एवमात्मतत्त्वमजानता भेदस्तस्मादन्यत्र तदुपाधौ
दृष्टिर्भवति यतो हेतोस्तत्रैवात्मभावना भवतीत्यादि यत इति
यतश्चेत्य् अर्थः ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनेवंविद** एवम्
आत्म-तत्त्वम् अजानतः शरीरम् आत्मत्वेन जानत इत्य् अर्थः । यथा
यथावद् एव प्रथमं **भेदो** भवति पृथक् शरीराण्य् एव पृथक्
पृथग् आत्मान इति भेद-ज्ञानं भवतीत्य् अर्थः । यतो भेदाद् एव
आत्मनो **विपर्ययः** जन्मादि-विकार-रूप-विपर्य-प्राप्तिः
देह-जन्म-मरणाभ्याम् एवात्मा जातो मृत इति ज्ञानं भवतीत्य् अर्थः ।
ततश् च **देहैर्** एव पुत्रादिभिर् **योगः** सुख-कारणं **वियोगो**
दुःख-कारणं चेयम् एव **संसृतिः** ॥२०॥

**\॥।**

॥ १०.४.२१ ॥

**तस्माद् भद्रे स्व-तनयान् मया व्यापादितान् अपि ।**

**मानुशोच यतः सर्वः स्व-कृतं विन्दतेऽवशः ॥**

**श्रीधर-स्वामी (भावार्थ-दीपिका) :** एवम् उक्त-प्रकारेण नैते तव
तनया अहं तु तावन् न घटितवांस् तथाऽप्य् अज्ञान-दृष्ट्या स्व-तनयान्
मया व्यापादितान् अपि मानुषोचेति सान्त्वयति, तस्माद् इति । अज्ञानाश्रयम्
एव कर्म-वादम् आह---यत इति ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्त-प्रकारेण
देहादिव्यतिरिक्तात्म-ज्ञानेन । एते ये मृता यद्य् अपि ते तनया न तथाप्य्
अज्ञान-दृष्ट्या देहादि-स्व् आत्म-बुद्ध्या व्यापादितान् मारितान् । सान्त्वयति
साम्ना बोधयति । यत इति हेतौ सर्वः प्राणि-मात्रम् । यद् वा सर्वः
शर्वः शिवः स्थाणुः इति सर्व-पदस्य
शिवपर्यायत्वेपीन्द्रादि-देवपरत्वम् एवोपलक्षणत्वेन ज्ञेयम् ।
श्री-शिवस्य परमेश्वरतया कर्मान् अधीनत्वात् तत्परत्वेन नेयम् ।
अवशः कर्मवशः हरिववशो वा स्वकृतं भुङ्केऽन्येषां तु का कथेति
भावः ॥२१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भद्रे ! हे
सुबुद्धि-मतीति शोकाधिक्येन तान् विशेषतः सम्बोधयति । विन्दते
भुङ्के । अवशो\ऽनिच्छन्न् इत्य् अर्थः, कर्माधीनत्वात् । ननु
वसुदेवस्येदृग् ज्ञानम् अस्त्य् एव, तच् च त्वया पूर्वं ज्ञायत एव ।
स्त्रियाश् च मम तादृशं कथं सम्भवेद् इति चेत् तथापि सर्वेषाम् एव
साक्षात् कर्माधीनतानुभवात् तन् न्यायेनापि शोकं त्यजेत्य् आह---तस्माद् इति
। यद् वा, नन्वावयोर् एतज्-ज्ञानम् अस्त्य् एवेत्य् अनुतापो न कार्य एव, किन्तु
बालानां तेषां जात-मात्राणाम् एव मरणात् किञ्चित् सत् कर्माद्य् अनुत्पत्त्या का
गतिः स्याद् इति तान् प्रति शोचामि ? तत्राह---तस्माद् इति । तेषाम् इह
स्व-कर्मवशेन बाल्ये मरण-पुत्रायाम् अपि त्वयि स्व-कर्मानु-रूपं फल
भावि, तत्र तव शोकेन किं स्याद् इति भावः । मयापि
निज-पूर्व-दुष्कृत-जनितस्यास्य पापस्य फलम् अचिराद् भोक्तव्यम् एवेति
निश्चिन्ता भवेति भावि-दैव-सूचनम् ॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भद्रे, हे सद्-बुद्धिमतीति
ताम् अधिक-शोकां विशेषतः सम्बोधयति, यतश् च विन्दते भुङ्क्ते अवशः
अनिच्छन्नपीत्य् अर्थः ॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तनयान्** देहानाम्
अनात्मत्वात् तनय-बुद्ध्या तान् बहिर् दृष्ट्या **मया** हतान् अपि मानुशोचेत्य्
अर्थः । मया पञ्च-भूतात्मका देहा एव हता इत्य् अतो मय्य् अपि
दोष-दृष्टिर् न कार्येति भावः । ममैवमात्मतत्त्व-ज्ञानं नास्तीति चेत्
तद् अपि मानुशोशोचेत्य् आह---यत इत्य्-आदि, अज्ञानाश्रये कर्मवादे\ऽप्य् एवं
विचारेण नशोकावकाश इति भावः ॥२१॥

**\॥।**

॥ १०.४.२२ ॥

**यावद् धतोऽस्मि हन्तास्मीत्य् आत्मानं मन्यतेऽस्व-दृक् ।**

**तावत् तद्-अभिमान्य् अज्ञो बाध्य-बाधकताम् इयात् ॥**

**श्रीधर-स्वामी (भावार्थ-दीपिका) :** कथं तर्हि ब्राह्मणादि-हन्तुस्
तद् वध्यस्य चअ प्रायश्चित्त-श्रवणम्, अज्ञान-मूलम् एवेत्य् आह---यावद्
इति । अस्वदृक् देहाभिमानी । तावत् तद् अभिमानी तस्य देहस्य हननम्
आत्मन्य् अभिमन्यमान इत्य् अर्थः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यदि देहादाव् आत्म-बुद्धिर्
विपर्यय-ज्ञानम् अस्ति तर्हि ब्राह्मणादि-देह-हन्तुर्
द्वादशब्दादि-प्रायश्चित्त-श्रवणम् अनर्थकं स्याद् इत्य् आशङ्कते कथम्
इति । तद् बधस्य ब्राह्मणादि-वधस्य । इत्य् अर्थ इति । अज्ञत्वात्
सविपर्यय-ज्ञानवशेन बाध्य-बाधकतां नाश्यनाशकतां यातीति भावः
॥२२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्व् एवं जानन्न् अपि त्वं
किम् इति मरणाद् विभेषि ? किं वा तान् हतवान् असि स्वानुभवाभावाद् इत्य्
आह---यावद् इति । स्वदृक् शास्त्र-दृष्ट्यात्मतत्त्वज्ञो हत-प्रायो\ऽस्मि,अत
एव तान् हनिष्यामि इत्य् एवम् अभिमानं कुरुते, यतो\ऽज्ञो
जान-निष्ठा-रहितस् तत्त्व-ज्ञान-हीनो वा, अयं सर्वत्रैव हेतुः, अन्यत्
सर्वं तैर् व्याख्यातम् ॥२२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अज्ञः तत्त्वज्ञान-हीनः अयं
सर्वत्रैव हेतुः अन्यत् तैः । यद् वा ननु, एवं जानन्न् अपि त्वं किम्
इति मरणाद् विभेषि ? किं वा तान् हतवान् असि ? स्वानुभवाभावाद् इत्य्
आह---यावद् इति । स्वदृक् शास्त्र-दृष्ट्या आत्मतत्त्वज्ञोऽपि हत-प्रायोऽस्मि
अत एव तान् हनिष्यामीत्य् एवम् अभिमानं कुरुते यतो अज्ञः
स्वानुभव-रहितः ॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कथं तर्हि तव मोहः ?
तत्राह---यावद् इति । तर्हि नास्माकं कथं भवेत् ? ॥२२॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मम तु त्वत्
पुत्र-हन्तृत्वम् एव तावन् नास्ति ज्ञानित्वादित्य् आह---यावद् इति ।
**अस्वदृक्** न स्वमात्मानं पश्यति किन्तु देहम् एव पश्यत्यतो**\ऽज्ञः**
तेन मम देहाभिमानाभावात् हत्वापि स इमान् लोकान् न हन्ति न निबध्यते
इति वचनान् न त्वत् पुत्र-हन्तृत्वं नापि बन्ध इति भावः ॥२२॥

**\॥।**

॥ १०.४.२३ ॥

**क्षमध्वं मम दौरात्म्यं साधवो दीन-वत्सलाः ।**

**इत्य् उक्त्वाश्रु-मुखः पादौ श्यालः स्वस्रोर् अथाग्रहीत् ॥**

**श्रीधर-स्वामी (भावार्थ-दीपिका) :** श्यालः कंसाः । स्वस्रोर् इति
स्वसृ-शब्देन द्वि-वचनानुपपत्त्या मिथुन-गण-द्वारा मिथुनि-लक्षणया
स्वसृ-तत्-पत्योर् अभिधानं लिङ्ग-समवाय-न्यायेन "प्राण-भृत
उपदाधाति" इति-वत् देवकी-वसुदेवयोः प्रत्य् एकं पादम् अग्रहीद् इत्य्
अर्थः । श्याल-शब्देन वा कथञ्चिद् वसुदेवाबिधानम् ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मयि पुत्र-हन्तृत्वम्
आर्प्याधिना रोदिषि चेत् तर्हि सत्यम् अहं दुष्ट एव बुद्धि-पूर्वकं, पापम्
अकरवम् एव तत्रापि निष्कृतिर् युष्मत् कृपयैवेत्य् आह---क्षमध्वम् इति ।
स्वसृ-शब्देन स्वसृतत्-पत्योर् भगिनीभामयोर् अभिधानं कथनं
द्विवचनानुपपत्त्या एकत्र द्विवचन-प्रयोगायोग्यतया मिथुन-गुणं
द्वऋआ द्वित्व-सङ्ख्यां द्वारीकृत्य मिथुने द्वये लक्षणया वृत्त्या
लिङ्गसमवायेन लिङ्ग-समवायात् इति जैनिमि-सूत्रेण प्राणभृत
उपदधातीतिवद् इति दृष्टान्तः । लिङ्गं वाच्योर्थस् तस्य समवायः
समुदाये प्रवेशस् तेन । यथा छत्रिणो यान्तीति एकस्मिन्न् अपि समुदाये
छत्रिणि सति सर्वेषु यथा छत्रि-पदं प्रयुज्यते तद् वद् एकस्याम् एव
स्वसृ-पद-वाच्यायाम् अत्र सत्याम् अपि द्वयोस् तत्-प्रयोग इति ।
एवक-स्वसृश-शब्देन स्वसृपतिर् लक्ष्यते इत्य् एकः स्वसृ-शब्दो
लक्षकोऽन्यो वाचकस् तयोर् एकशेषात् वसुदेव-देवक्योः प्रत्येकं
पादावग्रहीद् इत्य् अर्थः । प्राणभृत इत्य् अस्य विवरणम्
आह---प्रान्तर-सम्मत्या ।

> सृष्टिवत् प्राणभृत् तत्र सादृश्यं लिङ्गभूमत ।
>
> अत्रैकमन्त्रगो लिङ्ग-समवायो विशिष्यत ॥

इति \[१\] प्राण-भृते उपदधातीत्य् अत्रापि सृष्टि-न्यायेन
सृष्टि-प्रतिपादक-सूत्रेण मन्त्र-विधिर् इति पूर्वः पक्षः ।
लिङ्ग-प्रकरण-प्राप्त-मन्त्रानुवादेनेष्टकोपधानविधिः एतस्यैव प्राणान्
दधातीत्य् अस्य वक्ष्यमाणार्थवादस्योपपत्तये प्राणभृच् छब्देन
मन्त्रानुवादः । पूर्वत्र सृष्टि-न्याये द्वितीयादि-मन्त्रेषु सृष्टि-लिङ्गानां
बाहुल्यम् अस्ति इह तु प्रथमं मन्त्रम् एव प्राणभृल् लिङ्गमाम्नायते अयं
पुरोभुवस् तस्य प्राणो भौवायन इत्य् एकस्यैव मन्त्रस्य
प्राणभृत्त्वे\ऽपि छत्रिणो यान्तीतिवत् तत्-सहचरिताः सर्वे मन्त्रा
प्राण-भृच्-छब्देनोच्यन्ते तद्वद् अत्रापीति ध्येयम् । तद्
एवाह-देवकीत्यादि । इत्य् अर्थ इति । न द्वयोर् एकैकं पादं गृहीत्वा
द्वौ पादावग्राहीद् इति वाच्यम् । कथञ्चित् कयापि रीत्या श्यालस्वस्त्रोरित्य्
एकं पदं कृत्वा । लोके हि भाम-समीपे पृष्टः श्ल्यालोऽयं ते क इति
श्यालोऽयं ममेत्य् उत्तरं ददातीति लोकरीत्या वसुदेव एव ल्यालप-पदेन
गृह्य इत्य् अर्थाश्रयणेन्यायाश्रयणश्रमो नास्तीत्य् अर्थः ॥२३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्व् अस्माकम् अपि
ज्ञान-निष्ठा नास्तीति चेत् तथापि मद् अपराधः क्षन्तव्य इत्य्
आह---क्षमध्वम् इति । बहुत्वं देवक्याद्य् अपेक्षया, यतः साधवो
बन्धुषु दृष्टेष्व् अपि वत्सला भवन्ति । दीनेति पाठे क्षमार्थम्
आत्म-दैन्यं सूचयति । अथानन्तरं सद्यो वदन्न् एवाग्रहीद् इत्य् अर्थः
। अन्यत् तैः ॥२३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, अस्माकम् अपि स्वानुभवो
नास्तीति चेत् तथापि मद् अपराधः क्षन्तव्य इत्य् आह---क्षमध्वम् इति ।
बहुत्वं देवकाद्य् अपेक्षया यतो यूयं साधवो बन्धु-वत्सलाश् च दीनेति
पाठे क्षमार्थमात्मदैन्यं सूचयति साधवो दीन-वत्सला भवन्तीत्य्
अर्थः । अथ अनन्तरं सद्यः वदन्न् एवाग्रहीत् इत्य् अर्थः । अन्यत्
तैः तत्र मिथुन-गणनो माता-पितृ-प्रभृतिकः प्राणाभृच् छब्देन
तन्मन्त्र-संस्कृतेष्टकोच्यते बहुत्वानुपपत्या च तद् गणपातिन्योऽपि
गृह्यन्त इति वा शरि \[८.३.३६\] इत्य् अस्य सकारपक्षम् आश्रित्याजहल्
लक्षणया व्याख्यातम् अनचि च \[८.४.४७\] इत्य् अस्य द्वित्व-पक्षम् आश्रित्य
जहल् लक्षणया व्याचष्टे---स्यालेति । एवम् अध्यात्म-ज्ञानादिकम् अपि
श्री-भगवद् विमुखानां प्रत्युत क्ररतापोषायैव भवतीति
प्रकरण-तात्पर्यम् ॥२३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्राह, क्षमध्वम् इति ।
बन्धुवत्सलाः तेषामपराधग्राहका इत्य् अर्थः । दीनेति पाठः सुगमः
।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अपि मयि
पुत्र-हन्तृत्वम् आरोप्याधिकं चेद् रोदिषि तर्हि सत्यम् अहं दुष्ट एव
बुद्धि-पुर्वकं पापम् अकरम् एव तत्र निष्कृतिर् युष्मत्-कृपैवेत्य्
आह---क्षमध्वम् इति । **श्यालः** कंस **स्वस्रोर्** इति
द्वि-वचनानुपपत्या स्वसृ-शब्देन स्वसृ-पतिर् लक्ष्यते इत्य् एकः
स्वसृ-शब्दो लक्षकः अन्योन्य-वाचकः तयोर् एक-शेषात् स्वस्रोर्
वसुदेव-देवक्योः **पादौ** प्रत्येकं पादम् अग्रहीद् इत्य् अर्थः
॥२३॥

**\॥।**

॥ १०.४.२४ ॥

**मोचयामास निगडाद् विश्रब्धः कन्यका-गिरा ।**

**देवकीं वसुदेवं च दर्शयन्न् आत्म-सौहृदम् ॥**

**श्रीधर-स्वामी (भावार्थ-दीपिका) :** आत्म-सौहृदं प्रिय-वादादिना
दर्शयन् ॥२४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निगडाद्
बन्धन-शृङ्खलातः ॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** निगडा-लौह-शृङ्खलात् ।
तद् आतं कर्तयाम् आसेत्य् अर्थः । आत्मनः सौहृदं हृदया-कौटिल्यं
दर्शयन् निगडान् मोक्षणेन वाक्य-संवादि-व्यवहारात् । यद् वा,
बन्धुत्वम् अभिव्यञ्जयन् इति गृहीतं तदीयं द्रव्यम् अन्यच् च
परितोषार्थं किञ्चिद् ददावित्य् अर्थः ॥२४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** निगडात् लोह-शृङ्खलात् तदा
तं कर्तयामासेत्य् अर्थः ॥२४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** निगडात् लौहशृङ्खलतः तं
कर्त्तयित्वापीत्य् अर्थः । पूर्वं बन्धनागारान् मोचनं ज्ञेयम् ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : निगडात्** लोह-शृङ्खलात्
॥२४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.४.२५ ॥

**भ्रातुः समनुतप्तस्य क्षान्त-रोषा च देवकी ।**

**व्यसृजद् वसुदेवश् च प्रहस्य तम् उवाच ह ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समनुतप्तस्याहो मया
वृथैव भागिनेया हताः केवलं पापमेवोपार्जितम् इत्य् एवं पश्चातापं
कृतवतः कंसस्य सतः क्षाण्तो रोषो यस्यां सा तं
व्यसृज-द्विसर्जयामास क्षान्ता रोसां च देवकी इति पाठस्तु
विजयध्वज-संमतस्स च सुगम एव ॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भ्रातुस् तत्र च सम्यग्
अनुतप्तस्यातएव क्षान्त्वा तं प्रति क्षमां कृत्वा, किवा अपराधं कृत्वा ।
किं वा, अपराधं क्षान्त्वा रोषम्, च-काराच्छोकं च तत्याज । च तु
--वसुदेवस् तु, **ह** स्फुटम् उवाच । प्रहस्येति तस्यापि तादृशोक्तेः ।
किं वा, तद् वचन-सिद्धये निज-चित्त-प्रसाद-बोधनार्थम् ॥२५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भ्रातुः तत्र च सम्यग्
अनुतप्तस्य क्षान्त्वा दौरात्म्यं सोडा रोषं चकाराच्छोकं च तत्याज
वसुदेवस् तु ह स्फुटम् उवाच प्रहस्येति । तस्यापि तादृशोक्तेः
॥२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** क्षान्त्वा क्षमाम् अवलम्ब्य
॥२५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भ्रातुर्** अपराधं क्षन्त्वा
**रोषं** शोकं च ॥२५॥

**\॥।**

॥ १०.४.२६ ॥

**एवम् एतन् महा-भाग यथा वदसि देहिनाम् ।**

**अज्ञान-प्रभवाहं-धीः स्व-परेति भिदा यतः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे महाराजेति
शास्त्र-ज्ञानं त्वयि घटेतैवेति भावः । पक्षेन राजत इत्य् अराजा
महाश्चासावराजश् चेति । हे अत्यन्त-शोभमान मृत्युसान्निध्याद् इति भावः
। महाभागेति पाठे परम-दुर्भगेत्य् अर्थः । एतत् त्वद् उक्तम् ।
भुवि भौमानि भूतानि इत्य्-आदि-रूपम् । एवम् इत्थम् एव न्यान्यथेत्य्
अर्थः । यतः ययाहन्धिया ॥२६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे महाराज इति
शास्त्रार्थ-ज्ञानं त्वयि घटेतैवेति भावः । महा-भागेति पाठेऽपि
तथैवार्थः । इदम् अपि पूर्ववद् एव---देहिनाम् अहंधीरहं भोक्ता
कर्त्रेत्य् आदिमतिर् अज्ञान-प्रभवा, स्वः पर इतीति वक्तव्ये
स्व-परेतीत्यार्षम्, यतोऽहंधियः ॥२६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् एतद् इति मयेदं पूर्वम्
एवोक्तं भवतैव न मन्यत इति भावः । हे महाराजेति शास्त्र-ज्ञानं
त्वयि घटेतैवेति व्यञ्जितं महा-भागेति पाठे तथैवार्थः । पक्षे
न राजत इत्य् अराजः हे मह्-आराज ! हे अत्यन्ताशोभमान !
अमङ्गल-सान्निध्याद् इति भावः । तथा मभान् अभागः अभाग्यं यस्य हे
परम-दुर्भग ! इति देहिनाम् अहन्धीः तत्राहं भोक्ता कर्तेत्य् आदिमतिर्
अज्ञान-प्रभवा यतः अहन्धियः ॥२६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यतो\ऽहन्धिय एव हेतोर्
अयं **स्वः** अयं **पर इति भिदा** सह सुपा \[२.१.४\] इति समासः
॥२६॥

**\॥।**

॥ १०.४.२७ ॥

**शोक-हर्ष-भय-द्वेष-लोभ-मोह-मदान्विताः ।**

**मिथो घ्नन्तं न पश्यन्ति भावैर् भावं पृथग्-दृशः ॥**

**श्रीधर-स्वामी (भावार्थ-दीपिका) :** स्व-पर-भेद-दर्शने किं
भवति तद् आह---शोक-हर्षेति । भावैर् एव निमित्त-भूतैर् मिथो
भावान् घ्नन्तं भावम् ईश्वरम् । पृथग् दृशस्ते न पश्यन्ति किन्त्व् अहम्
एव हन्ता हतश् चेति मन्यन्त इत्य् अर्थः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् आह---यद्वति
तद्-ब्रूते भावैर् एव नृपरोगव्याग्रादि-रूपैर् भावान् मनुष्य-गवादिकान्
। भावः सत्तात्म-जन्मसु इति कोशाद् भाव ईश्वरः । इत्य् अर्थ इति ।
ईशकृतं स्वस्मिन्न् आरोपयन्तीति भावः । हन्तुं साक्षाद् अवतीर्णम् अपि तं
त्वद् विधा न पश्यन्तीति श्लेषार्थः ॥२७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भावैर् भूतैः, पृथग्
दृशो भेद-दृष्टयः, शोकादीनाम् ईश्वरादर्शने यथोत्तरं शैष्ठ्यम्,
तत्रानुताप-लक्षणाच्छोकाद् विषय-भोग-लक्षणस्य सुखस्य श्रैष्ठ्यम्,
दुःखेन कदाचिद् ईश्वर-ज्ञान-सम्भावाद् धर्षाद् अपि मरण-भयस्य
शैष्ठ्यम्, भयेन चित्त-व्याकुलताधिक्यात् । अन्यत् स्पष्टम् । मिथो
घ्नन्तम् इति यादवैर् जरासन्धाबलानि पाण्डवादिभिश् च दुर्योधनादीन्
हन्तुं साक्षाद् अवतीर्णम् अपि भगवन्तं तद्-विमुखा न पश्यन्तीति
श्लेषार्थः ॥२७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भावैर् भूतैः पृथग् दृशः
बहिर् दृष्टयः अन्यत् तैः तत्र वस्तुत ईश्वर एव हन्ता न देहो नात्मा
व हतश् च देह एव नात्मेत्य् अर्थः । मिथो निमित्तभूतैर् इति योज्यं
मिथोघ्नन्तम् इति त्वद्-विधान् हन्तुं साक्षाद् अवतीर्णम् अपि तं त्वद्-विधा
न पश्यन्तीति श्लेषार्थश् च ॥२७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** भावैर् भूतैर् मिथो
निमित्त-भूतैः पृथग्-दृशो बहिर् दृष्टयः ॥२७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मिथः** परस्परं
**भावैर्** नृप-व्याघ्र-रोगादिभिर् **भावं** मनुष्य-गवादिकं
घ्नन्तम् ईश्वरम् इति शेषः । **पृथग्-दृशो** बहिः-दृष्टयः ॥२७॥

**\॥।**

॥ १०.४.२८ ॥

श्री-शुक उवाच---

**कंस एवं प्रसन्नाभ्यां विशुद्धं प्रतिभाषितः ।**

**देवकी-वसुदेवाभ्याम् अनुज्ञातोऽविशद् गृहम् ॥**

**श्रीधर-स्वामी (भावार्थ-दीपिका) :** विशुद्धं यथा भवति ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुज्ञातो विसृष्टः
॥२८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं तद्
वाक्यानुमोदनेन[^२९] स्वचिद्धान्त-निरूपणेन च विश्रव्धं कंसस्य
विश्वास-जनकं यथा स्यात्, तथा । \"विशुद्धम्\" इति पाठे अकपटं
यथा स्यात्-तथा प्रतिभाषितोऽनुज्ञातश् च सन् । कंसस्य तादृश-ज्ञानं
च पूर्वोक्त-श्री-वसुदेवोपदेशेन, तत्र च मररण-भयाद्
अविरत-श्री-भगवत्-समरण-स्वभावाद् एवोत्पन्नम् इति ज्ञेयम् । एवं
दैव्यानां अपि कर्मवश्यत्वात्मतत्त्वयोर् ज्ञानं स्याद् एव, न तु कदाचिद्
अपि भक्तिर् इति तस्य ज्ञानस्य तुच्छत्वम् अपि सूचितम् ॥२८॥

[^२९]: मद् वाक्यानुमोदनेन


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तद् वाक्यानुमोदनेन
स्व-सिद्धान्त-निरूपणेन च विस्रब्धं कंसस्य विश्वास-जनकं यथा
स्यात् । \"विशुद्धम्\" इति पाठे अकपटं यथा स्यात् तथा प्रतिभाषितः
अनुज्ञातश् च सन् ॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : विशुद्धम्** अकपटं यथा
स्यात् विस्रब्धम् इति पाठे सविश्वासम् ॥२८.२९॥

**\॥।**

॥ १०.४.२९ ॥

**तस्यां रात्र्यां व्यतीतायां कंस आहूय मन्त्रिणः ।**

**तेभ्य आचष्ट तत् सर्वं यद् उक्तं योग-निद्रया ॥**

**श्रीधर-स्वामी (भावार्थ-दीपिका) :** नाति-कोविदा दृष्ट-मात्र-मतयो
न दीर्घ-दर्शनाः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेभ्यो मन्त्रिभ्यः । यद्
उक्तम् । किं मया-हतया \[भ।पु १०.३\] इति आदि ॥२९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्-तज्-ज्ञानम् अपि[^३०]
दुष्टानां तेषां हृदि सुस्थिरं न स्याद् इति दर्शयन् कंसस्य
स्वोक्त-ज्ञान-विरुद्ध-व्यवहारम् आह---तस्याम् इत्य्-आदिना यावत् समाप्ति ।
मन्त्रिणः प्रलम्ब-केशि-चाणुरादीन् ॥२९॥

[^३०]: तजु ज्ञानम् अपि


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तज् ज्ञानम् अपि भगवद्
विमुखानां तेषां हृदि सुस्थिरं न स्याद् इति दर्शयन् कंसस्य
स्वोक्त-ज्ञान-विरुद्ध-व्यवहारम् आह, तस्याम् इत्य्-आदिना, यावत् समाप्ति ।
मन्त्रिणः प्रलम्ब-केशि-चाणूरादीन् ॥२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

॥ १०.४.३० ॥

**आकर्ण्य भर्तुर् गदितं तम् ऊचुर् देव-शत्रवः ।**

**देवान् प्रति कृतामर्षा दैतेया नातिकोविदाः ॥**

**श्रीधर-स्वामी (भावार्थ-दीपिका) :** नातिकोविदा दृष्ट-मात्र-मतयो,
न दीर्घ-दर्शनाः ॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दृष्ट-मात्रमतयो
धर्माधर्म-विचार-हीनाः ॥३०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वभावत एव देवानां
शत्रवः पुनः कृत-क्रोधाः सन्तः ॥३०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वभावत एव देवानां
शत्रवः पुनः कृतामर्षाः सन्तः ॥३०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नातिकोविदाः** न कोविदा इत्य्
अर्थः । अतीत्यनधिकारार्थम् ॥३०॥

**\॥।**

॥ १०.४.३१ ॥

**एवं चेत् तर्हि भोजेन्द्र पुर-ग्राम-व्रजादिषु ।**

**अनिर्दशान् निर्दशांश् च हनिष्यामोऽद्य वै शिशून् ॥**

**श्रीधर-स्वामी (भावार्थ-दीपिका) :** न निर्गतानि दश दिनानि येषां
तानन्यांश् च ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** राजेन्द्रेति ।
इन्द्र-तुल्यस्य सर्वे राजानोऽर्चका एव न को\ऽप्य् उद्यतो भविष्यति ।
भोजेन्द्र इति पाठे । यादवाः सर्वे त्वत्तो भीता एव तेष्व् अपि न को\ऽपि
वारयितुं समर्थ इति भावः । आदि-पदेन खेट-खर्वतादयो ज्ञेयाः
॥३१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे राजेन्द्रेति त्वया
निर्जिताः सर्वे राजानोऽप्य् अस्माकं साहाय्यं करिष्यन्तीति भावः ।
भोजेन्द्रेति पाठेऽपि तथैवार्थः, श्लेषेण भवान् विषय-भोगं कुर्वन्
निश्चिन्तस् तिष्ठत्व् इति, वै एव अद्यैव ॥३१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हे राजेन्द्रेति सम्बोधनम्
इन्द्र-स्पर्धया भोजेन्द्रेति पाठोऽपि तथैव वै एव अद्यैव ॥३१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनिर्दशन्** दशदिनेभ्यो न
निर्गतान् तिर्गतां च ॥३१.३२॥

**\॥।**

॥ १०.४.३२ ॥

**किम् उद्यमैः करिष्यन्ति देवाः समर-भीरवः ।**

**नित्यम् उद्विग्न-मनसो ज्या-घोषैर् धनुषस् तव ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ज्याघोषैर् गुण-शब्दैः
॥३२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, तर्हि देवैर्
युद्धार्थम् उद्योगः कार्यः ? तत्राहुः---मिम् इति, ज्या-घोषैः पूर्वं
युद्धे कृतैर् अधुना वा लीलायान्य् अर्थं क्रियमाणैर् अपि नित्यम्
उद्विग्न-मनसः पलायनपरा विमुखतया धावन्त इत्य् अर्थः ॥३२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तर्हि देवा युद्धार्थम्
उद्यमं करिष्यन्ति तत्राहुः---किम् इति । ज्या-घोषैः पूर्वं युद्धे
कृतैः सदा लीलायाम् अपि वा ॥३२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**॥ १०.४.३३ ॥**

**अस्यतस् ते शर-व्रातैर् हन्यमानाः समन्ततः ।**

**जिजीविषव उत्सृज्य पलायन-परा ययुः ॥**

**श्रीधर-स्वामी (भावार्थ-दीपिका) :** अस्यतो विध्यतः सतः ।
उत्सृज्य रणं त्यक्त्वा ॥३३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्यत इत्य्-आदिना सूचितः
कदाचित् कंस-कृत-देव-गणजयो ज्ञेयस् तद् उक्तं विष्णु-पुराणे---

> किं न दृष्टोऽमर-पतिर् मया संयुगम् एत्य सः ।
>
> पृष्टेनैव वहन् बाणान् अपगच्छन् न वक्षसा ॥
>
> मद्-राष्ट्रे वारिता वृष्टिर् यदा शक्रेण किं तदा ।
>
> मद्-बाण-भिन्नैर् जलदैर् नापि मुक्ता यथेप्सिताः ॥ \[वि।पु।
> ५.४.६-७\]

इति कंस-वाक्यम् ॥३३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अस्यत इत्य्-आदिना सूचितः
कदाचित् कंसस्य देव गणजयोऽपि ज्ञेयः । तथा च श्री-विष्णु-पुराणे---

> किं न दृष्टोऽमर-पतिर् मया संयुगम् एत्य सः ।
>
> पृष्टेनैव वहन् बाणान् अपगच्छन् न वक्षसा ॥
>
> मद्-राष्ट्रे वारिता वृष्टिर् यदा शक्रेण किं तदा ।
>
> मद्-बाण-भिन्नैर् जलदैर् नापि मुक्ता यथेप्सिताः ॥ \[वि।पु।
> ५.४.६-७\] इति ॥३३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अस्यत इत्य्-आदिना सूचितः
कदाचित् कंसस्य देव-गणजयो ज्ञेयः तथा च श्री-विष्णु-पुराणे तद्
उक्तौ---

> किं न दृष्टोऽमर-पतिर् मया संयुगम् एत्य सः ।
>
> पृष्टेनैव वहन् बाणान् अपगच्छन् न वक्षसा ॥
>
> मद्-राष्ट्रे वारिता वृष्टिर् यदा शक्रेण किं तदा ।
>
> मद्-बाण-भिन्नैर् जलदैर् नापि मुक्ता यथेप्सिताः ॥ \[वि।पु।
> ५.४.६-७\] इति ।

पलायन-परा विमुखतया धावन्तः इत्य् अर्थः ॥३३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अस्यतः** विध्यतः सतः
**उत्सृज्य** रणं त्यक्त्वा ॥३३.३४॥

**\॥।**

**॥ १०.४.३४ ॥**

**केचित् प्राञ्जलयो दीना न्यस्त-शस्त्रा दिवौकसः ।**

**मुक्त-कच्छ-शिखाः केचिद् भीताः स्म इति वादिनः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : मुक्ते कच्छ-शिखे** यैस् ते
तस्था कच्छं धौत-वस्त्रस्य बन्धन-प्रदेशः । शिखा प्रसिद्धा
॥३४॥

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रकृष्टो मूर्ध्नि
निवद्धोऽञ्जलिर् यैस् ते, यतो दीना दुःखिताः क्षीण-चित्ता वा, भीता इति
पाठेऽप्य् अर्थः स एव ॥३४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रवद्धो मूर्द्ध्नि
धृतोऽञ्जलिर् यैस् तादृशा बहूवुर् इति शेषः । यतो दीनाः दुःखिता
क्षीणचित्ताः वा भीता इति क्वचित् पाठः ॥३४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

॥ १०.४.३५ ॥

**न त्वं विस्मृत-शस्त्रास्त्रान् विरथान् भय-संवृतान् ।**

**हंस्य् अन्यासक्त-विमुखान् भग्न-चापान् अयुध्यतः ॥**

**श्रीधर-स्वामी (भावार्थ-दीपिका) :** अन्यासक्तान् विमुखांश् चेति न
हंसि न हिनत्सि ॥३५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विमुख न अन्यत्र मुखान्
॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो ! तव
धर्म-प्रतिपालनाद् एव देवा जीवन्तीत्य् आहुः---न त्वम् इति । विस्मृतानि
केवलं धृतान्य् एव, न तु भयाकुलतया प्रयोक्तुं शक्तानि शस्त्राणि
खड्गादीन्य् अस्त्रानि च शरादीनि यैस् तान् । विशेषणानाम् एषां यथोत्तरं
वध्यत्वे न्यूनत्वं कैमुतिक-न्यायेन व्याख्यायम् ॥३५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो तव
धर्म-परिपालनेनैव देवा देवा जीवन्तीत्य् आहुः---न त्वम् इति । धृतान्य्
अपि भयाकुलतया विस्मृतानि खड्गादीनि शरादीनि च यैस् तान् ॥३५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तव धार्मिकत्वम् एव
तेषां वृद्धौ हेतुर् इत्य् आहुः---न त्वम् इति, तेनातःपरं धार्मिकत्वं
त्यज्यतां धर्मस्य नायं काल इति भावः ॥३५॥

**\॥।**

**॥ १०.४.३६ ॥**

**किं क्षेम-शूरैर् विबुधैर् असंयुग-विकत्थनैः ।**

**रहो-जुषा किं हरिणा शम्भुना वा वनौकसा ।**

**किम् इन्द्रेणाल्प-वीर्येण ब्रह्मणा वा तपस्यता ॥**

**श्रीधर-स्वामी (भावार्थ-दीपिका) :** क्षेमे निर्भये देशे शूरैः ।
संयुगाद् अन्यत्र विकत्थनं प्रौढि-वादो येषां तैः । ननु हरेर्
बिभेमि शम्भोश् चेति चेत् तत्राहुः, रहो-जुषेति । सर्वस्याप्य्
अन्तः-प्रविष्टेन क्वचिद् अपि बहिर् अदृष्टेनेत्य् अर्थः ।
पुरुष-प्रवृत्ति-रहितम् इलावृत-वनम् ओको यस्य तेन शम्भुना वा
॥३६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रौढि-वादो वृथा-वाग्
वादः । देवेषु विष्णु-शिवेन्द्र-ब्रह्माण एव सबलास् तेभ्यो भयम्
आशङ्कते---*नन्व्* इति । *इत्य् अर्थ* इति । न हि संमुखम् अनागतस्य
दर्शनागोचरस्य भयं दृष्ट-चरम् इति भावः । यद् वा, यदि बलं
स्यात् तर्हि किम् इति प्रकटीभू युद्ध्यते किम् इति लोकानाम् अन्तःकरणे
प्रविश्य निह्नूयत इति भावः ॥३६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, तथापि जीवद्भिस्
तैर् अभिमानिभिर् अवश्यं विक्रमो दर्शयितव्यः, तत्राहुः---किम् इति ।
असंयुगं स्त्री-पार्श्वदि । अन्यत् तैर् व्याख्यातम् । यद् वा, रहोजुषा
रहसि निर्जने प्रीतेन । यद् वा, त्वद् भयेन निह्नुत्य निर्जने
तिष्ठता, वनौकसा तच् छङ्कया वने एव सदा तिष्ठतेति ताभ्यां एव
संग्राम-संघट्टे नागन्तव्यम् एवेति भावः ।

ननु, तथापि देवेन्द्रोऽवश्यमागन्ता ? तत्राहुः---ब्रह्मणेति
तपःपरत्वेन युद्धे सायाय्यं नैव कर्ता । किं वा, विक्रमाभावात् तेन
सहायेनापि सता किम् इत्य् अर्थः ॥३६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तथापि जीवन्तस्
तेऽभिमानिनोऽवश्यं विक्रमं दर्शयिष्यन्ति तथाहुः---किम् इति सार्धकम्
। असंयुगं स्त्रीपार्श्वादि अन्यत् तैः तत्र सर्वस्येत्य् आदिवास्तवार्थः
दैत्यानाम् अभिप्र्तस् तु क्षीरोदादौ त्वद् भयेन निह्नूत्य तिष्ठतीत्य् एव
इति ताभ्यां तव रण-सङ्घट्टेनागन्तव्यम् एवेति भावः ॥३६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** रहो-जुषा निलीय-स्थितेनेति
तेषां विवक्षितं टीकायान्तु वास्तवार्थ एव ॥३६॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वयं तु तेभ्यः कदापि
न बिभीम इत्य् आहुः **क्षेमे** निर्भये देशे **शूरैः** संयुगाद्
अन्यत्रैव **विकत्थनं** प्रौढिवादो येषां तैः न च **हरेः**
**शम्भोर्** वा भेतव्यं तयोर् अपि त्वत् तुल्य-बलत्वाभावाद् इत्य् आहुः
**रहोजुषा** इति । यदि बलं स्यात् तदा किम् इति प्रकटी-भूय न
युद्ध्यते किम् इति लोकानाम् अन्तःकरणेषु प्रविश्य निह्नुयते इति भावः ।
**वनौकसा** पुरुष-प्रवेश-रहित-मिलावृतवनमोको यस्य तेन
॥३६॥

**\॥।**

॥ १०.४.३७ ॥

**तथापि देवाः सापत्न्यान् नोपेक्ष्या इति मन्महे ।**

**ततस् तन्-मूल-खनने नियुङ्क्ष्वास्मान् अनुव्रतान् ॥**

**श्रीधर-स्वामी (भावार्थ-दीपिका) :** यद्य् अप्य् उद्यमैर् देवा न किञ्चिद्
अपि कर्तुं समर्थास् तथापि नीतिर् अनुसर्तव्येत्य् आहुः, तथापीति ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नीती राजनीतिः ।
अनुसर्तव्यानुगन्तव्या ॥३७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तेषां मूलस्य खनने
उत्पाटनेऽनुव्रतान् त्वद् एक-भक्तान् ॥३७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, तथापि देवेन्द्रोऽवश्यम्
आगन्ता तत्राह किम् इति ।

ननु, ब्रह्मा तत् सहायो भविता तत्राहुः---ब्रह्मणेति तपःपरत्वेन
विक्रमाभावात् तपो व्ययभिया शापाप्रवृत्तेश् च तेन सहायेनापि सता किम्
इत्य् अर्थः । मन्महे मन्यामहे

ननु, देवा भीताः पलायिष्यन्त एव तत्राहुः तत इति । तेषां देवानां
मूलस्य बालक-रूपेणावतीर्य स्थितस्य गुप्तस्य विष्णोः खनने
हिंसनेऽस्मान् नियुंक्ष्व ॥३७॥

ननु, ब्रह्मा तत् सहायो भविता तत्राहुः---ब्रह्मणेति तपःपरत्वेन
विक्रमाभावात् तपो व्ययभिया शापाप्रवृत्तेश् च तेन सहायेनापि सता किम्
इत्य् अर्थः । मन्महे मन्यामहे

ननु, देवा भीताः पलायिष्यन्त एव तत्राहुः तत इति । तेषां देवानां
मूलस्य बालक-रूपेणावतीर्य स्थितस्य गुप्तस्य विष्णोः खनने
हिंसनेऽस्मान् नियुंक्ष्व ॥३७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अपि क्षुद्रा अपि
शत्रवो नोपेक्षणीया इति नीति-शस्त्र-रीतिर् अनुसरणीयैवेत्य्
आहुः---तथापीति ॥३७॥

**\॥।**

**॥ १०.४.३८ ॥**

**यथामयोऽङ्गे समुपेक्षितो नृभिर्**

**न शक्यते रूढ-पदश् चिकित्सितुम् ।**

**यथेन्द्रिय-ग्राम उपेक्षितस् तथा**

**रिपुर् महान् बद्ध-बलो न चाल्यते ॥**

**श्रीधर-स्वामी (भावार्थ-दीपिका) :** रूढ-पदो बद्ध-मूलः
॥३८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आमयो ज्वरादिः ।
चिकित्सितुम् अपनेतुम् ॥३८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, ते यदोद्यमं
करिष्यन्ति, तदैव हन्तव्यास् तावद् अधुनोपेक्ष्यन्ताम् ?
तथाहुः---यथेति । नृभिर् इति तेष्व् एव प्रायो रोगोत्पत्तेस् तेषाम् एव
तच् चिकित्साशक्तेश् च, कदाचिन् महौषधादि-प्रभावेण तच्
चिकित्सासम्भवम् आशङ्क्य दृष्टान्तरम् आहुः---यथेति । वद्ध-बदत्वाद्
एव महान् विवृद्धः सन् न चाल्यते निर्जेतुं न शक्यत इत्य् अर्थः
॥३८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, गुप्तशेदसमर्थ एव
स मम इति किङ्करिष्यति तत्राहुः---यथेति । कदाचिन्
महौषधादि-प्रभावेण तच् चिकित्सा-सम्भवम् आशङ्क्य दृष्टान्तान्तरम्
आहुः---यथेन्द्रियेति । बद्धबलत्वाद् एव महान् विवृद्धः सन् न
चाल्यते स्थानाद् वभ्रंशयितुम् अपि न शक्यते किमुत हन्तुम् इत्य् अर्थः
॥३८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथेति । बद्धबलत्वेन महान्
विवृद्धः सन् ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : रूढ-पदो** बद्ध-मूलः
॥३८॥

**\॥।**

॥ १०.४.३९ ॥

**मूलं हि विष्णुर् देवानां यत्र धर्मः सनातनः ।**

**तस्य च ब्रह्म-गो-विप्रास् तपो यज्ञाः स-दक्षिणाः ॥**

**श्रीधर-स्वामी (भावार्थ-दीपिका) :** देवानां मुलं विष्णुः स च यत्र
धर्मस् तत्रास्ते । धर्मस्य मूलं वेदादय इति ॥३९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र सनातनो वेदविहितो
धर्मस् तत्र देवानां मूलं विष्णुर् आस्ते इति शेषं कृत्वान्वयः । तस्य
धर्मस्य ॥३९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मूलखनने इत्य् उक्तम्,
मूलम् एवाहुः---मूलम् इति । हि निश्चितम्, सनातनः स्थिर इत्य् अर्थः,
इति फलाभि-सन्धिर् आहित्यम् । किं वा, अविच्छिन्नत्वम्
अच्छिद्रत्वादिकञ्चाभिप्रेतम्, तपः स्व-धर्माचरणं
नित्य-नैमित्तिक-लक्षणम्, यञ्ज-शब्धेन काम्य-कर्माण्य् उपलक्ष्यन्ते,
यद् अक्षिणा इत्य् अन्यथा यज्ञानां साङ्गत्वाभावेन धर्म-मूलत्वासिद्धिः
॥३९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ मूलस्य तस्य गुप्तस्यापि
हननोपायं सार्धेश् चतुर्भिर् वदन्तौ मूलत्वम् एव तद्
रहस्य-विदामृषीणां वचनानुवादेनापि सपरिकरं निर्दिशन्तस् तद्
धननम् एव दृढीकुर्वन्ति मूलम् इति हि वेदे प्रसिद्धं सनातनः
अनादि-सिद्धो वेद-प्रसिद्धः न तूपधर्मादिर् इत्य् अर्थः । धर्मः
अपूर्वः तपः स्व-धर्माचरणं नित्य-नैमित्तिक-लक्षणं यज्ञ-शब्देन
काम्य-कर्माण्य् उपलक्ष्यन्ते सद् अक्षिणा इति तथैव साङ्गतया
धर्म-मूलतासिद्धेः ॥३९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** धर्मो ऽपूर्वः तपः स्वधर्मः
यज्ञाः काम्यधर्माः ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : धर्मः सनातन्** इति
धर्म एव तं जीवयंस् तस्य मूलम् इत्य् अर्थः । तस्य धर्मस्य मूलं
वेदादयः ॥३९॥

**\॥।**

**॥ १०.४.४० ॥**

**तस्मात् सर्वात्मना राजन् ब्राह्मणान् ब्रह्म-वादिनः ।**

**तपस्विनो यज्ञ-शीलान् गाश् च हन्मो हविर्-दुघाः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सर्वात्मना सर्व-प्रकारेण
। हविर्दुघा यज्ञोपयोगि-घृतादिदात्र्यः ॥४०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सर्वात्मनाशेष-प्रकारेण
विविधोपायैर् इत्य् अर्थः । ब्राह्मण-हनने हेतवः---ब्रह्मेत्य् आदि, तद्
वधेन स्वतएव वेदादिनाश-सिद्धेर् इति भावः । हे राजन्न् इति
त्वत्-प्रभावाद् एवेति भावः । गो-हनने हेतुः---हविर्दुघा
घृतादि-यज्ञीय-द्रव्य-प्रदा इति ॥४०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तथापि तस्य विष्णोर्
अहोजुट्त्वे\ऽपि तत् परिकर-हननेनैव हननं स्याद् इत्य् आहुः---तस्माद्
इति । सर्वात्मना सर्वेणैव प्रयत्नेन हन्मः तेषां हननम् एवास्माकं
तद् धर्मोपमर्दकः परमो धर्मं इति तान् हन्याम् एवेत्य् अर्थः । हे
राजन्न् इति तव प्रभावेनैव सुतराम् एवेति भावः । ब्राह्मण-हनने
हेतवः ब्रह्मेत्यादि तन् नाशे स्वतो वेदादि-नाश-सिद्धेः गो-हनने
हेतुः---हविर् दुघाः घृतादि-यज्ञीय-द्रव्य-प्रदाः ॥४०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सर्वात्मना सर्वेणैव प्रयत्नेन
।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषाम् अपि मध्ये
ब्राह्मणववेनैव सर्वे नङ्क्ष्यन्तीत्य् आहुः---तस्माद् इति । किं च
यज्ञानां कारणं **हविस्** तस्य गाव इति ताश् च वध्या इत्याहुर् **गाश्**
चेति ॥४०॥

**\॥।**

॥ १०.४.४१ ॥

**विप्रा गावश् च वेदाश् च तपः सत्यं दमः शमः ।**

**श्रद्धा दया तितिक्षा च क्रतवश् च हरेस् तनूः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तपः स्वधर्मः । तनूस्
तनवः शरीराणि अङ्गानि वा ॥४१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तपः** स्व-धर्माचरणम्,
सत्यं च यथार्थ-भाषणम् इति साधारण-धर्मा इति विवेचनीयम् ।
पूर्वोतोऽत्राधिक्येन शमादीना-मुक्तिस् तद्वतामृषीणां जिघांसया, तनूर्
अधिष्ठानम्, एकत्वम् आर्षम्, सर्वेषाम् अपि प्रत्येकं पृथक्
हरि-तनुत्वाभिप्रायेण वा ॥४१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं ते विष्णोः परिकरा
अपि तु तनु-निर्विशेषाः अपीति पूर्ववद् अनुवदन्ति---विप्रा इति । तपः
स्व-धर्माचरणं सत्यं यथार्थ-भाषणम् इति साधारण-धर्माः
दमादयः प्रायो निवृत्ति-धर्माः क्रतवश् च प्रायः प्रवृत्ति-धर्मा इति
विवेचनीयं पूर्वतोऽत्राधिक्येन दैत्यादीनाम् उक्तिस् तद्वताम् अप्य् ऋषीणां
जिघांसया तनूर् इत्य् एकत्वं समाहार-प्राधान्येन तनुर् इति
हृस्वान्त-पाठो न बहुत्र ॥४१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्राह्मण-वध एव तस्य
शरीरपातो भावीत्य् आहुः---विप्रा इति ॥४१॥

**\॥।**

**॥ १०.४.४२ ॥**

**स हि सर्व-सुराध्यक्षो ह्य् असुर-द्विड् गुहा-शयः ।**

**तन्-मूला देवताः सर्वाः सेश्वराः स-चतुर्-मुखाः ।**

**अयं वै तद्-वधोपायो यद् ऋषीणां विहिंसनम् ॥**

**श्रीधर-स्वामी (भावार्थ-दीपिका) :** किं च विप्रादयो हरेर् एव
तनवो यस्मात् तस्माद् अयम् एवोपाय इत्य् आहुः, अयम् इति ॥४२-४४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स हि हरिः । तन्मूला
विष्णु-मूलाः । सेश्वराः सशिवाः ॥४२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि एव---स, हि अपि,
असुरद्विड् अपि, स एव । एवम् अग्रेऽपि । गुहाशय इति सद
निभृतादृश्य-स्थान-वासित्वाद् असौ न दृश्यते, अन्यथा तु जूवेतैवेति
भावः ॥४२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तद् धनेन सति
देवतान्तर-हिंसा तु पिष्ट-पेषणम् एवेत्य् आहुः---स हीति---स हि एव
तथा असुरद्विड् अपि स एव द्वितीयो हि शब्दः प्रसिद्धौ, तर्हि कथम्
असौ साक्षाद् एव न हिंस्येत तत्राहुः गुहाशयः सदैवादृश्य-वासत्वात्
सम्पति पृथिव्यां जातत्वेऽपि गुप्तत्वाद् असौ न दृश्यते अन्यथा
जीयतैवेति भावः । तस्मात् पूर्व-युक्तिम् एव
संक्षिप्योपसंहरन्ति---अयम् इत्य् अर्धकेन । गुप्तत्वाद् धात्य-बालेष्व्
अपि प्रायो नैव प्राप्यः गावस् त्व् अत्र दुग्धादिना राज्य-जीविका अपि
भवन्ति तेषां धर्म-मूलत्वम् अप्य् एषाम् एव हिंसायाय गच्छेद् इत्य्
अभिप्रेत्य् आहुः---ऋषीणाम् इति । ब्रह्मवादि-प्रभृतीनाम् एव तद् वधोपायं
इत्य् अस्य तु अयं भावः पूर्वं खलु धर्मस्य तज् जीविकात्वेनैव तद्
आश्रयत्वम् उक्तं तस्य च वेदादयो मूलानि अतस् तत् तनु-तुल्या एव ते
तत्र च विप्रास् तेषाम् अप्य् आश्रयाः ततस् तस्य दुर्गपतेर् इव गुहाशयस्य
तल् लक्ष-मूल-जीविका-स्थान-हिंसयैव हिंसा स्याद् इति ॥४२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ऋषीणां विहिंसनम्** इति
सर्व-मूलस्य विष्णोर् अपि मूलत्वाद् इति भावः ॥४२.४४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.४.४३ ॥**

श्री-शुक उवाच---

**एवं दुर्मन्त्रिभिः कंसः सह सम्मन्त्र्य दुर्मतिः ।**

**ब्रह्म-हिंसां हितं मेने काल-पाशावृतोऽसुरः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अङ्गेषु नष्टेष्व् अङ्गी स्वत
एव नश्यतीत्य् आह-किञ्चेति । अयं कस् तत्राह---यद् इति ।
कार्यायतिमनालोच्य कर्तारो दुर्मन्त्रिणस्ते चेह केश्यादयः ।
दुर्मन्त्रि-सङ्ग्रहात् स्वयम् अपि दुर्मतिः । हितं हितकरम् । कुतो मेने
? यतः काल-पाशावृतः

> गत-श्रीर् गणकान् द्वेष्ति गतायुश् च चिकित्सकान् ।

गत-श्रीश् च गतायुश् च ब्राह्मणान् द्वेष्टि भारत ॥ इत्य् उक्तेः
॥४३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वै एव, अयम् एव ।
ऋषीणाम् इव विप्र-वर्याणां हिंसनेन यज्ञाप्रवृत्या गवाम् अनादरेण स्वत
एव गवां हिंसनम्, तथा यज्ञाभावेन देवानां स्वत एव तप-आदीनां
चेत्य् एवं सर्वासां तत् तनूनां हिंसनात् तद् वधः सिद्ध एवेति भावः
॥४३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वतो दुर्मतिः, पुनश् च
दुर्मन्त्रिभिः सह सम्मन्त्र्य हितम् इति हितम् इति वा पाठः ॥४३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.४.४४ ॥**

**सन्दिश्य साधु-लोकस्य कदने कदन-प्रियान् ।**

**काम-रूप-धरान् दिक्षु दानवान् गृहम् आविशत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कदने कदन-निमित्तम्
कदनं मर्द-पापयोः इति मेदिनी । मर्दनार्थम् इति यावत् ।
कदन-प्रियान् पाप-प्रियान् । सन्दिश्याज्ञाप्य ॥४४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्वतो दुर्मतिः पुनश् च
दुर्मन्त्रिभिः सह संमन्त्र्य कदने निनित्ते काम-रूपधरान् स्वेच्छया
विविध-रूपधारिणः ॥४४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कदने निमित्ते ॥४४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.४.४५ ॥

**ते वै रजः-प्रकृतयस् तमसा मूढ-चेतसः ।**

**सतां विद्वेषम् आचेरुर् आराद् आगत-मृत्यवः ॥**

**श्रीधर-स्वामी (भावार्थ-दीपिका) : आरात्** समीपम् आगतो मृत्युर् येषां
ते ॥४६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मूढ-चेतसः
कर्तव्याकर्तव्यानुसन्धान-हीनाः ॥४५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तमसा
श्री-विष्णु-वैष्णव-द्रोहोद्भूत-तमोगुणेन क्रोधेन वा । वै प्रसिद्धौ
॥४५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रजः-स्वभावत्वात्
कुपथ-गामि-बुद्धयः उद्रिक्तेन तमसा च साधु-दर्शितम् अपि सत्-पथम्
अपश्यन्तः विद्वेष-फलन् आह---आराद् इत्य्-आदिना ॥४५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [भीतं राजानम्
आश्वासयति---आराद् इत्य्-आदिना ॥४५.४६॥]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.४.४६ ॥

**आयुः श्रियं यशो धर्मं लोकान् आशिष एव च ।**

**हन्ति श्रेयांसि सर्वाणि पुंसो महद्-अतिक्रमः ॥**

**श्रीधर-स्वामी (भावार्थ-दीपिका) :** सतां विद्वेषो न
मृत्यु-मात्र-हेतुः किन्तु बह्व्-अनर्थ-कारीत्य् आह---**आयुः श्रियम्** इति
॥४६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते तु मृत्युतो\ऽप्य् अधिकान्
अर्थ-करे कर्मणि प्रवृत्ता इत्य् आह---महताम् इति । **महद्-अतिक्रमः**
पूज्यापराधः । किम् उत्पथस्थः कुशलाय कल्पते \[भा।पु। ७.८.५०\]
इत्य्-आद्य्-उक्तेः । **श्रियं** सम्पदम् । **धर्मं** पूर्व-कृतं पूण्यं
। **लोकान्** स्वर्गादीन् । **आशिषो** धन-पुत्राद्य्-अभिलाषान् । किं
बहुना ? सर्वाणीति ऐहिक-पारत्रिक-श्रेयस्कराणि ॥४६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : लोकान्**
धर्म-साध्य-स्वर्गादीन्, **आशिषो** निज-वाञ्चितानि, **आयुर्** आदीनां
यथोत्तरं श्रैष्ठ्यम्, किं पृथङ्-निर्देशेन ? सर्वाण्य् अपि श्रेयांसि
साध-साधनानि पुंसः साधिताशेष-पुरुषार्थस्यापि जनस्य महतां
श्री-वैष्णवानाम् अतिक्रमोऽभिभवस् तेषु कश्चिद् अपराधोऽपीति वा
॥४६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** लोकान् धर्म-साध्य-स्वर्गादीन्
आशिषः निज-वाञ्छितानि आयुर् आदीनां यथोत्तरं श्रैष्ठयं । किं
पृथङ्-निर्देशेन ? सर्वाण्य् अपि श्रेयांसि साध्य-साधनानि पुंसः
साधिताशेष-पुरुषार्थस्यापि जनस्य महतां तादृशां श्री-विष्णोर् अप्य्
उपजीव्य-शीलत्वेन प्रसिद्धानाम् अतिक्रमो वाचनिकाद्य्-अनादरोऽपि
॥४६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अतिक्रमो वचसाऽपि ॥४६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

(१०.५)

## अथ पञ्चमोऽध्यायः

### गोकुले भगवतो जातकर्मादि-महोत्सवः, नन्दस्य मथुरा-गमनं, तत्र नन्द-वसुदेव-संवादः ।

**॥ १०.५.१ ॥**

श्री-शुक उवाच---

**नन्दस् त्व् आत्मज उत्पन्ने जाताह्लादो महा-मनाः ।**

**आहूय विप्रान् वेद-ज्ञान् स्नातः शुचिर् अलङ्कृतः ॥**

**श्रीधर-स्वामी (भावार्थ-दीपिका) :**

पञ्चमे जातकं नन्दः सूनोः कृत्वा महोत्सवम् ।

गत्वाथ मथुरां प्राप- वसुदेवागमोत्सवम् ॥

**महा-मना** उदार-चित्तः ॥१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सूनोः पुत्रस्य ।
महोत्सवं जात-कर्मादौ महा-दानादि-रूपम् \[१\] । नन्दस् त्व् इति युग्मम्
। आत्मनो हृदयाज् जायत इत्य् आत्मजः हृदयाद् अभिजायते इति श्रुतेः ।
आत्मजत्वं चेह पुत्र-भावेनात्मनि प्रादुर्भूतत्वम् एव नान्यद् ग्राह्यं
तत्-खलु आविवेशांश-भागेन मन आनकदुन्दुभेः---ततो जगन् मङ्गलम्
अच्युन्ताशं समाहितं शुरसुतेन देवी इत्य्-आदिवच् छ्री-नन्द-यशोदयोर् अपि
गम्यते

> यस्य देवे परा भक्तिर् यथा देवे तथा गुरौ ।
>
> तस्यैते कथिता ह्य् अर्थाः प्रकाशन्ते महात्मनः ॥ \[श्वे।उ। ६.२३\]
> इति श्रुतेः ।

इत्य् आह---**महा-मना** इति भक्तिः स्यान् नौ महादेवे इत्य् अग्रे
वक्ष्यमाणत्वाद् भक्त्या अत्यन्तताद् आत्म्यापत्या मह छ्री-कृष्ण एव मनो
यस्य सः । यद् वा, श्री-कृष्ण-धारण-सामर्थ्येन महन् मनो यस्य ।
यद् वा, महान् श्री-कृष्नो मनसि यस्येति चन्द्र-शेखर-वत्समासः ।
उपलक्षणं चैतच् छ्री-यशोदाया अपि । उत्पन्नत्वं नाम तथात्मनोर्
महिस् तदृश-तत्-प्राकट्यम् एव तच् चानयोस् तन् निर्विशेषम् एव ।

ननु, नन्दस् त्व् आत्मज उत्पन्ने \[भा।पु १०.५.१\] इह विनापि तु-शब्दं
पाद-पूर्तेस् तद् अर्थं तुकार-कल्पना ध्येति न च तुकारस् तर्हि व्यर्थ
एव आत्मनो जात आत्मजस् तस्मिन् जनि-धातु-प्रयोगाद् एवाभीप्सित-सिद्धेर्
न तु-शब्दौ नन्द-गृहे उत्पत्तिं साधयतीति वाच्यम् । उपगुह्यात्मजाम्
एव इहान्योत्पन्ने\ऽप्य् आत्मज-प्रयोगात् । किं च नादीच्छेदात्-पूर्वम् एव
जात-कर्मोपक्रम-श्रवणात् नादी-छेदस् तु गर्भजत्वं विना कथं
सम्भवेत् । किं च कृष्णस्य नन्द-पुत्रत्वे नैकद् वाः प्रयोगः । किं
तु बहव एव, न तु सर्वेऽमुख्यार्थी भवितुम् अर्हति । तथा हि
अदृश्यतानुजा विष्णोः \[१०.४.९\] इति गोपानां देवर्ष्य्-अवतारत्वम् नैते
सुरेशा ऋषयो न चैते \[१०.१३.१९\] इति श्री-बलदेवोक्तेर् ज्ञेयम् । साक्षाच्
छ्रुत्यवतारैर् गोपीभिर् अप्य् अयम् अर्थ उपबृंहितोस्ति नन्द-सूनुर् गतो
हृत्वा प्रेम-हासावलोकनैः \[१०.३०.५\] इति नन्द-सूनुर् अनघे तव
\[१०.३५.२०\], वत्सः इति---

> व्रज-स्त्रियः पुत्र न तु स्त्रियो हि नूनं श्रुतीनाम् अथ मूर्तयस् ताः
> ।
>
> नाहं शिवो वा कमला कदाचित् समाश् च ताभिः कुत एव चान्ये ॥

इत्य्-आदि-पुराणे नारदं प्रति ब्रह्म-वाक्येन गोपीनां श्रुति-रूपत्वं
ध्येयम् । आगमे\ऽपि नन्द-गोप-तनयो देवता इति । गर्गेणापि
सर्वज्ञ-मुनिना प्राग् अयं वसुदेवस्य क्वचिज् जातस् तवात्मजः \[भा।पु।
१०.८.१४\] इत्य् अयम् अर्थ आविष्कृतः । नील-कण्ठेनापि
महाभारत-टीकायाम् आदि-पर्वणि नन्दनन्दनोपासन-मुक्तं मोक्ष-कारणम्
। किं च, तुकारेण वसुदेव आत्मज उत्पन्न जाताह्लादो\ऽपि कंस-भयात्
सङ्कुञ्चितमना जात-कर्मादि कर्तुं न प्राभून्नन्दस्तु कारयामास ।
तुकाराद् एवैतन् मात्रे वसुदेवाद्-भेदे प्राप्ते नन्द-गृहे\ऽपि
श्री-कृष्णस्योत्पत्तिः । श्रीमन्-मुनीन्द्राभिप्रेतावगम्यतेऽन्यथा \"नन्दस्
त्व् आत्मज आयाते\" इत्य् एवं कथं न प्रावोचद् इति । पुत्रेण
सहाह्रादोऽपि जात इति सहोक्तिः । पुत्र-व्याजेनाह्राद एव जात इत्य्
उत्प्रेक्षा च । शुचिर् ऊर्ध्वपुण्ड्राचमनादिना पवित्रः । जात-कर्म
पुत्रोत्पत्ति-काले क्रियमाणं वैदिकं कर्म-विशेषम् । तैर् आहूतैर्
विप्रैः कारयामास तेषाम् एव तत्र कर्तृत्व-विधानात् । तत्र च
कर्म-फलं प्रयोक्तरीति न्यायात् फलं तस्यैव यथाविधि स्वयम्
अकरणे जाताह्राद इत्य् अनेनानन्दजाड्यम् एव हेतुः । यद् वा, महे उत्सवे
पुत्रोत्पत्तिकालिक-हर्षे असमन्तात् । मनो यस्य । यद् वा, महति
परमेश्वरे वा मनो यस्येति महत आत्त्वम् आर्षम् ॥१.२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नन्दस्त्व् आत्मज
इत्य्-आदि । आत्मना जायते इत्य् आत्मजः स्व-प्रकाशस् तस्मिन्न् उत्पन्ने
आविर्भूते ॥१॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्दयति हर्षयति जगद्
इति श्री-नन्दस्य यथार्थ-संज्ञात्वं दर्शयन् तु-शब्दोक्तं
श्रीवसुदेवतो वैशिष्ट्यम् अभिव्यञ्जयति---आत्मज इत्य्-आदिना \[१९\]
कुरूद्-वहेत्य् अन्तेन । तत्र स्नेह-विशेष-बोधनार्थम् आत्मज उत्पन्ने
इत्य् अन्यदीय-पुत्रत्वादि-शङ्का निरस्ता । तद् दार्ढ्यार्थम् अग्रे\ऽपि पुनस्
तथैवोकिः । यद्य् अपि श्री-वसुदेवो\ऽपि प्राकृत-शिशौ सति
श्री-भगवति स्नेहभरातुरस् तद् रक्षार्थं परम-व्यत्ग्रः सन् तत्
परिवर्तन मायाम् अप्य् आनीतवान् तथापि तस्येश्वर-ज्ञानादि-सम्बन्धेन
विशुद्ध-भक्ति-निष्ठाच् छ्री-नन्दात् न्युनत्वम् एव कल्पत इति । यद् वा,
श्री-वसुदेवात्मज-भाव-परित्यागेन श्री-भगवता
श्री-नन्दात्मज-तयैवात्मनः सर्वथावबोधाद् आत्मज इत्य् उक्तम् ।
वैष्ण्वाः केचिद् एवं व्याचक्षते---श्री-वसुदेव-गृहे श्री-भगवान् एक एव
जातः, श्री-नन्द-गृहे तु मायया सहेति परम-रहस्यत्वात् तत् प्रसङ्गः
पूर्वं नोद् दिष्टः । तत्र तु श्री-वसुदेवेन माया---परिवर्तेन
विन्यस्तः पुत्रः श्री-नन्दात्मजेनैवैक्यं प्राप्त इति मुखायैव वृत्या
तद् आत्मजत्वं घटत इति अत ब्रह्मणापि वक्ष्यते पशुपाङ्गजाय
\[भा।पु। १०.१४.१\] इति, अत एव रुद्र-यामले---

> कृष्णो\ऽन्यो यदु-सम्भूतो यः पूर्णः सो\ऽस्त्य् अतः परः ।
>
> वृन्दावनं परित्यज्य स कटि नैव गच्छति ॥ इति ।

महामनाः प्रकृत्यैवोदार-चित्तः, पुत्रे चोत्पन्ने जाताह्लाद इति
जात-कर्म-महोत्सवादि-करणे हेतुः । विशेषतः प्रान्ति पूरयन्ति कामान्
इति विप्रस् तान्, तत्रापि वेद-ज्ञान्
जात-कर्मादि-वैदिक-विधि-विशेष-विदः श्रोत्रियान्, \[सह। वै १९\]
यावतीर् वै तत् च प्रसिद्धम् एवेत्य् अर्थः । विधिना यथा-विधीत्य्
अर्थः । अस्य यथापेक्षं पूर्वैः परैश् च सर्वैर् अन्वयः । चार्थे
तथा पितृ-देवार्चनं च नान्दी मुख-श्राद्धेन ॥१.२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्दयति हर्षयति जगद् इत्
श्री-नन्दस्य यथार्थ-सञ्ज्ञत्वं दर्शयन् तु-शब्दोक्तं श्री-वसुदेवतो
वैशिष्ट्यम् अभिव्यञ्जयति---आत्मज इत्य्-आदिना\[१९\] कुरुद्वहेत्वन्तेन ।
तत्र स्नेह-विशेष-बोधनार्थम् आत्मज उत्पन्ने इत्य
अन्यदीय-पुत्रत्वादिशङ्का निरस्ता । तद् दार्ढ्यार्थम् अग्रेऽपि पुनस्
तथैवोक्तिः । यद्य् अपि श्री-वसुदेवोऽपि प्राकृत-शिशौ सति
श्री-भगवति स्नेहभरातुरस् तद् रक्षार्थं परमव्यग्रः सन् तत्
परिवर्तन मायाम् अप्य् आनितवान् तथापि तस्येश्वर-ज्ञानादिसम्बन्धेन
विशुद्ध-भक्ति-निष्ठाच् छ्री-नन्दान्न्युनत्वम् एव कल्पत इति । यद् वा,
, श्री-वसुदेवात्मज-भाव-परित्यागेन श्री-भगवता
श्री-नन्दात्मज-तयैवात्मनः सर्वथावबोधाद् आत्मज इत्य् उक्तम् ।
वैष्णवाः केचिद् एवं व्याचक्षते---श्री-वसुदेव-गृहे श्री-भगवान् एक एव
जातः, श्री-नन्द-गृहे तु मायया सहेति परम-रहस्यत्वात् तत् प्रसङ्गः
पूर्वं नोदिष्टः । तत्र तु श्री-वसुदेवेन माया-परिवर्तेन विन्यस्तः
पुत्रः श्री-नन्दात्मजेनैवैक्यं प्राप्त इति मुखायैव वृत्या
तदात्मजत्वं घटत इति एव ब्रह्मणापि वक्ष्यते पशुपाङ्गजाय
\[भा।पु।१०.१४.१\] इति, अत एव रुद्र-यामले---

> कृष्णोऽन्या यदुसम्भूतो यः पूर्णं सोऽस्त्यतः परः ।
>
> वृन्दाववनं परित्यज्य स कटिन्नैव गच्छति ॥इति ।

महामनाः प्रकृत्यैवोदारचित्तः, पुत्रे चोत्पन्ने जाताह्लाद इति
जाता-कर्म-मोहोत्सवादिकरणे हेतुः । विशेषतः प्रान्ति पूरयन्ति कामान्
इति विप्रास् तान्, त्रापि वेद-ज्ञान् जात-कर्मादि-वैदिक-विधि-विशेष-विदः
श्रोत्रियान्, यावतीर् वै देवताः सर्वास् ता वेद-विदि ब्राह्मणे सन्ति
\[स्ह।वै। १९\] इति श्रुतेः । शुचिर् वैष्णव-तिलकाचमनादिना विशेषतः
पवित्रः सन् तैर् विप्रैः । वै इति पाठे तच् च प्रसिद्धम् एवेत्य्
अर्थः । विधिना यथाविधीत्य् अर्थः । अस्य यथापेक्षं पूर्वैः परैश्
च सर्वैर् अन्वयः । चार्थे तथा पितृ-देवार्चनं च
नान्दीमुख-श्राद्धेन ॥१.२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

कृष्ण-जनोत्सवो दातुं करं श्री-मथुरागमः ।

नन्दस्य वसुदेवेन संलापः पञ्चमे\ऽभवत् ॥

नन्दस् त्व् इति तु-कारेण वसुदेव आत्मजे उत्पन्ने जाताह्लादो\ऽपि
कंस-भयात् सङ्कुचित-मना जात-कर्मादिकं कर्तुं न प्राभूत् ।
**नन्दस् तु आत्मजे उत्पन्ने** जाताल्हादो महा-मना अतिविस्मृत-मनाः
स्वस्ति-वाचन-पूर्वकं जात-कर्म कारयामासेति तु-काराद् एवैतन् मात्रे
वसुदेवाद् भेदे प्राप्ते नन्द-गृहे\ऽपि कृष्णस्योत्पत्तिः श्री-वन्
मुनीन्द्राभिप्राता\ऽवगम्यते गर्भ-काले त्व् असम्पूर्णे इति पूर्वोक्तेर्
वैशम्पायन-सम्मतापि न च **तु**-कारो\ऽनर्थक एव आत्मनो जात
आत्मजस् तस्मिन्न् इति जनि-धातु-प्रयोगाद् एवाभीप्सित-सिद्धेर् इति वाच्यम्,
उपगुह्यात्मजाम् एवम् \[भा।पु। १०.४.७\] इत्य् अत्रानौरसापत्ये\ऽप्य्
आत्मज-शब्द-प्रयोगात् । किं च, नाडी-च्छेदात् पूर्वम् एव
जात-कर्मोपक्रम-श्रवणात् नाडी-च्छेदश् च गर्भजत्वं विना कथं
सम्भवेत् ? किं च, कृष्णस्य नन्द-पुत्रत्वे खलु नैकधा प्रयोगाः,
किन्तु बहव एव । न ते सर्वं एवामुख्यार्थार्थी-भवितुम् अर्हन्ति ।
तथा हि, अदृश्यतानुजाविष्णोः \[भा।पु। १०.४.९\] इति नौमीड्य ! ते
\[भा।पु। १०.१४.१\] इत्य्-आदौ पशु-पाङ्गजाय इति । देहिनां गोपिका-सुत
इति गौतमीये वल्लवी-नन्दनं वन्दे इति । क्रम-दीपिकायाम्
अपि\--देवता-सकल-लोक-मङ्गलो नन्द-गोप-तनयः समीरितः \[क्र।दी।
२.८\] इति । मन्त्रे\ऽपि नन्द-पुत्र-पदं ङेऽन्तं \[क्र।दी। ७.७७\]
इत्य्-आदेः । केचित् तु कृष्णस्य
वसुदेव-पुत्रत्व-विजय-सखत्व-रुक्मिणी-कान्तत्वादिभ्यो\ऽपि
प्रेम-मिश्र-सम्बन्ध-मूलकेभ्यः सकाशात्
नन्द-पुत्रत्व-सुबल-सखत्व-गोपीकान्तत्वानि प्रेमैक-मूलकानि कृष्णस्य
नन्दाद्य्-अतिवश्यत्व-व्यञ्जकान्य् आर्ष-वचन-परः-शतेन
महानुभाव-सहस्रानुभवेन च परमोत्कृष्टानीत्य् अतस्
तादृश-भाव-तारतम्येनैव तत्-तद्-व्यपदेश-तारतम्यम् । अन्यथा
वराह-देवस्य ब्रह्म-पुत्रत्वं, कृष्णस्य
चोत्तरा-गर्भ-गतत्वेनोत्तरा-पुत्रत्वम् अपि प्रसिद्ध्येत इति ब्रुवाणा
यशोदा-गर्भजत्वाभावम् एव स्वाभीष्ट-साधकं मन्यन्ते ।

न च नन्द-यशोदयोः कृष्णे स्व-पुत्रत्वं बुद्ध्येव तत्रापि
सम्बन्धस्योपाधित्वं वाच्यं नहि वस्तु-शक्तिर् बुद्ध्या पराहन्यत इति
न्यायात् नहि निर्हेतुकः प्रेमाहेतु-बुद्ध्येव सहैतुको भवति न हीश्वरे
जीव-बुद्ध्यैवेश्वरो जीवो भवति किन्तु कृष्णस्य मृद्-भक्षणादाव्
अनृत-भाषणस्यापि सत्यत्वम् इव कृष्णस्य प्रिय-परिकराणाम् अपि
ज्ञान-भाषणादेर् अनृतस्यापि सत्यत्वम् आत्मारामैर् अप्य् उपादेयत्वम्
उपास्यत्वं प्रेम-पदत्वं चेति सिद्धान्तः । **जाताह्लाद** इति पुत्रेण
सहाह्लादो\ऽपि जात इति सहोक्त्य्-अलङ्कारः पुत्र-व्याजेनाह्लाद एव जात इत्य्
उत्प्रेक्षा च **कारयामास** इत्य् आह्लादोत्थ-जाड्येन स्वयङ्करणासामर्थ्यात्
॥१-२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२ ॥**

**वाचयित्वा स्वस्त्ययनं जात-कर्मात्मजस्य वै ।**

**कारयामास विधिवत् पितृ-देवार्चनं तथा ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः) :** *न व्याख्यातम्।*

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** जात-कर्माजातस्येत्यादि
। वै-शब्दो\ऽत्रापि-शब्दार्थः । आत्मजस्यापि स्व-प्रकाशस्यापि ॥२॥

---------------------------------------------------------------------------------------------------------------------

*न केनाप्य् अनेन व्याख्यातम्।*

**\॥।**

॥ १०.५.३ ॥

**धेनूनां नियुते प्रादाद् विप्रेभ्यः समलङ्कृते ।**

**तिलाद्रीन् सप्त रत्नौघ-शातकौम्भाम्बरावृतान् ॥**

**श्रीधर-स्वामी (भावार्थ-दीपिका) :** नियुते द्वे लक्षे ।
सप्त-तिल-पर्वतांश् च प्रादात् । कथं-भूतान् । रत्नौघैः
रत्न-समूहैः । शातकौम्भाम्बरैः सुवर्ण-रसाक्तैर् अम्बरैश् चावृतान्
।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तिलाद्रि-प्रमाणं
भविष्ये---

> उत्तमो दशभिर् द्रोणैर् मध्यमः पञ्चभिर् मतः ।
>
> त्रिभिः कनिष्ठो राजेन्दर् तिल-शैलः प्रकीर्तितः ॥

इति द्रोण-परिमाणम् ।

> खारी द्रोणाढक-प्रस्थाः कुडवं च पलं पिचु ।

शणको माषकश् चेति यथा-पूर्वं चतुर्गुणाः ॥ इति ॥३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यग्-अलङ्कृते
यथोक्त-रौप्य-खुर-सौवर्ण-शृङ्गादि-विभूषिते, तिलाद्रि-परिमाणादिकम्
उक्तं भविष्योत्तरे ---

> उत्तमो दशभिर् द्रोणैर् मध्यमः पञ्चभिर् मतः ।
>
> त्रिभिः कनिष्ठो राजेन्र तिल-शैलः प्रकीर्तितः ।
>
> पूर्व-वच् चापरं सर्वं निष्कम्भ-पर्वतादिकम् ॥

तच् चोक्तं तत्रैवादौ धान्यादि-प्रसङ्गे इत्थं---

> निवेश्यामर् अशैलम् अग्र्यमतस् तु निष्कम्भ-गिरीन् क्रमेण ।
>
> तुरीय-भागेन चतुर् दिशं च संस्थापयेत् पुष्प-विलेपनाढ्यान् ॥
> इत्य्-आदि ।

ते च विष्कम्भ-गिरयो मन्दरादयश् चत्वारः । तथा च तत्रैव---

> मेरुर् महान् व्रीहिमयस् तु मध्ये, सुवर्ण-वृक्ष-त्रय-संयुतः स्यात् ।
> पूर्वेण मुक्ता-फल-वज्रम् उक्तो, याम्ये च गोमेदक-पुष्प-रागैः ।
> पश्चाच् च गारुत्मतनील-रत्नैः, सौम्ये च वैदुर्य-सरोज-रागैः ।
> ब्रह्माथ विष्णु-भगवान् पुरारिर् दिवाकराप्य् अत्र हिरण्मयः स्यात् ।

किं च---

> शुक्लाम्बराण्यम्बुधरावली स्यात्, पूर्वेण कृष्णानि च दक्षिणे न ।
>
> वासांसि पश्चाद् अथ कर्बुराणि रक्तानि वैवोत्तरतो घनानि ॥
> इत्य्-आदि ।

द्रोण-संख्या चोक्ता वैद्यके---

> खारी द्रोणाढक-प्रस्थाः कुड-वञ्च पलं पिचु ।
>
> शनको माषकश् चेति यथा-पूर्वं चतुर् गुणाः ॥ इति ।

एवं षट्-पञ्चाशद्-अधिक-पल-शद्त-द्वयेनैको द्रोणः स्यात् । तद्
एवाभिव्यञ्जयति । किं वा, ततो\ऽपि वैशिष्ट्याम् आह---रत्नैवेति ।
शत-कौम्भं स्वर्ण-समूहः सौवर्णाभरण-जातं वा । यद् वा,
तिलाद्रिश् च व्रजे\ऽत्र सुप्रसिद्ध-श्री-गोवर्धनाद्रेर् उच्चतया तुल्यो
ज्ञयः, तादृशान् सप्त-बहुल-रत्नादि-युतान् प्रकर्षेण
पाद-प्रक्षालनादि-पूर्वकं निज-जनैस् तत् तद्-गृहेषु तत् तत्
प्रस्थापनादि-प्रकारेणादात् ॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यग् अलङ्कृते
यथोक्त-रौप्य-खुर-सौवर्ण-शृङ्गादि-विभूषिते, तिलाद्रि-परिमाणादिकम्
उक्तं, भविष्योत्तरे उत्तमो दशभिर् द्रोणैर् मध्यमः पञ्चभिर्मतः ।
त्रिभिः कनिष्ठो राजेन्द्र तिल-शैलः प्रकीर्तितः । पूर्ववच् चापरं
सर्वं निष्कम्भपर्वतादिकम् ॥ तच् चोक्तं तत्रैवादौ
धान्याद्रि-प्रसङ्गे

> इथं निवेश्यामरशैलमग्र्यमतस्तु निष्कम्भगिरीन् क्रमेण ।
>
> तुरीय-भागेन चतुर् दिशं च संस्थापयेत् पुष्प-विलेपनाड्यान् ॥

इत्य्-आदि । ते च विष्कम्भगिरयो मन्दरादयश् चत्वारः । तथा च
तत्रैव---

> मेरुर् महान् व्रीहिमयस् तु मध्ये, सुवर्ण-वृक्षत्रय-संयुतः स्यात् ।
>
> पूर्वेण मुक्ताफल-वज्र-मुक्तो, याम्ये च गो-मेधक-पुष्प-रागैः ।
>
> पञ्चाच् च गारुत्मत-नील-रत्नैः, सौम्ये च वैदुर्य-सरोज-रागैः ।
>
> ब्रह्माथ विष्णुर् भगवान् पुरारिर् दिवाकरोऽप्य् अत्र हिरण्मयः स्यात्
> ॥

किं च,

> शुल्कम्बराण्य् अम्बुधरावली स्यात्, पूर्वेण कृष्णानि च दक्षिणेन ।
>
> वासांसि पश्चाद् अथ कुर्बुराणि, रक्तानि चैवोत्तरतो धनानि ॥
> इत्य्-आदि ।

द्रोण-सङ्ख्या चोक्ता वैद्यके---

> खारो द्रोणाढक-प्रस्थाः कुड्वं च फलं पिचु ।
>
> शानको माषकश् चेति यथा-पूर्वं चतुर्गुणाः ॥ इति ।

एवं षट्पञ्चाशद् अधिक-पलशतद्वयेनैको द्रोणः स्यात् । तद्
एवाभिव्यञ्जयति । किं वा, ततोऽपि वैशिष्ट्यम् आह---रत्नौवेति ।
शातकौम्भं स्वर्ण-समूहः सौवर्णाभरण-जातं वा । यद् वा, तिलाद्रिश्
च व्रजेऽत्र सुप्रसिद्ध-श्री-गोवर्धनाद्रेर् उच्चतया तुल्यो ज्ञेयः,
तादृशान् सप्त-बहुल-रत्नादियुतान् प्रकर्षेण पाद-प्रक्षालनादि-पूर्वकं
निज-जनैस् तद् गृहेषु तत् तत् प्रस्थापनादि-प्रकारेणादात् ॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नियुते विंशति-लक्षाणि
एकं दश-शत-सहस्राण्य् अयुतं प्रयुताख्य-लक्षम् अथ नियुतम् इति
क्षीर-स्वामी । तिलाद्रि-परिमाणम् उक्तं भविष्योत्तरे---

> उत्तमो दशभिर् द्रोणैर् मध्यमः पञ्चभिर् मतः ।
>
> त्रिभिः कनिष्ठो राजेन्द्र ! तिल-शैलः प्रकीर्तितः ॥

द्रोण-सङ्ग्या च---

> खारीद्रोणाढक-प्रस्थाः कुडबञ्च पलम्पिचुः ।
>
> शाणको मासकश् चेति यथा-पूर्वं चतुर्गुणाः इति ॥३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.४ ॥

**कालेन स्नान-शौचाभ्यां संस्कारैस् तपसेज्यया ।**

**शुध्यन्ति दानैः सन्तुष्ट्या द्रव्याण्य् आत्मात्म-विद्यया ॥**

**श्रीधर-स्वामी (भावार्थ-दीपिका) :** द्रव्याणां गो-हिरण्यादीनां मध्ये
केषाञ्चिद् दानैर् एव शुद्धिर् यथा
तथान्न-दानादि-युक्त-जात-कर्मादि-संस्कारैर् एव गर्भाणां शुद्धिर् इति
दर्शयितुं प्रतिनियतानि शोधकानि दृष्टान्तत्वेनोदाहरति, कालेनेति ।
कालेन भूम्य्-आदि, स्नानेन देहादि, शौचेनामेध्य-लिप्तादि, संस्कारैर्
गर्भादि, तपसा इन्द्रियादि, इज्यया ब्राह्मणादि, दानैर् द्रव्यादि,
सन्तुष्ट्या मनः, आत्मा आत्म-विद्यया इति ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ
गर्भ-शुद्ध्युपोद्घात-रूपाम् अन्यपदार्थ-शुद्धिम् आह---द्रव्याणाम् इति ।
प्रतिनियतानि प्रातिस्विकानि । येषां द्रव्याणां याति शोधकानीति यावत् ।
भूम्यादि---आदि-पदेन जलादयो ज्ञेयाः । यत्र भूमौ मलाद्य् उत्सृष्टं
तत्र विनापि लेपादिना शोधकेन बहुकालेन स्वयम् एव शुद्ध्यति सेत्य्
अर्थः । तथा जलानाम् अपि कालेन

> कालं मेघोदकं ग्राह्यं वज्यं तु त्र्यहम् एव हि ।
>
> अकाले दश-रात्रं तु ततः शुद्धिः ॥ इत्य् उक्तेः ।

देहादि आदि-पदे वस्त्रादि । अमेध्यम् अशुचि-द्रव्यं तेन लिप्तम् आदिना
स्पृष्तम् । शौचेन मृज् जालादिना शोधनेन । संस्कारैः
पुसवनसीमन्त-जात-कर्मादिभिः । आदिना देहादि । इज्यया
देवार्चनयागादिना । ब्राह्मणः सर्वदा शुद्धः पितृ-देवार्चने रतः इत्य्
उक्तेः । आदिना क्षत्रियादि । यतो दानं न जायेत तद्-द्रव्यं मलवत्
स्मृतम् इति स्मृतेर् द्रव्याणाम् अन्नादिरन्नान्तानां दानेनैव शुद्धिर्
नान्यथेति भावः । इन्द्रियाणि वाग् आदिनि । तपसा मौनादि-रूपेण । यद्
वा, तसैकादश्युपवासादिना आदिना देह-परिग्रहः । मनः सन्तुष्ट्या ।
सन्तोषेण मनः शुचि इति वाक्यात् । आत्न्मा जीवः ।
आत्म-विद्ययाध्यात्म-विचारेण । शुद्ध-स्वरूपावाप्त्या जीव-भाव-रूपाम्
अशुचितां जहातीत्य् अर्थः । दीपकोऽत्रालङ्कारः । प्रस्तुताप्रस्तुतानां च
तुल्यत्वे सति दीपकम् इति तल्-लक्षणात् । अत्र प्रस्तुत-गर्भ-शुद्धेर्
अप्रस्तुतानां भूम्यादीनाम् अपि शुद्धेर् वर्णनाद् इति समन्वयः ॥४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु कुतस् तद् आननीम् एव
तथा तत् तत् कृतम् इत्य् अत्राह---कालेनेति, तत् तद् दृष्टान्तैर्
यथा-कालं जात-कर्म-दानयोर् आवश्यकत्वम् अभिप्रेतम् । अन्तत् तैर्
व्याख्यातम् । यद् वा, कालादिभिर् द्रव्याणि शुद्धन्त्य् एव, आत्मा
त्वात्म-विद्यया स्वरूप-ज्ञानेनैव । किं वा, भगवद्-भक्त्यैव, न
त्वन्यथा । अत एव द्रव्याणीत्य् अनेन गृहीतस्याप्य् आत्मनः
पृथङ्-निर्देशस् तस्य च गृहे साक्षात् परमात्मनः स्वयं
गमनाच्छुद्धि-महिमा केन वर्ण्यः ? यद् वा, कालादिषु मध्ये केनचित्
कदाचित् कस्यापि शुद्धिः, श्री-भगवत्-पुत्रत्वेन च तस्य युगपत्
सर्व-शुद्धिर् एव सिद्धति किं वक्तव्यं ताभ्यां तत् तच् छुद्धिर् इति
भावः ॥४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, कुतस् तदानीम् एव तथा
तत् तत् कृतम् इत्य् अत्राह---कालेनेति, तत् तद् दृष्टान्तैर् यथा-कालं
जात-कर्म-दानयोर् आवश्यकत्वम् अभिप्रेतम् । अन्यत् तैर् व्याख्यातम् ।
यद् वा, कालादिभिर् द्रव्याणि शुद्धन्त्य् एव, आत्मा त्व् आत्म-विद्यया
स्वरूप-ज्ञानेनैव । किं वा, भगवद्-भक्त्यैव, न त्व् अन्यथा । अत
एव द्रव्याणोत्य् अनेन गृहीतस्याप्यात्मनः पृथङ् निर्देशस् तस्य च गृहे
साक्षात् परमात्मनः स्वयं गमनाच् छुद्धि-महिमा केन वर्ण्यः ? यद् वा,
कालादिषु मध्ये केनचित् कदाचित् कस्यापि शुद्धिः, श्री-भगवत् पुत्रत्वेन
च तस्य युगपत् सर्व-शुद्धिर् एव सिद्धति किं वक्तव्यं ताभ्यां तत्
तच् छुद्धिर् इति भावः ॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आवश्यकस्य
विविध-दानादि-युक्त-जात-कर्मणो गर्भ-शोधकस्य प्राग् बालकस्य
दृष्टान्तान् दीप-कालङ्कार्णाह---कालेनेति । कालादिभिर् द्रव्याणि शुद्ध्यन्ति
तत्र कालेन वर्त्मादीनि स्नानेन देहादीनि शौचेनामेध्य-लिप्ताङ्गादीनि
संस्कारैर् गर्भादीनि तपसा इन्द्रियादीनि इज्यया ब्राह्मणादीनि दानैर्
धनादीनि सन्तुष्ट्या मनः आत्मात्म-विद्यया परमात्मनः स्वरूपानुभवेन
जीवः ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.५ ॥

**सौमङ्गल्य-गिरो विप्राः सूत-मागध-वन्दिनः ।**

**गायकाश् च जगुर् नेदुर् भेर्यो दुन्दुभयो मुहुः ॥**

**श्रीधर-स्वामी (भावार्थ-दीपिका) :** सौमङ्गल्य-गिरः स्वस्ति-वाचका
विप्रादयो बभूवुः । तत्र, "सूताः पौराणिकाः प्रोक्ता मागधा
वंश-शंसकाः बन्दिनस् त्व् अमल-प्रज्ञाः प्रस्ताव-सदृशोक्तयः ।"

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वकृत-स्तुति-पाठकाः
सूताः । परकृतस्तुति-जीविनो मागधाः । प्रवन्धस्तुति-पाठिनो वन्दिन
इति ॥५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भेर्य आनक-भेदाः
शुषिर-भेदाश् च । दुन्दुभयश् च आनक-भेदा युग्मतयैव हस्ताभ्यां
कोष-द्वयेन वाद्यन्ते, ते नेदुः स्वयम् एव, मुहुर् इत्य् अस्य सर्त्वैर्
अन्वयः---हर्षभरेण तेषाम् तत्र त्रातृप्तेः ॥५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भेर्य आनक-भेदाः
सुषिर-भेदाश् च दुन्दुभयश् च आनक-भेदाश् च युग्मत एव हस्ताभ्यां
काष्ठी-द्वयेन वाद्यन्ते ते नेदुः स्वयम् एव मुहुर् इत्य् अस्य सर्वैर्
अन्वयः हर्षभरेण तेषां तत्र तत्रातृप्तेः ॥५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदा विप्राः
सौमङ्गल्य-गिरः सौमङ्गल्यं गीर्षु येषां ते शुभाशीर्वादका बभूवुः
सूतादयो जगुः---

> सूताः पौराणिका प्रोक्ताः मागधाः वंशशंसकाः ।

वन्दिनस् त्व् अमल-प्रज्ञाः प्रस्ताव-सदृशोक्तयः ॥५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.६ ॥

**व्रजः सम्मृष्ट-संसिक्त-द्वाराजिर-गृहान्तरः ।**

**चित्र-ध्वज-पताका-स्रक्-चैल-पल्लव-तोरणैः ॥**

**श्रीधर-स्वामी (भावार्थ-दीपिका) :** संमृष्टानि संसिक्तानि च द्वाराण्य्
अजिराण्य् अङ्गनानि गृहान्तराणि गृह-मध्यानि च यस्मिन् स तथा ।
चित्र-ध्वजेषु पताकानां स्रजश् च चैल-पल्लव-तोरणानि च तैर्
भूषिताः ॥६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सम्मृष्टानि सम्मार्जितानि ।
तोरणं द्वार-बहिर् भागः तोरणोऽस्त्री बहिर् द्वारम् इत्य् अमरः ।
पताकानां स्रजः पङ्क्तयः । भूषित इति शेषः ॥६।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सं---शब्दाभ्याम्
अन्यदिनतो विशेषेण सम्मार्जनादिकं बोद्यते । चैलानि खण्डित-वस्त्राणि
। अन्यत् तैर् व्याख्यातम् । तत्र भूषित इत्य् आध्याहारात् । किं वा,
विशेषेण तृटीया । यद् वा, स्रजः पुष्प-मालाश् चित्राणि विविधानि
ध्वजादीनि तैः । समम् अन्यत् ॥६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सं-शब्दाभ्याम् अन्यदिनतो
विशेषो बोध्यते चैलानि खण्डित-वस्त्राणि अन्यत् तैः तत्र पताकानां
स्रजो मालाकारेण सन्निवेशाः भूषित इत्य् अध्याहारात् यद् वा स्रजः
पुष्प-मालाः चित्राणि विविधानि यानि ध्वजादीनि तैः समम् अन्यत् ॥६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आदौ सम्यक् मृष्टानि
पश्चात् चन्दन-पुष्पादि-रसैः संसिक्तानि द्वाराण्यजिराण्य् अङ्गणानि
गृहमध्यानि च यस्मिन् सः चित्रध्वज-पताकाभ्यां तथा चित्राणां स्रजां
चैलानां चैल-खण्डानां पल्लवानां चेति त्रिविधैस् तोरणैर्
विभूषितो\ऽभूद् इति शेसः ॥६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.७ ॥

**गावो वृषा वत्सतरा हरिद्रा-तैल-रूषिताः ।**

**विचित्र-धातु-बर्ह-स्रग्-वस्त्र-काञ्चन-मालिनः ॥**

**श्रीधर-स्वामी (भावार्थ-दीपिका) :** हरिद्रा-तैलै रूषिता लिप्ताः ।
विचित्र-धातवश् च बर्ह-स्रजश् च वस्त्राणि च काञ्चन-मालाश्
चालङ्कारतया विद्यन्ते तेषां ते । तथा-भूता गवादयो बभूवुर् इत्य्
अर्थः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्र्हस्रजः
शिखिपिच्छ-मालाः । इत्य् अर्थ इति । क्रियाशेषेणान्वयः कार्य इति
तात्पर्यम् ॥७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** च---कारयोर् एक उक्तस्य
समुच्चये, अन्यो\ऽनुक्तस्य, तेन महिष्यादयो\ऽप्य् उपलक्ष्यन्ते ॥७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** च-कारौ
पूर्व-कैमुत्य-प्रतिपादिकौ तेन महिष्य्-आदयोऽप्य् उपलक्ष्यन्ते । वृषा
वत्सतरा इति पाठः क्वचित् ॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रूषिता लिप्ताः ॥७.८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.८ ॥

**महार्ह-वस्त्राभरण-कञ्चुकोष्णीष-भूषिताः ।**

**गोपाः समाययू राजन् नानोपायन-पाणयः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कञ्चुकं चोलकं शिरो
विहाय सर्वाङ्गावरकं वस्त्रम्

> कञ्चुको वारबाणे स्यान् निर्मोके करभे\ऽपि च ।
>
> वर्धायक-गृहीताङ्ग-स्थित-वस्त्रे च चोलके ॥

इति मेदिनी । उष्णीषं शिरोवेष्तन-वस्त्रम् उष्णीषं तु शिरोवेष्टे किरीटे
लक्षणान्तरे इति च ॥८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यग् आययुर् इति
सनाक्त्वम् एव दर्शयति---महार्हेत्यादि-विशेषणाभ्याम्---महार्हैर्
बहु-मुल्यैर् उत्सवार्थं गृहान्तः-सुरक्षितैर् वस्त्रादिभिर् भूषिताः
सन्तः । हे राजन्न् इति राज-गृहोत्सवे प्रजागमन-प्रकार-वृत्तं
भवता ज्ञायत एवेति किं तद् विवरणेति भावः । यद् वा, राजन्ति
शोभमानानि नाना-विधोपायनानि पाणिषु येषाम् ते । गोपा इति प्रकृत्यैव
सुस्निग्ध-चित्ताः, श्लेषेण गां पृठ्वीं पान्ति भगवद्-भक्ति-विस्तारणेन
रक्षन्तीति गोपाः । अतस् तादृश-सद् वेशादिना भगवन् महोत्सवे सम्यग्
आगमनं युक्तम् एवेति भावः । एवम् अग्रे\ऽपि ॥८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं सर्वस्यैव
गोकुलस्य श्री-नन्द-यशोदे प्रति परमम् अनुरागं दर्शितवान् दर्शयति
च---महार्हेति सप्तभिः । सम्यग् आययुर् इति स्व-स्व-गृहे तत् तन्
मङ्गल-रचनां प्रवर्त्यैवाययुर् इत्य् अर्थः व्रजः संमृष्टेत्य् उक्तत्वात्
सम्यक्त्वम् एव दर्शयति परम-हर्ष-व्यञ्जकाभ्यां महद्
इत्य्-आदि-व्-इशेषणाभ्यां महार्हैर् बहु-मूल्यैर् निधिवत् गृहान्तः
सुरक्षितैर् अपि वस्त्रादिभिर् भूषिताः सन्तः यान्य् एव परमोल्लासेन
दास्यन्ते च नानोपायनैर् महार्ह-रत्नादिभिर् युक्ताः पाणयो येषां ते
राजन्न् इति श्लेषेण हे प्रेम्णा-विराजमान यद् वा राजदित्य्
उपायन-विशेषणं गोपा इति गवा-सक्त्या तत् स्वभावमापन्नया जात्यैव
सुस्निग्ध-चित्ता इति भावः । श्लेषेण तत्र च तादृश-तत् प्रेम्णा गां
पृथ्वीम् अपि पान्तीति एवम् अग्रे\ऽपि ॥८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.९ ॥

**गोप्यश् चाकर्ण्य मुदिता यशोदायाः सुतोद्भवम् ।**

**आत्मानं भूषयां चक्रुर् वस्त्राकल्पाञ्जनादिभिः ॥**

**श्रीधर-स्वामी (भावार्थ-दीपिका) :** आकल्पा अलङ्काराः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आकल्पः कल्पने
वेशेऽलङ्कारे शक्तिमन्नरे इति धरणिः । आदिना चन्दनादि-ग्रहः
॥९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** च---शब्दस् त्वर्थे
पूर्वतो वैशिष्ट्याय, तद् एव दर्शयति यशोदाया व्रज-यशः-प्रदाया
अनपत्याया व्रजेश्वर्याः सुतस्योद्भवम् उत्पत्तिम् आकर्ण्यैव मुदितास्
तस्मिन् नित्य सहज-प्रेम-सद्-भावाद् अत एव वस्त्रादिभिर् आत्मानम्
अभूषयन् । आदि-शब्दान् माल्यानुलेपादयः । आत्म-शब्द-प्रयोगस् तासां
सच् चिद् आनन-विग्रहत्वेन तत्त्वतो देहस्य देहि-तुल्यत्वेन
भेदाभावाभिप्रायेण ॥९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोप्यः श्री-यशोदाया
मातृभूतयः च-शब्द उक्त-समुच्चये ततो गोपा आकर्ण्येति पूर्वेणाप्य्
अन्वयः आसां पश्चाद् भावोऽन्तःपुरवासात् मुदिता इत्य् अनेन तेभ्योऽपि
मोद-विशेषं दर्शयति---यशोदायाः व्रज-यशःप्रदाया अनपत्यायाः
श्री-व्रजेश्वर्याः सुतस्य उद्भवम् उत्पत्तिम् आकर्ण्यैव मुदिताः तस्यां
तस्मिश् च नित्य-सहज-प्रेम-सद्भावात् अत एव वस्त्रादिभिः आत्मानम्
अभूषयन् ॥९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गोप्यः श्री-यशोदाया
यातृ-प्रभृतयः ॥९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.१० ॥

**नव-कुङ्कुम-किञ्जल्क-मुख-पङ्कज-भूतयः ।**

**बलिभिस् त्वरितं जग्मुः पृथु-श्रोण्यश् चलत्-कुचाः ॥**

**श्रीधर-स्वामी (भावार्थ-दीपिका) :** नव-कुङ्कुम-किञ्जल्कैर्
मुख-पङ्कजेषु भूतिः श्रीर् यषां ताः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नव-कुङ्कुम-किञ्जल्काः
नूतन-केशर-पत्राणि । बलिभिः स्वर्ण-रत्नादिभिर् युताः पृथुश्रोण्यो
विशाल-कटितटाः अपि हर्षौसुक्याद् वेगेन जग्मुरिति भावः ॥१०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च, नवेति तैर्
व्याख्यातम् तत्र नव-कुङ्कुम-किञ्जल्कैर् भूषित-मुख-पङ्कजाः सत्य
इत्य् अर्थ इति । यद् वा, नव-कुङ्कुम-किञ्जल्कस्य् एव मुख-पङ्कजानां
भूतिः शोभा यासाम् इति गौराङ्गीणाम् अप्त्य् अनुराग-वेशेन मुख-पद्मानां
रागोत्पत्त्या शोभातिशय उक्तः । किं च, बलिभिर् बलद्भिः परिजनैः
सहायैर् इति त्वरित-गमन-साधनम्, बलिभिर् बलित्रयेण विशिष्टा इति
वा । यद् वा, अक्षत-पाट्रद्य् उपहारैः सह तान् गृहीत्वेत्य् अर्थः ।
पृथु-श्रोण्यो\ऽपि चलत्-कुचाः सत्य इति त्वरित-गमन-लक्षणम् । यद्
वा, कुचानाम् अपि पृथुत्वात् त्वरित-गमनासामर्थ्ये\ऽपि त्वतित जग्मुर् इत्य्
अर्थः ॥१०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नव-कुङ्कुमाकिञ्जल्काद् अपि
मुख-पङ्कजानां भूतिः शोभा यासाम् इति तदानीम् अनुरागावेशेन
मुख-शोभातिशय उक्तः किं च बलिह्भिः महारात्नादिमयैर्
अक्षत-पात्राद्य् उपहारैः सह तान् गृहीत्वेत्य् अर्थः मोद-विशेषम्
एवाह---त्वरितम् इत्य्-आदिना । पृथुश्रोण्योऽपि त्वरितं जग्मुः तत्र
चलत्कुचा इत्य् अतिशयस्य लक्षणं सर्वं चोत्कण्ठातिशयस्येति ज्ञेयम्
॥१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नव-कुङ्कुम-किञ्जल्काद्
अपि सुख-पङ्गजे भूतिः शोभा यासां ता बलिभिः
स्वर्ण-मुद्रा-रत्न-हारानर्घ-वस्त्रनारिकेलादि-फलाक्षत-दूर्वा-चन्दन-पुष्पमालाद्यैः
स्वर्ण-पात्रथैः स्वर्ण-रस-रञ्जित-वस्त्राच्छादितैर् वाम-पाणि-गृहीतः
सहिता इत्य् अर्थः । पृथुश्रोण्यो\ऽपि त्वरितं जग्मुः
हर्षौत्सुख्यावेगवशात् ॥१०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.११ ॥**

**गोप्यः सुमृष्ट-मणि-कुण्डल-निष्क-कण्ठ्यश्**

**चित्राम्बराः पथि शिखा-च्युत-माल्य-वर्षाः ।**

**नन्दालयं स-वलया व्रजतीर् विरेजुर्**

**व्यालोल-कुण्डल-पयोधर-हार-शोभाः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वर्णिता अपि गोपीर्
भक्ति-भरेणातृप्त्या वर्णयति व्रजतीः प्रथमार्थे द्वितीया ॥११॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भक्ति-विशेषेण पुनस्ता
एव वर्णयन्ति-गोप्य इति । शिखा धम्मिल्लाग्राणि अन्यत् तैर् व्याख्यातम्
यद् वा, पथि शिखाभ्यश् च्युत-विशेषतो रेजुर् अशोभन्नेति तासां
देहादि-शोभा-गत-सम्पत्तौ सत्याम् अपि
श्री-नन्दनन्दन-प्रेम-सम्बन्धेनैव विशेषतः शोभेति भावः
॥११॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भक्ति-विशेषेण पुनस् ता एव
वर्णयति---गोप्य इति । शिखाः धम्मिल्लाग्राणि नन्दालयं व्रजन्त्य एव
विशेषतो रेजुर् इति तासां देहादि-शोभाशत-सम्पत्तौ सत्याम् अपि
श्री-नन्द-नन्दन-प्रेम-सम्बन्धेनैव विशेषतः शोभेति भावः
॥११॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वणिता अपि ताः पुनर्
भक्ति-भरेणातृप्त्या वर्णयति---गोप्य इति । शिखा दम्मिल्लाग्राणि
व्रजतीर् व्रजन्त्यः ॥११॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.१२ ॥**

**ता आशिषः प्रयुञ्जानाश् चिरं पाहीति**[^३१] **बालके ।**

[^३१]: जीवेति


**हरिद्रा-चूर्ण-तैलाद्भिः सिञ्चन्त्यो\ऽजनम् उज्जगुः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : किम् उज्जगुर्** ? इत्य्
अपेक्षा-निवृत्तयेऽ**जनं** श्री-कृष्णम् इत्य् अर्थान्तरम् । **ता** गोप्यो
**बालके** इत्य् **आशिषः प्रयुञ्जाना** इति । किम् ? राज-पुत्रत्वाद् राजा
भूत्वा **चिरं पाहीति** । परस्येष्टार्थ-प्रशंसनम् आशीः इति लक्षणात्
॥१२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** **चिरं पाहीत्य्** उक्तिः
पाहीत्य् उक्ति-चातुर्येण तस्य दीर्घायुष्ट्वम् आत्म-विषयक-कारुण्यादिकं च
प्रार्थयन्ते । अल्पार्थे कः अत्यन्त-बाल्याद् **बालक** इति, तदानीं
तस्मिन् तद् एवोचितम् इति भावः । यद् वा, **बालके**\ऽपि ततश् च
बन्धु-स्वभावाद् एवेति, वस्तुतस् तु बालः कः ब्रह्मापि यस्येति
परमेश्वरत्वात् । सदास्मान् रक्ष, कदापि न परित्यजेति । **अजनं**
भगवन्तम् **उज्जगुर्** उच्चैर् गाथा बन्धेन तन्-नामान्य् अकीर्तयन्
भगवद्-गीतान्य् अगायन्न् इति वा । **अजनाम्** इति लौकिक-जन्माभावे\ऽपि
श्री-यशोदायाम् उद्भवेन तासाम् उद्गान-प्रीति-भर-हेतुः सूचितः ।
\"जीव\" इति पाठे काश्चित् पूर्व्य-पत्न्य्-आद्या वृद्धाश् च \"चिरं जीव\"
इत्य् **आशिषः प्रयुञ्जाना** बभूवुः, अन्याश् **चोज्जगुर्** इति ज्ञेयम्
॥१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : चिरं पाहीति** तासाम्
अत्युल्लासोक्तिः । तया च तस्य सार्वदिकीं सर्व-सम्पत्तिम् आत्मना
सङ्गतिम् आत्मनि प्रीतिं चाशासत । अल्पार्थे कः अत्यन्त-बाल्यात्
**बालक** इति । तदानीं तस्मिन् तद् एवोचितम् इति भावः । यद् वा,
बालकेऽपि ततश् च प्रेम-स्वभावाद् एवेति । **अजनं** भगवन्तम्
**उज्जगुः** उच्चैर् मङ्गल-गीत-प्रबन्धेन बालक-मङ्गलार्थं तम्
अकीर्तयन् । \"जीव\" इति पाठस् तु तासाम् अतिकारुण्योक्तिः । उपलक्षणं
चैतत् सर्वेषाम् ॥१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सूतिकान्तर् गृहं प्रविश्य
**चिरं पाहि** इति राज-पुत्रत्वेन राजा भूत्वेति भावः । \"जीव\" इति
पाठे वात्सल्य-काम-रूपोदयः । ततो बहिर् निःसृत्य **हरिद्रादिभिः**
परस्परं **जनं सिञ्चन्त्य** **उच्चैर् जगुः** ॥१२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ताः सूतिका-गृहं प्रविश्य
राज-पुत्रत्वात् युवराजो भूत्वा नश् **चिरं पाहीत्य् आशिषः प्रयुञ्जानाः**
। ततो बहिर् निर्गम्य हरिद्रा-चूर्ण-सुगन्धि-तैल-सम्पृक्ताभिर् अद्भिर्
मिथो **जनं** **सिञ्चन्त्य उच्चैर्** मग्गलानि **जगुः** । **अजनं**
हरिम् **उज्जगुर्** इत्य् अन्ये ॥१२॥

**\॥।**

**॥ १०.५.१३ ॥**

**अवाद्यन्त विचित्राणि वादित्राणि महोत्सवे ।**

**कृष्णे विश्वेश्वरे \ऽनन्ते नन्दस्य व्रजम् आगते ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आगते प्राप्ते ॥१३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कृष्णे
विश्वेश्वरे\ऽनन्त इत्य्-आदि । अनन्ते\ऽपरिच्छिन्ने\ऽपि नन्दस्य व्रजम्
उपेयुषि परिच्छिन्नत्वेन तत्रैव स्थिते ॥१३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अवाद्य् अन्त वादित्राणि
वादकैर् वादयञ्चक्रिरे, विचित्राणि---

> ततं वीणादिकं वाद्यम् आनद्धं मुरजादिकम् ।
>
> वंशादिकन्तु शुषिरं कांस्यं तालादिकं घनम् ॥

इति चतुर्विधानि, यद् वाम् एकैकस्य वादन-वैचित्र्या विचित्राणि । किं
वा, अवाद्य् अन्त स्वयम् एव वादितानि बभूवुस् तत्र हेतुः---महोत्सव इति,
तत्रापि हेतुः---अनन्ते\ऽपरिच्छन्ने विश्वस्येश्वरे नियन्तरि कृष्णे जगच्
चित्ताकर्षक-माहात्म्यतया स्वयम् अवतीर्णे भगवतिः । यद् वा, कृष्णे
पर-ब्रह्मणि परमेश्वरे सौन्दर्य-माधुर्यादिना परिच्छिन्ने
निजाशेष-भगवत्ता-प्रकटनार्थावतीर्णत्वात् । नन्द-व्रजं
निजोचित-पदं प्राप्ते सतीति ॥१३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अवाद्यन्त वादकैर् इति शेषः
। विचित्राणि ततं वीणादिकं वाद्यम् आनद्धं सुरजादिकं वंशादिकं तु
सुषिरं कांस्य-तालादिकं धनम् इति चतुर्-विधानि
एकैकस्यावन्तर-वैचित्र्यावादन-वैचित्र्या च विचित्राणि किं वा अवाद्यन्त
व्रज-वादित्रेषु वाद्यमानेषु जगति यानि वादित्राणि तान्य् अपि स्वयं जनैश्
च वादितानि बभूवुर् इत्य् अर्थः ।तत्र हेतुः महोत्सवे यावद् उत्सवे
यावद् उत्सवोपरि विराजमाने तन्महसि तत्राऽपि हेतवः कृष्णो जगच्
चित्ताकर्षक-माहात्मतया स्वयम् अवतीर्णे भगवति विश्वेश्वरे
सर्व-प्रभौ अनन्ते स्वरूपैश्वर्य-माधुर्यैर् अपरिच्छिन्ने नन्दस्य
व्रजं परम-प्रेमानन्दामृत-समुद्रतया परमं निजोचित-पदम् ईयुषि
तस्मिन्न् उदयतीत्य् अर्थः । आगत इति क्वचित् पाठः ॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अवाद्यन्तेति त्रिलोक्याम् एव
यतः कृष्णे विशस्यैवेश्वरे तानि वाद्यान्य् अनन्तान्य् एव यतो\ऽनन्ते इति
॥१३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.१४ ॥

**गोपाः परस्परं हृष्टा दधि-क्षीर-घृताम्बुभिः ।**

**आसिञ्चन्तो विलिम्पन्तो नवनीतैश् च चिक्षिपुः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हृष्टा गोपाः परस्परं
विचिक्षिपुर् इति सम्बन्धः । यद् वा, क्षीरादिभिर् आसिञ्चन्तो नवनीतैर्
विलिम्पन्तो दधि चिक्षिपुः यद् वा, नीतैर् गृहीतैर् दध्यादिभिर्
नव-शब्दोपलक्षितान् नव-नदान्स्तत् सम्बन्धिनश् च विचिक्षिपुर् इत्य्
अर्थः ॥१४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हृष्टा गोपाः परस्परं
विचिक्षिपुर् इति सम्बन्धः । यद् वा, क्षीरादिभिर् आसिञ्चन्तो नवनीतैर्
विलिम्पन्तो दधि चिक्षिपुः यद् वा, नीतैर् गृहीतैर् दध्यादिभिर्
नव-शब्दोपलक्षितान् नव-नदान्स्तत् सम्बन्धिनश् च विचिक्षिपुर् इत्य्
अर्थः ॥१४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हृष्टाः सन्तो दध्यादिभिः
परस्परम् आ सम्यक् सिञ्चन्तः नवनीतैश् च परस्परं विशेषेण
लिम्पन्तः परस्परं चिक्षिपुः बलेन प्रच्छन्नतया वा पिच्छिल-पङ्के
स्खलयामासुः ॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चिक्षिपुः प्रयासार्थं
बलेन प्रच्छन्नतया पिच्छल-पङ्के स्खलयामासुः ॥१४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.१५-१६ ॥**

**नन्दो महा-मनास् तेभ्यो वासो\ऽलङ्कार-गो-धनम् ।**

**सूत-मागध-वन्दिभ्यो ये\ऽन्ये विद्योपजीविनः ॥**

**तैस् तैः कामैर् अदीनात्मा यथोचितम् अपूजयत् ।**

**विष्णोर् आराधनार्थाय स्व-पुत्रस्योदयाय च ॥**

**श्रीधर-स्वामी (भावार्थ-दीपिका) : तेभ्यः** प्रादात् ॥१५॥
**यथोचितम्** अन्यान् अप्य् **अपूजयत्** ॥१६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तेभ्यो** गोपेभ्यः
सूतादिभ्यश् च । **विद्यास्** तु चतुर्दशधा धर्म-मीमांसादि-रूपाः,
ताभिर् **उपजीवन्ति** इति तथा ॥१५॥ **तैस् तैर्** यान् अयाचन्तेत्य्

अर्थः । **यथोचितं** विद्या-गौरवम् अनतिक्रम्य इत्य् अर्थः ।
आराधनार्याय सन्तोषाय । \"अनेन दानादिना विष्णुः प्रसीदतु,
तत्-प्रसादेन मत् पुत्रः कुशल्य् अस्तु\" इति सङ्कल्पयन्न् इत्य् अर्थः ।
**च**-कारान् नव-ग्रह-दिक्-पालादि-प्रसादोऽपि ध्येयः ॥१६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तेभ्यो** गोपेभ्यो
गोपी-जनेभ्यश् च तथा सूतादिभ्यश् च । **ये चान्ये** **विद्योपजीविनो**
गायक-वादकादयः, तेभ्यो\ऽपि **वास**-आदिकं प्रादाद् इति शेषः । तत्र
**धनं** साक्षत् स्वर्ण-[रूपप्य्]{।मर्क्}-आदि । **महा-मना** इति
पुनर्-उक्तिः परमौदार्यस्य सर्वाभीष्ट-विज्ञानस्य चाभिप्रायेण ।
**तैस् तैर्** इति यस्य यानि कामितानि, तैः । यद् वा, सुप्रसिद्ध
उत्तमोपभोगः । अन्यत् तैर् व्याख्यातम् ।

यद् वा, ये **विद्योपजीविनो\ऽन्ये** च ये दीनाः, तेभ्यो\ऽपि न केवलं
तत्-तद्-दान-मात्रम्, अपि तु बहुधा सम्माननं चाकरोद् इत्य्
आह---**तैर्** इति । विप्रादीन् सर्वान् **अपूजयच्** च, तत्र च
**यथोचितं** जाति-विद्याद्य्-अनुसारेण तत्-तन्-मनोरथ-परिपुरणेनेत्य्
अर्थः । यतो\ऽ**दीनत्वाद्** उदार-स्वभावः । यद् वा, **तैस् तैर्**
अनिर्वचनीयैर् आत्मारामाद्य्-अगोचरैर् **आत्मना** पुत्र-[भायादिना]{।मर्क्}
च भगवद्-वशीकरणम् इत्य् अर्थः । भगवद्-वशीकरणार्थकैः कामैर्
हेतुभिर् न तु ज्ञान-परवन् निष्कामतयेत्य् अर्थः, तादृश-कामानां
निष्कामतायाः शिरोधार्यत्वात्, बहुत्वं बाहुल्यस्य गौरवस्य वापेक्षया ।
तान् एवाह---**विष्णोर् आराधन**-रूपो यो\ऽ**र्थः** पुरुषार्थः,
तद्-अर्थं च स्व-पुत्रस्योदय उत्कर्षः, तद्-अर्थं परमैकान्तित्वात् ।
तत्त्वतस् तु विष्णोर् आराधनस्यार्थः फलम्, तद्-रूपाय
स्व-पुत्रोदयायेत्य् अर्थः ॥१५.१६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : नन्द** इति युग्मकम् ।
**तेभ्यो** गोपीभ्यो गोपेभ्यश् च तथा सुतादिभ्यश् च । **ये** च
**अन्ये विद्योपजीविनः** गायक-वादकादयः, तेभ्योऽपि **वास**-आदिकं
प्रादाद् इति शेषः । तत्र **धनं** स्वर्ण-रूप्यादि **यथोचितम्** इत्य्
उत्तर-पद्य-पदेनात्राप्य् अन्वयः । स्वत एव **अदीनात्मा** उदार-चित्तः,
सम्प्रति तु **महामना** इति पुनर्-उक्तिः पुर्ववत् श्री-कृष्ण-मनस्त्वेन
तत्रौदार्य-विज्ञत्वादि-गुणानां मुहुर् अतिशयिताभिप्रायेण, न केवलं
तावता तृप्तवान् ।

किं च\--**तैस् तैर्** इति । **तैस् तैः कामैः** सह पुनश् च ये ये
स्वैरं प्रार्थिताः, तत्-तत्-काम-दान-पूर्वकं सर्वांस् तान्
**यथोचितं** जाति-वयो-विद्यानुरूपम् **अपूजयत्**
स्रक्-चन्दन-ताम्बूल-प्रोत्साहनादिभिः सम्मानितवांश् च । दानादेर्
उद्देश्यम् आह\--**विष्णोर् आराधनस्य** योऽ**र्थः** फलं, तत्-सन्तोषः
तस्मै परम-वैष्णवत्वात् कामितार्थानन्त्य-कामत्वाच् च, न त्व्
अपूर्व-मात्राय तथा स्व-पुत्रस्याभ्युदयाय च, \"अनेन कर्मणा
श्री-विश्णुः सन्तुष्यतु, तत्-प्रसादेन च मम पुत्रस्याभ्युदयो भवतु\"
इति सङ्कल्पयन्न् इत्य् अर्थः । अथ च विष्णोर् आराधनस्य यत्-फलं
तद्-रूपाय तद्-अभ्युदयाय तद्-गृहे रूप-गुण-लीलैश्वर्य-प्रकाशनायेति
पद-श्लेषेण। यद् एव [मनम]{।मर्क्}-प्रप्तं, तं च तस्य
रग-प्रप्तत्वात् परम-महद् इति प्रकरणार्थेन च मुनीन्द्रः सिद्धान्तम्
अपि विन्यास्यद् इति ज्ञेयम् । अत्र **च**-शब्दो\ऽप्य्-अर्थे । स च
दुर्लभत्वं सूचयति\--नन्दः किम् अकरोद् ब्रह्मन् \[भा।पु। १०.८.४६\]
इत्य्-आदेः, नेमं विरिञ्चः \[भा।पु। १०.९.२०\] इत्य्-आदेः, युवां श्लाघ्यतमा
\[भा।पु। १०.४६.३०\] इत्य्-आदेश् च ॥१५.१६॥

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २४३)**: अथ \[वात्सल्य-भावे
अनुभाव-रूपा\] तच्-छ्रेयो-निबन्धना देवादि-पूजा---**तैस् तैः** इति ।
\"अनेन विष्णुः प्रीणातु, तेन च मत्-पुत्रस्योदयो भवतु\" इति सङ्कल्प्य
सर्वा **यथोचिताम् अपूजयद्** इत्य् अर्थः ॥१६॥

**---------------------------------------------------------------------------------------------------------------------\\**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : महा-मना** महोदार-मनाः
प्रदात् **ये\ऽन्ये** तेभ्यो\ऽपि । **विद्या** नृत्य-गीत-वाद्य-शस्त्राद्याः
। **तैस् तैर्** इति यान् यान् अयाचन्तेत्य् अर्थः । **यथोचितं**
विद्या-गौरवादिकम् अनतिक्रम्येत्य् अर्थः । दानादेः फलम् आह---**विष्णोर्
आराधनस्यार्थः** विष्णु-सन्तोषस् तस्मै तस्यापि फलं
स्व-पुत्रस्याभ्युदयः, \"अनेन दानादि-कर्मणा विष्णुः प्रसीदतु । विष्णोः
प्रसादेन मत्-पुत्रः कुशली भवतु\" इति सङ्कल्पयन्न् इत्य् अर्थः ।
**च**-कारेण नव-ग्रह-दिक्-पालादीनाम् अपि स्व-पुत्रं प्रति प्रसादार्थम्
॥१५.१६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.१७ ॥**

**रोहिणी च महा-भागा नन्द-गोपाभिनन्दिता ।**

**व्यचरद् दिव्य-वास-स्रक्-कण्ठाभरण-भूषिता ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : महा-भागा**
वसुदेव-पत्नीभ्यस् सर्वाभ्योऽपि श्री-कृष्ण-बाल्य-लीलोत्सव-लाभाद् इति
भावः । **नन्द-गोपेन** नन्द-राजेन गोपो भूपतिः इत्य् अमरः । यद्
वा, नन्द-शब्देन नव-नन्दा ग्राह्याः, तेषां राज्ञा,

> नव-लक्ष-मिता गावो यद्-गृहे सन्ति सर्वदा ।
>
> स नन्दो नन्द-राजस् तु ज्ञेयोऽसङ्ख्य-गवाधिपः ॥ इति गर्गोक्तेः ।

**अभिनन्दिता** \"त्वद्-आगमनाद् एव मत्-पुत्रोऽयं जातः\" इति श्लाघिता
**व्यचरत्**, समागत-स्त्री-जन-सम्माननार्थम् इतस् ततश् चचार ।
दिव्य-वासादिभिः श्री-यशोदा-नन्दाभ्यां दत्तैर् **भूषिता** पत्युर्
बन्धनादि-दुःखं स्वस्य च तद्-विच्छेदादि-दुःखं
कृष्ण-जन्मोत्सवानन्देन विस्मृत्यैवेत्य् अर्थः ॥१७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-रोहिणी
श्री-वसुदेव-विरह-दुःखित्वाद् अधिकं सम्मानितेत्य् आह---**रोहिणी** इति
। **महा-भागा** इति श्री-भगवद्-आविर्भावानुभवात्, सर्वत्र
कृष्णेनाविच्छेदाच् च, श्री-नन्द-व्रजे वसतेश् च । अतो **नन्दो** यो
**गोपो** गां पृथ्वीं पातीति महा-राजः, तेन । यद् वा, नन्देन गोपैश्
च । यद् वा, महा-भागा परम-भाग्यवती श्री-यशोदा। किं वा,
महा-भागाः श्री-यशोदाद्याः सर्व-गोप्यः, ताभिर् नन्द-गोपैश् च
**अभिनन्दिता** सम्मानिताभितो हर्षिता वा । अतो विरहिणीत्वाद् अनिच्छुर्
अपि तैर् **दिव्य-वासादिभिर्** **भूषिता** । एषाम् एवोक्तिर् मुख्यत्वाद्
अन्यान्य् अप्य् आभरणानि ज्ञेयानि । दिव्येति श्री-यशोदादिभिर्
निज-वस्त्रादिभ्यो\ऽप्य् उत्तम-वस्त्रदि-दानात् । **व्यचरत्** महोत्सवे
तस्मिन् प्रीत्या विविध-व्यापारेणेतस् ततो बभ्रामेत्य् अर्थः । एतद्-अर्थम्
एव स्व-गृहान्तः-शायितस्य तदीयाम् अभिनव-बालकस्यात्रानुक्तिः
॥१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : रोहिणी** रोहयति जनयति
व्रज-सुखं तच्-छीलेति रोहिणी। अद्यैव
स्व-नाम-निरुक्ति-साफल्य-परमोत्कर्षं प्राप्तेति भावः । सा च
**महा-भागा** तादृश-स्वीय-पुत्रोदयेन तस्यापि परमाश्रयस्य
निज-प्राणासहचर्याः श्री-यशोदायास् तनयस्याप्य् उद्येन च
तत्-तद्-बाल्यादि-लीला-माधुर्य-लाभेन च अन्याभ्यः
श्री-वसुदेव-पत्नीभ्यः श्री-देवकीतश् च भाग्य-विशेषवती ।
\"त्वद्-आगमन-मात्रेण मङ्गलेनैवायं मम पुत्रो जातः\" इति
श्रीमन्-**नन्दा**भिध-गोकुल-राजेन **अभिनन्दिता** सती । गोपो
भूपेऽपि इत्य् अमरः । श्रीमन्-नन्देन गोपैश् चाभिनन्दिता सतीति वा ।
यद्-उल्लासेनैव तद्-दत्तानि **दिव्यानि** मर्त्य-दुर्लभानि यानि
वास-आदीनि स्वयम् अपि तद्-उल्लासेनैव सर्वं दुखं विस्मृत्य तैर्
मण्डिता सती **व्यचरत्** महोत्सवे तस्मिन् प्रीत्या विविध-व्यापारेण इतस्
ततो बभ्रामेत्य् अर्थः । एतद्-अर्थम् एव स्व-गृहान्तः-शायितस्य
तदीयाभिनव-बालकस्यात्रानुक्तिर् इति ज्ञेयम् ॥१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : महाभागा**
वसुदेव-पत्नीभ्यः सर्वाभ्यो\ऽपि श्री-कृष्ण-बाल्य-लीलोत्सव-लाभाद् इति
भावः । **नन्द-गोपेन** नन्द-राजेन, गोपो भूपे\ऽपि इत्य् अमरः ।
**अभिनन्दिता** \"त्वद्-आगमन-मङ्गलेनैव मत्-पुत्रो\ऽयम् अभूत्\" इति
। **व्यचरत्** [समागस्त्राजन]{।मर्क्}-सम्माननार्थम् इत्य् अर्थः ।
**दिव्य-वास**-आदिभिः श्री-यशोदा-नन्दाभ्यां दत्तैर् **भूषिता** पत्युर्
बन्धनादि-दुःखं स्वस्य च तद्-विच्छेदादि-दुःखं
श्री-कृष्ण-जन्मोत्सवानन्देन विस्मृतैवेति भावः ॥१७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.१८ ॥**

**तत आरभ्य**[^३२] **नन्दस्य व्रजः सर्व-समृद्धिमान् ।**

[^३२]: प्रभृतीति क्वचिद् दृश्यते।


**हरेर् निवासात्म-गुणै रमाक्रीडम् अभून् नृप ॥**

**श्रीधर-स्वामी (भावार्थ-दीपिका) :** हरेर् निवासेन ये आत्मनि गुणाः
सर्व-प्रियत्वादयस् तैः । रमाया आक्रीडं विहार-स्थानम् ॥१८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्व् अभिमत-पूरणं तु
धनदेनाप्य् अशक्यं कथं नन्देन कृतम् । तत्राह---तत इति । गुणाः
सर्व-पालनादयः । रमायाः सर्व-सम्पत्तेः रमा श्री-सर्व-सम्पदोः इति
यादवः । यदा सर्व-सम्पत्तिर् एव क्रीडितुम् आरेभे तदा कस्य
देवस्तुनस् तत्राभाव इति भावः । यद् वा, नायं श्रियः इत्य् आद्य्
उक्तरीत्या वैकुण्ठ-श्रीतोऽपि व्रजदेवीनाम् एव परम-रमात्वोक्तेस् तासाम्
अपि परमरमा श्री-राधा रस्या अपि तदानीम् आविर्भावात् तस्याश् च
क्रीडास्थानं तदारभ्याभूद् इति । किं च, चिन्तामणि-सद्मादीनाम् अपि
निगूढ-नित्य-क्रीडायां श्रवणात् तद् रमा-क्रीडमेवेति तत्त्वम् । तद्
उक्तं

> चिन्तामणि-प्रकरसद्मसु कल्प-वृक्ष-
>
> लक्षावृतेषु सुरभीर् अभिपालयन्तम् ।
>
> लक्ष्मी-सहस्र-शतसम्भ्रम-सेव्यमानं
>
> गोविन्दम् आदि-पुरुषं तम् अहं भजामि ॥ इति ब्रह्म-संहितायाम्
> ॥१८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, सद्य एव
धेनु-लक्षण-द्वयस्य सम्यग् अलङ्कार-सम्पादनं
सप्त-तिलाद्र्यापि-साधनं व्रजासंस्येय-धेनु-वृषाद्य् अलङ्करणं
बहुल-वस्त्रालङ्कारादि दानं च कथं सिद्धम् इत्य् अपेक्षायाम् आह---तत
इति । प्राक् स्वत एव सर्व-समृद्धिमान् विशेषतस् ततः श्री-भगवज्
जन्मन आरभ्य व्रजः सर्व-घोषो रमाक्रीडं महा-लक्ष्म्या आक्रीडत्वेन
वैकुण्ठाप्य् अधिको\ऽभूत् । तत्र हेतुः---हरेर् इति । स्वीयेषु
सर्व-गुण-प्रप्यस्य भगवतो नितरां वासेसेनात्म-शब्देन श्री-नन्दो
व्रजो वा, गुणाः परमौदार्यादयो भक्ति-लक्षणा वा तैर् अतस् तत्र
चिन्ता-मणि-मन्दिर-कल्प-द्रूम-काम-धेन्बादयो\ऽपि सम्भाव्याः, किं पुनस्
तत् तद् इति भावः । हे नृपेति महा-राजस्य भावाद् दृशो\ऽपि तत्
सुदुर्लभम् इति भावः । आश्चर्येण वासम्बोधनम् ॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, सद्य एव
धेनु-नियुत-द्वयस्य सम्यग् अलङ्कार-सम्पादनं
सप्त-तिलाद्ग्यादि-साधनं व्रज-सङ्ख्येय-धेनु-वृषाद्य् अलङ्करणं
बहुल-स्रालङ्कारादि-दानं च कथं सिद्धम् ? इत्य् अपेक्षायाम् आह---तत
इति । प्राक् स्वत एव मथुरा भगवान् यत्र इत्य्-आदि-न्यायेन योऽसौ
गोपेषु तिष्ठति इति तापनीश्रुत्या जयति जननि-वासः इति प्रीयान् न इन्द्रो
गवाम् इति भगवान् गोकुलेश्वरः इति श्री-शुकोत्क्या च हरेर् निवास-भूतो
य आत्मा तस्य स्वस्यैव ये गुणास् तैः सर्व-समृद्धिमान् व्रजः तत इति
तत् तस्य जन्मारभ्य तु रमाक्रीडं बभूव

चिन्ता-मणि-प्रकार-सद्मसु कल्प-वृक्ष-

लक्षावृतेषु सुरभीर् अभिपालयन्तम् ।

> लक्ष्मी-सहस्र-शत-सम्भ्रम-सेव्यमानं
>
> गोविन्दम् आदि पुरुषं तम् अहं भजामि ॥

इति ब्रह्म-संहितानुसारेण तत् तन् मन्त्रादौ स्वयं भगवन् इत्य्
अप्रेयसी तया सेव्यत्वेन नायं श्रियः इत्य्-आदौ वैकुण्ठ-श्री-विजयेन
तासु स्वर्योषिदादि-सर्वान्ययोषित्व-परिहारेण च व्रज-देवीनाम् एव
परमरमारूपाणां तासाम् अपि परमरमाया श्री-राधायाश् च तदानीम्
एवाविर्भावाद् विहार-स्थानम् अपि बभूवेत्य् अर्थः । यदि च तत आरभ्य
नन्दस्य व्रजः सर्व-समृद्धिमान् सन् हरे निवासात्म-गुणै-रमाकीडं
यथा स्यात् तथाभूद् इति सरलान्वयः क्रियते तद् अपि पूर्वद् एवार्थः
प्रसज्जते तद् आरभ्य तस्य व्रजः सर्व-समृद्धिमानासीद् इति मात्रं किं
वक्तव्यं यः खलु हरि-निवास-लक्षणस्य स्व-रूपस्य गुणै-रममाणां
तासाम् अप्य् आक्रीडतयासीद् इति ततो जगल् लक्ष्मी मात्र-दृष्ट्याप्य्
आकस्मिक-सर्व-सम्पत्ति-सम्भवात् तदानीं तत्र किम् इवासम्भवं यत्र
चिन्ता-मणि-मन्दिरादयोऽपि निगूढ-लीलायां सन्तीति भावः । तां
चाष्टाविशाध्यायादौ प्रतिपादयिष्यामः तद् एवं प्रसङ्गतः
श्री-व्रजदेवीनाम् अपि भगवद्वत् प्राकट्य-मात्रं जन्म सूचितं
रमाक्रीड-शब्देन च सर्व-समृद्धिमत्त्वे वाच्ये पौनर् उक्त्यं स्यात्
रमान्तराक्रीडत्वे वाच्ये प्रसिद्धि-विच्युतिर् भवति हरेर् निवासात्म-गुणै
इत्य् एतावता विवक्षित-सिद्धेर् आत्मपद-वैयर्थ्यं जायते तस्माद्
अविचार-प्रतीतम् अर्थान्तरं नादृतम् ॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततः स्व-बालके जाते ॥१८॥

**कृष्ण-सन्दर्भ (१३७): हरेर् निवास**-भूतो य **आत्मा**, तस्य ये
**गुणाः**, तैर् एव **सर्व-समृद्धिमान्**, नित्य-योगे मत्व्-अर्थीयेन
नित्यम् एव सर्व-समृद्धि-युक्तः श्री-**नन्दस्य व्रजः** । **ततस्**
तं श्री-कृष्ण-प्रादुर्भावं **आरभ्य** तु **रमाक्रीडां**---

> चिन्तामणि-प्रकर-सद्मसु कल्प-वृक्ष-
>
> लक्षावृतेषु सुरभिर् अभिपालयन्तम् ।
>
> लक्ष्मी-सहस्र-शत-सम्भ्रम-सेव्यमानम् \[ब्र।सं। ५.२९\] इत्य् अत्र
> प्रसिद्ध्या

रमाणां महा-लक्ष्मीणां श्री-व्रजदेवीनाम् अपि साक्षाद् विहारास्पदं बभूव
। हरि-निवासात्मनि तत्र श्री-कृष्णो यावन् निगूढतया विहरति स्म,
तावत् ता अपि तथैव विहरन्ति स्म । व्यक्ततया तु ता अपि व्यक्ततयेत्य्
अर्थः ॥१८॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु कुबेरेणाप्य् अशक्यं
नराणं कामित-पूरणं श्री-नन्द-राजेन कथं हृतम् इत्य् अत आह---तत
इति । **हरेर् निवास-भूत**स्यात्मनो **गुणैर्** व्रजः
**सर्व-समृद्धिमान्** एव सदा **तत** **आरभ्य** तु **रमायाः**
सर्व-सम्पत्तेर् **आक्रीडं** क्रीडास्पदम् अभूत् । यदि सर्व-सम्पत्तिर्
एव नन्द-भवने क्रीडितुम् आरेभे तदा कस्य देय-वस्तुनस् तत्राभाव
इति भावः ॥१८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.१९ ॥**

**गोपान् गोकुल-रक्षायां निरूप्य मथुरां गतः ।**

**नन्दः कंसस्य वार्षिक्यं करं दातुं कुरूद्वह ॥**

**श्रीधर-स्वामी (भावार्थ-दीपिका) :** वार्षिक्यं प्रतिवर्षं देयम्
॥१९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चिरात्
सर्व-मनोहर-पुत्रोत्पत्त्या प्राप्त-महा-निधिर् इव श्रेयांसि
बहु-विघ्नानि इति विमृश्य श्री-नन्दराजो यथा पितृ-दिक्-पाल-ग्रहादीन्
पूजादिभिः प्रसादयामास तथा देशाध्यक्षं दुष्ट-नृपं कंसम् अपि
स्वर्ण-मुद्राद्य् उपहारेण प्रसादयितुं वार्षिक-कर-दानमिषेण ।
तत्-समीपं गन्तुं न विललम्ब इत्य् आह---गोपान् इति । हे कुरूद्वहेति ।
यथा कुरुकुल-सन्तानैक-हेतोस्तव रक्षार्थं श्री-युधिष्ठिरादयो
व्यग्रास् तथेति सम्बुध् अभिप्रायः ॥१९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पूर्वम् अपुत्रेण धनादौ
ममत्वाभावतः श्री-नन्दस्य कंसाद् भयम् अकिण्चनस्य् एव गत इत्य्
आह---गोपान् इति । निरूप्य नियुज्य वार्षिक्यं \[प्रति-वर्षारम्भे\]
वर्षा-काले देयम् । हे कुरूद्वहेति यथा कुरुकुल-सन्तानैक-हेतोस् तव
रक्षर्थं श्री-युधिष्ठिरादयो व्यग्रास् तथेति भावः ॥१९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पूर्वम् अपुत्रत्वेन धनादौ
ममत्वाभावतः श्री-नन्दस्य कंसाद् भयम् अकिञ्चनस्य् एव नासीत् अधुना
तु पुत्र-महा-रत्न-प्राप्त्या सर्वतः शङ्गोत्पत्त्या तद् रक्षार्थं व्यग्रस्
सन् दुष्टतर-भय-समाधानार्थं राजधानीं श्री-घ्रं स्वयम् एव गत
इत्य् आह---गोपान् इति । निरूप्य नियुज्य वार्षिक्यं श्रावणस्य
वर्षान्तरारम्भकत्वात् तदैव देयं हे कुरूद्वहेति यथा
कुरु-कुल-सन्तानैक-हेतोस् तव रक्षार्थं श्री-युधिष्ठिरादयो व्यग्रास्
तथेति भावः ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चिरात्
सर्वमनोहर-पुत्रोत्पत्या प्राप्त-महा-निधिर् इव श्रेयांसि बहु-विघ्नानि
इति विस्मृत्य श्री-नन्द-राजो यथा देव-पितृ-दिक्-पाल-ग्रहादीन् पूजादिभिः
प्रसादयामास तथा देशाध्यक्षं दुष्ट-नृपं कंसम् अपि
स्वर्ण-मुद्रा-रत्न-वस्त्राद्य् उपहारेण प्रसादयितुं वार्षिक-कर-दानम्
एषेण तत् समीपङ्गन्तुं न विललम्बे इत्य् अःअ गोपान् इति ॥१९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२० ॥**

**वसुदेव उपश्रुत्य भ्रातरं नन्दम् आगतम् ।**

**ज्ञात्वा दत्त-करं राज्ञे ययौ तद्-अवमोचनम् ॥**

**श्रीधर-स्वामी (भावार्थ-दीपिका) :** भ्रातरं सखायम् । तद्
अवमोचनं तस्य नन्दस्य वसति-स्थानम् ॥२०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भ्रातरं वैश्य-कन्यायां
शूरव-मात्रेयभ्रातुर् जातत्वादति । भारत-तात्पर्ये श्री-मध्वाचार्यैर्
उक्तं ब्रह्म-वाक्यम् ।

> तस्मै मया स वरः सन्निसृष्टः स चास नन्दाख्य उपास्य भार्या ।
>
> नाम्ना यशोदा स च शुरतातसुतस्य वैश्याप्रभवोथ गोपः ॥

इति वैश्याप्रभव इति पितामह्यास् तज् जातित्वात् । अत एव यादवानां
हितार्थाय धृतो गिरिवरो मया इति भगवद् वाक्यम् यादवेषु च सर्वेषु
भवन्तो मम वल्लभाः इति तद्-भातृन् प्रति बलदेव-वाक्यम् । भ्राता
सहोदरे मित्रे पितृव्यादिसुतेऽपि च इति धरणिः । अव समन्तान् मुच्यते
शकटादिकं यत्र तत्-कृतावासस्थानम् इत्य् अर्थः । त्यागे
स्थानेऽवमोचनम् इति च । यद् वा, मार्ग-वासोऽवमोचनम् इति कोशाच्
छिविर-\[डेराम्\] इत्य् अर्थः ॥२०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपश्रुत्य समीप एव
श्रुत्वा श्री-वल्लवेन्द्रागमन-वार्तायाः सर्वत्रैव प्रचाराद्-राज्ञे कंसाय
च दत्तकरं च ज्ञात्वा, अन्यथा व्यग्र-चित्ततया
सुख-गोष्ठ्य-सम्भवः । यद् वा, उपश्रवणे हेतुः---राज्ञे दत्त-करम्
इति बहुल-गो-रसादि-कर-दानेन सुप्रसिद्धि-प्राप्तेस् तस्य
नन्दस्यावमोचनं शकटोत्तारस्थानम्, श्री-नन्दस्य श्री-वसुदेवेन सह
समागमार्थं तत् सद्मन्य-गमनं कंस-भयात् । किं वा, यावद् अयं
याति, तावद् एव पुत्र-स्नेह-व्यग्रतया श्री-वसुदेवस्यैव तत्रागमनात्
॥२०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपश्रुत्य जन-परम्परया
श्रुत्वा श्री-वल्लवेन्द्रस्य सर्वजनादृतत्वात् ततश् चरद्वारा राज्ञे
कंसाय दत्तकरं च ज्ञात्वा अन्यथा व्यग्र-चित्ततया सुख-गोष्ठ्य
सम्भवात् भ्रातरं वैश्य-कन्यान्यां शूर-वैमात्रेय-भ्रातुर् जातत्वाद्
इति श्री-मध्वाचार्याः तथोक्तं ब्रह्म-वाक्ये

> तस्मै मया सवरः सन्निसृष्टः स चास नन्दाख्य उतास्य भार्या ।
>
> नाम्ना यशोदा स च शुरतात-सुतस्य वैश्या-प्रभवोथ गोपः ॥

इति वैश्याप्रभव इति पित-मह्यास् तज् जातित्वात् अत एव
स्कान्दे---यादवानां हितार्थाय धृतो गिरि-वरो मया इति । श्री-भरावद्
वाक्यं यादवेष्व् अपि सर्वेषु भवन्तो मम वल्लभाः इति हरिवंशे
तद्-भ्रातृन् प्रति श्री-राम-वाक्यं च तस्य अवमोचनं शकटादिकम् अव
समन्तात् यत्र तत्-कृत-वास-स्थानं तस्य पूर्वं गमनं
पुत्र-वार्तोत्कण्ठया तद्-रक्षणाय झटिति प्रस्थापयितुम् इच्छया च
॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भातारं वैश्य-कन्यायां
शुर-वैमात्रे-भ्रातुर् जातत्वाद् इति भारत-तात्पर्ये
श्री-मध्वाचार्य-चरणैर् उक्तं ब्रह्म-वाक्यं तस्मै मया स वरः सन्
निसृष्टः स चास नन्दाख्य उतास्य भार्या नाम्ना यशोदा स च
शुरतातसुतस्य वैश्याप्रभवो\ऽथ गोपः इति वैश्या-प्रभव इति
पितामह्यास् तज् जातित्वात् अत एव स्कान्दे यादवानां हितार्थाय धृतो
गिरिवरो मया इति भगवद् वाक्यं यादवेषु च सर्वेषु भवन्तो मम
वल्लभाः इति तद् भ्रातॄन् प्रति राम-वाक्यं च **तद् अवमोचनं** तस्य
वसति-स्थानम् ॥२०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२१ ॥**

**तं दृष्ट्वा सहसोत्थाय देहः प्राणम् इवागतम् ।**

**प्रीतः प्रियतमं दोर्भ्यां सस्वजे प्रेम-विह्वलः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रियतमं
प्रियतर-पुत्र-रक्षकत्वात् । पुत्र-स्मृतिजप्रेम्णा विवशः पूजितः
पाद्यादिना नन्देनार्चितः स्व-स्थानागतत्वात् ॥२१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तं श्री-वसेवं
सह-साकस्माद् एव श्री-नन्दो दृष्ट्वा सहसेति कंस-भयादिना तस्य तत्र
गमनासम्भवात् । यद् वा, सहसा सपद्य् एवोत्थाय, तत्र
दृष्टान्तः---देह इति । प्रोतत्वाद् एव प्रेम्णा विह्वलः कम्पादि-विकारैर्
आकुलः सन्, यतः प्रियतमम् इति प्राणोभो\ऽप्य् आधिक्यं सूचितम् । यद्
वा, ततः प्रेम-विवशश् च क्षणं बहूव,
श्री-वैष्णव-प्रवर-सङ्गम-स्वभावात् ॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् दृष्ट्वेत्य् आदौ नन्द इत्य्
अद्ध्याहार्यं ततश् च कंस-भयादिना तस्यागमनासम्भवेऽपि
सहसैवागतं तं श्री-नन्दं दृष्ट्वा यद् वा सहसा सपद्येवोत्थाय
प्रीतः लब्धः परमानन्दः ततश् च प्रेम्णा विह्वलः कम्पादि-विकारैर्
आकुलः सन् यतः प्रियतमं यद् वा ततः प्रेम-विवशश् च क्षणं बभूव
। तत्र श्री-नन्दस् तम् आगतम् इत्य् एतावत्य् अंशे देह प्राणम् इवेति
दृष्टान्तः न तु दृष्ट्वेत्य् आद्य् अंशे\ऽपि तत्रासम्भवेनाव्याप्तेः ततश् च
तं दृष्ट्वेत्य् आदिकं सर्वं योजयित्वा पश्चात् कः किम् इवागतम् इत्य् उदक्यं
योजनीयं देहः प्राणम् इवेति वर्णज्येष्ठस्यापि श्री-वसुदेवस्य श्रीमन्
नन्देन नामस्कृतत्वाद्वयनमनुजत्वं लक्ष्यते तच् च
पुनर्जनिष्यमाणापत्यस्य वचसा व्यक्ती-भविष्यति दिष्ट्या भ्रातः
प्रवयसः इत्य्-आदिना ॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तं** वसुदेस्वं
**सस्वजे** नन्दः न तु नमश्चकार वयसा ततो ज्येष्ठत्वात् ॥२१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२२ ॥**

**पूजितः सुखम् आसीनः पृष्ट्वानामयम् आदृतः ।**

**प्रसक्त-धीः स्वात्मजयोर् इदम् आह विशाम्पते ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वर्णज्येष्ठस्यापि
वसुदेवस्य श्री-नन्देनाकृत-नमस्कारत्वाद् व्यसानुजत्वं गम्यते ।
अनामयं कुशलं नन्देनादृतः कृतादरः । तत्-कुशल-प्रश्नमिषेण
निजात्मजयोस् तत्-पृच्छतीत्य् आह---स्वात्मजयोर् इति ॥२२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् चार्थात् श्री-नन्देन
पाद्यादिना पूजितः श्री-वसुदेवः तच् च स्ववासागतत्वात् अनामयं कुशलम्
इत्य् अर्थः । सविनय-वचनादिना आदृतश् च सन् इदेअ वक्ष्यमाणम्
आह---प्रसक्तधीर् इति । वक्ष्यमाणस्य पुत्रार्थकत्वात् स्व-शब्देन
तदानीं तत् सङ्ग-स्वभावेन तस्य भगवद् बुद्धि-मिश्रित्वेऽपि वात्सल्यम्
एवासीद् इति भावः । तत्र श्री-शुकेन स्वानुमोदनं च व्यञ्जितं
विशाम्पते प्रजा-नाथ ॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आह** वसुदेवः ॥२२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२३ ॥**

**दिष्ट्या भ्रातः प्रवयस इदानीम् अप्रजस्य ते ।**

**प्रजाशाया निवृत्तस्य प्रजा यत् समपद्यत ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रगतं वयो यस्य स
प्रवया वृद्धस् तस्य प्रवयः-स्थविरौ समौ इत्य् अमरः । इतः पूर्वम्
अप्रजस्य निःसन्तानस्य पुत्री जात इत्य् उक्तं मिथ्योक्तिः कन्येत्य् उक्ते
नन्दस्याप्रतीतिर् इति हेतोर् मत्-पुत्र-न्यासं स्व-कन्याचौर्यं कथञ्चिन्
नन्दो जानाति न वेति शङ्कयापि प्रजा-शब्द-प्रयोगेणाह---प्रजेति
॥२३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रजाशाया निवृत्तस्यापीति
बहुल-यज्ञादि-प्रयासैर् अप्य् अनुत्पत्तेः, प्रजा पूत्र इदानीं वर्धक्ये
यत् समपद्यत सम्पन्ना, एतद् दिष्ट्या भद्रम् अभूत् । समपद्यतेति
प्रजायाः परमोत्तमत्वात्, तज् ज्ञानं च तत्-कृत-महोत्सवेन
लोक-विख्यातत्वात्, पाठान्तरे सम्यग् जायतेति
स्वकृत-परिवर्तनादि-सङोपनार्थम्---अत्रापि संशब्देन
परमोत्तमतोक्तैव । श्री-नन्दस्य श्री-भगवद्
एव-स्नेहभरार्थम्---लोके हि वयो\ऽधिकस्यानपत्यस्य, अत एव
निराशस्याकस्माद् उत्पन्ने पुत्रोत्तमे अत्यन्त-स्नेहोत्पत्तेः ॥२३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दिष्ट्येति । अनेन रहस्यं
दूत-प्रस्थापनं गम्यते बहुल-यज्ञादि-प्रयासैर् अप्य् अनुत्पत्तेः
प्रजा-मात्रस्याशाया निवृत्तस्यापि इदानीं यत् प्रजा समपद्यत
परमोत्तम-पुत्रत्वेन सम्पन्नतया जातेत्य् अर्थः । एतद् दिष्ट्या सोऽयं
सिद्धान्त-सरस्वती-संवादः स्व-मते तु छलेनैव तथोक्तं सम्यग्
प्राप्यतेत्य् एवार्थः प्रजेत्य् एव वा छलोक्तिः सन्तति-मात्रार्थत्वात्
अत्रैव विवेचनीयम् अनेन तद् अभिप्रायाज्ञानाद् एव प्रजामात्राशा तस्य
दर्शिता तस्य तु तादृश-प्रजनाया एवाशा प्राग् आसीत् फलेन
फल-कारणानुमानात् अत एव दुर्लभत्व-गोपनाय विलम्बो\ऽप्य् अभूत् तथा
तस्य प्रवस्यस्त्वादिकम् अपि तत् ज्ञापनं तु पुत्रतापन्ने श्री-भगवति
स्नेहभरोद्दीपनार्थं लोके हि वयोधिकस्यानपत्यस्य बहु-प्रयत्नेनाप्य्
अप्राप्तापत्यस्य अत एव निराशस्याकस्माद् उत्पन्ने पुत्रोत्तमे
अत्यन्त-स्नेहो-दृश्यत इति ॥२३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रवयसो** वृद्धस्य पुत्रो
जात इत्य् उक्ते मिथ्योक्तिः कन्येत्य् उक्ते नन्दस्याप्रतीतिर् अतः प्रजेत्य्
अवाचक-शब्द-प्रयोगः मत् पुत्र-न्यासं स्व-कन्या-चौर्यं च कथञ्चिन्
नन्दो जानाति न वेति शङ्क्यापि तच् छब्द-प्रयोगः ॥२३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२४ ॥**

**दिष्ट्या संसार-चक्रे\ऽस्मिन् वर्तमानः पुनर्-भवः ।**

**उपलब्धो भवान् अद्य दुर्लभं प्रिय-दर्शनम् ॥**

**श्रीधर-स्वामी (भावार्थ-दीपिका) :** पुनर्-भवः पुनर्-जात इव ।
तत्र हेतु-गर्भं विशेषणं संसार-चक्रे वर्तमान इति ॥२४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बन्धनादि-क्लिष्टस्य्स मम
पुनर्भवो वर्तमानोऽयं पुनर्जन्मैवाभूद् इत्य् अर्थः । यतो
भवानुपलब्ध इत्य् एतावत्-काल-पर्यन्तम् अहं भवद् अनुपलम्भान् मृत
इवेति भावः ॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** संसाक-चक्रे वर्तमान
इति सदा मृत्यु-ग्रस्त-प्रायत्वम् उक्तम्, तश् च अनिष्टा-शङ्कीनि
बन्धु-हृदयानि भवन्ति इत्य्-आदि-न्यायात् । अन्यत् तैर् व्याख्यातम् । यद्
वा, अस्मिन् सहसा मरणादि-धर्मिण्य् अपुत्रत्वादि-दुखमये संसार-चक्रे
वर्तमानो\ऽपि भवान् पुनर् भवः पुतृअदि-रूपेण पुनर् जात इव यद्
उपलब्धो मया---एतद् दिष्ट्या महा-भाग्येनेत्य् अर्थः, यतः प्रियस्य
दर्शनं दुर्लभम् । यद् वा, संसार-चक्रे वर्तमानो भवान् अद्य पुनर्
भवः पुनर् जात इव यद् तद् दिष्ट्या, यतः प्रवयस् त्वेन दुलभम् अपि
प्रियस्य पुत्रस्य दरानं भवान् अद्य वार्धक्ये उप निकटे वार्धक्य्
आगम-मात्रे लब्ध इति । यद् वा, संसार-चक्रे वर्तमानो\ऽप्य् अहं
दिष्ट्या पुनर् जात इव, यतो भवान् मत् प्रियतमो दुर्लभं प्रियस्य
पुत्रस्य दर्शनम् उपलब्ध इति ॥२४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दिष्ट्येति
बन्धनादि-क्लिष्टस्य मम पुनर्भवो वर्तमानोयं पुनर् जन्मैवाद्याभूद्
इत्य् अर्थः । यतो भवानुपलब्ध इत्य् एतावत् काल-पर्यन्तम् अहं भवद्
अनुपलम्भान् मृत इवासम् इति भावः ॥२४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२५ ॥**

**नैकत्र प्रिय-संवासः सुहृदां चित्र-कर्मणाम् ।**

**ओघेन व्यूह्यमानानां प्लवानां स्रोतसो यथा ॥**

**श्रीधर-स्वामी (भावार्थ-दीपिका) :** दुर्लभत्वम् एवाह---नैकत्रेति
। प्रियश् चासौ संवासश् च प्रिय-संवासः । हे प्रियेति वा । स्रोतस
ओघेन नीयमानानां प्लवन्तीति प्लवास् तृणकाष्टादयस् तेषां यथैकत्र
स्थितिर् नास्ति तद्वत् ॥२५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** संवास इह
सम्-उपसर्गेणैव वासे प्रियत्वावगतेः पुनः प्रिय-शब्दे न समासो न
श्रैष्ठ्याधायक इति हेतोर् आह---हे प्रियेति वा । तद्वत्-सुहृदाम् अपीत्य्
अर्थः ॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** संवासः सदा स्थितिर् न
स्यात्, तत्र हेतुः---चित्रेति तत् तद् भोगार्थं तत्र तत्र नयनेन
स्वेच्छा-भङ्गात्, व्युह्यमानानाम् इति पाठे वह---प्रपण इति स एवार्थः
॥२५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् एवञ् चेद् आवाम्
एकत्रैव वसावस् तत्राह---नैकत्रेति । हे प्रिये ! **ओघेन**
**स्रोतसो** वेगेन **व्यूह्यमानानां** विविधं नीयमानानां प्लवन्तीति
**प्लवास्** तृण-काष्ठादयस् तेषाम् ॥२५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२६ ॥**

**कच्चित् पशव्यं निरुजं भूर्य्-अम्बु-तृण-वीरुधम् ।**

**बृहद् वनं तद् अधुना यत्रास्से त्वं सुहृद्-वृतः ॥**

**श्रीधर-स्वामी (भावार्थ-दीपिका) :** कच्चिद् इति । पशव्यादि-रूपे
तस्मिन् वने निर्दोष-गोपयोदध्य्-आदि-प्रभूत-गोपिकास् तन्यादिना
पुत्र-क्षेम-विवक्षया पृच्छति, प्रसक्त-धिः स्वात्म-जयोर् इत्य् उक्तवात्
॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गूढाभिसन्ध्या पृच्छति
। कच्चिद् इति । बृहद् वनं महा-वनम् । पशव्यं पशुभ्यो हितम् ।
निर्गता रुक् गो-गोपीभ्यो यत्र तत् तथा समासान्तोऽच् प्रत्ययः । यद् वा,
भागुरितेन टापि निर्गता रुजेति व्याख्येयम् । भूरयोऽधिका
अंबुतृणवीरुधो यत्रेति ॥२६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** निरुजं
नीरुजम्---हृस्वश्छन्दो\ऽनुरोधात् । अधुना यत्रासस इति पशूनां
सुखानुसारेण श्री-मथुरा मण्डले कदाचित् कस्मिश्चिद् वने स्थितः । यद्
वा, अधुनेत्यस्य पूर्वार्ध सर्वेर् अपि पदैर् अन्वयः । विशेषतस्
तदानीं तत् तद् अपेक्षया, सुहृद् भिर् वृत इति तैः सह तस्य तेस्;अम्
अन्यो\ऽन्यश् च स्नेहापेक्षया ॥२६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पशुभ्यो हितं
**पशव्यं** **निरुजं** हृस्वत्वं छन्दोनुरोधात् रुजाटावन्तः
॥२६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.५.२७ ॥

**भ्रातर् मम सुतः कच्चिन् मात्रा सह भवद्-व्रजे ।**

**तातं भवन्तं मन्वानो भवद्भ्याम् उपलालितः ॥**

**श्रीधर-स्वामी (भावार्थ-दीपिका) : भवद्भ्याम् उपलालितः** सन्
**कच्चिद्** वर्तते ? इति शेषः ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मम सुत इत्य् एकत्वेऽपि
ममेति पदं द्वित्वम् एव सूचयतीति मात्रा रोहिण्या ॥२७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मात्रा** रोहिण्या सहितो
निज-पुत्राद् अनुलालितः, विनयोक्तिर् इयम्, अन्यत् तैर् व्याख्यातम् ।

यद् वा, किं **भवन्तं तातं मन्यमानो** भवतीति स्नेहं जनयति ।
यद् वा, **भवद्-व्रजे** किम् आस्ते---किं कंस-भयादिनान्यत्र न
गतोऽस्तीत्य् अर्थः । मम सुत इति पुरैव श्री-वसुदेवेन
तज्-जन्म-श्रवणात्, तथा च शृइ-हरिवंशे---

> प्राग् एव वसुदेवस् तु व्रजे शुश्राव रोहिणीम् ।
>
> प्राजातां पुत्रम् एवाग्रे चन्द्रात् कान्ततराननम् ॥ \[ह।वं। २.५.१\]
> इति ।

अस्यार्थः प्राजातां जनितवतीम् अग्रे श्री-नन्द-नन्दन-जन्मनः पूर्वम्
इति तयोर् जन्म च प्रायः सम-कालम् एव ज्ञेयम् । तथा च तत्रैव
तदानीं श्री-वसुदेवोक्तौ---

> वर्धमानाव् उभाव् एतौ समान-वयसौ यथा ।
>
> शोभेतां गो-व्रजे तस्मिन् नन्द-गोप तथा कुरु ॥ \[ह।वं। २.५.९\]
> इति ।

अत एव तयोर् युगपद् रिङ्गणादि-लीला वक्ष्यत इति दिक् ॥२७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मम सुतः सुखं वर्तत
इति शेषः । मन्वान इति वर्तमान-सामीप्यान् मंस्यमान इत्य् अर्थः
॥२७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२८ ॥**

**पुंसस् त्रि-वर्गो विहितः सुहृदो ह्य् अनुभावितः ।**

**न तेषु क्लिश्यमानेषु त्रि-वर्गो \ऽर्थाय कल्पते ॥**

**श्रीधर-स्वामी (भावार्थ-दीपिका) :** पुत्रादर्शन-क्लेशान् आह---पुंस
इति । सुहृदो बन्धून् प्रत्य् अनुभावितः संपादितो यस् त्रि-वर्गः स हि
पुंसो विहितो युक्तः शास्त्रेण वा प्रोक्तो न स्व-मात्र-पर्यवसितः । अतस्
तेषु क्लिश्यमानेषु सुखाय न भवतीत्य् अर्थः ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** त्रिवर्गः
धर्म-कामार्थ-रूपः युक्त उचितः । औचित्यं कथम् इत्य् आकाङ्क्षायाम्
आह---शास्त्रेण । इत्य् अर्थः इति । लोक-गर्हाहेतुत्वाद् इति भावः । तद्
उक्तम्

> येन जीवेन जीवन्ति विप्रा मित्राणि बान्धवाः ।
>
> सफलं जीवितं तस्य स्वात्मार्थं को न जीवति ॥ इति ।

तोषिण्यां तु मित्र-पुत्रादीनाम् अपि पालनादिना भवतः परम-कृतार्था
वृत्तैव अहं त्व् अधुना धनादिमान् अपि
पुत्र-कलत्र-मित्रादि-दुःखेनाकृतार्थ एवेत्य् आह वसुदेवः---पुंसः
पुंमात्रस्य श्लेषेण तद् एव पौरुषम् इति भावः । हि एव अनुभावित एव
निष्पादित एव । क्लिश्यमानेषु क्लेशं प्राप्तवत्सु । अर्थाय सुखाय न
कल्पते किं तु दुःखायैवेति भावः । तेषां दुःखे सति धर्मस्याप्य्
अनादरणीयत्वात् । वृद्धौ च माता-पितरौ साध्वी भार्या सुतः शिशुः अप्य्
अकार्यशतं कृत्वा भर्तव्यौ मनुरव्रतीत् ॥ इति स्मृतेः ॥२८॥
एवं मित्र-पुत्रादीनाम् अपि पालनादिना भरतः परम-कृतार्थता
वृत्तैवाहं त्वधुनादिमान् अपि पुत्र-कलत्र-मित्रादि-दुःखेनाकृतार्थं
एवेत्य् आह---पुंस इति पुंमात्रस्य, श्लेषेण तद् एव पौरुषम् इति भावः
। हि एव, अनुभावित एव, क्लिश्यमानेषु क्लेषं प्राप्तवत्सु सत्सु सुखाय
न क्ल्पते, न भवति, किन्तु दुःखायैवेत्य् अर्थः । धर्मस्यापि
प्रायो\ऽर्थ-काम-फलस्य सुहृत्-क्लेशेन, दुःखात्मतायाम् एव पर्यवसानात्
। अन्यत् तैर् वाख्यातम् । यद् वा, विहितः कुतो\ऽपि सुहृद् प्रत्य्
अनुभावित एव सन् अर्थाय पलाय कल्पते समर्थो भवति, न च तेषु
क्लिश्यामानेषु सुहृदाम् उपयोगेनैव सम्यक् फल-सिद्धेः । अन्यत् समानम्
॥२८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं मित्र-पुत्रादीनाम् अपि
पालनादिना भरतः परम-कृतार्थता वृत्तैवाहं त्वधुनादिमान् अपि
पुत्र-कलत्र-मित्रादि-दुःखेनाकृतार्थं एवेत्य् आह---पुंस इति
पुंमात्रस्य, श्लेषेण तद् एव पौरुषम् इति भावः । हि एव, अनुभावित
एव, क्लिश्यमानेषु क्लेषं प्राप्तवत्सु सत्सु सुखाय न क्ल्पते, न
भवति, किन्तु दुःखायैवेत्य् अर्थः । धर्मस्यापि
प्रायो\ऽर्थ-काम-फलस्य सुहृत्-क्लेशेन, दुःखात्मतायाम् एव पर्यवसानात्
। अन्यत् तैर् वाख्यातम् । यद् वा, विहितः कुतो\ऽपि सुहृद् प्रत्य्
अनुभावित एव सन् अर्थाय पलाय कल्पते समर्थो भवति, न च तेषु
क्लिश्यामानेषु सुहृदाम् उपयोगेनैव सम्यक् फल-सिद्धेः । अन्यत् समानम्
॥२८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अद्य सत्सु सुखाय न
कल्पते, न भवति, किन्तु दुःखायैवेत्य् अर्थः । धर्मस्यापि
प्रायोऽर्थकाम् अफलकस्य सुहृत् क्लेशेन, दुखात्मतायाम् एव पर्यवसानात्
। अन्यत्तैर् व्याख्यातम् । यद् वा, विहितः कृतोऽपि सुहृद प्रत्य्
अनुभावित एव सन् अर्थाय फलाय कल्पते समर्थो भवति, न च तेषु
क्लिश्यमानेषु सुहृदाम् उपयोगेनैव सम्यक् फल-सिद्धेः। अन्यत् समानम्
॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मम तु गृहाश्रमो विफल
एवेत्य् आह---**पुंसः सुहृदः** स्त्री-पुत्रादीन् **अनु**लक्षीकृत्य
**त्रि-वर्गः** शास्त्रेण विहितो **भावितः** स्वकर्मभिः निष्पादित तेषु
सुहृत्स्विति स्त्री-पुत्रयोर् मद् विच्छेदात् मम च पुत्र-लालनादि
सुखानवात्या **न अर्थाय** न प्रयोजनाय ॥२८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.२९ ॥**

**श्री-नन्द उवाच---**

**अहो ते देवकी-पुत्राः कंसेन बहवो हताः ॥**

**एकावशिष्टावरजा कन्या सापि दिवं गता ॥**

**श्रीधर-स्वामी (भावार्थ-दीपिका) :** नन्दो वसुदेवं सान्त्वयन्न्
आह---अहो इति ॥२९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्द इति श्रुत्वा ।
सान्त्वम् आह---त्वत्-पृष्टं मद्-व्रजे क्षेमम् अहं किं ब्रवीमि, यद् अहं
त्वद्-दुःखेनैव महा-दुःखीत्य् आह---अहो इति । किं च,
मत्-पुत्र-न्यासादिकम् अस्य न विदितम् इति ज्ञात्वा वसुदेवो
गताशङ्कोन्तरानन्दितो बभूवेत्य् अपि ज्ञेयञ्चात्र ॥२९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्थं दुःख-शोक-परं
श्री-वसुदेवम् आलक्ष्य तेन पृष्टम् अपि निजक्षेम-वृत्तं विनयेन साक्षाद्
अनिरूप्या-प्रत्युत्तरेणैव सर्वम् अनुमोद्य तं सान्त्वयति-अहो इति खेदे
॥२९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भवता यद् व्रजक्षेमं
पृष्टं तद् अस्य् एव वयं तु त्व्द् दुःखेन तद् अपि कथयितुं न शक्नुम
इति व्यञ्जयंस् तम् एवानुशोचति---अहो इति खेदे ॥२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वत् प्रष्टं
मद्-व्रजक्षेमम् अस्तीति किं ब्रवीमि यद् अहं त्वद्-दुःखेनैव
महा-दुःखीत्य् आह---अहो इति । ततश् च मत्-पुत्रन्यासादिकम् अस्य न
विदितम् इति ज्ञात्वा वसुदेवो गताशङ्को\ऽन्तरा नन्दितो बभूवेति ज्ञेयम्
॥२९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.३० ॥**

**नूनं ह्य् अदृष्ट-निष्ठो\ऽयम् अदृष्ट-परमो जनः ।**

**अदृष्टम् आत्मनस् तत्त्वं यो वेद न स मुह्यति ॥**

**श्रीधर-स्वामी (भावार्थ-दीपिका) :** अदृष्टे एव निष्ठा समाप्तिर् यस्य
सः । यदैव पुत्रादि-सुख-प्रदम् अदृष्टं हीयते तदैव ते पुत्रादयो
न भवन्तीत्य् अर्थः । अदृष्ट-परमः तथा अदृष्टम् एव परमं यस्य
सः । यद्य् अपि पुत्रादयो वियुक्तास् तथापि तान् अदृष्टम् एव पुनः
सङ्गमयतीत्य् अर्थः । एवम् अदृष्टम् आत्मनस् तत्त्वम् अव्यभिचारि-कारणं
सुख-दुःखयोर् यो वेद स न मुह्यति । तस्माद् इदानीं त्वया न दुःखं
भवनीयम् । मृतानाम् अपि वियुक्तानाम् अपि च कालान्तरे दर्शन-योगयोः
सम्भवात् । अस्मद् आदिभिर् अपि कालान्तरे तद्-वियोगे सत्य् अपीति नन्दस्य
दैवी वाग् एषा भावि-सूचिक ॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति ।
अदृष्टाधीनम् एव दुःखादीत्य् अर्थः । अदृष्टं प्राचीनं कर्म । इत्य्
अर्थ इति । संयोगावियोगावप्य् अदृष्टाधीनाव् इति भावः । मृतानाम् अपीति
जमदग्नि-सत्यवद् आदौ तथा दृष्टत्वाद् इति भावः । अस्मद् आदिभिर् अपि
तद् वियोगे राम-कृष्ण-वियोगे । कालान्तरे आगामिनि समये । न दुःखं
विभावनीयम् इति संबन्धः । यद् वा, न मृषेति हेतोर् हरिं मनोहरं
स्वसुतं पति विशेषतो न जाने तत्र किं वृत्तम् इति चिन्तयन् शरणं
निज-गृहं जगाम । दैवी दैवोच्चारिता । एषास्मद् आदिभिर् अपीत्य्
आदि-रूपा । भाविसूचिका भविष्यद्-बोधिका ॥३०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नूनं निश्चिते, हि एव,
अदृष्ट-निष्ठः एव, न मुह्यति मोहेन शोकं न प्राप्नोतीत्य् अर्थः ।
अन्यत् तैर् व्याख्यातम् । यद् वा अदृष्टाद् एव निष्ठा मरणं यस्येति तव
त्वत् पुत्राणाञ्चैतादृश-दृष्ट्वत्वात् ते मृता इत्य् अर्थः । ननु तर्ह्य्
अजन्मैव वरम् ? तत्राह अदृष्टम् एव परं जन्म-कारणं यस्येति
॥३०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सान्त्वयति---नूनं निश्चये हि
एव अदृष्ट-निष्ट एव न मुह्यति मोहेन शोकं न प्राप्नोतीत्य् अर्थः ।
अन्यत् तैः । तत्र न भवन्ति दर्शनं न प्राप्नुवन्तीत्य् अर्थः ।
मृतानाम् अपीति जमदग्नि-सत्यवद् आदौ दृष्टत्वाद् इति भावः । तस्माद्
इत्य्-आदिकं स्वस्यैव मत्य् अनुसारेण न तु श्रीमन् नन्दस्येति न
रस-भङ्गः सत्यपीत्य् अस्य दर्शन-योगयोः सम्भवाद् इत्य् अनेनैव
सम्बन्धः । यद् वा, अदृष्टाद् एव निष्ठा मरणं यस्येति तव
तत्-पुत्राणां च तादृशाद् दृष्टत्वात् ते मृता इत्य् अर्थः ।

ननु, तर्ह्य् अजन्मैव वरं तत्राह---अदृष्टम् एव परमं जन्म-कारणं
यस्येति एवं च परस्पर-संवादो मनुष्य-लीलयैवेति ज्ञेयम् ॥३०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भो भ्रातः !
अयन्दुष्पारो\ऽपि विपत्सिन्धु-विवेक-पोतेनैव तीर्यताम् इत्य् आह---नूनम्
इति । **अदृष्ट** एव निष्ठा समाप्तिर् यस्य सः यदैव
पुत्रादि-सुख-प्रदम् अदृष्ट हीयते तदैव पुत्रादयो न भवन्तीत्य्
अर्थः । अदृष्टम् एव **परमं** मृत-वियुक्त-पुत्रादीनाम् अपि
सङ्गम-कारणं यस्य सः एवम् अदृष्टम् **आत्मनस्** तत्त्वं यो वेदेति
त्वत् तुल्यः को\ऽन्यो विवेकीति तव मास्तु मोह इति भावः ॥३०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.३१ ॥**

**श्री-वसुदेव उवाच---**

**करो वै वार्षिको दत्तो राज्ञे दृष्ट्वा वयं च वः ।**

**नेह स्थेयं बहु-तिथं सन्त्य् उत्पाताश् च गोकुले ॥**

**श्रीधर-स्वामी (भावार्थ-दीपिका) :** तां बुद्ध्वा वसुदेवो दुःखं
त्यक्त्वा नन्दम् आह---करो वै इति । वो युष्माभिः ॥३१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तां नन्द-प्रोक्तां वाचम् ।
इह मथुरायाम् । बहुतिथं चिरकालं पूरण-प्रत्यये डटि तिथुगागमः
बहु-पूग-गुण-सन्धस्य तिथुक् इति सूत्रेणेति उत्पाता अनर्थ-सूचका
उपद्रवाः ॥३१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो ! ते देवकी-पुत्रा
इत्य्-आदि श्री-नन्दोक्त्या लोकेषु पुत्र-परिवर्तन-ज्ञानादि शङ्का-निवृत्तेः
परम-हृष्टः श्री-वसुदेवस् तं प्रति समागम-मूलम् उपदिशति---कर
इति । वः इति बहुत्वं गौरवात् तत् सन्धि-सङ्ग्रहाद्वा, वयम् इति च
तद्-द्रष्ट्रत्वेनात्मनो बहुमानात् । व इत्य् अस्य पुनर् उक्तिभिर्
न्नवाक्यत्वाद् अदोषः । यद् वा, वो युष्माकं देयः सर्वो\ऽपि करः, वो
युष्मदीया वयम् इति वा । किं वा, वो युष्माभिर् महाधनिभिर् इत्य् अर्थः
। बहुतिथ चिरकालम् इह राज-धान्यां न स्थेयम्, तथा च
श्री-विष्णु-पुराणे---

> दत्तो हि वार्षिक-सर्वो भवद् भिर् नृपतेः करः ।
>
> यद् अर्थम् आगतास् तस्मान् नात्र स्थेयं महा-धनैः ॥ \[वि।पु।
> ५.५.३\] इति ।

तथापि निज-सङ्ग-सुखापेक्षया शीघ्रम् अजिगमिषुम् आलक्ष्य
भावयति---सङ्गीति । एतद् अपि सर्वं \[२२श।श्लो\]
स्वात्मज-प्रसक्तधीत्वोक्तौ पर्यवस्यति, उतपाताशङ्कया श्री-नन्दस्य
पुत्रार्थं गोकुल-त्याग-निवारणात् तथा विविध-प्रयत्नेन तद्
आसक्ति-विवर्धनाच् च यद्य् अपि यथा कथञ्चिद् भगवत्
सम्बन्ध-मात्रेणाशेषोत्पातानाम् अभावः कुतः साक्षत् तन् निवासवरे
श्री-नन्द-गोकुले तत् सम्भावनापि, तथापि
निखिल-लोकानन्दक-श्रीभगवन् माहात्म्य-विहार-विशेष-सम्पत्त्य् अर्थम्,
तथा तद् उत्पात-शङ्कटतः श्री-भगवति तत्रत्यानां
स्नेहभर-वृद्धये च तद् इच्छयैव ते स्युर् इति ज्ञेयम् । तच् चात्रे
तत्र तत्र व्यक्तं भाति ॥३१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो ते देवकी-पुत्रा इत्य्-आदि
श्री-नन्दोक्त्या लोकेषु पुत्र-परिवर्तन-ज्ञानादि-शङ्क-निवृत्तेः
परम-हृष्ट श्री-वसुदेवस् तं प्रति समागम-मूलम् उपदिशति-कर इति
। वो युष्माभिः करो दत एव वयं च दृष्टा एव तस्माद् वो युष्माभिर्
महाधनित्वेन विख्यातैर् इह लुब्धस्यास्य समीपे बहुतिथं चिरकालं
न स्थेयम् अत एव व इति पौनर् उक्त्यं व इति बभुत्वं गौरवात् तत्
सङ्गि-सङ्ग्रहाद् वा वयम् इति च तद् दर्शनेनात्मनो बहुमानात् व इति
पौनरुक्त्यं भिन्नवाक्यत्वाद् अदोषः । यद् वा वो युस्मदीयाः वयं त्वत्
स्नेहेन दिन-कतिपय-तिष्ठासुन्तं प्रत्य् आह---बहु-तिथम् अत्र
राजधान्यां न स्थेयं तथा च श्री-विष्णु-पुराणो

> दत्तो हि वार्षिकः सर्वो भवद्भिर् नृपतेः करः ।
>
> यद् अर्थम् आरातास् तस्मान् नात्र स्थेयं महा-धनैः ॥

इति करो वैः इति क्वचित् पाथा बहु-तिथम् इति पूरण-प्रत्यये झटिति
थुग् आगमात् बहु-पुग-गण-सङ्घस्य तिथुक् \[५.२.५२\] इत्य् अनेन ततो
बहु-तिथं यथा स्यात् तथा न स्थेयम् इति लब्वे बहूनां पूरणीया
स्थितिः सा नानुष्ठेयेत्य् अर्थे चिरकालं न स्थेयम् इत्य् एव विवक्षितं
तथापि निज-सङ्ग-सुखापेक्षया शीघ्रम् अजिगमिषुम् इवालक्ष्य भासाअयति
सन्तीति ॥३१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ज्ञात-तत्त्वो वसुदेवो यद्
वक्तुम् आगतस् तद् आह---कर इति । **वै** निश्चितं **वो** युष्माभिः
**बहुतिथं** चिरकालम् ॥३१.३२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.५.३२ ॥**

श्री-शुक उवाच---

**इति नन्दादयो गोपाः प्रोक्तास् ते शौरिणा ययुः ।**

**अनोभिर् अनडुद्-युक्तैस् तम् अनुज्ञाप्य गोकुलम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनोभिः शकटैः, अनः
स्याद् वासुदेवान्ये जनन्यां शकटेऽपि च इति धरणिः । अनड्-उद्युक्तैर्
वृष-युक्तैः ॥३२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रकर्षेण
न्याय-प्रदर्शनादिनोक्ताः । अनड्वाहो महा-वृषभास् तद् युक्तैर् इति
शीघ्र-गमनार्थं तमनुज्ञाप्य तद् अनुज्ञाम् आदाय गोकुलं ययुस् तत्र
प्रस्थानं चक्रुः ॥३२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रकर्षेण
न्याय-दर्शनादिनोक्ताः अनङ्वाहः अनोवहन-समर्थाः महा-वृषभास् तद्
उक्तैर् इति शीघ्र-गमनार्थं तमनुज्ञाप्य तद् अनुज्ञाम् आदाय गोकुलं
ययुः प्रतस्थिरे ॥३२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

इति सारार्थ-दर्शिन्यां हर्षिण्यां भक्त-चेतसाम् ।

एकविंशोऽत्र दशमे सङ्गतः सङ्गतः सताम् ॥\*॥

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां दशम-स्कन्धे

नन्दोत्सवो नाम पञ्चमोऽध्यायः ।

॥१०.५॥

(१०.६)

## षष्ठोऽध्यायः

###  पूतना-वधः ।

**॥ १०.६.१-२ ॥**

श्री-शुक उवाच---

**नन्दः पथि वचः शौरेर् न मृषेति विचिन्तयन् ।**

**हरिं जगाम शरणम् उत्पातागम-शङ्कितः ॥**

**कंसेन प्रहिता घोरा पूतना बाल-घातिनी ।**

**शिशूंश् चचार निघ्नन्ती पुर-ग्राम-व्रजादिषु ॥**

**श्रीधर-स्वामी (भावार्थ-दीपिका) :**

षष्ठे सख्युर् गिरा नन्दो व्रजं गच्छन् मृतां पथि ।

दृष्ट्वा तु राक्षसीं तस्या मृत्युं श्रुत्वाथ विस्मितः ॥१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *सख्युर्* वसुदेवस्य ।
*तस्या* राक्षस्याः \[१\] **शौरेर्** वसुदेवस्य । **हरिं शरणं
जगाम** । \"हे हरे मम गृहे कश्चिद् उत्पातो न भवेत् । यदि भवेत्,
तर्हि त्वम् एवास्माकं रक्षकः\" इति प्रार्थयामासेत्य् अर्थः । तव
तुल्यः कोऽत्र विवेक्य् अस्ति । अतो मोहो नोचित इति भावः ॥१॥

प्रहिता प्रेषिता निघ्नन्ती मारयन्ती । तद् उक्तं वैष्णवे---

> यस्मै यस्मै स्तनं रात्रौ पूतना सम्प्रयच्छति ।
>
> तस्य तस्य क्सणेनाङ्गं बालकस्योपहन्यते ॥ \[वि।पु। ५.५.८\] इति
> ।

आदिना सार्थादि-ग्रहः ॥२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : शिशूंश्
चचारनिघ्नन्ती**त्य्-आदि । शिशून् निघ्नन्तीति ताच्छील्यार्थे शतृ,
शिशु-हनन-शीलेति भावः । **पुर-ग्रामाकरादिषु** चचार,
तादृश-शिशूनाम् अन्वेषणेनेत्य् अर्थः । अन्यथा भगवत्-कृते
निरपराधानां शिशूनां निरर्थकं हननं भगवतः करुणा-व्यञ्जकं
न स्यात् । यद् वा, शिशून् निघ्नन्तीति निहनिष्यती पुर-ग्रामादिषु चचार
॥२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पथि विचिन्तयन् हरिं
सर्व-भय-हरं शरणं जगाम । \"भगवन् ! रक्ष रक्ष!\" इत्य्
आर्त्या जगाद, हृदा प्रार्थयामासेति वा । नित्यं श्री-कृष्ण-प्रियत्वेन
सदा तन्मयत्वेन । सदा तन्मयस्यापि तस्य विशेषतस् तदानीं
तद्-अर्थं भागवत-वर्यत्वात् तच्-छरण-गमनम् **उत्पात**-निवृत्तये
वैष्णवा भगवन्तम् एव शरणं गच्छेयुर् न चान्यत् किम् अपि कुर्युर् इति
साधु-वर्ग-शिक्षणार्थम् इव, वस्तुतस् तु स्नेहभरस्य स्वभावत एवेति
। यद् वा, न मृषेत्यतो हेतोर् अहरिं मनोहरं स्वसुतं पथि विशेषतश्
चिन्तयन्---न जाने तत्र किं वृत्तम् अस्तीत्य् आदि-चिन्तां तद् अर्थं कुर्वन्
शरणं निज-गृहं जगाम गच्छन्न् अभूत् ॥१॥

प्रहिता प्राग् एव नियुक्ता, यतो घोरा बाल-घातिनी च, अत एव नितरां
घ्नन्ती घ्नन्ती दुर्विष-स्तन-दानेन सद्यो मारयन्ती । तथा च
श्री-विष्णु-पुराणे---

> यस्मै यस्मै स्तनं रात्रौ पूतना संप्रयच्छति ।
>
> तस्य तस्य क्षणेनाङ्गं बालकस्येह[^३३] हन्यते ॥ \[वि।पु। ५.५.८\]
> इति ।

[^३३]: बालकस्योप


आकारो रत्नाद्य्-उत्पत्ति-स्थानम् । आदि-शब्दात् सार्थादयः । पुरादीनां
यथोत्तरं गृहादि-सत्तापेक्षया न्यूनत्वम्, पाठान्तरेऽपि तथैवार्थः
॥२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पथि विचिन्तयन् हरिं**
सर्व-भय-हरं निजेष्ट-देवत्वेन सर्व-शरणम् अपि विशेषतः
स्व-पुत्र-मङ्गलार्थं मनसा **शरणं जगाम** । यद् वा, **न
मृषेत्य्** अतो हेतोर् हरिं मनोहरं स्व-सुतं पथि विशेषतश् चिन्तयन्,
\"न जाने तत्र किं वृत्तम् अस्ति ?\" इति तत्र चिन्तां कुर्वन् शरणं
निज-गृहं जगाम गच्छन्न् अभूत् ॥१॥

अथ व्रज-वृत्तम् आह---तत्र च यद्य् अपि पूर्वं तन्-मन्त्रिभिर् ऋषीणाम्
एव हिंसा निश्चिता तथाप्य् अतिभीतेन कंसेन तु परम्परयैवोपायोऽयम्
इति प्रथमं ताम् अनङ्गीकृत्य साक्षाद् बाल-हिंसैवानुमतेत्य् अभिप्रेत्य्
आह---कंसेनेति । **प्रहिता** प्राग् एव नियुक्ता यतो **घोरा
बाल-घातिनी** च अत एव **नि**तरां **घ्नन्ती** घ्नती
दुर्विष-स्तन-दानेन सद्यो मारयन्ती । तथा च श्री-विष्णु-पुराणे---

> यस्मै यस्मै स्तनं रात्रौ पूतना सम्प्रयच्छति ।
>
> तस्य तस्य क्षणेनाङ्गं बालकस्योपहन्यते ॥ \[वि।पु। ५.५.८\] इति
> ।

आकरो रत्नाद्य् उत्पत्ति-स्थानं ग्रामं व्रजेति वा पाठः आदि-शब्दात्
सार्थादयश् च ॥२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

षष्ठे सौरूप्य-कारूप्ये जीवन्-मृत-तनोर् इह ।

निर्वर्ण्योक्तः पूतनायाः दाहो नन्दस्य चागमः ॥१-२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३ ॥**

**न यत्र श्रवणादीनि रक्षो-घ्नानि स्व-कर्मसु ।**

**कुर्वन्ति सात्वतां भर्तुर् यातुधान्यश् च तत्र हि ॥**

**श्रीधर-स्वामी (भावार्थ-दीपिका) :** कृष्ण-विषये शङ्कमानं राजानं
प्रत्य् अविषये प्रवृत्ता सैव मरिष्यतीति सूचयन्न् आह---न यत्रेति ।
यत्र श्री-कृष्णस्य **श्रवणादीनि न सन्ति,** तत्रैव तासां शक्तिः,
साक्षात् तस्मिन्न् एव सति का शङ्केति भावः ॥३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-प्रेषणे राज-शङ्काम्
अपानुदति अविषये मारणाद्य्-अगोचरे । सैव पूतनैव । बाहुभ्यां
समुद्रं तरन्न् इवेति दृष्टान्तोऽत्र ध्येयः । **यत्र** यस्मिन् स्थाने ।
तत्रैव श्री-कृष्ण-श्रवणादि-वर्जित-स्थान एव । तासां यातुधानीनाम् ।
तस्मिन्न् एव श्री-कृष्ण एव । इति भावः इति । दृष्टादृष्ट-कर्मण्य् अपि
वर्तमाना जना यत्र श्रवणादीनि कुर्वन्ति तत्रैव प्रभवन्ति, किम् उत
यत्र प्राधान्येन कुर्वन्ति तत्र न प्रभवन्तीति, किम् उततरां यत्र
कैवल्येन कुर्वन्ति, किमुततमां साक्षाद् एव यत्र स प्रादुर्भूयास्त इति
तात्पर्यम् । यातुधानी-पदम् अत्रोपलक्षणम्

> न तत्र दानवाः सन्ति न पिशाचा न राक्षसाः ।
>
> रक्ष-किन्नर-वेताल-भूत-प्रेत-विनायकाः ॥
>
> यत्र देवो गृहे विष्णुः कीर्त्यते हि सदा सताम् । इति रामायणात् ।

**यत्र स्व-कर्मसु** यज्ञादिषु । **सात्वतां भर्तुर्** हरेः ।
**श्रवणादीनि** नरा **न कुर्वन्ति, तत्र हि यातुधान्यः** सन्तीत्य्
अन्वयः । किम्-भूतानि ? **रक्षोघ्नानि** रक्ष-आदि-निवर्तकानि । यद्
वा, सु इत्य् अव्ययं शोभने\ऽर्थे पृथग् एव पदम् । यत्र रक्षोघ्नानि
सात्वतां भर्तुः श्रवणादीनि न तत्रैव यातुधान्यः स्व्-अकर्म
मारणादि-रूपं सु शोभनं कुर्वन्तीत्य् अन्वयः ॥३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तेषां विशेषम् आह---न
यत्र श्रवणादीनि । **यत्र** पुर-ग्रामादिषु **श्रवणादीनि न** सन्ति,
**तत्र** विचचार इत्य् अर्थः । यत्र च स्वयम् एवावतीर्णः, तत्र
चरणे मरणम् एवाभूद् इति भावः ॥३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** शिशून् निघ्नन्ती पुरादिषु
चचारेत्य् उक्तम् । ननु, तर्हि श्री-नन्द-व्रज-बालानां हन्त ! का वार्तेत्य्
अपेक्षायाम् आह---नेति । **आदि**-शब्दात् कीर्तन-स्मरणादीनि
**स्वकर्मस्व्** अपि साद्-गुण्यार्थं तेषु तेषाम् अवश्यापेक्ष्यत्वात् ।
**सात्वतां** भक्तानां **भर्तुः पत्युर्** इति श्रवणादि-पराणां रक्षा
तस्यावश्यं कृत्येति । यद् व, सात्वतानां यादवानां
निजाशेषैश्वर्य-प्रकटनार्थं यदु-कुलेऽवतीर्णस्य तस्य
श्रवणादि-स्थाने दुष्ट-प्रवेशो न सम्भवतीति भावः । त्व्-अर्थे
च-कारोऽनुक्त-समुच्चये वा, अन्ये च दुष्टाः । हि---एव, तत्रैव ।
अन्यत् तैर् व्याख्यातम् ।

यद् वा, तर्हि किं तदानीन्तनाः सर्वे शिशवस् तया बत हताः ?
तत्राह---नेति । भगवच्-छ्रवणादि-स्थान-वर्तिनो बालकाः सर्वे
कुशलिन इत्य् अर्थः । तद्-अर्थं तदानीं श्री-भगवद्-अवतारेण
सर्वत्र तच्-छ्रवणादि-भक्ति-प्रवृत्त्या
तत्-कालीन-बालक-कुल-हननाशक्तेः । ततश् च **निघ्नन्तीति** निहन्तुम्
इत्य् अर्थः ।

अथवा, यत्र भगवतः श्रवणादीनि वर्तन्ते, तत्रापि राक्षस्यो न
सन्ति, श्री-नन्द-गोकुले च साक्षाद् वर्तमाने तस्मिन् यत् तस्यास्
तत्रागमनम्, तत् केनापि भाग्योदयेन
श्री-भगवन्-माहात्म्य-विशेष-कृतेनैवेति भावः । अत एवाग्रे वक्ष्यते,
यदृच्छया \[१०.६.७\] इति ॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** शिशून् निघ्नन्ती पुरादिषु
चचार इत्य् उक्तम् । ननु तर्हि श्री-नन्द-व्रज-बालानां हन्त का वार्ता ?
इत्य् अपेक्षयाम् आह---नेति । **स्व-कर्मसु** यज्ञादिषु तत्-साद्गुण्यार्थान्य्
अपि यत्र **श्रवणादीनि न कुर्वन्ति,** किम् पुनः स्व-प्रधानानीत्य् अर्थः
? **सात्वतानां** भक्तानां **भर्तुर्** इति तेषाम् अपि श्रवणादिभिस् ता
नश्यन्ति, किम् पुनस् तस्येत्य् अर्थः । त्व्-अर्थे च-कारोऽनुक्त-समुच्चये
वा अन्ये च दृष्टा हि एव तत्रैव प्रभवन्तीति शेषः ।

यद् वा, किं तदानीन्तनाः सर्वे शिशवस् तया बत हताः ? तत्राह---नेति
। पूर्ववद् अर्थः अन्ये च भगवद्-विमुखाः कंस-पक्षीया ये, तेषां
बालाः श्री-भगवता तद्-द्वारैव घातिता इति भावः । इति कंसस्य
मौढ्यं दर्शितम् ।

तद् एवं तेन साक्षाद् अधिष्ठितेऽपि तादृश-दुष्टागमनं
निखिल-लोकानन्दक-श्री-भगवल्-लीला-विशेष-सम्पत्त्य्-अर्थं तथा
तादृश-हेतुकोत्पातश् च तज्-जन्यादीनां
तद्-विषयक-प्रेम-विशेष-वर्धनार्थं
तदीय-स्वरसानुसारि-लीला-शक्त्यैव सम्पाद्यत इति भावः । लीला-नाम्नी
शक्तिश् च श्री-भू-लीलेति मुख्य-शक्ति-त्रये श्री-वैकुण्ठे
पाद्मोत्तर-खण्डादि-प्रसिद्धा सैव पाद्म-कार्तिक-माहात्म्यादौ
तुलसीत्वेन वृन्दात्वेन च वर्ण्यत इति श्री-कृष्ण-लीलायां वृन्दा-रूपैव
सा ज्ञेया यद्-अधिष्ठानं वृन्दावनम् इति ॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्री-कृष्ण-विषये
शङ्कमानं राजानम् प्रति विषये[^३४] प्रवृत्ता सैव मरिष्यतीति सूचयन्न्
आह---नेति । **यत्र** पुरादिषु **सात्वतां भर्तुः श्रवणादीनि**
दृष्टादृष्ट-फलेषु **स्व-कर्मस्व्** अपि वर्तमाना जना **न कुर्वन्ति**,
**तत्रैव यातुधान्यः** प्रभवन्तीति शेषः । किम् उत यत्र
प्राधान्येन कुर्वन्ति तत्र न प्रभवन्तीति । किमुततरां यत्र
कैवल्येन कुर्वन्ति । किमुततमां साक्षाद् एव यत्र स प्रादुर्भूयास्त
इति भावः ॥१.३॥

[^३४]: अविषये इति पाठान्तरम्


---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.४ ॥**

**सा खे-चर्य् एकदोत्पत्य पूतना नन्द-गोकुलम् ।**

**योषित्वा माययात्मानं प्राविशत् काम-चारिणी ॥**

**श्रीधर-स्वामी (भावार्थ-दीपिका) : योषित्वा** वेषतो वरां नारीम्
इवात्मानं विधाय । ननु निर्लज्जा निर्विशङ्का च सती कथं
पर-सद्मनि प्रविष्टा ? अत आह---**काम-चारिणीति** । न हि
काम-चारिणीष्व् इदं चित्रम् इत्य् अर्थः ॥४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सा या प्रेषिता खेचरी बकी
। अहो बकीयं किल कालकूटम् \[भा।पु। ३.२.२३\] इत्य् अत्र श्रवणात्
नारीणां हि पर-गृह-प्रवेशे लज्जाशङ्के भवतः । तस्यास्ते कथं नेति
शङ्कते---*नन्व्* इति । कामेन इच्छया चरितुं शीलम् अस्या इति
**काम-चारिणी**, स्वेच्छानुरूप-वपूः-करण-समर्था । **योषित्वा**
योषयित्वा णिज्-लोपस् त्व् आर्षः । निज-सौन्दर्येण सर्व-जनान् मोहयित्वा
गृहान्तः-पुरादिषु सहसा प्रवेष्टुम् इति भावः । यद्यपि जगन्-मोहिनी
मायापि तत्-सिद्ध-भक्तान् मोहयितुं न क्षमा, तथापि
कृष्ण-लीला-शोभा-सिद्ध्य्-अर्थम् ऐन्द्रजालिक-मयेन तान् अपि पूतनादि-माया
भगवद्-इच्छया मोहयतीति भावः । *इत्य् अर्थ* इति---स्वच्छन्देष्व्
इदम् एवोचितम् इति भावः । गोपित्वा इति पाठे विधायेत्य् अर्थः ॥४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एकदा** षष्ठ-दिन इति
लोक-प्रसिद्धेस् तत्रापि रात्रौ \[वि।पु। ५.५.७\] इति
श्री-पराशर-वैशम्पायनौ । **उत्पत्य** आकाश-मार्गेणागत्य । उपेत्येति
पाठः क्वचित् । यतः **खेचरी** सा घोरात्वाद् एव **योषित्वा**
॥४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एकदा रात्रौ \[वि।पु। ५.५.७\]
इति पराशर-वैशम्पायनौ । उत्पत्याकाश-मार्गेणागत्य उपेत्येति पाठः
क्वचित् । यतः **खेचरी** सा **घोरात्वाद्** एव **योषित्वेति** अत्र
योषितं करोतीति णिचि टि-लोपे क्त्वा-प्रत्यये योषायित्वेति वक्तव्ये णिचो
लोप आर्षः ॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अपि
पूतना-वध-लीलाया आवश्यकत्वाल् लीला-शक्ति-प्रेरण-वशाद् एव मृत्युना
निमन्त्र्यमाणैव मर्तुं गोकुलं जगामेत्य् आह---सेति । **एकदा** रात्रौ
आकाशम् **उत्पत्य गोकुलं** प्रविश्य माययात्मानं **योषित्वा** योषितं
कृत्वा, णिज्-लोप आर्षः । सौन्दर्येण सर्व-जनान् मोहयित्वा
गृहान्तः-पुरादिषु सहसा प्रवेष्टुम् इति भावः । यद्यपि जगन्-मोहिनी
भगवन्-मायापि तान् सिद्ध-भक्तान् मोहयितुं नोत्सहते, तद् अपि
कृष्ण-लीला-शोभा-सिद्ध्य्-अर्थम् ऐन्द्रजालिक-मायेव तान् अपि पूतनादि-माया
मोहयति भगवद्-इच्छा-वशाद् इति ज्ञेयम् ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.५ ॥**

**तां केश-बन्ध-व्यतिषक्त-मल्लिकां**

**बृहन्-नितम्ब-स्तन-कृच्छ्र-मध्यमाम् ।**

**सुवाससं कम्पित-कर्ण-भूषण-**

**त्विषोल्लसत्-कुन्तल-मण्डिताननाम् ॥**

**श्रीधर-स्वामी (भावार्थ-दीपिका) : तांवनितांपतिं द्रष्टुम्
आगतामति-रूपवतींश्रियम् इवगोप्योऽमंसतेत्य्** उत्तर-श्लोकेनान्वयः ।
श्री-साम्यार्थानि विशेषणानि । **केश-बन्ध-व्यतिषक्त-मल्लिकां**
धम्मिल्ल-संसक्त-मल्लिका-कुसुमाम् । **बृहता नितम्बेन स्तनाभ्यां**
चोभयत आक्रान्तम् इव **कृच्छ्रं** कृशं **मध्यमम्** उदरं यस्यास्
ताम् । **सु-वाससं** शोभने रमणीये वाससी यस्यास् ताम् ।
**कम्पितयोःकर्ण-भूषणयोस्त्विषोल्लसद्भिःकुन्तलैर्मण्डितम् आननं**
यस्यास् ताम् ॥५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तां** स्वेच्छा-रूपं कृत्वा
गताम् । *श्री-साम्यार्थानि* श्री-तुल्यता-बोधकानि । *उभयतः*
पार्श्व-द्वयतः । *आक्रान्तं* भेद-शङ्कयेव निरुद्धम् ॥५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : व्यति**-शब्देन मल्लिकानां
बहुधा बन्धन-सौष्ठवं वोध्यते । कर्ण-भूषणयोः कम्पितत्वं
लीलागत्य् आदिना । अतएव सर्वतः प्रसरन्त्या तयोस्त्विषा उच्चैर्
लसद्भिः शोभमानैः कुन्तलैर् अलकैर् **मण्डिताननाम्**, **वनितां**
जनितात्यर्थ-रागां स्त्रियम्, अम्भोज-युक्त-करेण हेतुना रूपिणीम्
अत्यन्त-सौन्दर्यवतीम्, तेन विशिष्टां वा **श्रियम्**, अनेन
पूतना-कारेऽपि सौन्दर्य-विशेषार्थं लीला-कमलम् ऊह्यम् । यद् वा,
अम्भोजेति पूतनाया एव विशेषणम् । अतो **गोप्यः श्रियम् अमंसतताम्**
॥५.६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ताम् इति युग्मकम् । **व्यतीति
मल्लिकानां** मिथो-योजनया बहुधा सौष्ठवं बोध्यते
**कर्ण-भूषणयोः कम्पितत्वं** लीला-गत्य्-आदिना । अत एव सर्वतः
प्रसरन्त्या तयोस् **त्विषा उल्लसद्भिर् अलकैर्मण्डिताननां
मनो-हरन्तीं** मनो-हरवद् आचरन्तीं **वनितां** जनितात्यर्थानुरागां
स्त्रियम् अम्भोज-युक्त-करेण लक्षणेन रूपिणीं **श्रियम् एवागताम्
अमंसत** । श्रीर् अत्र जगत् सम्पत्तिः किं कर्तुम् इव ? पतिं द्रष्टुम्
अन्वेष्टुम् इव कञ्चित् पुण्य-लक्षणं जनं निजाश्रयत्वेन वरीतुम् इव
तादृश-लक्षणां तु सर्वोपरि श्री-व्रजेन्द्र-तनय एव दृश्यत इत्य् आशयास्
ततो न निवारितवत्य इति भावः । अत्र पति-शब्दस्य धववाचित्वं
तेषाम् अपि न मतम्, अग्रे च जननी-भावस्यैव दर्शयिष्यमाणत्वात् ।
अन्यत् तैः ।

तत्र आक्रान्तम् इव आक्रान्तत्वादिव् एत्य् अर्थः । कृच्छ्रं कृशम् इति
कार्य-कारणयोर् अभेदोपचारेण तदाक्रमाद्य् अद्दुखं जातं तस्माद् इव
कृशम् इत्य् अर्थः । तथा अतिमनोहरणाद् धेतोर् यद्धृतमनस् त्वं
तेनेति कर्तृ-धर्म-कर्म-धर्मयोर् भेदाद् अपौनर् उक्त्यम् ॥५-६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

**॥ १०.६.६ ॥**

**वल्गु-स्मितापाङ्ग-विसर्ग-वीक्षितैर्**

**मनो हरन्तीं वनितां व्रजौकसाम् ।**

**अमंसताम्भोज-करेण रूपिणीं**

**गोप्यः श्रियं द्रष्टुम् इवागतां पतिम् ॥**

**श्रीधर-स्वामी (भावार्थ-दीपिका) :
वल्गु-स्मितापाङ्ग-विसर्ग-वीक्षितैः** वल्गु रम्यं स्मितं येषु ते
तथा-भूता अपाङ्ग-विसर्गा येषु तैर् वीक्षितैर् **व्रजौकसां मनो
हरन्तीम्** । अतो गोपा हृत-मनस्त्वेन तां न निवारितवन्त इत्य् उक्तं
भवति । **गोप्यश्** च **श्रियम् इव** मत्वा तूष्णीम् आसन् । अतः केनाप्य्
अनिवारिता सती प्रविवेशेति भावः ॥६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : श्रियं** मूर्तिमतीं
रत्नादि-धन-सम्पत्तिम् इवाम्भोज-करेणोपलक्षितां **पतिं**
श्री-व्रजेन्द्रस्येष्ट-देवं नारायणं **द्रष्तुम् इवागताममंसत** ।
**वनिताम्** अत्यनुरागवतीम् । वनिता जनितात्य् अर्थानुरागायां च योषिति
इत्य् अमरः । \"अहो रूपम् अहो अनुरागः\" इति **व्रजौकसां मनो
हरन्तीम्** । *इति भाव* इति---सुरूप-वस्त्रालङ्कार-युत-निवारणं गृहे
विशतो भाग्यवच्-छङ्कया न केनचिद् अपि क्रियते, किं तु
विरूपालङ्कार-वस्त्र-हीनस्यैव तत्-क्रियते इति तात्पर्यम् ॥६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा)**, **जीव-गोस्वामी
(लघु-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, कुतस् तत्र श्रीर्
घटेत ? तत्राह---**पतिं** निज-भर्तारं **द्रष्टुम् इवागताम्** इति ।
इवेत्य् उत्प्रेक्षायाम्, तत्त्वतस् तद्-अर्थ-तद्-आगमनाभावात् । यद् वा,
श्रियम् इव पतिं तासां पालकं श्री-व्रजेश्वर-पुत्रत्वात् । यद् व, पतिं
श्री-नारायणं द्रष्टुं निज-लोकाद् आगतां श्रियम् इव **तां वनितां
गोप्योऽमंसत** । तादृशाद्भुत-सौन्दर्य-वेष-सौष्ठवाद् अतिशयेन
तत्-तयाभासस्य सम्भवात् ॥६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तां श्रियं रूपिणीं**
मूर्तिमतीं रत्नादि-धन-सम्पत्तिम् इव **अम्भोज-करेण** उपलक्षितां
पतिं श्री-व्रज-राजेष्ट-देवं श्री-नारायणं **द्रष्टुम् इव आगताम्
अमंसत** इत्य् उत्तरेणान्वयः । बृहता नितम्बेन स्तनाभ्यां च उभयत
आक्रान्तम् इव कृच्छ्रं कृशं मध्यमम् उदं यस्यास् तां वनिताम्
अत्यनुरागवतीं, वनिता जनितात्यर्थानुरागायां च योषिति इत्य् अमरः ।
\"अहो रूपम् ! अहो अनुरागः!\" इति व्रजौकसां मनो हरन्तीम् । अत
एवैते सहसा\ऽन्तःपुरं प्रविशन्तीम् अपि न निवारयामासुर् इति भावः
॥५-६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.७ ॥**

**बाल-ग्रहस् तत्र विचिन्वती शिशून्**

**यदृच्छया नन्द-गृहे \ऽसद्-अन्तकम् ।**

**बालं प्रतिच्छन्न-निजोरु-तेजसं**

**ददर्श तल्पे \ऽग्निम् इवाहितं भसि ॥**

**श्रीधर-स्वामी (भावार्थ-दीपिका) : बाल-ग्रहः** पूतना
**असद्-अन्तकं बालं ददर्श** । असताम् अन्तकं दृष्ट्वा कथं न
बिभेति ? तत्राह । **प्रतिच्छन्न-निजोरु-तेजसम्**, बाल-नाट्येन
प्रतिच्छन्नं तिरोहितं निजम् उरु तेजो येन तम् । कम् इव ? **भसि**
भस्मन्य् **आहितम् अग्निमिव** इति ॥७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूतना
रेवती-ज्येष्ठा-कोटरा-भीषणस्या-शुष्कानन्दादि-भेदैः षोडश बाल-ग्रहा
बाल-तन्त्रे प्रोक्ताः । **बाल-ग्रहः**---पुंस्त्वम् आविष्ट-लिङ्गत्वात्
॥७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : विचिन्वतीशिशून्**
वध-योग्यान् शिशून् विचिन्वती विचारयन्तीति । अतः स्वच्छन्द-हननं
नाभूद् एव, **यदृच्छया** नन्द-गृहे गत्वा सती, **असद्-अन्तकं बालं**
बालकाकारत्वेन प्रतीयमानं **प्रतिच्छन्न-निजोरु-तेजसं तल्पे
आहितं** निहितम् । कम् इव ? **अग्निम् इव** दहन्तं **ददर्श** ।
तल्पे कथम्-भूते ? **भसि** भवस्तीति भस् तस्मिन्, भस
भर्त्सन-दीप्त्योः क्विपि सिद्धम् ॥७॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तत्र** गोकुले **शिशून्
विचिन्वन्ती** मृगयमाना **तल्पे** बाल-पर्यङ्के **आहितं** शयितम्
**असद्-अन्तकम्** अपि **बालं** बाल्य-लीलां कुर्वन्तं **ददर्श** । यद्
व, असद्-अन्तकम् इति श्री-रौहिणेयो व्यावर्तितः, तस्य कदाचिद्
असद्-उपेक्षणात् । एवं तदानीं तस्य स्थितिः श्री-रोहिणी-गृहान्तर् ज्ञेया
। बालम् इति सहज-तदीय-बाल्य-लीलापेक्षयैव । किम् वा,
भक्ति-विशेषेण श्री-वादरायणेः कौतुकोक्तेः । एवम् अग्रेऽप्य् ऊह्यम् ।
कथम्भूतम् ? **प्रतिच्छन्नं** विनष्टं **निजं** पूतनाया **उर्व्** अपि
**तेजो** यस्मात् तम् इति परम-तेजस्वितोक्ता । तत्र
दृष्टान्तः---**भसि** अङ्गारे निहितम् **अग्निम् इव** । तत्र ह्य् अग्नेस्
तीक्ष्ण-तेजः-स्फुर्तेः ॥७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सेति प्रकरण-वशाल् लभ्यते
**बाल-ग्रह** इति तद्-विशेषणम् एव अजहल्-लिङ्गत्वान् न स्त्रीत्वं,
**तत्र** गोकुले **शिशून् विचिन्वती** मृगयमाणा । ततश् च
**यदृच्छया** स्वैरितया, भगवत एव
तादृश-लीला-शक्ति-प्रेरणेनानुसन्धानं विनापीत्य् अर्थः । सहसा
श्री-नन्द-गृह एवागत्य विचिन्वती **तम् एव तल्पे ददर्श** । यदृच्छा
स्वैरिता इत्य् अमरः । **असद्-अन्तकम्** अपि **बालं** बाल्य-माधुरीम्
आविष्कुर्वन्तम्, अत एव तल्पे **आहितं** सन्तं
**प्रतिच्छन्न-निजोरु-तेजसं** तद्-आभिमुख्येन
छन्न-निज-महा-प्रभावं ददर्श । तत्र दृष्टान्तः---**अग्निम्** इति ।
यथा कश्चिद् भस्मन्य् आहितम् अग्निं तादृशं पश्यति, तद्वद् इत्य् अर्थः ।
**व्रजौकसां मनो हरन्तीम्** इत्य्-आदिकम् अपि लीला-शक्ति-कौतुकम् एव
॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : बाल-ग्रहः** पूतना
**असद्-अन्तकं** स्व-हन्तारम् अपि स्व-बुध्यत्वेन प्रतीयमानं **बालं
ददर्श**, यतः प्रतिच्छन्नेति **भसि** भस्मन्य् **आहितम्** अन्तर्
अर्पितं भस्माच्छादितम् **अग्निम्** इवेत्य् अर्थः ॥७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.६.८ ॥

**विबुध्य तां बालक-मारिका-ग्रहं**

**चराचरात्मा स निमीलितेक्षणः ।**

**अनन्तम् आरोपयद् अङ्कम् अन्तकं**

**यथोरगं सुप्तम् अबुद्धि-रज्जु-धीः ॥**

**श्रीधर-स्वामी (भावार्थ-दीपिका) :** चराचरात्मत्वाद् एव तां विबुध्य
निमीलितेक्षण आस । स्वयम् अनन्तं दुष्टानाम् अन्तकं बालं मत्वा सा
अङ्कम् आरोपयत् । यथोरगं सुप्तम् अबुद्धिश् चासौ रज्जु-धीश् च
सोऽज्ञानतो रज्जु-बुद्ध्या गृह्णाति तद्वत् ॥८

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निमीलितेक्षणः
सम्मीलित-लोचनः । अत्रायं भावः---येन नेत्र-योगो भवेत् पुनस्
तस्यानिष्टं नोत्पादनीयम् । प्रीतिर् नयन-योगतः इत्य् उक्तेर्
मित्र-द्रोहता मयि मा भवेद् इत्य् आलोच्य नेत्र-निमीलनं कृतवान् ।

यद् वा, विष-प्रभावो यथा शिवे न जातस् तथा मय्य् अपि मा भूद् इति
नेत्रमीलनेन शिवं दधौ विष-जर्जरताप्तय इति ।

यद् वा, बालघ्न्या दुष्टाया दर्शनमन्याय्यम् इति ।

यद् वा, स्वस्यात्यन्त-बालत्व-भीरुत्व-ज्ञापनाय ।

यद् वा, मद्-दृष्टी-स्वाभाव एवैतद् विधभयजनिका भीतेयं मा
निवर्तताम् इति ।

**विश्वनाथः** । ततश् चानन्तं तम् अङ्कम् आरोपयत् अन्तकं स्वस्येति
संहार-शक्तेः सेवावसरो\ऽत्र यस्य देशतः कालतश् चान्तो नास्ति तम्
अनन्तम् अप्य् अङ्कम् आरोपयद् अत्र विरोधेनाद्भुत-रसो व्यञ्जितः ।
अन्तकम् अनन्तम् इति शब्द-विरोधः ॥८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, कथं तर्हि
भयेन न भग्ना, कुतो वा दुष्टाया असद्-अन्तक-दर्शनम् ?
तत्राह---यदृच्छया श्री-भगवन्-महिम्ना केनापि भाग्योदयेनेति । अयं
हेतुर् अग्रेऽपि द्रष्टव्यः । तथा तस्य गोप-मनोहर-तादृश-वेषे
श्री-गोपीभिर् लक्ष्मी-मनने च, अन्यथा गोप-गोपीभिस् तन्-निवारणापत्तेः
। **बालकानां मारिका** मारी तस्या **ग्रहम्**, आविष्ट-लिङ्गत्वात्
पुंस्त्वम्, **निमीलितेक्षणो** मुद्रित-नेत्राब्ज आस बभूव, तच् च
तस्यामत्यन्त-बालत्व-भीरुत्व-बोधनार्थम् । किं वा, साक्षाद्-दृष्टौ
तया ग्रहणाशक्तेः । किं वा, तद्धितार्थावश्य-कृत्येऽपि वधे
सर्व-सद्-गुण-निधेः साक्षाल्-लज्जाद्य्-उत्पत्तेः, श्री-रौहिणेयस्य
मातृ-वेषत्वात्, मरणे तद्-वैकल्य-दर्शनाशक्तेर् वा ॥८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बालक-मारिका-सञ्ज्ञं ग्रहं
चराचरस्यात्मा परमात्मा बाल्य-लीलया सर्व-भाव-ग्रहणात्
मुद्रित-नेत्राब्जो बभूव । तच् च तस्यां
निजात्यन्त-बालत्व-भीरुत्व-बोधनाय तादृश-दुष्ट-दर्शनाभावाय
स्व-दृष्टि-स्वाभाविक-तद्-विध-धर्षणाभावाय
तद्धितार्थावश्यक-कृत्येऽपि वधे सर्व-सद्-गुण-निधेः स्वस्य
साक्षाल्-लज्जाच्छादनाय मरणे तद्-वैकल्य-दर्शनाभावाय च स्वयम्
अनन्तं तादृशानाम् अन्तकं अबुद्धि-विपरीत-ज्ञान-पूर्वकं यथा स्यात्
तथाऽरोपयत् ॥८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : चराचरात्मा** इति
दुष्टागमनकाले **सर्वज्ञता-शक्तेः** **सेवावसरो** दर्शितः तां
विबुद्ध्य बाल-स्वभावेनैव **निमीलितेक्षण** आसदिदीपे
निजात्यन्त-बालत्व-भीरुत्व-ज्ञापनाय च तादृशामङ्गल-दर्शनाभावाय च
स्व-दृष्टि-स्वाभाविक-तद् विध-धर्षणाभावाय च मातृभाव-दर्शिकायास्
तस्याः स्व-कर्तृक-वधे लज्जानुत्पत्त्यैव तन्
मरण-वैकल्य-दर्शनाभावाय च मुद्रित-नेत्रत्वं । ततश् चानन्तं
तम् **अङ्कम्** आरोपयत् **अन्तकं** स्वस्येति संहारिका-शक्तेः सेवावसरः
यस्य देशतः कालश् च अन्तो नास्ति तम् **अनन्तम्** अपि अङ्कम् आरोपयद् इत्य्
अर्थ-विरोधेनाद्भुत-रसो व्यञ्जितः । अन्तकम् अनन्तम् इति
शब्द-विरोधः यथा सुप्तम् उरगं अबुद्ध्या अल्प-बुद्ध्या हेतुना
रज्जु-धीर् जनो गृह्नाति, तद्वद् इत्य् अर्थः ॥८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.६.९ ॥

**तां तीक्ष्ण-चित्ताम् अतिवाम-चेष्टितां**

**वीक्ष्यान्तरा कोष-परिच्छदासिवत् ।**

**वर-स्त्रियं तत्-प्रभया च धर्षिते**

**निरीक्षमाणे जननी ह्य् अतिष्ठताम् ॥**

**श्रीधर-स्वामी (भावार्थ-दीपिका) :** ननु यशोदा-रोहिण्यौ तां कथं
न न्यवारयेतां ? तत्राह---ताम् इति । **वामं** वल्गु जनन्या इव
**चेष्टितं** यस्यास् तां **वर-स्त्रियं** च सहसैवान्तरा गृह-मध्ये
**वीक्ष्य** । अन्तस् तैक्ष्ण्ये बहिर् मार्दवे च
दृष्टान्तः---**कोश-परिच्छदासिवत्** । मृदु-चित्र-चर्म-मयः कोशः
परिच्छद आवरणं यस्यासेः खड्गस्य, तद्वत् । **तत्-प्रभयाच
धर्षिते**ऽभिभूते । \"अहम् अस्य जननी इयं वा ?\" इति मोहिते च
सत्यौ **जननी** जनन्यौ **निरीक्षमाणे** एव केवलम् **अतिष्ठतां**,
न तु निवारितवत्यौ ॥९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृष्ण-मातरौ कुत्र गते ?
तद् एत्य् अभिप्रेत्य् आह---*नन्व्* इति । *तां* पूतनाम् । वामः क्रूरे
मनोहरे इति यादवः । जननीति द्वि-वचनम्, कृदिकारादक्तिनः इति
ङीब्-अभाव-पक्षेऽयं प्रयोगः । यद् वा, आर्षत्वाद् एकत्वम् ।

> कोशोऽस्त्री कुड्मले पात्रे दिव्य-खड्ग-पिधानके ।
>
> जाति-कोपेऽर्थङ्घाते पेश्यां शब्दादि-सङ्ग्रहे ॥ इति मेदिनी ।

परिच्छद आवरणे संविधाने विवस्त्रके इति धरणिः ॥९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथापि, **तां
वर-स्त्रियम्** अपि । **वामं** वक्रं **चेष्टितं** यस्यास् तथा-भूतां
तथा **तीक्ष्ण-चित्ताम्** । तत्र च, **अन्तरा** सहसा गृह-मध्ये
पुत्रान्तिके **वीक्ष्यापिजनन्यौ निरीक्षमाणे एवातिष्ठताम्**, न तु
न्यवारयेताम् । तत्र हेतुः---**तस्याः प्रभया** शोभया मातृवत्
श्नेह-प्रकटन-प्रतिभया वा **अवधर्षिते** विस्मयेन मोहिते सत्यौ ।

यद् वा, तस्य प्राण-सहित-पुतना-स्तन-पानेच्छोर् भगवतस्
तेजसाभिभूते, अन्यथा ताभ्यां निवारणे कृते तया स्वाङ्के तद्-ग्रहणा
शक्तेः । अथवा, **तीक्ष्ण-चित्ताम्** अपि **तां वामं** मातृवल्
लालनादि-वल्गु-चेष्टितं यस्यास् तथा-भूताम्, **वीक्ष्य** इत्य्
अन्तर्-दुष्टता निरस्ता, दुष्ट-जनस्य हि सहसान्य-गृहान्तः-प्रवेशाशक्तेः
। तत्रापि **वर-स्त्रियम्** इत्य् अविश्वसनीयता च । विशेषतश् च तत्
प्रभयावधर्षिते **निरीक्षमाणे** केवलम् **अतिष्ठताम्**, न तु किञ्चित्
कृतवन्तौ । निज-कार्याक्षमत्वे दृष्टान्तः---कोषेति ॥९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ कार्त्स्न्ये
काकाक्षि-न्यायेनोभयत्राप्य् अन्वयः । अतीति चित्-सुख-पाठः ।
**वाम-चेष्टितत्वेन** दुःख-प्रदता निरस्ता । तत्र **अन्तरावीक्ष्य**
इत्य् अन्तर्-दुष्टतानुमितिश् च खण्डिता, अन्तर्-दुष्ट-जनस्य सहसा
पर-गृहान्तः-प्रवेशे सहसा-सामर्थ्यात् । तत्रापि **वर-स्त्रियम्** इत्य्
अविश्वसनीयता च निराकृता । विशेषतश् च **तत्-प्रभया** मातृवत्
स्नेह-प्राकट्य-प्रतिभया **धर्षिते जननी** इति प्रथमा-द्विवचनस्य
पूर्व-सवर्णश् छान्दसः, सुपां सुलुक् पूर्व-सवर्णा \[७.१.३९\] इत्य्-आदिना
॥९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, यशोदा-रोहिण्यौ
कथं तां न न्यवारयेतां ? तत्राह---ताम् इति । **वामं** वल्गु
जनन्या इव **चेष्टितं** यस्यास् ताम् **अन्तरा** गृह-मध्य एव
**वीक्ष्य** अन्तस् तैक्ष्ण्ये बहिर् मार्दवे च
दृष्टान्तः---मृदु-चर्ममय-**कोषः परिच्छद** आवरणं यस्य
तथा-भूतम् **असिर्** इवेति यस्याः **प्रभया** अव**धर्षिते**
अभिभूते मत्-पुत्रस्याभ्युदयाय किम् इयम् अम्बिका ? किम् इयम् इन्द्राणी
मूर्तिमती त्रैलोक्य-सम्पत्तिर् वा वात्सल्येन स्तन्यं पाययतीति मोहिते
सत्यौ **जननी** जनन्यौ **निरीक्षमाणे** एव केवलम् **अतिष्ठतां** न
तु निवारितवत्यौ ॥९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.१० ॥**

**तस्मिन् स्तनं दुर्जर-वीर्यम् उल्बणं**

**घोराङ्कम् आदाय शिशोर् ददाव् अथ ।**

**गाढं कराभ्यां भगवान् प्रपीड्य तत्**

**प्राणैः समं रोष-समन्वितो \ऽपिबत् ॥**

**श्रीधर-स्वामी (भावार्थ-दीपिका) : तस्मिन्** स्थाने **दुर्जरं
वीर्यं** विषं यस्मिंस् तं **स्तनं** श्री-कृष्णम् **अङ्कम् आदाय** तस्मै
शिशवे **ददौ** । **अथ** अनन्तरम् एव **प्रपीड्य** केवलं
विषम-पथ्यम् इति मत्वेव तस्याः **प्राणैः सहापिबत्** ॥१०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : शिशोर्** इति चतुर्थ्य्-अर्थे
षष्टी । तत आह---*शिशवे* । अहि-फेनं रामठेन युक्तं त्व् अविषवद्
भवेत् इत्य्-आदि-वाक्यैः केवलं विषम् अपथ्यम् इति **रोस-समन्वित** इति
रोसाः मदीय-व्रज-बालकान् अपीयं जिघांसतीति रोसामयी दुष्ट-संहारिका
भगवच्-छक्तिः तस्या अपवित्रान् **प्राणान् अपिबत्,** न तु स
कुठार-समन्वितो वृक्षम् अच्छिनद् इतिवत् ॥१०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तस्मिन्** स्थानेऽवसरे वा
। घोरात्वं दर्शयति---दुर्जरेति, अत एवोल्बणम् अतितीक्ष्णं
स्पर्श-मात्रेणापि मारकम् इत्य् अर्थः । **अङ्कं** प्रति
प्रकर्षेणातिशयेण पीडयित्वा स्तनं भगवान् कारुण्यादि-सद्-गुण-युक्तोऽपि
प्राग्-बहुल-बालक-वधेन परम-क्रुद्धः सन् । यद् वा,
**रोष-समन्वित** इव **प्राणैः सह** पानात्, **वस्तुतस् तु**
परम-कृपामेवाकरोद् इत्य् आह---भगवान् इति । एतच् चाग्रे व्यक्तं भावि
॥१०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तस्मिन्न्** एव स्थाने इति
धार्ष्ट्यम् उक्तं **उल्बणं** स्पर्शेनापि मारकम् इत्य् अर्थः । अत एव
**वीर्यं** तद् विष-रूपम् एवेति तथा तैर् व्याख्यातम् । **आदाय**
आकृष्य अतो द्विकर्मकत्वम् अपि तत् **तंस्तनं** व्रज-बालकानाम् अपि
वधार्थम् आगतत्वेन **रोस-समन्वितः** सन् **प्राणैः समम् अपिबत्**
यतो दम्भिन्यां तस्यां दम्भेनैव प्राणापहारो योग्य इति भावः ।

रोष-समन्वितत्वं च तत् स्तन्य-प्राण-पानार्थम् एवोक्तं, ततश् च
रोष-रूपं तत्-तेज एव तान् दुष्ट-भाव-मयान् अपवित्रान् **अपिबत्**
अशोषयद् इत्य् अर्थः । कुठार-समन्वितो वृक्षम् अच्छिनद् इतिवत् स्वयं
तु तद्-अनुकरण-मात्रं कृतवान् इत्य् अर्थः । फलं तु
तद्-अनुकरण-मात्राद् अपि स्याद् इति सर्वत्रैवेत्थं व्याख्येयम् ।

रोषश् चायम् आपातत एव परिणामतस् तु परम-कृपाम् एवाकरोद् इत्य्
आह---भगवान् इति । कारुण्यादि-स्वरुणाव्यभिचार्य् एव सन्न् इत्य् अर्थः ।
एतच् चाग्रे व्यङ्ग्याम् । किं च, इदं बाल्य-लीलावेशेऽपि तादृश-शक्तौ
हेतुः तद्-आवेशेऽपि सर्वासां शक्तीनां स्व-समय-प्रतीक्षकत्वाल्
लीलानुरूपा प्रवृत्तिः स्याद् एवेति भावः । अन्यत् तैः ।

तत्र अपथ्यम् इति मत्वेवेत्य्-अन्ते विषमय-जन्तोः प्राणा हि
तद्-विष-घात्या न भवन्ति, ततस् तद् आत्मतापदनाय तत्-प्राणान् एव
स्व-प्राणेषु निभयामीति च गत्वैवेति भावः ॥१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तस्मिन्न्** एव स्थाने
**दुर्जरं** विष-रूपं **वीर्यं** यस्य तत् **घोरा** पूतना **शिशोः**
शिशवे **गाढंप्रपीड्येति** तया त्याजयितुम् अशक्यः सन्न् इति भावः ।
**रोष-समन्वित** इति मदीयं व्रज-बालकान् अपीयं जिघांसतीति
रोषमयी दुष्ट-संहारिका शक्तिर् एवापवित्रान् प्राणान् स्तनं च **अपिबद्**
अशोषयत् । न तु स इति कुठार-समन्वितो वृक्षम् अच्छिनद् इतिवत्
॥१०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.११ ॥**

**सा मुञ्च मुञ्चालम् इति प्रभाषिणी**

**निष्पीड्यमानाखिल-जीव-मर्मणि ।**

**विवृत्य नेत्रे चरणौ भुजौ मुहुः**

**प्रस्विन्न-गात्रा क्षिपती रुरोद ह ॥**

**श्रीधर-स्वामी (भावार्थ-दीपिका) : चरणौ भुजौ** च मुहुर् **मुहुः
क्षिपन्ती** । **प्रस्विन्नानि** स्वेद-युक्तानि **गात्राणि** यस्याः सा
॥११॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**

> अखिल-जीव-मर्मणि सर्वस्मिन् जीव-स्थाने
>
> यस्मिन् कृत्ते मर्दिते च जीवो नश्यति देहतः ।
>
> तद् अङ्गं मर्म विज्ञेयं सूक्ष्मं दुर्ज्ञेयम् एव तत् ॥ इति वाक्यात् ।

कण्ठ-वृषणादीनि मर्माणि । नेत्रे विवृत्य प्रसार्य । मुञ्च मुञ्चेतिवद्
अलम् इत्य् अपि वारणे\ऽत्र वीप्साया अभावस् तु वक्तुम् अशक्यत्वाद् एव
॥११॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अलम् अत्यर्थम्,
प्रभाषिणी उच्चैर् भासमाना, अखिले जीवस्य मर्मणि निवास-स्थाने
रुरोदोच्चैर् आर्तनादं चकार, ह हर्षे ॥११॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मुञ्च मुञ्चेतिवद् अलम् इत्य् अपि
निवारणे । अत्र तु वीप्साया अभावः पुनर् वक्तुम् अशक्तत्वात् । अखिले
जीव-मर्मणि जीवनाश्रये **रुरोद**, उच्चैः स-रोदनम् आर्त-नादं चकार
। **ह** हर्षे ॥११॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : निष्पीड्यमाना** अर्थाद्
बालकेन **चरणौ भुजौ** च **मुहुर् मुहुर् निक्षिपती** ॥११॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.१२ ॥**

**तस्याः स्वनेनातिगभीर-रंहसा**

**साद्रिर् मही द्यौश् च चचाल स-ग्रहा ।**

**रसा दिशश् च प्रतिनेदिरे जनाः**

**पेतुः क्षितौ वज्र-निपात-शङ्कया ॥**

**श्रीधर-स्वामी (भावार्थ-दीपिका) :** रसाः रसा-तलानि च ॥१२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वज्र-निपातो विद्युत्पातः
॥१२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रसाश् च चेलुः । किं वा,
विवरमयत्वात् प्रतिनेदुर् एव, जना इति लोकाः ॥१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रसाश् चेलुः प्रतिनेदुश् च
दिशस् तु प्रतिनेदुर् एवेत्य् अर्थः । वज्रेति लोके तद्
ऊर्ध्व-शब्दस्याप्रसिद्धेः ॥१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** १०.६.१२ रसा रसातलानि
च ॥१२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.१३ ॥**

**निशा-चरीत्थं व्यथित-स्तना व्यसुर्**

**व्यादाय केशांश् चरणौ भुजाव् अपि ।**

**प्रसार्य गोष्ठे निज-रूपम् आस्थिता**

**वज्राहतो वृत्र इवापतन् नृप ॥**

**श्रीधर-स्वामी (भावार्थ-दीपिका) :** व्यादाय मुखं विवृत्य ।
निज-रूपम् आस्थिता मरण-समये कपटम् अयुक्तम् इतीव ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निज-रूपम् उलूकिका-रूपम्
। गोष्ठे लक्षणया तत्-समीपदेशे गोदोहार्थावरोधन-स्थले न तु
जनवासे च न तु द्रुमाणाम् एव चूर्णितत्वेनोक्तत्वात् । चरणयोः
पक्षात्मक-भुजयोश् च विक्षेपणोत्पातात् सा खेचर्येकदोपेत्य इति
पूर्वोक्तेः एतादृश-शकथोद्बोधनेन त्वं नॄन्-पासीति सम्बुद्ध्यभिप्रायः
। निज-रूपाश्रयणं तु मृत्युपीडितायास् तस्या मायाया नष्टत्वात् तद्
रूपस्य च योषित्वा माययात्मानम् इत्य् उक्तेर् मायिकत्वत् कारणाभावे कार्यं
स्वयम् एव नश्यतीति भावः । व्यसुः सत्यपतत् ॥१३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** व्यथित-स्तनेति व्यसुत्वे
स्तन-व्यथाया एव मुख्य-हेतुत्वात् । यद् वा, व्यथितः सव्यथो
व्यथितस्येव वा स्वनो नादो यस्याः सा, वृत्र इवेति शरीरस्य
वृहत्तरत्वात्, अन्ते सद्गति-प्राप्तेश् च । हे नृपेति प्रहर्षात्, यथा
भवादृक् दुष्टेभ्यो नॄन् पाति तथा श्री-कृषोऽपि पूतना-देहाद्-व्रजवासिनो
रक्षिता इति भावः ॥१३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** निज-रूपम् उलूकी-स्वरूपं
गोष्ठे लक्षणया गोष्ठ-समीप-देशे गोदोहार्थावरोध-स्थाने न तु
जन-वासे द्रुमाणाम् एव चूर्णितत्वेन कथ्यमानत्वात् चरणयोः
पक्षात्मक-भूजयोश् च विक्षेपेणोत्पतनात् सा खेचर्येकदोत्पत्येति
पूर्व-दशितत्वाच् च नृप ! एतादृश-कथोद्बोधनेन नृन् पासीति भावः
॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** निज-रूपम् आस्थिता
मृत्यु-पीडितया तया निज-मायया रक्षितुम् अशक्यत्वात् ॥१३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.१४ ॥**

**पतमानो \ऽपि तद्-देहस् त्रि-गव्यूत्य्-अन्तर-द्रुमान् ।**

**चूर्णयाम् आस राजेन्द्र महद् आसीत् तद् अद्भुतम् ॥**

**श्रीधर-स्वामी (भावार्थ-दीपिका) :** पतन्न् अपि तस्या देहः
पट-कोश-मध्य-वर्तिनो द्रुमांश् चूर्णी-चकार ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पतमानः
पीडा-वैयाग्र्य-वशाद् अन्तः पुरात् तस्माद् उप्त्प्लुत्य ग्रामम् अप्य् उल्लङ्घ्य
तद्-बहिः-प्रदेशे पतन्न् इत्य् अर्थः । अपि-कारेण न केवलं जीवन्त्य् एव
सा जीवान् जङ्घान् अपि तु मृतापीति भावः । षट्-क्रोश-मध्य-वर्तिनो
द्रुमान् तावतां द्रुमाणां चूर्णनं द्रुम-मात्र-चूर्णनं ग्रामोल्लङ्घनं
चेत्य् अत्यद्भुतं द्रुमाश् च ते कंसारामस्थास् तद्-भोग्य-फला इति
वैष्णव-तोषणी ॥१४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** पतमाणो\ऽपि तद्
देह-स्त्रिग्व्यूत्य् अन्तर-द्रुमानित्य् अनेन श्री-कृष्णम् आदाय गृहाद्
बहिर्भूतायास् तस्या देह इति मन्तव्यम् । अन्यथा
गृहादि-भङ्ग-प्रसङ्गो\ऽपि स्यात् । अथवा, स्तनं पीत्वा अष्ठिर् इव तत्
तनुस् तेनैव दूरे निक्षिप्ता ॥१४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तद् एवाह---**पतमान इति
। पूर्वं जीवने प्राणोनो मारयामास, अधुना मरणेऽपि बहून् जीवान्
जघानेत्य् अपि-शब्दार्थः । यद् वा, पतन्नपीति परमार्ततया । किं वा,
, तद् देहोऽपीति बृहत् तरतया सर्व-मारकता सम्भाविता, तथापि
षट्-क्रोशी-मध्यवर्तिनो द्रुमान् एव चूर्णयामास, न त्व् अन्यानत एव
परम-विस्मयेन सम्बोधयति---राजेन्द्रेति, राजेन्द्रत्वात् तवैवात्र
विश्वासः, न त्व् अन्यस्य स्याद् इति भावः ॥१४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रान्यद् आश्चर्यम्
आह---एवेति । न केवलं जीवन्न् एव जीवान् जघान म्रियमाणोऽप्य् अतितराम्
इत्य् अपि शब्दार्थः तद् एव षट्क्रोशी-द्रुम-चूर्णित्वं तत्रापि तन्
मात्र-चूर्णित्वं च यत् तद् अद्भुतं महद् एवासीत् स एव च तस्याः
श्री-भगवल् लीला-शक्तेर् एव महिमा इत्य् अवगमयितुं स्तौति---राजेन्द्रेति
॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** [+++]{।मर्क्} त्यन्तर-द्रुमान्
पातयामासेति कथं सङ्गच्छताम् ? वस्तुतस् तु गृह-मध्ये गत्वा स्तनं
ददौ । तत्रैव ममार च । तत्रैव चेत् शरीर-वृद्ध्या सह मरणम्
। तदा गृहादि-भङ्ग-प्रसङ्गः । तद्-अन्यथा-भावे गृहाद् बहिर्भूय
कियद् दूरं गत्वा स्तनं ददौ । न तद् अपि सङ्गच्छते । तेन स्तनं
पिबतैव तेन ताम् आदाय विनिर्गच्छता पुराद् विदूरे निक्षिप्ता ।
तद्-आसङ्गेन परितो द्वादश-दण्ड-परिमित-भूभागे ये द्रुमाः स्थितास् ते
ते चूर्णा बभूवुर् इति सन्दर्भः ॥१४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पत्मनानः
पीडा-वैयाग्र्य-वशाद् अन्तः पुरात् तस्माद् उप्त्प्लुत्य ग्रामम् अप्य् उल्लङ्घ्य
तद्-बहिः-प्रदेशे पतन्न् इत्य् अर्थः । अपि-कारेण न केवलं जीवन्त्य् एव
सा जीवान् जङ्घान् अपि तु मृतापीति भावः । षट्-क्रोश-मध्य-वर्तिनो
द्रुमान् तावतां द्रुमाणां चूर्णनं द्रुम-मात्र-चूर्णनं ग्रामोल्लङ्घनं
चेत्य् अत्यद्भुतं द्रुमाश् च ते कंसारामस्थास् तद्-भोग्य-फला इति
वैष्णव-तोषणी॥१४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.१५-१७ ॥**

**ईषा-मात्रोग्र-दंष्ट्रास्यं गिरि-कन्दर-नासिकम् ।**

**गण्ड-शैल-स्तनं रौद्रं प्रकीर्णारुण-मूर्धजम् ॥**

**अन्ध-कूप-गभीराक्षं पुलिनारोह-भीषणम् ।**

**बद्ध-सेतु-भुजोर्व्-अङ्घ्रि शून्य-तोय-ह्रदोदरम् ॥**

**सन्तत्रसुः स्म तद् वीक्ष्य गोपा गोप्यः कलेवरम् ।**

**पूर्वं तु तन्-निःस्वनित- भिन्न-हृत्-कर्ण-मस्तकाः ॥**

**श्रीधर-स्वामी (भावार्थ-दीपिका) :** ईषा-मात्रोग्र-दंष्ट्रास्यम्, ईषा
लाङ्गल-दण्डस् तत् प्रमाणोग्रा दंष्ट्रा यस्मिंस् तत् तथा-भूतम् आस्यं
यस्मिंस् तत् तस्याः कलेवरं वीक्ष्य गोपा गोप्यश् च सन्त-त्रसुः ।
सन्त्रास-हेतुत्वेन पुनर् अष्टभिः पदैर् विशिनष्टि ।
गिरि-कन्दर-वन्-नासिके यस्मिंस् तत् । गिरेश् च्युतौ स्थूलोपलौ ताव् इव
स्तनौ यस्मिंस् तत् । रौद्रं घोरम् । प्रकीर्णा अरुणा मूर्ध-जा यस्मिंस्
तत् ॥

अन्ध-कूपाव् इव गभीरे अक्षिणी यस्मिंस् तत् । पुलिन-वद् आरोहौ जघने
ताभ्यां भीषणम् । बद्धाः सेतव इव भूजौ ऊरू अङ्घ्री च यस्मिंस् तत्
। शून्य-तोय-ह्रद इवोदरं यस्मिंस् तत् ॥

पूर्वम् एव तस्याः शब्देन भीताः पुनर्-दर्शनेनातित-त्रसुर् इत्य्
आह---पूर्वं त्व् इति । तस्याः निःस्वनितं शब्दस् तेन निर्भिन्नानि
हृत्-कर्ण-मस्तकानि येषां ते ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ईषा लाङ्गल-दण्डो
रथावयवो\ऽपि । गण्डशैलास्तु च्युताः स्थूलोपला गिरेः इत्य् अमरः
॥१५॥

गभीरे निम्ने निम्नं गभीरं गम्भीरम् इत्य् अमरः । शून्यं तोयं यत्र
स चासौ हृदश् च ॥१६॥

तत्-कलेवरं वीक्ष्येति सम्बन्धः ॥१७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : रौद्रत्वम् एव
दर्शयति---**ईषेत्य् अद्यष्ट-विचेषणैः । तत्र च भीषणम् इति पुनर्
उत्तिर् जघनयोर् अतिभयङ्करत्वाभिप्रायेण, पूर्वं तस्य
निष्ठुरतरं-नादेनाधुना च तादृग् देह-दर्शनेन दैत्य-ज्ञानतः
श्री-कृष्णार्थं स्नेहभरेण सम्यक् त्रस्ता बभूवुर् इत्य् अर्थः । स्म
प्रसिद्धौ---एतद् व्यक्तम् एवेत्य् अर्थः ॥१५.१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इषेति त्रिकम् । रौद्रत्वम्
एव दर्शयति---ईषेत्य् आद्य् अष्ट-विशेषणैः । तथा च भीषणम् इति पुनर्
उक्तिर् जघनयोर् अति-भयङ्करत्वाभिप्रायेण तस्या निष्ठुरतरनादेन
अधुना च तद् बाल-हरणम् अजानन्तो गोपा गोप्यश् च तादृग् देह-दर्शनेन
सम्यक् त्रस्ता बभूवुर् इत्य् अर्थः । स्म प्रसिद्धौ एतद् व्यक्तम् एवेत्य्
अर्थः ॥१५.१६॥

अथ बाल-हरणवृत्तं जानन्त्यः श्री-यशोदा-निकटस्था गोप्यस् तु
मोह-व्याप्ते श्री-यशोदा-रोहिण्यौ परित्यज्य विद्रुतास् तन् मृतक देहात् तं
बालं गृहीत्वा गृहमानीतवत्य इत्य् आह---बालं चेति । तत्र बालम् इति
तथापि तल् लीला-मात्राविष्कारेण तासां तद् बुद्ध्या च स्नेह-वृद्धिः
सूचिता बालत्वाद् एवाकुतोभयं वस्तुतस् तु न कुतोऽपि भयम् अन्येषाम् अपि
यस्मात् तम् अत एव तस्या उरसि क्रीडन्तं
सहसावलोक-पूर्वक-श्री-हस्त-पाद-नर्तनादिना क्रीडां कुर्वन्तम् अत एव
जातः सम्भ्रमो विस्मयो हर्षावेगो वा यासां तथा-भूताः सत्यः साक्षात्
पतित-पूतनामहोच् च देहारोहणेऽप्य् अतिर्यवतयाभिमुखं गत्वा जगृहुः
यतो गोप्यः श्री-कृष्णे सहज-स्नेहाकुलत्वेन प्रसिद्धाः तेनैव
सर्व-शक्तिमत्यश् चेत्य् अर्थः । तथैव न्यासादित्त्व-ज्ञानम् अपि
वक्ष्यते एता हि प्रायः श्री-व्रजेश्वरी-सवयस्का ज्ञेयाः मातृवत् स्नेहेन
रक्षाद्याचरणात् ॥१७.१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** नेxत् चोम्मेन्त् अत् वेर्से २५।

---------------------------------------------------------------------------------------------------------------------

**विश्वनाथः-** तस्या कलेवरं वीक्ष्य गोपा गोप्यश् च तत्रसुः । ईशा
लाङ्गल दण्डस् तत्-प्रमाणा उग्र-दंष्ट्रा यस्मिंस् तद् आस्य यस्य ।
पुलिनवद् आरोहो-जघनं तेन भीषणम् । बद्धाः सेतव इव भुजाव् ऊरू
अङ्घ्री च यस्मिन् तत् शून्य-तोय-ह्रद इव उदरं यस्मिन् तत् । पूर्वं तु
तस्याः शब्देन भिन्नानि विदीर्णानि ह्रदादीनि येषां ते ताश् च
॥१५-१७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** [+++]{।मर्क्}

**\॥।**

**॥ १०.६.१८ ॥**

**बालं च तस्या उरसि क्रीडन्तम् अकुतोभयम् ।**

**गोप्यस् तूर्णं समभ्येत्य जगृहुर् जात-सम्भ्रमाः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तूर्णं शीघ्रम् ।
जातस्-अम्भ्रामाः जात-संवेगाः सम्भ्रमः साध्वसेऽपि स्यात्-संवेगादरयोर्
अपि इति मेदिनी । क्रीडतं हस्त-पाद-नर्तनादिना क्रीडां कुर्वतम् ।
गोप्यः श्री-यशोदा सवयस्का यशोदा-रोहिण्यौ मोह-व्याप्ते परित्यज्य
मातृवत् स्नेहाकुला मृत-पूतना-देहात् कृष्णम् उत्तार्य गृहमानिन्युः
॥१८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बालम् इति तस्मिन्
बाल-वुद्ध्या तासां स्नेहभरः सूचितः । न कुतोऽपि भयम् अन्येषाम् अपि
यस्मात् तम्, अतएव तस्या उरसि क्रीडन्तं
सहासावलोक-पूर्वक-श्री-हस्त-पाद-नर्तनादिना क्रीडां कुर्वन्तम् । यद्
वा, न जातं कुतोऽपि तन्-महा-नादादेर् भयं यस्य तथा-भूतं च, अत
एव जातः सम्भ्रमो विस्मयो हर्षावेगो वा यासां तथा-भूताः सत्यः
सम्यक् पतित-पूतना-महोच्च-देहारोहणेऽप्य् अतिर्यकृतयाभिमुखं गत्वा
जगृहुर् यतो गोप्यः सहज-स्नेहाकुलाः सर्व-शक्ति-मत्यश् चेत्य् अर्थः ।
एता हि प्रायः श्री-व्रजेश्वरी-सख्यो ज्ञेयाः, मातृवत् स्नेहेन रक्षाद्य्
आचरणात् ॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उरसि प्र्वतवद् उतुङ्गे
क्रीडन्तं प्रवेष्तुं सूतिकागारम् अनीशानां वनौकसां दिदृक्षापूर्वत इव
निष्क्रान्तं स्वपुराद्-बहिः ॥१८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.१९ ॥**

**यशोदा-रोहिणीभ्यां ताः समं बालस्य सर्वतः ।**

**रक्षां विदधिरे सम्यग् गो-पुच्छ-भ्रमणादिभिः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** समं सार्धम् । सर्वशः
सर्व-प्रकारेण । रक्षाविधाने यशोदा रोहिण्योर् अप्राधान्यं तु
शोकाविष्तत्वात् तयोस् तत्राशक्तेर् इति ज्ञेयम् ॥१९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बालस्येति स्नेहभरेण
तादृश-रक्षा-योग्यत्वं वोधयति, एवम् अग्रेऽपि । यशोदा-रोहिणीभ्यां
समम् इति तयोः प्राक्-पुत्रानिष्ट-शङ्कयातिव्याकुलत्वेन किञ्चित् कर्तुम्
अशक्तेस् तत्राप्राधान्यात्, साहित्यं च तयोः सम्यक्-शोकोपशमनार्थं
ज्ञेयम् । सर्वश इति द्रव्य-भेदेन बाह्यान्तरादि-भेदेन च सम्यग्
उत्तम-प्रकारं यथा स्यात् । आदि-शब्देन
सर्षप-निर्मञ्छन-शूर्पकोण-स्पर्शनादीनि ॥१९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बालस्येति, स्नेह-भरेण
तादृश-रका-योग्यत्वं बोधयति । एवम् अग्रेऽपि यशोदा-रोहिणीभ्यां समम्
इति तयोः प्राक् पुत्रारिष्ट-शङ्कयाति-व्याकुलत्वेन किञ्चित् कर्तुम् अशक्तेर्
अत्राप्राधान्यात् साहित्यं च तयोः सम्यक् शोकोपशमनार्थं ज्ञेयं सर्वश
इति बह्वर्थात्कारकात् माङ्गलिकार्थोऽयं शस्-प्रत्ययः
बाह्याभ्यन्तरादि-भेदेन सर्वतैवेत्य् अर्थः । सम्यग् उत्तम-प्रकारं
यथा स्यात् आदि-शब्देन सर्षप-निर्मञ्छन-सूर्य-कोण-स्पर्शनादीनि
॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रक्षा-विधाने
यशोदा-रोहिण्योर् अप्राधान्यं तयोः शोकोत्थ-वैयग्र्यातिशयेन सर्वशः
सर्वेष्व् अङ्गेषु आदि-शब्देन सर्षप-निर्मञ्छन-सूर्पकोणस्पर्शादीनि
॥१९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.२० ॥**

**गो-मूत्रेण स्नापयित्वा पुनर् गो-रजसार्भकम् ।**

**रक्षां चक्रुश् च शकृता द्वादशाङ्गेषु नामभिः ॥**

**श्रीधर-स्वामी (भावार्थ-दीपिका) :** द्वादशाङ्गेषु ललाटादिषु
केशवादि-द्वादश-नामभिः ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिना
सर्षप-निर्मछन-सूर्पस्पर्शादि-ग्रहः । प्रकारम् एवाह---गोमूत्रेणेत्य्
आदि । गोशकृता गोमयेन । शकृते इति पाठे गोऋ इति शेषः ।
द्वादशाङेषु द्वादश-तिलक-स्थानेषु । नामभिस् तत् तत्-तिलक-विहितेः
। तथा हि,

> ललाटे केशवः पातु नाभौ नारायणोऽवतु ।
>
> माधवः पातु हृदये गोविन्दः कण्ठतस् त्व् अधः ।
>
> दक्सा-कुक्षौ तथा विष्णुस् तद्-भुजे मधुसूदनः ।
>
> त्रिविक्रमस् तु तत्-कण्ठे वाम-कुक्षौ तु वामनः ।
>
> श्रीधरो वाम-बाहौ च हृषीकेशस् तु तद्-गले ।

कट्यां पद्मनाभस् तु ककुद् दामोदरो\ऽवतु ॥ इति ॥२०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यक्त्वम्
एवाह---गोमूत्रेणेति ललाटादि-द्वादशाङ्गेषु केशवादि-द्वादशनामभिः
शकृता गोमयेन रक्षां चक्रुः । तानि च विविच्योक्तानि पाद्मोत्तर-खण्डे
तिलक-निर्माण-विधौ---

> ललाटे केशवं धायेन् नारायण-मथोदरे ।
>
> वक्षः-स्थाले माधवन्तु गोविन्दं कठ-कूपके ॥
>
> विष्णुं च दक्षिणे कुक्षौ बाहौ च मधुसूदनम् ।
>
> त्रिविक्रमं कन्धरे तु वामनं वाम-पार्श्वके ॥
>
> श्री-धरं वाम-बाहौ तु रूषीकेशन्तु कन्धरे[^३५] ।
>
> पृष्ठे च पद्मनाभं च कट्यां दामोदरं न्यसेत् ॥ इति ।

[^३५]: पार्श्वयोः


एतच् च क्रमेण मार्गादि-द्वादश-मासाधिपाः । यद्य् अपि बहवोऽन्य
रक्षा-विधयः[^३६] सन्ति, तथापि सहज-परम-वैष्णवतया
श्री-भगवन् नाम-रक्षा-विधिर् एव ताभ्यो रोचत इति तथैव
रक्षांचक्रुः ॥२०॥

[^३६]: रक्षा-विषयाः


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यक् त्वम् एव
दर्शयति---गो-मूत्रेणेति । ललाटादि-द्वादशाङ्केषु
केशवादि-द्वादश-नामभिः शकृता गोमयेन रक्षां चक्रुः तानि च
विविच्योक्तानि पाद्मोत्तरखण्डे तिलक-निर्माण-विधौ---

> ललाटे केशवं ध्यायेन् नारायणम् अथोदरे ।
>
> वक्षः-स्थले माधवं तु गोविन्दं कण्ठ-कूपके ॥
>
> विष्णुं च दक्षिणे कुक्षौ बाहौ च मधुसूदनम् ।
>
> त्रिविक्रमं कन्धरे तु वामनं वाम-पार्श्वके ॥
>
> श्रीधरं वाम-बाहौ तु हृषीकेशं तु कन्धरे ।
>
> पृष्ठे तु पद्म-नाभं च कट्यां दामोदरं न्यसेत् ॥इति ।

एवं सहज-परम-वैष्णवतया श्री-भगवन् नामभिर् एव रक्षाविधिः
कृत इति ज्ञेयम् ॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शकृता गोमयेन
द्वादशाङ्गेषु ललाटादिषु नामभिः केशवाद्यैः ॥२०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.६.२१ ॥

**गोप्यः संस्पृष्ट-सलिला अङ्गेषु करयोः पृथक् ।**

**न्यस्यात्मन्य् अथ बालस्य बीज-न्यासम् अकुर्वत ॥**

**श्रीधर-स्वामी (भावार्थ-दीपिका) :** अनाचान्ता एव
प्रथममति-सम्भ्रमेणैव रक्षां कृत्वा किञ्चिल् लब्धश् चासाः पुनस्
तात्पर्येण बीज-न्यासम् अकुर्वतेत्य् आह---गोप्य इति । संस्पृष्ट-सलिला
आचान्ताः आत्मनि प्रथमम् अङ्गेषु करयोश् च पृथक् ।
अजाद्य्-एकादश-बीजानां मध्ये कर-शुद्धौ त्रीणि, करयोः सन्धिषु
चत्वारि चत्वारि, तथा अङ्घ्र्य्-आदाव् एकैकस्मिन्न् अङ्गे अजाद्य्-एकैकं बोजं
न्यस्य बालस्याप्य् अङ्गेषु तथैवाकुर्वत् ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सम्भ्रमेण---इति
विश्वनाथः । हृत् जीवाधार-पद्मम् । त्रीणि अजो मणिमान्यज्ञश् च मे
करौ शोधयन्त्विति वाच्यम् । अच्युतहयास्यकेशवेशा मे
दक्षिण-कर-सन्धीन् शोधयन्तु । इन-विष्णुरुक्रमेश्वरा मे
वाम-कर-सन्धीन् शोधयन्त्व् इति ॥२१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ रक्षान्तरं गोप्य
इति श्री-यशोदा-रोहिण्यौ व्यावर्तयति, तयोः पुत्र-स्नेहाकुलतया
न्यासादिना रक्षा-विधि-विशेषाशक्तेः । अत एव वक्ष्यते---गोपीभिर् इति ।
मातेति च । ताभ्यः पृथक्त्वेन न्यस्याजाद् ईश्वरान्तैकादश-बीजानि तेषाम्
एव न्यासं चक्रुः ॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ रक्षानन्तरं गोप्य इति
श्री-यशोदा-रोहिण्यौ व्यावर्तयति पूर्ववत् अत एव वक्ष्यतेऽपि गोपीभिर्
इति, मातेति च, ताभ्यः पृथक्त्वेन ताभ्यास् तत्र वक्ष्यमाणरीत्या
अजादीश्वरान्तैकादश-बीजानि सानुस्वारतत् तद् आद्य् अक्षर-रूपाणि
नमः-शब्दान्तानि ज्ञेयानि ॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रथमम् अनाचान्ता
एवातिसम्भ्रमेणैव रक्षां कृत्वा पश्चाल् लब्धाश्वासा यथा-विधानम् एव
रक्षां चक्रुर् इत्य् आह---गोप्य इति । **संस्पृष्ट-सलिला** आचान्ता
**आत्मनि** आत्मनः **अङ्गेषु करयोश्** च **न्यस्य**
अङ्ग-न्यास-कर-न्यासौ कृत्वेत्य् अर्थः । अथ अनन्तरं **बालस्य**
अङ्गेष्व् अङ्घ्र्य्-आदिषु बीजस्याजादि-नामाद्य् एकैकाक्षरस्य सानुस्वारस्य
नमः-शब्दान्तस्य न्यासं तेन अं नमोऽजस् तवाङ्घ्री अव्यात् मं नमो
मणिमांस् तव जानुनी अव्याद् इत्य् एवं प्रयोगः ॥२१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.२२ ॥**

**अव्याद् अजो \ऽङ्घ्रि मणिमांस् तव जान्व् अथोरू**

**यज्ञो ञ्च्युतः कटि-तटं जठरं हयास्यः ।**

**हृत् केशवस् त्वद्-उर ईश इनस् तु कण्ठं**

**विष्णुर् भुजं मुखम् उरुक्रम ईश्वरः कम् ॥**

**श्रीधर-स्वामी (भावार्थ-दीपिका) : अङ्घ्रि** अङ्घ्री । **जानु** जानुनी
। **भुजं** भुजौ । **कं** शिरः ॥२२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अज इति---

> न जातोऽहं न जायेयं न जनिष्ये कदाचन ।
>
> क्षेत्रज्ञः सर्व-भूतानां तस्माद् अहम् अजः स्मृतः ॥ इति महाभारते
> ।

मणिमान् कौस्तुभ-धरः मणि-धरः क्वचिद् आगणयन् गाः इत्य् अग्रे
वक्ष्यमाणत्वाद् वा । गो-गणार्थं तुलस्य्-आदि-मणिधर इति
कल्पान्तरीयानुपूर्व्या भाविनाम् असूचनम् । यज्ञे वै विष्णुर् इति श्रुते
यज्ञावतार आकूतिसूनुः । इज्यते मखेषु तत् देवतारूपेणेति व्युत्पत्तेः
। सर्व-देव-रूपो वा । अच्युतः यास्कोक्त-षड्भाव-विकार-हीनः ।
शाश्वतं शिवम् अच्युतम् इति श्रुतेः । जठरम् उदरम् । हयास्यो
हयग्रीवः । केश-संज्ञिताः सूर्यादि-सङ्क्रान्ता अंशवस् तद्वत्तया
केशवः ।

> अंशवो ये प्रकाशन्ते ममैते केश-सञ्ज्ञिताः ।
>
> सर्वज्ञाः केशवं तस्मान् मामाहुर् द्विजसत्तमाः ॥ इति भारते ।

ब्रह्म-विष्णु-रुद्राख्याः शक्तयः केश-सञ्ज्ञितास् तद्वत्तया वा केशवः ।

> को ब्रह्मेति समाख्यात ईशोऽहं सर्व-देहिनाम् ।
>
> आवां तवांशसम्भूतस् ततः केशव-नामवान् ॥ इति हरिवंशे ।

कश् चेशश् च केशौ तौ वेति जनयति वी गति-व्याप्ति-प्रजने इत्य् आद्य्
अर्थक-धातोः प्रयोगः । त्वद् उरस् तव वक्षः । ईष्टे इतीशः
सर्वाधिपः एष सर्वेश्वरः । इनः सूर्य-रूपः स्यादिनः स्वामि-सूर्ययोः
इति वैजयन्ती । ध्येयः सदा सवितृ-मण्डल-मध्यवर्ती नारायणः ।
इति भविष्ये । वेवेष्टि व्याप्नोतीति विष्णुः विप्लृ-व्याप्तौ नुक् प्रत्ययः ।
वेति दीव्यतीति वीगत्यादौ कान्त्य् अर्थाद् वेतेः ष्णु-प्रत्ययो धातोर् हृस्वश्
च । विशेषेण क्रामतीति वि-पूर्वात् क्रमेः ष्णु-प्रत्ययो धातु-लोपश् च
पृषोदरादित्वाद् इति । तद् उक्तं महाभारते---

> व्याप्ते मे रोदसी पार्थ कान्तिश्चाप्य् अधिका स्थिता ।
>
> क्रमणाच् चाप्य् अहं पार्थ विष्णोर् इत्य् अभिसञ्ज्ञितः ॥ इति ।

उरु अधिकम् एकैकपादेनैकैकं भुवनं क्रामति प्रमातीत्य् उरुक्रमो
वामनः । इदं विष्णु-विचक्रमे त्रेधा निदधे पदम् इति श्रुतेः ।
ईश्वरः सर्व-शक्तिमान् एषोऽनन्त-शक्तिः इति श्रुतेः ॥२२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् एव विविच्याह---अव्याद्
इति । अजादीनां प्रायो नाम-मात्रत्वे तात्पर्यम् । मणिमान् कौस्तुभी ।
यद्यपि साम्येन सर्वेषाम् एव नाम्नां सर्वत्रोपयोगस् तच् च
श्री-भगवन्-नाम-कौमुदी-कारादिभिर् विवृतम् एव । तथापि
तत्-तद्-वचनानां मन्त्रात्मकतया तथा तथैव तत्-तच्-छक्तेर्
द्रुताविर्भावाभिप्रायेण । किं वा, श्री-विष्णुधर्माद्य्-उक्तानुसारेण
प्रयोजन-विशेषापेक्षया तस्य तस्य नाम्नस् तत्र तत्रैव विनियोगः ।
हृद्-उरसोर् अध-ऊर्ध्व-भाग-भेदेन भेदः ॥२२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च पद्यैर् एतैर् अक्षां
चक्रुर् इत्य् आह---अव्याद् इति । अङ्घ्रिजान्वित्य् अनयोः सुपां सुलुक्
\[७.१.३९\] छान्दस-सूत्रेण सुब्लुक् भुजम् इत्य् अत्र सुपांसुपः इति
औट्स्-स्थाने अमादेशः अजाद्याः केशवादिवत् तत् तन् नाम-प्रधाना
मूर्ति-भेदाः मणिमानित्य् अपि तन् नामा भगवत् प्रादुर् भाव-विशेषः हृत्
जीवाधारपद्मम उरो वक्षः ॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च पद्यैर् एतै
रक्षां चक्रुर् इत्य् आह---अव्याद् इति अङ्घ्री अङ्घ्री मणिमान् तन्-नामा
भगवत्-प्रादुर्भाव-विशेषः । जानू जानुनी जङ्घेऽच्युत इति सन्धिर्
आर्षः । यज्ञोऽच्युत इति च पाठः । हृत् जीवाधार-पद्मं उरो वक्षः
॥२२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.२३ ॥**

**चक्र्य् अग्रतः सह-गदो हरिर् अस्तु पश्चात्**

**त्वत्-पार्श्वयोर् धनुर्-असी मधु-हाजनश् च ।**

**कोणेषु शङ्ख उरुगाय उपर्य् उपेन्द्रस्**

**तार्क्ष्यः क्षितौ हलधरः पुरुषः समन्तात् ॥**

**श्रीधर-स्वामी (भावार्थ-दीपिका) :** तथा दिक्षु रक्षाम् अकुर्वन्न् इत्य्
आह---चक्र्य् अग्रत इति । चक्र-सहितो हरिस् तवाग्रतोऽस्तु । सह-गदो
गदासहितो हरिस् तव पश्चाद् अस्तु । त्वत्-पार्श्वयोर् धनुर्-धरो
मधु-हासि-धरोऽजनश् चैताव् आस्ताम् । शङ्ख-घर उरुगायश्
चतुष्-कोणेषु । क्षिताव् अधस् तात् ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यथाङ्गेषु रक्षां
गोप्योऽकुर्वस् तथा दिक्ष्वप्य् अकुर्वन्न् इत्य् अर्थः । धनुरसिशब्दौ
तद्वति लाक्षणिकौ शङ्ख्योस्यास्तीति शङ्खः मत्वर्थीयोच् ।
विजयध्वजस्तु---मदुहादयश् चत्वारश् चतुःकोणेष्व् इति जगाद
उपरिदेशे---

> ममोपरि यथेद्रत्वं स्थापितो गोभिरीश्वरः ।

उपेन्द्र इति कृष्ण त्वां गास्यन्ति भुवि देवताः ॥ इति हरिवंशे
॥२३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुरुषः पुरुषोत्तमः
॥२३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तार्क्ष-सहित उपेन्द्रः
पुरुषः पुरुषोत्तमः ॥२३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तथा दिक्षु रक्षाम्
अकुर्वन्न् इत्य् आह---चक्र्य् अग्रत इति । चक्र-सहितो हरिस् तवाग्रतोऽस्तु
सह-गदो गदा-सहितो हरिस् तव पश्चाद् अस्तु तत् पार्श्वयोर् धनुर्धरो
मधुहा असि-धरोऽजनश् चास्तु कोणेषु शङ्ख-धर ऊरुगायस् तु उपर्य्
उपेन्द्रोऽस्तु तार्क्ष्यः क्षिताव् अधस्ताद् अस्तु हलधरः पुरुषः समन्ताद्
अस्तु ॥२३॥

**\॥।**

**॥ १०.६.२४ ॥**

**इन्द्रियाणि हृषीकेशः प्राणान् नारायणो \ऽवतु ।**

**श्वेतद्वीप-पतिश् चित्तं मनो योगेश्वरो \ऽवतु ॥**

**श्रीधर-स्वामी (भावार्थ-दीपिका) :** एवं बही रक्षां कृत्वान्तरङ्गाम्
अकुर्वन्न् इत्य् आह---इन्द्रियाणीति ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्तरङ्गा शरीरान्तर्देशेष्व्
इत्य् अर्थः । इन्द्रियाणि श्रोत्रादीनि

> सूर्याचन्द्रमसौ शश्वदंशुभिः केश-सञ्ज्ञितैः ।
>
> बोधयन् स्वापयंश् चैव जगद् उत्तिष्ठते पृथक् ॥
>
> बोधनात् स्वापनाच् चैव जगतो हर्षणं भवेत् ।
>
> अग्निषोम् अकृतैर् एवं कर्मभिः पाण्डु-नन्दन ॥
>
> हृषीकेशो हयीशानो वरदो लोक-भावतः ॥ इति भारते ।

नरः परमात्म ततो नारायणः ।

> यच् च किञ्चज् जगत् सर्वं दृश्यते श्रूयते\ऽपि वा ।
>
> अन्तर्बहिश् च तत्-सर्वं व्याप्य नारायणः स्थितः ॥ इति मन्त्रात् ।

श्वेत-दीप-पतिर् अनिरुद्धः । योगेश्वरः कपिलः ॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अवत्व् इति पुनर् उक्ती
रक्षणेऽत्यन्त-वैयग्र्यात् । एवम् अग्रे पातु इत्य् आद्य् अपि । परो भगवान्
श्री-वासुदेवः ॥२४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इन्द्रियाणीति सार्धकम् ।
अवत्विति पुनर् उक्तिः रक्षणेत्रत्य् अन्तवैयर्थ्यात् एवम् अग्रे
पात्वित्याद्यवि परो भगवान् यः स्वयं भगवान् इत्य् अर्थः ।
सरस्वती-संवादश्चायं तेषां तद् अंशत्वेन ममतास्पदत्वात् स्वस्य
स्वयं भगवत्त्वेनवाहन्तास्पदत्वाच् च अंशेनांशस्य रक्षा भवतु
स्वयं च स्वस्येति प्रार्थयाम् अह इत्य् अर्थः । अतस् तत् तद् अङ्गावतारास्
तद् आवरण-रूपश् च ते इति ज्ञेयम् ॥२४.२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.२५-२९ ॥**

**पृश्निगर्भस् तु ते बुद्धिम् आत्मानं भगवान् परः ।**

**क्रीडन्तं पातु गोविन्दः शयानं पातु माधवः ॥**

**व्रजन्तम् अव्याद् वैकुण्ठ आसीनं त्वां श्रियः पतिः ।**

**भुञ्जानं यज्ञभुक् पातु सर्व-ग्रह-भयङ्करः ॥**

**डाकिन्यो यातुधान्यश् च कुष्माण्डा ये \ऽर्भक-ग्रहाः ।**

**भूत-प्रेत-पिशाचाश् च यक्ष-रक्षो-विनायकाः ॥**

**कोटरा रेवती ज्येष्ठा पूतना मातृकादयः ।**

**उन्मादा ये ह्य् अपस्मारा देह-प्राणेन्द्रिय-द्रुहः ॥**

**स्वप्न-दृष्टा महोत्पाता वृद्धा बाल-ग्रहाश् च ये ।**

**सर्वे नश्यन्तु ते विष्णोर् नाम-ग्रहण-भीरवः ॥**

**श्रीधर-स्वामी (भावार्थ-दीपिका) :** आत्मानम् अहङ्कारम् ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मानम् अहङ्कारम्---इति
विश्वनाथ-सन्दर्भौ ।

> नष्टां वै धरणीं पूर्वम् अविदं यद्गुहागताम् ।
>
> गोविन्द इति तेनाहं देवैर् वाग्भिर् अभिष्टुतः ॥

इति मोक्ष-धर्मे ।

> अहं क्लेन्द्रो देवानां त्वं गवाम् इन्द्रतां गतः ।
>
> गोविन्द इति लोकास् त्वां स्तोष्यन्ति भुवि शाश्वतम् ॥

इति । यद् वा,

> गौरेषा भवतो वाणी तां च वेद यतो भवान् ।
>
> गोविन्दस्तु ततो देव मुनिभिः कथ्यते सदा ॥

इति हरिवंशे ।

> मा विद्या च हरेः प्रोक्ता तस्या ईशो यतो भवान् ।
>
> तस्मान् माधवनामासि धवः स्वामीति कीर्तितः ॥ इत्य् अपि तत्रैव
> ॥२५॥

विगता कुण्ठा नाशो यस्य तद् विकुण्ठं ज्ञानं स्थानं वा तद् विद्यते
स्वरूपत्वेनाश्रयत्वेन वास्येति वैकुण्ठ । ज्योत्स्नादित्वादण् यद् वा,
जगद् आरम्भे विशिलष्टानि भूतानि संश्लेषयंस् तेषां गतिं प्रत्यबन्धाद्
इति वैकुण्ठः ।

> मया संश्लेषिता भूमिरद्भिर् व्योम च वायुना ।
>
> वायुश् च तेजसा सार्धं वैकुण्ठत्वं ततो मम ॥

इति शान्ति-पर्वणि । यज्ञं भुनक्ति ब्रह्म-रूपेण पालयतीति यज्ञभुक्
एवं विद्ध वै ब्रह्मा यज्ञं यजमानं सर्वाश्चर्त्विजोभिर् अक्षति इति
श्रुतेः । सर्वे गृह्नन्ति स्वञत्तं कुर्वन्त्यनवधानम् इति ग्राहा
ब्रह्म-राक्षासादयः सर्वे च ते ग्राहास् तेषां भयङ्करः नरसिंहः
॥२६॥

डाकिनी काल-खण्डं मन्त्रबलेन निष्काष्य भक्षति या सा भवतीति ।
कौ पृथिव्याम् ऊष्मा यस्मात् तद् अण्डं तेषां ते कूष्माण्डास्ते
चोपद्रव-विशेषाः विनायका नायक-हीना विघ्न-विशेषाः विनायकस्तु
हेरंवे तार्क्ष्ये विघ्ने जिने गुरौ इति कोशात् । डाकिन्यादयो मातृकाद्यन्ता
येर्भक-ग्राहाः अर्भक-रूपेण ये प्राणिनो गृह्नन्ति तेऽर्भक-ग्रहाः
पिशाच-भेदा इति केचिद् आहुः अर्भकः कथितो बाले मूर्खेऽपि च इति
मेदिनी । ये उन्मादा देहस्मृति-विघातका अपस्माराः ये च देहादि-नाशकाः
महोत्पाता धूम-केतूदयादयस् तद्वद् भय-सूचका ये स्वप्न-दृष्टा
गर्दभयानकर्दमपातादयः वृद्धा ये बाल-ग्रहाः वृद्धा विद्यन्ते
ग्राह्यत्वेन येषां ते मत्वर्थीयोऽच् । कासश्वासादयो रोग-विशेषास्ते सर्वे
नाम-ग्रहणेनैव भीरवो भीताः सन्तो नश्यन्त्विति द्वयोः संबन्धः
॥२७.२९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** क्रीडन्तं पातु
गोविन्दः इत्य् अनेन गोविन्दादीनि नित्य-सिद्धान्य् एव, न तु
गोविन्दाभिषेकत एव, गोविन्द आसङ्गव \[भा।पु।६.८.२०\] इत्य् उक्तेश् च
॥२५॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सर्व-ग्रहाणां भयङ्कर
इत्य् अस्य सर्वान्ते निर्देशात् सर्वैर् अप्य् अन्वयः । क्रीडादिषु
निज-निज-समये कदाचिद् अशुभानाम् अपि ग्रहाणां तत्-तन्-नाम-विशेषेण
दोष-निवर्तनार्थम् । आदि-शब्दाच् च बकी-ज्वाला-मुख्याद्या देव्या गणाः ।
बाल-ग्रहा इति पुनर्-उक्तिस् तदानीं तस्य बाल्यापेक्षया । केचिद्
आहुः---अर्भक-रूपेण ये प्राणिनो गृह्णन्ति तेऽर्भक-ग्रहाः पिशाच-भेदाः
इति ॥२५-२९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** क्रीडन्तम् इति च सार्धकम् ।
गोविन्द इत्य्-आदिकं तु तत् तत् क्रीडानुरूपेण तत्र गोविन्दो गो-मध्ये
क्रीडापरः कश्चिद् देव इति तासां भानं माधवः
लक्ष्मी-संवाह्यामान-चरणः शेषशायी वैकुण्ठो विकुण्ठासुतो
जय-विजय-सनकादि-समाधानार्थं कृपया स्वयं पाद-व्रज्ययैव बहिर्
निर्गतो यः स इत्य् अर्थः । श्रियः पतिः परम-व्योम-सिहासनस्थो
महा-नारायणः यज्ञभुक् स्पष्ट एवेति सर्व-ग्रह-भयङ्कर इत्य् अस्य
सवरप्य् अन्वयः । क्रीडादिषु ग्रहदोषेभ्योऽपि रक्षार्थम् ॥२६॥

डाकिन्य इति त्रिकम् । आदि-शब्दाच् चरकी-ज्वालामुखाद्या देव्यागणः
बाल-ग्रहा इति पुनर् उक्तिर् बालके तेभ्यो भयाधिक्यात् केचिद् आहुः
अर्भक-रूपेण ये प्राणिनो ग्रह्वति तेऽर्भक-ग्रहाः पिशाच-भेदा इति
॥२७.२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तथाविध-महोपद्रवे
श्री-व्रजेश्वरी-प्रभृतिभिः पुरु-पुरन्ध्रीभिस् तन्-नामभिर्
एवैतद्-रक्षा व्यधायीति वैचित्र्य्-अर्थं प्रदर्शयति---क्रीडन्तं पातु
गोविन्द इत्य्-आदि । गोविन्दादीनि नामानि नित्य-सिद्धान्य् एव---गोविन्द
आसङ्गवम् आत्त-वेणुः इत्य् आद्य्-उक्तेः । तेन गोविन्दाभिषेक एव
तन्-नामोत्पत्तिर् इति न मन्तव्यम् ॥२५॥ (नो ओथेर् चोम्मेन्त्स् उन्तिल्
वेर्से ३५)

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३० ॥**

श्री-शुक उवाच---

**इति प्रणय-बद्धाभिर् गोपीभिः कृत-रक्षणम् ।**

**पाययित्वा स्तनं माता सन्न्यवेशयद् आत्मजम् ॥**

**श्रीधर-स्वामी (भावार्थ-दीपिका) :** सन्न्यवेशयच् छादयाम् आस
॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्तन-शब्दोऽत्र स्तन्ये
लाक्षणिकः प्रणअरशनया बद्धाभिः ।
स्तन-पानेनैवार्भक-स्वास्थ्य-ज्ञानात् तद् अपाययद् इत्य् अर्थः ॥३०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् एवं कृतं रक्षणं
रक्षा यस्य तम् । तत्र हेतुः---प्रणयेन स्नेहेन बद्धाभिर्
वशीकृताभिर् इति श्री-यशोदा-गृहे बद्धवत् तासां सदावस्थितिस् तथा
श्री-भगवद्-अर्थं परम-व्यग्रतया विविध-व्यापार-परता च ज्ञेया ।
स्तनं पाययित्वेति मातृ-स्नेह-स्वभावतस् तथा लोके स्तन-पानेन
बालस्य स्वास्थ्य-ज्ञानाच् च ॥३०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इति एवं कृतं रक्षणं रक्षा
यस्य तं तत्र हेतुः प्रणयेन स्नेहेन बद्धाभिः वशीकृताभिः इति
श्री-यशोदा-गृहे बद्धवत् तासां धात्री तया सदावस्थितिः तथा च
श्री-भगवद् अर्थः परम-व्यग्रतया विविध-व्यापारपरता च ज्ञेया
स्तनं पाययित्वेति मातुः स्नेह-स्वभावतः तथा लोके स्तन-पानेन
बालस्य स्वास्थ्य-ज्ञानाय ॥३०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रणय**-रसनया यशोदा
गृहे एव **बद्धाभिः** **पाययित्वा** इति स्तन-पानम् एव बालानां
स्वास्थ्य-लक्षणम् इति भावः । **संन्यवेशयत्** शाययामास ॥३०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३१ ॥**

**तावन् नन्दादयो गोपा मथुराया व्रजं गताः ।**

**विलोक्य पूतना-देहं बभूवुर् अतिविस्मिताः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यावन् माता संन्यवेशयत्
तावन् नन्दादय इति संबन्धः ॥३१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तावद् इति गमने
शैघ्र्यम् उक्तम् । मथुरा-पुर्याः सकाशाद् व्रजं व्रजान्तिकं प्राप्ता
विलोक्य वर्त्मन्य् एव दूर-प्रदेश-व्यापित्वाद् अतिविस्मिता इत्य् अकस्मात्
मृतकस्य पतनाद् बृहत्तरत्वाच् च विस्मितास् तत्र च
श्री-वसुदेवोक्त-संवादेनात्यन्तं विस्मिता इत्य् अर्थः ॥३१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तावद् इति गमने
शैघ्र्य-मुक्तं मथुरा-पुर्याः सकाशात् व्रजं व्रज-दर्शन-योग्य-देशं
प्राप्ताः विलोक्य दूरतो विविध-कल्पनया नभो-व्यापि-पर्वताकारत्वेन
दूरत एव दर्शनासम्भवात् तत्र च
श्री-वसुदेवोक्त-सम्बादेनात्यन्त-विस्मिता इत्य् अर्थः ॥३१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अतिविस्मिताः** किं शक्रेण
भ्रमाद् अच्छिन्न-पक्षः कोऽपि पर्वतो नभो-व्यापिनोऽप्य् अत्रत्यान्
महीरुहांश् चूर्णयित्वा पपात किं वा वयम् एव साहजिक्या भ्रान्त्या कयापि
योगिन्या वा देशान्तरं प्रापिताः स्मः किं वा कस्याप्य् ऐन्द्रजालिकस्येदं
कर्मेति सन्दिहाना इत्य् अर्थः । ।३१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३२ ॥**

**नूनं बतर्षिः सञ्जातो योगेशो वा समास सः ।**

**स एव दृष्टो ह्य् उत्पातो यद् आहानकदुन्दुभिः ॥**

**श्रीधर-स्वामी (भावार्थ-दीपिका) :** विस्मयम् एवाह---**नूनम्** इति
। **बत** विस्मये । सांप्रतं स ऋषिस् तपः-प्रभाववान् योगेशो ज्ञानी
वा सम्यग् आस । यतः स एव दृष्ट इति ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विस्मयम् अभिनयति---इह
यम् इति तच् छब्द-श्रुतेर् ज्ञेयम् । विस्मयम् आह---किं शक्रेण
भ्रमाद्च्छिन्न-पक्षः को\ऽपि पर्वतो नभोव्यापिनो\ऽप्य् अत्रत्यान् द्रुमांश्
चुर्णयित्वा पपात । किं वा-वयम् एव साहजिकया भ्रान्त्या कयापि
योगिन्यां वा देशान्तरं प्रापिताः स्मः । किं
वा---कस्याप्यैद्रजालिकस्येदं कर्मेति सन्दिहाना इत्य् अर्थः । व्रजं
व्रज-दर्शन-योग्यं देशं प्राप्ता अन्यान्यम् ऊचुः वसुदेवः प्राग् एतादृशो
नासीद् अधुना ऋषिरास ऋषि-वाक्यस्यैव प्रामाण्यात् सर्वज्ञत्वाद् अनुमीयते
योगेशो वा आस दीप्यते स्म आस दीप्तौ ॥३२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतिविस्मितानां तेषाम्
अन्योन्योक्तिम् आह---नूनम् इति वितर्के । स आनकदुन्दुभिः प्राग् एतादृशो
नासीद् अधुना च ऋषिः सम्यक् जातो वृत्तः । ऋषि-वाक्यस्यैव प्रामाण्यात् ।
ननु, ऋषित्व-मात्रेण तादृग्-ज्ञानं न स्याद् इत्य् आशङ्क्य पक्षान्तरम्
आह---योगेश इति । सम्यग् आस बभूव । सं-शब्दाभ्यां तत्-तन्-निष्ठा
बोध्यते । तत्र हेतुः---स एवेत्य् आनकदुन्दुभिर् इति तस्य जन्मनि
देवैर् आनकादि-वादनेनार्थ-वितर्कं प्रमाणयन्ति । किं वा तस्य
तादृशोक्तौ योग्यतां बोधयन्ति । अन्यत् तैर् व्याख्यातम् । यद् वा, कोऽपि
यः पूर्व-जन्मनि ऋषिर् योगेशो वा समास । स एवानकदुन्दुभिः सन्
सञ्जातः । अन्यत् समानम् । एवं सर्वज्ञत्वाद् एव सोऽवदद् इति तैर्
गोपैर् मतम् । अत एव सुविस्मिताः, न तु कंस-दुर्मन्त्रण-ज्ञानम् इत्य्
अन्यथा कंस-दुर्मन्त्रण-कारण-देवी-वाक्य-ज्ञाने सति -- ज्ञातं खलु
तवान्तकृत् इति तद्-उक्त्या स्व-पुत्रे भगवत्त्वादि-शङ्कायाः सम्भवः ।
सा चैवं निरस्ता । अत एव श्री-वसुदेवेनापि---सन्त्य् उत्पाताश् च गोकुले
\[भा।पु। १०.५.३१\] इति निर्विशेष-मुक्तम् इत्य् एवम् अग्रेऽप्य् ऊह्यम्
॥३२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अति-विस्मितानां तेषाम्
अन्योन्योक्तिम् आह---नूनम् इति । वितर्के स प्राहानकदुन्दुभिः प्राग् तादृशो
नासीत् अधुना च ऋषिः सम्यक् ज्ञातो वृत्तः ऋषि-वाक्यस्यैव प्राणान्यात् ।

ननु, ऋषित्व-चिह्नं किम् अपि न दृष्टम् इत्य् आशङ्क्य पक्षान्तरम्
आह---योगेश इति । अन्तः उपासना-निष्ठः संशब्दाभ्यां तत् तन् निष्ठा
बोध्यये । तत्र हेतुःस एवेति आनक-दुन्दुभिर् इति तादृश-जन्मत्वेन
योग्यताम्बोधयन्ति, अन्यत् तैः । यद् वा कोऽपि यः पूर्व-जन्मनि ऋषिर्
योगेशो वा समास अत्र सनेह एव विकल्पः स एवानकदुन्दुभिः सन्
सञ्जातः अन्यत् समानम् एवं सर्वज्ञत्वाद् एव सोऽवदद् इति तैर् मतम् अत
एव सुविस्मिताः ॥३२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र श्री-व्रजराजस् तु
निश्चिनोति **नूनं** निश्चितम् एव **ऋषिर्** अस्मत्-कुले वसुदेवः
सर्वज्ञत्वाद् अनुमीयते **योगेशो**ऽष्ताङ्ग-योगाभ्यासी योगज-नेत्रेण
भावि-वृत्त-दर्शित्वात् । **समास** सम्यग् दीप्यते स्म, अस् दीप्तौ
॥३२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३३ ॥**

**कलेवरं परशुभिश् छित्त्वा तत् ते व्रजौकसः ।**

**दूरे क्षिप्त्वावयवशो न्यदहन् काष्ठ-वेष्टितम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत् षड्योजनगम ।
अवयव-शस्तत् तत्-पाद-हस्ताद्य् अवयवं पृथक्
अत्राधेरकारलोपश्छान्दसः व्रजौकस उपनन्दाद्य् आदिष्टा अत्यन्ता
निश्शेषेण देहं पुनर् जीवन-शङ्कया विषधर-जीवानां दाहेनैवोपशान्तेः
॥३३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ते गोकुल-रक्षायां
श्री-नन्द-नियुक्ता गोपाः । किं वा, पूतना-देह-दर्शनादिना सन्त्रस्ताः
सर्वेऽपि व्रज-वासिनो निःशेषेणादहन् पुनर्-जीवन-शङ्कया ॥३३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं यावच् छ्री-नन्दादयो
निकटम् आयान्ति तावत् तैः गोकुल-रक्षायां स्थितैः श्रीमद्-उपनन्दादिभिर्
नियुक्तास् तद् उचिता व्रजौकसो व्रजाश्रिताः कनिष्ठ-जातयो नितराम् अदहन्
पुनर् जीवन-शङ्कया निर्देहुर् इति पाठः क्वचित् ॥३३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्रजौकसोऽन्त्यजा
उपनन्दाद्य्-आदिष्टाः । निःशेषेणादहन् पुनर्-जीव-शङ्कया
विषधर-जीवानां दाहेनैवोपशान्तेः ॥३३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३४ ॥**

**दह्यमानस्य देहस्य धूमश् चागुरु-सौरभः ।**

**उत्थितः कृष्ण-निर्भुक्त-सपद्य् आहत-पाप्मनः ॥**

**श्रीधर-स्वामी (भावार्थ-दीपिका) :** विस्मयान्तरम्
आह---दह्यमानस्येति । कृष्णेन निर्भुक्तोऽत एव सपद्य् आहतः पाप्मा
यस्य ॥३४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्यद् अप्य् अद्भुतम्
आह-निर्भुक्तः पान-सम्बन्धेन भोग-विषयीकृतः ॥३४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अगुरुतोऽप्य् उत्कृष्टं
सौरभं यस्य सः । कृष्णेन निजाशेषोत्कर्षाभिव्यञ्जकेन भगवता
निःशेषेण भुक्तः प्राणैः सह स्तन-पानाद् अत एव सपदि
धूम्राघ्राण-समय एव आ सम्यग् हतो नाशितः पाप्मा धूम-सेविनाम् अपि
सर्वेषां येन स चासौ स च तस्य, एवं सपद्य् आहत-पाप्मा । तस्येत्य्
एव लेखस् तेषां ज्ञेयोऽन्यथा निर्भुक्त इति प्रथमान्ततया असङ्गतिः ।
एतद् उक्तं भवति---यथा मुमुक्षुभिर् अर्पितं श्री-भगवद्-उपभुक्तं
सद्-विषय-महा-विषयम् अपि संसार-महा-रोग-हरं परमामृतं स्यात्
तथा तद् उपभुक्तं पूतना-देहम् अपि परम-निर्दोषं महा-पावनं च
जातम् इति तद्-धूम-सौरभ्यं युक्तम् एवेति ॥३४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अगरुतोऽपि सौरभं यस्य
सः धूमश्चेति चकारेण पूतनया देहोऽपि कृष्ण-निर्भुक्तत्वाद्
अगरु-सौरभोऽभूत् तद् वक्त्र-सम्बन्धादिसो\ऽप्य् उच्यते तत्र हेतुः
कृष्णेन सौगन्ध्य-सौरूप्यादि-निजाशेषोत्कर्ष-व्यञ्जकेन भगवता
निःशेषेण मुक्तः प्राणैः सह स्तन-पानात् अत एव सपदि
धूम-घ्राण-समय एव आ सम्यक् हतो नाशितः पाप्मा धूम-सेविनाम् अपि
सर्वैषां येन स चासौ स च तस्य एवं भगवद् उच्छिष्टस्य महिमा
दर्शितः पवित्रं वस्तु भक्त्या समर्पितं किम् उतेति वक्ष्यते च
पूतनेत्य् आदिना ॥३४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद्-**देहस्य**
कृष्ण-मुख-स्पर्शोत्थं महिमानम् आह---दह्यमानस्येति क्न निर्भुक्तेन
कृष्ण-कृत-स्तन्य-पानेन सपद्य् **आहतः पाप्मा** यस्य तस्य ॥३४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३५-३६ ॥**

**पूतना लोक-बाल-घ्नी राक्षसी रुधिराशना ।**

**जिघांसयापि हरये स्तनं दत्त्वाप सद्-गतिम् ॥**

**किं पुनः श्रद्धया भक्त्या कृष्णाय परमात्मने ।**

**यच्छन् प्रियतमं किं नु रक्तास् तन्-मातरो यथा ॥**

**श्रीधर-स्वामी (भावार्थ-दीपिका) :** प्रसङ्गात् कैमुत्य-न्यायेन
भक्ति-वैभवम् आह---पूतनेति ॥ **श्रद्धया** आस्तिक्येन **भक्त्या**
प्रेम्णा । **रक्ताः** स्निग्धाः । **तन्-मातर** इति
वत्साहरण-लीलाभिप्रायेण बहु-वचनम् । गो-गोपिकास् तदा
मातरोऽभवन्न् इति ॥३५-३६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *भक्ति-वैभवं*
भक्त्य्-उत्कर्षम् ॥३५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स्तनं दत्त्वाप
सद्-गतिम् इत्य्-आदि । सती माता तस्या गतिम् ॥३५॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सतीम्** उत्तमाम् । यद् वा,
**सतां** मुमुक्षु-भक्तानाम् इव **गतिं,** मोक्षावाप्त्या
जन्म-मरणादि-दुःख-निवृत्त्या भक्त-प्राप्य-साम्यापत्तेः । तच् च
**स्तनंदत्त्वा** इति स्तन-दान-फलम् इत्य् अत्रोक्तम् । **राक्षसी,**
तत्रापि **लोक-बालघ्नी,** तत्रापि **रुधिराशना** । **हरय** इति
तत्-तद्-दोष-हरणाभिप्रायेण परमात्मने आत्मनोऽप्य् अधिक-प्रियायेत्य्
अर्थः । अत एव **श्रद्धया** विश्वासेन, **भक्त्या** च प्रेम्णा, **किं
नु** किम् अप्य् उत्तमं द्रव्यम् ? तत्रापि कृष्णस्यात्मनो वा **प्रियतमं
यच्छन्** सन् कृष्णानुरक्त-**तन्-मातर** इव सद्-भक्तिं प्राप्स्यन्तीति
किं वक्तव्यम् इत्य् अर्थः । यच्छन्न् इति वर्तमानया तद्-देहे एव
तत्-समये एवेति बोध्यते । यद् वा, किं पुनर्
वक्तव्यम्---श्रद्धयास्तिक्येन, भक्त्यादरेण, प्रियतमं यथा यच्छन्
सद्-गतिम् आप्नोतीति, अतश् च किं वक्तव्यम्---**रक्ताः** स्निग्धास्
**तन्-मातरः** प्राप्स्यन्तीत्य् अर्थः । किं वा, रक्ताः
स्वभावतो\ऽनुरक्ता जना यथा मातरस् तथा प्राप्नुवन्ती ॥३६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पूतनेति युग्मकम् । जात्या
**राक्सासी**, तत्रापि **लोक-बालघ्नी**, तत्रापि **रुधिराशनाहरय**
इति तत्-तद्-दोष-हरणाभिप्रायेण **परमात्मने** मृत-प्रायेष्व् अन्तर्
बहिर् इन्द्रियेषु ज्ञान-क्रिया-शक्ति-प्रदत्वेन सामान्यस् तावद् धिताय
**कृष्णाय** विशेषतः पूतनादीनाम् अपि तादृश-हित-कारित्व-रूपो यो
गुणैक-देशस् तद्-आदि-गुण-गण-प्रकटनेन सर्व-चित्तानां स्वभावत
एव स्वस्मिन्न् आकर्षकाय तस्मै तद्-विद्विषा-भावेन **यच्छन्सद्-गतिं**
सतां गतिं श्री-कृष्णम् एव प्राप्नोतीति ॥३५॥

**किं पुनः** किम् उतेत्य् अर्थः । तत्रापि **श्रद्धया** विश्वासेन, किम्
उत तत्रापि **भक्त्या** आदरेण, किम् उत **प्रियतमम्** इत्य् उक्तेः
क्रम-प्राप्त्या चायम् अर्थो लभ्यते---तत्रापि प्रीत्या स्वस्य श्री-कृष्णस्य
वा प्रियं यच्छन्, किम् उत तत्रापि प्रीत्य्-अतिशयेन प्रियतरं यच्छन्,
किम् उतेत्य् एवार्थः तत्राप्य् अतिप्रीत्य्-अतिशयेन प्रियतमं यच्छन् किम् उत
इति । किं च, तत्रापि रक्तास् तद्-एक-जीवनास् तत्-सुखैक-सुखाश् च
यथा यच्छन्ति तथा यच्छन्, किन्तु किम् उतेत्य् एवार्थः पुनर् उक्तिः
कैमुत्येऽपि वैशिष्ट्याय तत्रापि **तन्-मातरो** यथा यच्छन्ति, तथा
किम् उतेति । अत एव मातरः सर्व-दृष्टान्तत्वेन सर्वोपरि पृथग् एव
स्थापिताः । भोजन-विषये मातॄणाम् एव सर्वाधिकराणात्
प्रेयस्य्-आदयो\ऽपि न दृष्टान्तिता इति ज्ञेयम् ॥३६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : जिघांसयापि**
स्तन-प्रदानेन सा जननी-गतिम् एव प्रापेति भगवत्-कारुण्यं
प्रदर्शयन्न् आह---पूतना लोक-बाल-घ्नीत्य्-आदि । **सद्-गतिं** सती
माता, तस्या गतिम् ।

**जिघांसयापि** किम् औदासीन्येन, किमुततरां श्रद्धया, किमुततमां
श्रद्धया भक्त्येत्य् अर्थः । **हरये** भगवत्-प्रादुर्भाव-मात्राय,
किमुत **कृष्णाय परमात्मने** सर्व-परम-स्वरूपायावतारिणे
विष-स्तनम् अपि, किमुत विषेतर-वस्तु, किमुततरां प्रियं, किमुततमां
प्रियतरं, किमुतातितमां प्रियतमम् । पूतना-नाम्नी राक्षस्य् अपि, किमुत
मानुष्यः, किमुततरां भक्ताः, किमुततमां रक्ता अनुराग-युक्ताः ।
तत्रापि किमुततमां **तन्-मातरो**ऽतिवत्सला वत्सा-हरण-लिला-गतास्
तास्व् अप्य् अतितमा अनिर्वाच्यत्वाच् छ्री-यशोदा तु दूरत एव
प्रणति-पात्रीकृत्यैव स्थापिता, न तु लिखितेति
करण-सम्प्रदान-कर्म-कर्तृ-पदेषु कैमुत्य-मण्डलीयम् ।
**प्रियतमं** पायसादि **यच्छन्** ददत् । **किन्नु** किञ्चित् ।

विजयध्वजस् तु \"किञ्चित् प्रियतमम्\" इत्य् एव पपाठ ॥३५-३६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३७-३८ ॥**

**पद्भ्यां भक्त-हृदि-स्थाभ्यां वन्द्याभ्यां लोक-वन्दितैः ।**

**अङ्गं**[^३७] **यस्याः समाक्रम्य भगवान् अपि तत्-स्तनम् ॥**

[^३७]: अङ्कं इति तोषणी-द्वय-कृद्भिः।


**यातुधान्य् अपि सा स्वर्गम् अवाप जननी-गतिम् ।**

**कृष्ण-भुक्त-स्तन-क्षीराः किम् उ गावो\ऽनुमातरः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : लोक-वन्दितैर्**
ब्रह्मादिभिः । **यस्याः** पूतनायाः । **सा** पूतना ।
**जननी-गतिं** मातृ-योग्यां गतिं । **अपिना** तस्यास् तद्-योग्यत्वं
सूच्यते । नहि पाप-कृतां रक्षसां स्वर्गो लब्धुं योग्य इति भावः ।
द्वयोर् अन्वयः । **कृष्णेन भुक्तं** पीतं **स्तन-क्षीरं** यासां तास्
तथा स्तन-पदेन गवादि-पयो-निवृत्तिः ।

\[विश्वनाथः\] भगवतो निष्कारण-कृपा-दत्तं पूतना-सौभाग्यं
पश्यतेत्य् आह---**पद्भ्याम्** इति द्वाभ्याम् । **भक्त-हृदि-स्थाभ्याम्**
इति पूतना न भक्ता नाप्य् अभक्ता, किं तु वैरिणीति ।
ब्रह्म-रुद्रादिभिर् अपि **वन्द्याभ्याम्** इति । पूतनया तु पादौ न
वन्दितौ, नाप्य् अवन्दितौ, किं तु मरण-समये स्व-हृदयान् निष्कासयितुम्
अशक्नुवत्या स्व-पाणिभ्यां यथा-बलं तादीताव् एवेति भावः ।
**स्वर्गं** वैकुण्ठं, ब्रह्मादयो लोक-पालाः स्वर्-वासं मेऽभिकाङ्क्षिणः
\[११.७.१\]इतिवत् पूतनापि सकुला त्वाम् एव देवापित \[१०.१४.३५\] इति
ब्रह्मोक्तेश् च । तद् अपि जनन्याः यशोदायाः प्रकाश-भेदेन गतिर् यत्र
तम् इति गोलोकम् एव, न तु जननी-संबन्धिनीं गतिम् इति । **रक्तास्
तन्-मातरो यथा** इति पूर्वत्र, **किम् उ गावो नु मातरः** इत्य् उत्तरत्र
चोक्तेस् तन्-मातॄणाम् अन्यासाम् अपि तत आधिक्य-प्रतिपादनात् । लेभे गतिं
धात्र्य्-उचिताम् \[३.२.२३\] इत्य् उद्धवोक्तेश् च जननी-पदेनात्र धात्र्य् एव
ग्राह्येति ॥३७.३८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एतद् एव दूरे विवृणोति
। **यातुधान्य्** अपि सा **स्वर्गम्** अवाप, जननी-गतिं जननी-लोकम्
अवाप, कर्म-लभ्यां गतिम् इत्य् अर्थः । एतेन जनक-जनन्यादीनां
पृथक् पृथक् लोको\ऽस्तीति मन्तव्यम् ॥३८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र च तादृश्या अपि
तस्यास् तादृश-सद्-गति-प्राप्त्याति-विस्मितत्वात् पुनर् अपि तद् एव प्रस्तवन्
मातुर् इव श्री-भगवता तस्या अङ्कम् आक्रम्य स्तन-पानान् मातृवद्
गति-प्राप्तिम् आह---पद्भ्याम् इति सार्धेन । **भक्तानांहृदि-स्थाभ्यां**
सदा ध्यायमानाभ्याम् इत्य् अर्थः । **लोक-वन्दितैः** श्री-ब्रह्मादिभिर्
**वन्द्याभ्याम्** उद्देश-मात्रेण वन्दितुं योग्याभ्याम्, तेषां तद्-ध्याने\ऽप्य्
अशक्तेः । **सम्यगाक्रम्य अङ्के** ग्रहणाज् जनन्याः श्री-देवक्या वा,
वत्स-वत्सप-रूप-धारणे **स्तन-पानेन** मातृता-प्राप्तानाम् इव
**गतिं** प्राप्यम् । तथा चोक्तम् उद्धवेन---लेभे गतिं धात्र्य्-उचिताम्
\[भा।पु। ३.२.२३\] इति ।

ननु तर्हि किं वैकुण्ठ-लोकादिकम् ? नेत्य् आह---**स्वर्गम्** । तथा च
वक्ष्यते-- य एतत् पूतना-मोक्षम् \[१०.६.४४\] इति । यद् वा, जनन्या
गतिम्, ताम् एवाभिव्यञ्जयति---स्वर्गम् इति श्री-विष्णु-लोक-विशेषम्, तथा
चाग्रे श्री-ब्रह्म-स्तुतौ सद्-वेषाद् इव पूतनापि सकुला त्वाम् एव देवापिता
\[१०.१४.३५\] इति । *त्वां* त्वत्-सम्बन्धि-सुखम् इत्य् अर्थः । एवम्
अन्य-दैत्येभ्यस् तस्या गतौ विशेष उक्तः । अतश् च **कृष्णेन भुक्तानि
स्तन-क्षीराणि** यासां **ता गावः**, **नु** समुच्चये, **मातरश्** च
स्वर्गम् अवाप्स्यन्तीति किं वक्तव्यम् ? इत्य् अर्थः । पुनस् तथैवोक्तिः
सर्व-सन्देह-निरसनार्थम् ।

एवं तादृशानेक-दोषवत्या जिघांसयैव स्तन-मात्रं दत्तवत्यास्
तादृश-गत्य् अवाप्तौ मरण-समये
तादृश-श्री-मत्-पादाब्ज-स्पर्श-सौभाग्यम् अपि कारणान्तरं ज्ञेयम्,
वस्तुतस् तु तस्या मरणं महा-दुःअ-दर्शनादिना पर-दुःख-कातरस्य
श्री-भगवतः कारुण्यभरोदयाद् एव सद् गति-प्राप्तिः । तथा चोक्तम्
उद्धवेन तत्-तत्त्वज्ञेन[^३८]ततो\ऽन्यं कं वा दयालुं शरणं व्रजेम
\[भा।पु। ३.२.२३\] इति । तत्र च जननीवद्-गतिर् मातृवत्-स्तन-दानेन
लालनादि-वल्गु-चेष्टितेन चेति तत्त्वं, सिद्धान्तस् तु लिखित एव ।

[^३८]: तत् तत्वज्ञेन


अथवा, **यातुधान्यपि स्वर्गम् अवाप**, अतो गावो जननी-गतिम्
अवाप्स्यन्तीति किं वक्तव्यम् ? **नु** वितर्के । यतस् ता **मातर** एव
। यद् वा, **अनुमातर** उपमातरः । तत् कुतः ?
**कृष्ण-भुक्त-स्तन-क्षीराः** । अन्यत् समानम् ॥३७.३८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, यद्य् एवं दुष्टा, तर्हि
कथं सद्-गतिम् आप ? उच्यते---तन्-महिम-दृष्ट्या नाश्चर्यं, तद् अपीति
वदंस् तस्यास् ताम् एव सद्-गतिं पुनर् आश्चर्य-विशेषात परम-विशेषतो
दर्शयति---पद्भ्याम् अपि युग्मकेन । भक्तानाम् एव नान्येषां हृद्य् एव
स्थिताभ्याम् ।

ननु, साक्षात्-कर्तुं शक्याभ्यां ये सर्वैर् अपि लोकैर् **वन्दिता**
श्री-ब्रह्म-शिवादयोऽपि महा-भक्ताः, तैर् अप्य् उद्देश-मात्रेण वन्दितुं
योग्याभ्यां, न तु साक्षात् सेव्याभ्यां सम्यग् आक्रम्य, न तु यथा
कथञ्चित् स्पृष्ट्वा, **यस्याः स्तनम् अप्य् अपिबत्** तथा-भूता सती सद्
गतिम् आपेति किम् आश्चर्यम् इत्य् अर्थः । तत्र च मातृ-वेष-भावानुकरणे
कारणात् तत्-करुणैव कारणम् इति भावः । तद् उक्तं---सद् वेषाद् इव
पूतना \[१०.१४.३५\] इति, कं वा दयालु शरणं व्रजेम \[३.२.२३\] इति
च, ब्रह्मा भवो लोक-पालाः स्वर्-वासं मे\ऽभिकाङ्क्षिणः \[११.७.१\]
इतिवत् स्वर्गं परम-सुखानुभव-स्थानम् । य एतत् पूतना-मोक्षम्
\[१०.६.४४\] इति वक्ष्यमाण-रीत्या प्रपञ्चातीतं, पूतनापि सकुलात्वाम् एव
देवापिता \[१०.१४.३५\] इति रीत्या, गोकुलं वन-वैकुण्ठम् इति
श्री-कृष्णोपनिषद्-रीत्या, गोकुलाख्यं महत् पदम् \[ब्र।सं। ५.२\] इति
श्री-ब्रह्म-संहिता-रीत्या च श्री-गोकुलस्यैव प्रापञ्चिक-लोकान्
अभिव्यक्तत्वं, चिन्तामणि-प्रकर-सद्मसु \[ब्र।सं। ५.२९\]
इत्य्-आदि-ब्रह्म-संहिता-वर्णित-प्रकार-विशेषं, गोलोक एव निवसत्य्
अखिलात्म-भूतो गोविन्दम् आदि-पुरुषं तम् अहं भजामि \[ब्र।सं। ५.३३\]
इति तत्र प्रसिद्ध्या श्री-गोलोकाख्यं श्री-कृष्ण-लोकम् एव । अत एव
जननी-रातिं तत्रापि जनन्या श्री-यशोदाया इव गतिं
निज-लालनाद्य्-अधिकृत-धात्री-वर्ग-प्रवेशम् इत्य् अर्थः । निषेत्स्यते च
जननीनाम् अस्य गतिर् इति भावः । तद् उक्तं---त्वाम् एव देवापिता
\[१०.१४.३५\] इति, लेभे गतिं धात्र्य्-उचिताम् \[३.२.२३\] इति च ।

ननु, दृषान्तत्वेन मातॄणाम् अपि तत्रैव गतिर् अभिप्रेयते ? नेत्य्
आह---कृष्णेति । तस्माद् एव **गावो** मातरश् च **जननी-गतिमवापुर्**
इति **किम् उ** वक्तव्यं ? गवस् तास् तदीया गावः एव मातरश् च मातर
एव नित्यम् इत्य् अर्थः । अप्रस्तुतानां गवां प्रयोगो मातृषु कैमुत्याय
**अनुमातर** इति वा छेदः । यद् वा, **किम् उ गावः** ? यतस् ता
अनुमातरः मातृ-सदृश्य एव । अतः श्री-यशोदा तु सर्वम् ऊर्ध्व-मणिवद्
एव दूरे रक्षितेति ज्ञेयम् । अत्र क्षीर-पदाधिक्यात् पूतनायां तद्
अनुकरणम् इत्य् एव च सिद्धम् ॥३७-३८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अत आह---**यातुधान्य् अपि**
या **स्वर्गम् अवापजननी-गतिम्**, **सा** पूतना स्वर्गं स्वः स्वर्गेषु
ब्रह्म-लोक-पर्यन्तेषु गीयते इति स्वर्गं
भगवल्-लोकस्यावान्तर-प्रदेश-विशेषम् । कीदृशं ? जननी-गतिं
जननी-लोकं नित्य-सिद्धम् । एतेन भगवद्-अवतारेषु या या जनन्यो ये
ये वा जनकास् तासां तेषां च पृथक् पृथक् लोकोऽस्तीति मन्तव्यम्
॥३८॥

इति श्री-दशमे बृहत्-क्रम-सन्दर्भे षष्ठोऽध्यायः ॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवतो
निष्कारणक-कृपा-प्रापितं पूतनायां सौभाग्यं तावत् पश्येत्य्
आह---पद्भ्याम् इति द्वाभ्यां । **भक्त-हृदि-स्थाभ्याम्** इति पूतना न
भक्ता, नाप्य् अभक्ता, किन्तु तस्य वैरिणीति भावः । **लोक-वन्दितैर्**
ब्रह्म-रुद्राभिर् अपि **वन्द्याभ्याम्** इति पूतनया तु पादौ न वन्दितौ
नाप्य् अवन्दितौ, किन्तु मरण-समये स्व-हृदयात् सकाशात् निष्कासयितुं
यतमानयाप्य् अशक्नुवत्या स्व-पाणिभ्यां यावद् बलं ताडितौ एवेति भावः
। सम्यग् आक्रम्य न तु यथा कथञ्चित् स्पृष्ट्वा, **स्वर्गं** "ब्रह्मादयो
लोकपालाः स्वर्-वासं मेऽभिकाङ्क्षिणः" इतिवत् पूतनापि सकुला त्वाम् एव
देवापिता \[भा।पु। १०.१४.३५\] इति ब्रह्मोक्तेः । वैकुण्ठम् एव न तु
नश्वरं स्वर्गम् । तम् अपि कीदृशं ? **जनन्याः** श्री-यशोदायाः
प्रकाश-भेदेन **गतिर्** यत्र तम् इति श्री-गोलोकम् एव । तस्येह
स्वर्ग-पदेनोक्त्या सुखैश्वर्योत्तरं सालोक्यम् अवाप, न तु
प्रेम-सेवोत्तरम् इति बुध्यते, जनन्याः सम्बन्धिनीं गतिम् इति तु न
व्याख्येयम् ।

**रक्तास् तन्-मातरो यथा** इति पूर्वत्र, **कृष्ण-भुक्त-स्तन-क्षीराः
किम् उ गावो\ऽनुमातरः** इत्य् उत्तरत्र च ततः सकाशात् तन्-मातॄणाम् अप्य्
अन्यासाम् अप्य् आधिक्य-प्रतिपादनात् । वैरित्वेन कंसादि-साम्येऽपि यस्या
वेष-भावानुकरण-कारणाद् एवैतावत् कृपा-पात्री बभूव । पूतना तस्याः
श्री-यशोदाया गतिं प्राप्तुं योग्यतां सा कथं धत्तान् ? इत्य् अत एव
लेभे गतिं धात्र्य्-उचिताम् \[भा।पु। ३.२.२३\] इत्य् उद्धवेनोक्तम् । अत
एवात्रापि जननी शब्देन धात्र्य् एव व्याख्येयति केचित् तत्रापि
धात्र्य्-उचिता इति शब्देन धात्री-सम्बन्धिनी गतिर् न लभ्यते
महाराजोचिता सम्पदस्येत्युक्ते महरज तुल्यैव सम्पत् प्रतीयते न तु
महरज-सम्बन्धिनीति तस्मात् सुखैश्वर्योत्तरे गोलोके धात्री सारूप्यं
पूतना प्रापेति सिद्धान्तः ॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.३९ ॥**

**पयांसि यासाम् अपिबत् पुत्र-स्नेह-स्नुतान्य् अलम् ।**

**भगवान् देवकी-पुत्रः कैवल्याद्य्-अखिल-प्रदः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुनर् द्वाभ्याम्---यासां
गवां गोपीनाम् । देवकी-यशोदा वसुदेव-भार्या वा द्वयोर् देवकीनाम्
अवत्त्वात् । चतुर्वर्गान्तत्वे\ऽपि कैवल्यस्य प्रेम-पारवश्यात्
कैवल्यादीत्य् उक्तं महामुनिना । यद् वा, कैवल्यम् आदि प्रधान यत्र ते
कैवल्यादयस्ते च तेऽखिलास् तत्-पदः । कैवल्यस्यादिकारणं धर्मस्
ततोऽखिला अर्थ-काम-मोक्षास् तत्-पदः ॥३९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतः कथम् अपि तन् मातृ
तृणां किञ्चिद् अपि दुःखं नैव घटते, किन्तु सर्वथा परम-सुखम्
एवेति प्रसङ्गाद् आह---पथांसीति द्वाभ्याम् । यासां पयांसि स्तन्यानि,
देवकी-पुत्र इति---कः प्रजा-पतिर्-दक्षः श्री-नन्द एव---नन्दः
प्रजापतिर् दक्षः इति भविष्योत्तरे\ऽभिधानात्, कस्य पत्नी देवकी,
चासौ की च देवकी यशोदा, तस्याः साक्षाद् एव पुत्र इति गो गोपीभ्यस् तद्
उत्कर्षः सूचितः । तासां न कल्पते निज-स्वाभावं दर्शयितुं समर्थो
न भवतिः, तत्र हेतुः---अज्ञानेन सम्भवो यस्य स इति श्री-भगवद्
भक्ति-विशेषेण तासाम् अशेष-ज्ञान-सिद्धेः । पुनर् इति वाक्यालङ्कारे,
त्वर्थे वा पूर्वतो विशेषापेक्षया । किञ्च, कैवल्यं मोक्षः प्रेमा वा,
तद् आदिकम् अखिलम् अर्थं भक्तेभ्यो ददातीति तथा सः । अलम् अपिवत्,
पाने हेतुः---पुत्र-स्नेहेन स्नुतानि स्वयं क्षरितानि, तत्रापि
हेतुः---सुतेक्षणं मम सुतो\ऽयम् इति दृष्टिम् अविरतं कुर्वतीनाम् । हे
राजन्न् इति नर-श्रेष्ठेन सर्वत्र प्रकाशमानेन वा त्वया तत् तत्त्वं
बुध्यत एवेति भावः । यद् वा, राजमानः सर्वत्र स्फुटं
वर्तमानो\ऽपि संसारो\ऽथवातः कथञ्चिद् अपि तासां मोक्षो न युज्यते,
किन्तु श्री-वैकुण्ठ-लोक एवेत्य् आह---पयांसीति । सं सम्यक्-सारश्चतुः
पुरुषार्थ-श्रष्ठो मोक्षो न कल्पते न योग्यो भवति । तत्र
हेतुः---ज्ञानाद् अपि सम्भव उदयो यस्य । परम-भक्तिमतीनां तासां
ज्ञान-प्राप्त्यस्यार्थस्यायो०ग्यत्वात् । परम-भक्तिम् एव
दर्शयति---अविरतम् इति । अतो भगवान् अपि ताभ्यो मोक्षादिकं तुच्छम्
अर्थं न ददातीत्य् आह---कैवल्यं मोक्ष आद्यं श्रेष्ठं येषु तान् अखिलान्
अन्यूनान् श्री-वैकुण्ठ-लोकस्य तादृश-स्नेहभरस्य
वापेक्षयाति-तुच्छा-दृश्यते ? तत्राह---तासाम् इति संसारो न कल्पते, न
युज्यते, नास्त्य् एवेत्य् अर्थः, नित्यम् उक्तत्वात् । अन्यत् समानम्
॥३९.४०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्याः स्वरां विशेष्टुं तद्
विशेषणं जननी-गतिं विशिनष्टि---पयांसीति, युग्मकेन । अयम् अर्थः
कैवल्याद्य् अखिलार्थदः कामिनां धर्मादि-मात्रार्थदः न तु
स्व-स्वरूप-व्यञ्जकः मुमुक्षूणां तु कैवल्यदो
निर्विशेष-ब्रह्माख्य-स्व-स्वरूप-तादात्म्य-मात्र-प्रापकः न तु
सविशेष-भगवद् आख्य-स्व-स्वरूपो-पलम्भकः तथा भगवान् भक्तानाम्
अपि भगवत् स्वरूप-मात्रेण न तु ममताविशेषमय-प्रेम-विशेष-प्रदेन
पुत्रानिरूपेण तत् प्रापक इत्य् अर्थः । तथा श्री-देवकी-पुत्रः
श्री-देवक्या अपि जन्मनैव पुत्रः न तु पितरौ

नन्व् अविन्देताम् इत्य्-आदिना श्लाघिष्यमाण-तादृश-भावमय-लालनेनापीत्य्
अर्थः । स एष यासां गवां मातॄणां च अलम् अर्थःं पुत्र-स्नेह-स्नुतं
अलम् अर्थम् एवापिबत् परस्परं तद् भावस्य गाढत्वेनाधिक्येन च
सर्वोत्तमत्वं दर्शितम् एतच् च इत्थं सतां ब्रह्म-सुखानुभूत्या
इत्य्-आदिवज् ज्ञेयम् अतस् तासाम् अज्ञान-सम्भवः संसारः संसारित्वं न
पुनर् न तु कल्पते घटते ज्ञानाद् उपर्युपरि समारूढत्वात् संसारिकेषु
मुक्तानाम् अपि सिद्धानाम् इत्य्-आदि-न्यायेन शुद्ध-भक्तस्याप्य् एकस्य
परम-दुर्लभत्वात् तद् विधानाम् असम्भव इति ॥३९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

**॥ १०.६.४० ॥**

**तासाम् अविरतं कृष्णे कुर्वतीनां सुतेक्षणम् ।**

**न पुनः कल्पते राजन् संसारो\ऽज्ञान-सम्भवः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अविरतं सततम् ।
सन्ताताविरतानिशम् इत्य् अमरः । सुतेक्षणं पुत्र-दृष्टिम् । निरन्तरं
सुत-दृष्ट्या भगवत् स्मृतेर् अज्ञानस्य नष्टत्वात् तत्-कृत-संसारः कथं
भवेद् इति भावः । देवक्याः सकाशाद् अपि तासाम् आधिक्यं ध्वनितं
देवकी-पुत्रो\ऽपि तासां स्तनम् अपिबन् न तु तस्या इति न च तासां
संसार-ध्वंस-रूपं फलं दातव्यम् इति वाच्यं संसारो हि
देह-गेह-पति-पुत्राद्य् आसक्ति-लक्षणस् तत्रासां देह-संबन्धि
स्तन्यामृतं कृष्णः पिबति । गेहे कृष्णः खेलति पतिः कृष्णस्य पिता
पुत्रः स्वयं कृष्ण एवेति तदाद्य् आसक्तेः संसारत्वं न घटतेति ।
अज्ञान-संभाव इति ज्ञानिनां ब्रह्मानुभव एव संसारित्वाभावकरः ।
ब्रह्माल्नुभवतोऽपि ब्रह्मतया भगवद् अनुभवः श्रेष्ठ इति ॥४०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *पूर्व-श्लोकस्य व्याख्या
द्रष्टव्या।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एव व्यञ्जयति---अविरतं
नित्यम् एव श्री-कृष्णे सुतेक्षणं सुत-भावं कुर्वतीनाम् एव सतीनां यत्र
श्री-कृष्णस् तत्र नित्यम् एवैतादृशीनाम् एवेत्य् अर्थः । हे राजन् !
भगवत् तत्त्व-ज्ञाने विराजमानेति सिद्धान्ते सावधानं करोति अतः
स्वर्गस्य जननी-गतिम् इति विशेषणेनाप्रापञ्चिकत्वम् एव सुतराम् इति
चागतम् ॥४०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु किम् उ गावोऽनुमातर
इति कैमुत्येन मातॄणाम् अपि वैकुण्ठ प्राप्तिर् एव यद्य् अभिप्रेयते तर्हि
वैर-भाव-वात्सल्य-भावयोस् तुल्यत्वापत्तिः सा च भगवत्य्
अविवेचकत्व-लक्षणं दोषम् एव समर्पयेत् । यदि च यातुधान्य् अपि सा
वैकुण्ठम् अवाप किम् उतानुरक्ताः परम-वत्सलाः मातरो गावश् च, किन्तु
तास् ततोऽप्य् उत्तमं फलं लभन्ते स्म इत्य् अभिप्रेयते तर्हि तद्
एवाभिव्यज्यताम् । किं तद् ? इत्य् अपेक्षायाम् आह---पयांसीति । अन्येभ्यः
**कैवल्याद्य्-अखिल-फल-प्रदो**ऽपि यासां **पयांसि** । **अलं**
अतिशयेन दुर्लभ-बुद्ध्या **अपिबत्** । स्तन्यामृतं पीतम् अतीव ते मुदा
\[भा।पु।१०.१४.३१\] इति ब्रह्मोक्तेश् च तेन ताभ्यः किम् अयं वाञ्छितं
दास्यति प्रत्युत ता एवास्मै वाञ्छितं ददतीति
स्व-वाञ्छित-पूरण-योग्यता लक्षणं फलं गो-गोपीभ्यः कृष्णो ददाव् इत्य्
अर्थ आयातः, ततश् च वैकुण्ठ-स्थितेर् गोलोक-स्थितेश् च सकाशात्
तत्-तद्-रूपैव स्थितिस् तासां सर्वोत्कृष्टेति सिद्धान्तोऽवगतः **देवक्याः
पुत्रो** ऽपि तासां पयांस्य् अपिबत् न तु तस्या इति ततोऽपि तासाम् उत्कर्षो
ध्वनितः । न च तासां संसार ध्वंस लक्षणं फलम् एव दातव्यम्
अस्तीति वाच्यम् । **संसारो** हि देह-गेह-पति-पुत्राद्य्-आसक्ति-रूपस्
तत्रासां देह-सम्बन्धि-स्तन्यामृतं कृष्णः पिबति । गेहे कृष्णः खेलति
पतिः कृष्णस्य पित । पुत्र स्वयं कृष्ण एवेति तदाद्यासक्तेः
संसारत्वं न घटत इत्य् आह---तासाम् इति । **सुतेक्षणं** सुतभावम्,
**न** तु **कल्पते** न घटते **अज्ञान**-सम्भव इति ज्ञानिनां
ब्रह्मानुभव एव तावत् संसारित्वाभाव प्रतिपादकः ब्रह्मानुभवाद् अपि
शान्तभक्तानां ब्रह्मतया भगवद्-अनुभवः श्रेष्ठः, ततो ऽपि दास्य
भाववता भगवतः प्रभुत्वेनानुभवः श्रेष्ठ इति संसाराभावे ऽपि
कैमुत्यं भक्ति-रसामृत-सिन्धोर् अवगन्तव्यम् ॥४०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.४१ ॥**

**कट-धूमस्य सौरभ्यम् अवघ्राय व्रजौकसः ।**

**किम् इदं कुत एवेति वदन्तो व्रजम् आययुः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कटधूमस्य शबधूमस्य
शवे श्रोणौ किलिञ्जे च गज-गण्डे भृशे कटे इति शाश्वतः । किम् इदम्
इति । किमेतावान् अगुरुधूम इन्द्रपुरान् निस्सृत्य भूतलम् अपि भित्त्वा
सुतलं प्रवेष्टुम् उत्सहते किं वा बलि-सद्मनो निर्गत्यामरावतीम्
अधिरोहति । किं वा कुबेरपुरा-द्वरुणपुराद् वेति बहुधा सन्दिहानाः
धन्यो वसुदेव इत्य् एवं वदतोऽहो विना विष्णुं कोद्य बाल-रक्षां कुर्याद्
इति च वदन्तं आययुः ॥४१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कट-धूमस्य
शव-धूमस्य, व्रजौकसो व्रज-वासिनः श्री-नन्दादय एव ॥४१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कटः श्मशानम् इति
क्षीर-स्वामी व्रजौकसः ये तद्वृत्तान्तात् पूर्वम् अन्यत्र गतास् ते तथा
॥४१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रासङ्गिकं सिद्धान्तं
समाप्य प्रस्तुतम् आह---कट-धूमस्येति । कटः श्मशानम् इति
क्षीरस्वामी, **कुतः** **किम् इदम्** इति किमेतावान् अगुरु-धूप-धूम
इन्द्रपुरान् निस्सृत्य भूतलम् अपि भित्वा सुतलं प्रवेष्टुम् उत्सहते किं
वा, बलि-सद्मतो निःसृत्यामरावतीम् अघिरोहति किम् उदीच्यात् कुबेर-पुरात्
किं वा प्रतीच्याद् वरुणालयाद् इत्य् एवं बहुधा सन्दिहाना इत्य् अर्थः
॥४१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.४२ ॥**

**ते तत्र वर्णितं गोपैः पूतनागमनादिकम् ।**

**श्रुत्वा तन्-निधनं स्वस्ति शिशोश् चासन् सुविस्मिताः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते नन्दादयः । तत्र
व्रजे तन् निधनं पूतना-मरणम् ॥४२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोपैर् गोकुल-रक्षार्थं
नियुक्तैर् अन्यैश् च गोकुल-स्थितैर् अग्रे\ऽभिगतैः । तत्र व्रजे
पूतना-गमनादिकम् आदि-शब्दात् \[पूतनायाः\] स्तन-दान-महार्तनादादि
॥४२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ते पूर्वोक्ताः श्रीमन्
नन्दादयश् च सम्प्रत्यागताः गोपैः श्री-गोकुल-रक्षा-नियुक्तादिभिः तत्र
व्रजे पूतनागमनादिकं विशेषतः श्रुत्वा आदि-शब्दात्
स्तन-दान-महार्तनाद् आदि शिशोश् च स्वस्ति श्रुत्वेति तेन सुविस्मयेन
वात्सल्य-पोषणं ध्वनितम् ॥४२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सुविस्मिता** इति धन्यो
वसुदेवः सत्यम् आह-ईदृश्याम् अपि विपत्तौ **शिशोः** स्वपि नारायणं विना
कः कुर्याद् इत्याद्य् उक्तवन्तः ॥४२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.४३ ॥**

**नन्दः स्व-पुत्रम् आदाय प्रेत्यागतम् उदार-धीः ।**

**मूर्ध्न्य् उपाघ्राय परमां मुदं लेभे कुरूद्वह ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रोष्य** प्रवासं कृत्वा
॥४३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तेष्व् अपि नन्दस्य
वैशिष्ट्यम् आह---**नन्द** इति । सम्भ्रमे गते सति **परमां मुदं
लेभे** । तत्र हेतवः---नाम्नैव ताच् छ्री-नन्दः । तत्राप्य्
**उदार-धीः** दयादि-गुण-गणार्णव-मानसः । तत्रापि स्व-पुत्रम्
**आदाय** अङ्के कृत्वा । तत्रापि **मूर्ध्न्य्** **अवघ्राय** इति । किन्तु
**प्रोष्य** आगत इति \"हन्त मत्-प्रवासाद् एवानर्थो जात इति
पश्चात्तापवान् अपीति गम्यते । **कुरूद्वह** ! इति पूर्ववत् । एतद्
आरभ्य च श्री-कृष्णस्याधोक्षजेत्य्-आख्या व्रज-जनैः कृता, यथा च
श्री-हरिवंशे वासुदेव-माहात्म्ये---

> अधोऽनेन शयानेन शकटान्तर-चारिणा ।
>
> राक्षसी निहता रौद्रा शकुनी-वेष-धारिणो ॥
>
> पूतना नाम घोरा सा महा-काया महा-बला ।
>
> विष-दग्धं स्तनं क्षुद्रा प्रयच्छन्ती जनार्दने ॥
>
> ददृशुर् निहतां तत्र राक्षसीं वन-गोचराः ।
>
> पुनर् जातोऽयम् इत्य् आहुर् उक्तस् तस्माद् अधोक्षजः ॥ इति ॥४३॥

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१२८\] एवं सामान्येन
द्वयोर् अपि तयोर् माहात्म्यम् उक्तम् अधुना तत्र विशेषेणादौ श्री-नन्दस्य
पूतना-मोचनाख्यानान्ते श्री-शुक-पादाः श्री-मधु-पुरी-सकाशात् स्वव्रजम्
आगतस्य श्री-नन्दस्य चरितम् आहुः---**नन्दः** \[भा।पु। १०.६.४३\] इति
।

**स्वस्य पुत्रम्** इति वसुदेवस्य तादृश-भावोक्त्यापि तथा
महाराक्षसी-पातनेन व्रजौकसां विस्मयोत्पत्तिं सम्भाव्य
ऐश्वर्यादि-शङ्कयापि नन्दस्य तस्मिन् पुत्रत्वाभि-मानस्यापगम-कारणे
वर्तमाने\ऽपि न कथञ्चिद् अपि सो\ऽपगत इति स्व-शब्द-प्रयोगेण
स्नेहातिरेकं दृढयन्ति । अत एव **आदाय** स्वाङ्के गृहीत्वा समालिङ्ग्येत्य्
अर्थः । किं च, **मूर्ध्नि** पुत्रस्य **अवघ्राय** तद्-घ्राणम् आदाय
एतच् चात्यन्त-स्नेह-लक्षणम् मुदम् आनन्दं परमाम् उत्कृष्टां
परमान्त्य-सीमा-गताम् इत्य् अर्थः ।

यद् वा, भिन्ना पृथग्-भूता मा लक्ष्मीर् अपि यस्यां तां
सर्व-भक्त-गण-पूज्यतमया महा-लक्ष्म्याप्य् अलभ्याम् इत्य् अर्थः ।
तत्र हेतुः---**उदार-धिईः** उदारा दान-शीला धीर् यस्य सः, एकदैव
भगवज्-जात-कर्मणि तत्-तन्-महा-दान-करणात् । किं वा, महा-बुद्धिः
सर्व-नैरपेक्ष्येण श्री-ब्रह्मणि भगवद्-भक्ति-वरैक-प्रार्थनात् ।

ननु तर्हि जात-योनौ महा-देवे भुवि विश्वेश्वरे हरौ । भक्तिः स्यात्
परमा \[भा।पु। १०.८.४९\] इति प्रार्थना-साम्येन श्री-यशोदाया अपि तादृश
एवानन्दः स्यात् । किं च, लोके पितुः सकाशात् पुत्रे मातुर् अधिक-स्नेहो
दृश्यत इति कथं श्री-नन्द एव तत्र विशिष्यते ? तत्राहुः---**प्रोष्य**
मथुरा-गमनेन प्रवासं कृत्वा निज-गृहम् आगतः सन्न् इति ।
दूर-गमनेन चिराद् दर्शनाज् जातया परमोत्कण्ठया
प्रियतम-जन-दर्शनेन स्वत एवानन्दाधिक्यं स्याद् इति भावः ।
श्री-यशोदायां तु सदैव तादृशः स्नेह इति ज्ञेयम् । यद्यपि तादृशानां
महत्तमानां भगवति स्नेहः परमाम् एव काष्ठां गतो\ऽतो न जातु
क्षीयते न वर्धते चेत्य् एवं प्रोष्यागमनादिना परम् अन्यन् न सम्भवेत्,
तथापि लोक-व्यवहारापेक्षया तथोक्तम् । यद् वा, इदम् एव
परम-प्रेम-सम्पदः
प्रतिक्षण-नूतनत्वादि-विचित्र-माधुर्य-विशेषोदयेन मुक्तैर् अप्य् अधिकं
माहात्म्यम् । तच् च पूर्वं विस्तारेणोक्तम् एवास्ते । अत एव
परमाश्चर्येण सम्बोधनम्---हे कुरूद्वहेति ॥१२८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तादृश-महा-विस्मये\ऽपि
श्री-नन्दस्यानन्द-भरो\ऽभूद् इत्य् आह---**नन्द** इति । **परमां मुदं
लेभे** । तत्र हेतवः---स्वस्य पुत्रम् आदाय अङ्के गृहीत्वा, स्व-शब्देन
श्री-वसुदेव साकुतोक्त्यापि स्वकीय-पुत्र-ज्ञानान् अपगमात्, तथा कस्मात्
पूतना-पात-जनित-महा-विस्मयानुमेयैश्वर्य-ज्ञानानुदयात्
स्नेह-विवृद्धेः । किञ्चोदार-धीर् महा-शयस् तादृश-विस्मयेनाप्य्
अक्षोभितचित्वात् । किं वा, सहज-श्री-भगवत्-स्नेहार्द्र-हृदयत्वात् ।
किञ्चन, मूर्द्ध्नि पुत्र या-वघाय तद् आघ्राणम् आदाय, एतच् च
स्नेह-विशेष-लक्षणम् । एषां परमम् उदा उपलब्धि-हेतुत्वेन
यथोत्तरं श्रैष्ठ्यम् । कुरूद् वहेति कुरू-कुल-सन्तान-बीजस्य
परम-भागवतस्य तव दर्शनादिना श्री-युधिष्ठिरादयो यथा
परमानन्दं प्रापुर् इति । किं वा, श्री-नन्दस्य महा-भाग्यानुसन्धानेन
प्रहर्षात् सम्बोधयति ॥४३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तेष्व् अपि नन्दस्य वैशिष्ट्यम्
आह---**नन्द** इति । सम्भ्रमे गते सति **परमां मुदं लेभे** ।
तत्र हेतवः नाम्नैव तच् छ्री-**नन्दः**, तत्राप्य् **उदारधीः**
दयादि-गुण-गणार्णव-मानसः । तत्रापि स्व-**पुत्रम् आदाय** अङ्के कृत्वा
प्रोष्वागता तत्रापि मूर्द्ध्न्यवघ्रायेति किन्तु प्रोष्वागत इति हन्त मत्
प्रवासाद् एवाननर्थो जात इति पश्चात्तापवान् अपीति गम्यते कुरूद्वहेति
पूर्ववत् एतद् आरभ्य च श्री-कृष्णस्याधोक्षजेत्य् आख्या व्रज-जनैः कृता
यथा च श्री-हरिवंशे वासुदेव-माहात्म्ये---

> अधोऽनेन शयानेन शकटान्तर-चारिणा ।
>
> राक्षसी निहता रौद्रा शकुनी-वेषधारिणो ॥
>
> पूतना नाम घोरा सा महा-काया महा-बला ।
>
> विष-दग्धं स्तनं क्षुद्रा प्रयच्छन्ती जनार्दने ॥
>
> ददृशुर् निहतां तत्र राक्षसीं वन-गोचराः ।

पुनर् जातोऽयम् इत्य् आहुर् उक्तस् तस्माद् अधोक्षजः ॥ इति ॥४३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्रोष्य** आगत इति \"हन्त!
मत्-प्रवासाद् एवैतावान् अनर्थो जात इति किम् अहं मथुराम् अगच्छम् ?\"
इति पश्चात्-तापः । **उदार-धीर्** इति \"हन्त! निर्बुद्धयो द्वार-पाला
अपि केऽपि तां पुरं प्रवेष्टुं न न्यषिद्धन् ?\" इति सर्वेषां धियो
निनिन्द ॥४३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.६.४४ ॥**

**य एतत् पूतना-मोक्षं कृष्णस्यार्भकम् अद्भुतम् ।**

**शृणुयाच् छ्रद्धया मर्त्यो गोविन्दे लभते रतिम् ॥**

**श्रीधर-स्वामी (भावार्थ-दीपिका) :** एतद् आर्भकम् अर्भक-चरितम् ।
किं तत् ? पूतना-मोक्षम् इति ॥४४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अद्भुतम् अतीव
बालेनाति-विस्तृत-देह-पातनस्य दुर्घटत्वाद् आश्चर्यकरम् ॥इति
॥४४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो किं
वक्तव्यम्-स्तन-पानादिना श्री-कृष्ण-प्रभावात् पूतना-मोक्षादिकम् ? तद्
वार्ता-श्रवणेनापि तस्मिन् प्रेमापि सर्वो विन्दतीत्य् आह---यैति, यो मर्त्यः
शृणुयाद् इत्य् अधिकार पेक्षा निरस्ता, मर्त्य इति प्रायस् तस्यैव श्रधया
तच् च्रवणादि-सम्पत्तेः, स गोविन्दे श्री-गोकुलेन्द्रे भगवति इति
लभते---तादृश-दुष्ट-पूतनाया अपि सद्-गति-दान-तस् तदीय-कारुण्य
महिमा-लोचनेन स्वतो भक्ति-सम्पत्तेः । निशम्येति पाठे---स एव
श्रद्धा-युक्तो मनुष्य । यद् वा, यः श्रद्धया विशिष्टो भवति, स रतिं
लभते स एव मर्त्य अकार-प्रश्लेषेणा-मर्त्यो
वा-मरण-लक्षण-संसार-धर्मातीत्त इत्य् अर्थः । पाठस् त्वयं तेषाम्
असम्मतो\ऽसङ्गतस्याप्य् अस्याव्याक्यानात् ।

अविद्यायाः क्षयाद् एव लभ्योऽहम् इति तन्मयीम् ।

प्राग् अहन् पूतनां कृष्णो राघवस् ताडकाम् इव ॥४४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो पूतनायाः साक्षात्
सम्बन्धादिना तादृश्याङ्गतौ किम् आश्चर्यं तद् वार्ता-श्रवणेनापि सर्वोऽपि
तस्मिन् रतिम् अपि लभत इत्य् आह---य इति । यो मर्त्यो मरण-धर्मा यः
कश्चिद् एतच् च्री-कृष्णस्याद्भुतार्भक-चरितं श्रृणुयात् स गोविन्दे
गोकुलेन्द्रे भगवति रतिं लभते इत्य् अर्थानुसन्धाने सति
कारुण्य-विशेषालोचनात् फलस्य शैघ्य्र-वैशिष्ट्ये गम्येते कीदृशं
पूतनाया अपि मोक्षः संसारात् तुच्छ-फलान्तराच् च निर्गमो येन तत् अत
एवाद्भुतम् अर्भकमावापरित्यागेऽपि तादृश-मारण-मोक्षणादिना
विस्मय-कौतुकावहं निशम्येति पाठे यस् तस्मिन् निशम्य भवति स
श्रद्धया सह रतिं पाठस् त्व् अयं तेषाम् असम्मतः असङ्गतस्याप्य्
अस्याव्याख्यानात्---

> अविद्याया क्षयाद् एव लभ्योऽहम् इति तन्मयीम् ।
>
> प्रागहन् पूतनां कृष्णो राघवस् ताडकाम् इव ॥

किं च---

> आरम्भाद् एव लीलाया बकी-धात्री-गति-प्रदः ।
>
> कृष्णः स्व-गुण-माधुर्ये तृष्णयामास वैष्णवान् ॥४४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** य एतत् आर्भकम्
**अर्भक**-चरितं पूतनाया अपि मोक्षो यत्र तत्, अत एव **अद्भुतं**
**शृणुयात्**, स **रतिं लभते** । निशम्य पाठे तुष्येत् तिष्ठेद् इति
वाध्याहार्यम् । यद् वा, यः श्रद्धया निशम्य लभते स गोविन्दे
गोविन्द-विषयक-रतिमान् भवेद् इत्य् अर्थः ॥४४॥

इति सारार्थ-दर्शिन्यं हर्षिण्यां भक्त-चेतसाम् ।

षष्ठो ऽध्यायो ऽत्र दशमे सङ्गतः सङ्गतः सताम् ॥

इति श्री-विश्वनाथ-चक्रवर्ती-ठक्कुर-कृता

श्री-भागवत-दशम-स्कन्धे षष्ठोऽध्यायस्य

सारार्थ-दर्शिणी टीका समाप्ता।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

(१०.७)

## सप्तमोऽध्यायः

### शकट-भङ्गः, तृणावर्त-वधः, जृम्भमाणस्य भगवतो मुखे यशोदया\ऽकाशादि-दर्शनं च ।

॥ १०.७.१ ॥

**श्री-राजोवाच---**

**येन येनावतारेण भगवान् हरिर् ईश्वरः ।**

**करोति कर्ण-रम्याणि**[^३९] **मनो-ज्ञानि च नः प्रभो ॥**

[^३९]: कर्ण-रस्यानि


**श्रीधर-स्वामी (भावार्थ-दीपिका) :**

अत्तुं दैत्य-कुलान् ईशः पूतनायाः शिशु-च्छलात् ।

स्तन्यापोशन्तः प्राणैः प्राणाहुतिम् अकल्पयत् ॥\*

उत्क्षिपन् शकटं व्योम्नि तृणावर्तम् अधः क्षिपन् ।

दर्शयन् विश्वम् आस्ये च कृष्णः क्रीडति सप्तमे ॥\*\*

कृष्णार्भक-सुधा-सिन्धु- संप्लवानन्द-निर्भरः ।

भूयस् तद् एव संप्रष्टुं राजान्यद् अभिनन्दति ॥\*\*\*

**येन येन** इति । **येन येन** मत्स्याद्य्-**अवतारेणापि** यानि यानि
कर्माणि **करोति,** तानि **नः** **कर्ण**-सुहावहानि मनः-प्रीति-कराणि
च भवन्त्य् एव ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : उत्क्षिपन्न्** ऊर्ध्वं क्षिपन्
\[\*\] **कृष्णार्भक** एव **सुधा-सिन्धुर्** अमृताब्धिस् तत्र
**संप्लवः** स्नानं तेन आनन्द-**निर्भरम्** आनन्दाधिक्यं यस्य स
तथा । तद् एव कृष्णार्भकम् एव । अन्यान्यावतार-चरितम् अभिनन्दति
श्लाघते \[\*\*\*\] **कर्ण-रस्यानि** श्रोत्र-सुखावहानि । क्वचित्
कर्णरम्याणीति पाठस् तस्याप्य् अयम् एवार्थः ॥१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोविन्दे लभते रतिम्
\[भा।पु।१०.६.४४\] इत्य् उक्त्या श्रवण-कीर्तनाद्य्-अशेष-साधनानां
प्रेम-फल-रूपायाः श्री-भगवद्-रतेः पूतना-मोचन-तच्-चरिताद् एव
सिद्धेर् अन्यत्र कथयितव्यम् इत्य् आशङ्क्य तादृश-चरितान्तरं प्रष्टुम्
आदौ तदीयाशेष-चरितान्य् अभिनन्दति---**येन** इति । **भगवान्**
इत्य्-आदि-पद-त्रयेण तत्-कर्मणाम् अपि क्रमेण सर्वैश्वर्य-युक्तत्वम्,
तथाशेष-दोष-दुःक-हरत्वं मनोहरत्वं च, तथावश्य-सेव्यत्वम्
अन्यथा दत्त-कर्तृत्वम् अपि सूचितम् । एतद्
एवाभिव्यञ्जयति---**कर्ण**- इत्य्-आदि-पद-द्वयेन । **नः** इति
बहुत्वम्---तादृश-भगवच्-चरित-श्रवणेनात्मनो बहु-मानात् । यद् वा,
सर्वेषां श्रोतॄणाम् अपेक्षया, सा च निजौद्धत्य-परिहारार्थम्,
तच्-चरित-माहात्म्यार्थं वा । **प्रभो** ! हे सर्व-शक्ति-युक्त ! इति
सर्वम् अस्माकम् इन्द्रिय-वृत्तं त्वया ज्ञायत एवेति भावः ॥१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : येन** इति युग्मकम् । तत्र च
गोविन्दे लभते रतिम् \[भा।पु। १०.६.४४\] इत्य्-उक्त्या
श्रवण-कीर्तनाद्य्-अशेष-साधनानां परम-फल-रूपायाः
श्री-भगवद्-रतेः सिद्धिं बाल-चरितारम्भाद् एव श्रुत्वा स्वस्यापि
तद्-उद्दीपनम् अनुभूय जात-परमानन्दः सन् परमौत्सुक्येन कदाचित्
कथान्तरापात-शङ्कया तादृश तच्-चरितान्तरम् एव प्रष्टुम् आदौ
तदीयाशेषावतार-चरितान्य् अभिनन्दति---**येन** इति । **भगवान्**
इत्य्-आदि-पद-त्रयेण तत्- कर्मणाम् अपि क्रमेण सर्वैश्वर्य-युक्तत्वं ।
तथा अशेष-दोष-दुःख-हरत्वम् अन्तर्-बहिर्-इन्द्रिय-हरत्वं च
तथावश्य-सेव्यत्वम्, अन्यथा दण्ड-कर्तृत्वम् अप्य् अभिप्रेतम् ।
**कर्ण-रम्यत्वेन** शब्दस्यैव तादृश-माधुरी-मयत्वं ध्वनितं
**मनोज्ञत्वेन** अर्थस्य चेति **प्रभो** ! हे सर्व-शक्ति-युक्त ! इति
सर्वम् अस्माकम् इन्द्रिय-वृत्ति-वृत्तं त्वया ज्ञायत एवेति भावः ॥१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बाल्य-लीलारम्भत एव रति-फलं
श्रुत्वा स्वस्यापि तद्-उद्दीपनम् अनुभूय जात-परमानन्दस् तद् एव भूयः
पृच्छति---**येन** इति त्रिभिः ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

स्नातः सुप्तोत्थितः कृष्णः सप्तमे\ऽन उदक्षिपत् ।

तृणावर्तम् अहन्न् आस्ये विश्वं मातरम् ऐक्षयत् ॥

रदच्छदबलं व्यक्तं पूतना-स्तन-चूषणे ।

शकटे\ऽङ्घ्रिबलं पाण्योस्तृणावर्त-वधे बलम् ॥

विश्व-रूप-द्वये तावद् ऐश्वर्यं निजमातरि ।

एवम् आदिममैश्वर्य-युग्मे बाल्ये प्रदर्शितम् ॥

अहो भगवद् अवतारान्त-लीला-मात्रस्याप्य् अस्मन्-मनोहरत्वे \ऽपि
श्री-कृष्ण-बाल्य-लीला माम् अतिलोभयति । अतस् ताम् एव ब्रूहीत्य्
आशयेनाह---**येन येन** मत्स्याद्य्-**अवतारेणापि** यानि कर्माणि करोति,
तान्य् अपि **नः** **कर्णाभ्यां रम्याण्य्** आस्वाद्यानि **मनोज्ञानि** मनोऽप्य्
आनन्दयितुं जानन्त्य् एव, किन्तु तेष्व् अपि मध्ये ॥१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\
॥ १०.७.२ ॥**

**यच्-छृण्वतोऽपैत्य् अरतिर् वितृष्णा**

**सत्त्वं च शुद्ध्यत्य् अचिरेण पुंसः ।**

**भक्तिर् हरौ तत्-पुरुषे च सख्यं**

**तद् एव हारं वद मन्यसे चेत् ॥**

**श्रीधर-स्वामी (भावार्थ-दीपिका) :** तथापि **तच् छृण्वतः**
**पुंसः** पुरुष-मात्रस्य **अरतिर्** मनो-ग्लानिः, तन्-मूल-भूता
**विविधा तृष्णा** चापगच्छति, तथा
**सत्त्व-शुद्धि**-हरि-भक्ति-हरि-दास-सख्यानि च भवन्ति । **तद्
एव** **हारं** हरेश् चरितं, मनो-हरं वा **वद मन्यसे चेत्**
अनुग्रहं यदि करोषीति ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथापि कर्ण-मनो
रम्यते\ऽपि । **यच् चरितं शृण्वतस्** तद् एवेति
हर-चरित-भ्रान्ति-वारणाय, पक्षान्तरं मनोहरम् । स्वेति ।
*मनो-ग्लानिश्* चित्त-वैकल्यम् । यद् वा, **रतिर्** वासुदेव-प्रीतिर्
भवति । **सत्त्वम्** अन्तः-करणम् । श्लेषेण **हारं** हारम् इव
हृदये धार्यम् । यद्य् अपि भगवच्-चरित-मात्रस्य अरत्य्-आदि-निवृत्त्या
प्रेमान्त-वस्तु-प्रापणे सामर्थ्यम् अस्ति, तथापि
श्री-कृष्ण-बाल्यादि-चरितम् **अचिरेणैव** तत् तत् प्रापयतीति **मन्यसे**
यदि तव एतत्-सम्मतं स्याद् इति भावः ॥२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : शृण्वत** इति वर्तमानतया
श्रवणे प्रवृत्त-मात्रस्येत्य् अर्थः । **अरतिः** श्रवणादौ
मनो\ऽप्रवृत्तिः, प्रवृत्तौ च सत्यां **वि**विधा **तृष्णा**, कामो लोभो
वा । **सत्त्वं** चित्तं **शुध्यति** दुर्वासना-क्षयेण नैर्मल्याद्
रस-ग्रहण-समर्थं भवति । **अचिरेण** इत्य् अस्य सर्वैर् अप्य्
अन्वयः । अन्यैश् चिरेणापि तत्-तद्-असिद्धेः । **हरौ** व्रजस्य मम
तव वा मनोहरे भगवति **भक्तिः** प्रेमा, **तस्य पुरुषे** जने
भक्त इत्य् अर्थः । अन्यत् तैर् व्याख्यातम् ।

यद् वा, एतच् चाल्प-बुद्धिर् अहं मन्ये, किन्तु तत्र सत्यता ममापि
दृढता तव महा-बुद्धेर् मननाद् एव स्याद् इत्य् आह---यदि त्वं तथा
**मन्यसे**, तदा **वद**, परम-विनयोक्तिर् इयम् ॥२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पिपृक्षितम् आह---यच् छृण्वत
इति । अरतिः श्रवणादौ मनोऽप्रवृत्तिः प्रवृत्तौ च सत्यां विविधा
तृष्णा सत्त्वं चित्तं शुद्ध्यति दुर्वासनाक्षयेन नैर्मल्यात्
रस-ग्रहण-समर्थं भवति अचिरेणेत्य् अस्य सर्वैर् अप्य् अन्वयः ।
अन्यश् चिरेणैव तत् तत् सिद्धेः हरौ व्रजस्य मम तव च मनोहरे
भगवति भक्तिः प्रेमा तस्य पुरुषे जने भक्ते इत्य् अर्थः । अन्यत्
तैः । एतच् चाल्प-बुद्धिर् अहं मन्ये किन्तु तत्र ममापि दृढता तव
महा-बुद्धेर् अभ्युपगमाद् एव स्याद् इत्य् आह---यदि त्वं तथा मन्यसे
तदा वद परम-विनयोक्तिर् इयं यद् वा यदि पुनर् अधुनापि गुप्तं न
करोषीत्य् अर्थः । सविनय-नर्मोक्तिर् इयम् ॥२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वदेत्यनेन यद्यपि तथापि
यत्तदन्यदपीति शृङ्खलया त्रयाणां किञ्चिदध्याहारेणान्वयः । कर्णेति
पदद्वयं शब्दार्थयोः पृथङ्माधुर्यानुभवेन हारं हारवत् स्पृहया
हृदि धार्यं **चेन् मन्यसे** पूर्ववत् तृप्तं न करीषीत्य् अर्थः ।
तत्-तादृशमन्यद् अपि तोकाचरितम् एव वदेद् इत्य् अन्वयः ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् शृण्वन्त **पुंसः**
पुं-मात्रस्यापि **अरतिः** श्रवणादाव् अप्रवृत्तिर् अपैति नश्यति
अनर्थ-निवृत्त्या निष्ठोत्पद्यत इत्य् अर्थः । ततश् च **वितृष्णा** तत्र
तृष्णाभावः अपैति रच्युत्पत्या आकाङ्क्षा जायत इत्य् अर्थः । ततश् च
सत्त्वं चित्तं **शुद्ध्यति** दुर्वासना-निवृत्या
भक्ति-रसास्वाद-सामर्थ्यं भवति, यथा पैत्तिक-रोग-निवृत्त्या
रसनासिता-माधुर्य-ग्रहण-समर्था स्यात् । आसक्त्य्-उत्पत्त्या रतिर्
जायत इत्य् अर्थः । **अचिरेण** इति सर्वत्र योज्यं । ततश् च
भक्ति-प्रेमा स्यात् **तत्-पुरुषे** वैष्णवे **सख्यम्** इति । यद्य् अपि
भक्त्य्-आरम्भत एव वैष्णवे **सख्यं** विहितं, तद् अपि प्रेग्णि सत्य्
एवं वैष्णव-मात्रे निरुपाधिकं भवेद् इत्य् अत्रैवोक्तं **हारं** हरेश्
चरितं, श्लेषेण हारम् इव हृदये धार्यं । यद्य् अपि
भगवच्-चरित-मात्रस्याप्य् अरति-निवृत्त्य्-आदि-प्रेमान्तर्-वस्तु-प्रापणे
सामर्थ्यम् अस्त्य् एव, तद् अपि श्री-कृष्ण-बाल्यादि-चरितम् **अचिरेणैव**
तत् तत् प्रापयतीत्य् अत्रैवोक्त **मन्यसे चेद्** इति, यदि तवैतत्
सम्मतं स्याद् इति भावः ॥२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.३ ॥**

**अथान्यद् अपि कृष्णस्य तोकाचरितम् अद्भुतम् ।**

**मानुषं लोकम् आसाद्य तज्-जातिम् अनुरुन्धतः ॥**

**श्रीधर-स्वामी (भावार्थ-दीपिका) :** अत्यौत्सुक्येन पुनर् विशिनष्टि,
अथेति । **अनुरुन्धतो**ऽनुकुर्वतः ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
अत्यौत्सुक्येनात्युत्कण्ठण्ठया । **तोकेन** बालेन । **आचरितं** कृतम्
। **तज्-जातिं** गोप-जातिम् ॥३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : अथान्यद् अपि** इत्य्-आदि
। **मानुषं लोकं** भू-तलम् **आसाद्य** **तज्-जातिम् अनु** लक्ष्यी-कृत्य
**रुन्धत** आवृण्वतो मानुष-लोके\ऽपि मानुष-भावम् अप्रकाशयतः
॥२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तादृशं तु
श्री-कृष्ण-बाल्य-चरितम् एवेत्य् आशयेनाह---**अथ** इति । अतो हेतोः
**कृष्णस्य** साक्षाद् भगवतो\ऽ**न्यत्** पूतना-वधाद् इतरद् अपि
**तोकाचरितं** बाल्य-लीलाम् **अद्भूतम्** अलौकिकं बाल्य-लीलायाम् अपि
मधुर-परमैश्वर्य-प्रदर्शनेन परम-विस्मयावहम् इत्य् अर्थः ।
तत्र हेतुः---**मानुषं लोकम् आसाद्य** मर्त्य-लोके\ऽवतीर्य मनुष्याकारं
वा प्रकटीकृत्य, तत्रापि **तां** परम-रसमयत्वादिना निर्वचनीयां
गोप-लक्षणां **जातिं** प्राप्नुवतो बहु-मन्यमानस्य वा । यद् वा,
**तज्-जातिं** सर्वान् एव गोप-गोपी-गणान् इत्य् अर्थः, प्रेम-विस्तारणेन
वशीकुर्वतः परमेश्वरस्यापि तादृश-बाल्य-चरितात् । किं वा,
बाल्य-लीला-समानम् ॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कीदृशं तत् तव चित्तस्थं
हारम् ? तत्राह---**अथ** इति । **अथ** अनन्तरम् एव न
तूपोद्घातादिनापि व्यवधानेन श्री-**कृष्णस्य** लीला-माधुरीभिश्
चित्ताकर्षकस्य **तोकाचरितम्** एव वदेति पूर्वेणैवान्वयः । तद् एवं
स्व-चमत्कारे हेतुम् आह---**अद्भुतं** रूप-गुण-विलास-लीला-चातुरीभिः
क्वचित् तद्-अनुगत-दुरूहैश्वर्य-मिलनेन च विस्मयावहः । तच् चास्मान्
मनुष्यान् एव कृपयितुं प्रकटितम् इत्य् आह---**मानुषं लोकम्** **आसाद्य**
मर्त्य-लोकेऽवतीर्य **तज्-जातिम्** अपि स्व-लीलयात्मसात्-कुर्वतः
स्वाभेदेन व्यवहरत इत्य् अर्थः ॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्यौत्सुक्येन तद् एव
पुनः स्पष्तयति---**अथ** इति । **तज्-जातिं** मानुष-जातिम्
**अनुरुन्धत** इति **मानुष**-जात्य् अनुरोधेनैव भूर् **लोके**
प्राकट्यं, न तु देवादि-जात्य्-अनुरोधेन देवादि-लोक इति देवादिभ्योऽपि
मानुषाणां सौभाग्यं द्योतितम् ॥३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.४ ॥**

श्री-शुक उवाच---

**कदाचिद् औत्थानिक-कौतुकाप्लवे**

**जन्मर्क्ष-योगे समवेत-योषिताम् ।**

**वादित्र-गीत-द्विज-मन्त्र-वाचकैश्**

**चकार सूनोर् अभिषेचनं सती ॥**

**श्रीधर-स्वामी (भावार्थ-दीपिका) : उत्थानं** शिशोर् अङ्ग-परिवर्तनं
तत्र करणीये **कौतुकाप्लवे** उत्सवाभिषेके तथा तस्मिन्न् एव दिने
**जन्म-र्क्षस्यापि योगे**ऽतिमहोत्सवे **समवेत-योषितां**
मिलित-पुरन्ध्रीणां मध्ये **वादित्रादिभिः** शोभितम् **अभिषेचनं
सती** यशोदा **चकार** ॥४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मन्त्रान् ब्रुवन्तीति
**मन्त्र-वाचकाः** । ब्रुवो वचिः । द्विजेषु मन्त्र-वाचका
**द्विज-मन्त्र-वाचकाः** । पुनर् वादित्रादिभिर् द्वन्द्वः ॥४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-बादरायणिर् अपि तद्
उक्तम् एवानुमन्यमानः क्रम-प्राप्तां बाल्य-लीलाम् एव
कथयति---**कदाचिद्** इत्य्-आदिना । **कदाचित्** मास-त्रय-वयः
प्राकट्ये त्रैमासिकस्य च पदा शकटो\ऽपवृत्तः \[भा।पु। २.७.२७\] इति
द्वितीय-स्कन्धोक्तेः । **औत्थानिकं** बहिर् निष्क्रमणम् इति केचित् ।
**सूनोर्** इति तद्-एक-पुत्रायास् तस्याः स्नेह-भरेण तन्-महोत्सवे
परमासक्तिं बोधयति । **सती** सर्व-कर्मस्व् एवोत्तमेत्य् अर्थः ।
अतः कलश-स्थापन-पूर्वकं ब्राह्मण-क्रियमाण-मन्त्रवत् प्रोक्षणादिना
**अभिषेकम् अकरोद्** इति ज्ञेयः । श्री-नन्दस्य मुख्यत्वे\ऽपि तस्या
एवात्र निर्देशस् तादृश-कर्मसु पुरन्ध्रीणां प्राधान्यात् ॥४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-शुकदेवोऽपि तद् उक्तम्
एवानुमोदमानः कर्म-प्राप्तां बाल्य-लीलाम् एव कथयति---**कदाचिद्**
इत्य्-आदिना । **कदाचित्** मास-त्रय एव वयः प्राकट्य-समये
त्रैमासिकस्य च पदा शकटोऽपवृत्तः \[भा।पु। २.७.२७\] इति द्वितीयोक्तेः
। तत्रैव **जन्म-र्क्ष-योगे** इति नाक्षत्र-मासो\ऽभिप्रेतः । तत्रैव
च दैवाद् **औत्थानिकं** यत् **कौतुकं** वृत्तं तस्य **आप्लवे**
सर्वतो व्याप्तौ सत्याम् औत्थानिकं बहिर् निष्क्रमणम् इति केचित्, तत् तु
चिन्त्यम् । चतुर्थे मासि निष्कामः इति स्मृतेः । तत्र च
सावन-मास-ग्रहणात् **सूनोर्** इति । तद्-एक-पुत्रायास् तस्याः
स्नेह-भरेण तन्-मोहत्सवे परमासक्तिं बोधयति सति सर्व-कर्मस्व्
एवोत्तमेत्य् अर्थः । स्त्री-प्रसाधन-कर्मत्वाद् अस्या एव कर्तृत्वम् उक्तं,
न तु प्राग्वत् छ्री-नन्दस्य ॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अभिषेचनं** कुशाग्रेणेति ज्ञेयं ।
**चकार** कारयामास ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कदाचिन्** मास-त्रय-वयसि
सति, त्रैमासिकस्य च पदा शकटो\ऽपवृत्तः \[भा।पु। २.७.२७\] इति
द्वितीयोक्तेः । मास्य् अस्य चरणाव् उदगित् यत्र मासास् त्रयः परिच्छेदका
यस्येति व्याख्येयम् । उत्थानम् उत्थान-शायिनः शिशोस् तिर्यक्
शयन-सामर्थ्योद्गमः । तत्र भवे **कौतुकाप्लवे** तद् द्रष्टुं
व्रज-वासिनां कुतूहल-समुद्र-निमज्जने सतीत्य् अर्थः । तस्मिन्न् एव
दिने **जन्म-र्क्षस्यापि योगे** सति **समवेत-योषितां**
मिलित-पुरन्ध्रीणां मध्ये वादित्रादिभिः शोभितम् **अभिषेचनं** यशोदा
**चकार** ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.५ ॥**

**नन्दस्य पत्नी कृत-मज्जनादिकं**

**विप्रैः कृत-स्वस्त्ययनं सुपूजितैः ।**

**अन्नाद्य-वासः-स्रग्-अभीष्ट-धेनुभिः**

**सञ्जात-निद्राक्षम् अशीशयच् छनैः ॥**

**श्रीधर-स्वामी (भावार्थ-दीपिका) :** अन्नादिभिः सुपूजितैर् विप्रैः
कृत-मङ्गलम् । सञ्जात-निद्रे अक्षिणी यस्य तम् अशीशयच् छायित-व्रती
। शकटस्याधस्तात् प्रेङ्खे ॥५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृतस्वास्त्ययनं
कृत-माङ्गल्य-वचनम् । शकटस्याधस् तात्-प्रेङ्खे इत्य् अयम् अर्थः ।
स्वामि-चरणैर् अक्षरैर् न गृहीतः किन्तु कथं स्वयं वै शकटं
व्यपर्यगात् इत्य् उक्तेर् इति ज्ञेयम् । शनैर् इति । निद्राभङ्ग-शङ्कया
क्रोडे निस्पन्दं धृत्यैव स्वयम् अपि शायित्वाशीशयत् । प्रेङ्खे
आन्दोलन-यन्त्रे ॥५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्दस्य पत्नीति तत्र
तस्यानुमतिः साहाय्यं च तथा तस्या अपि तद् वद् ऐश्वर्यं
सर्वानन्दकत्वं च सूचितम् । कृतं तया गोपीभिश् च मज जनादिकं
यस्य तम्, आदि-शब्दाद् गोरोचनातिलक-सौवर्णाभरण-वेषादि । तथा च
वाराहे गोपी-तीर्थ-प्रसङ्गे एतल् लीलानन्तरम् एव---गोपी-मण्डल-पाठेन
स्नापितो हेम-कुण्डलः इति स्वस्त्य् अयनं रक्षा-बन्धनादि-मङ्गल-कर्म
। अन्नाद्य् अयोर् भक्ष्य-भोज्य-भेदेन वा भेदः । आज्यम् इति केचित्,
ततश् च घृतम्, सुग्-रत्नादि-माला, अभीष्टम् आत्मनो विप्राणां वा यस्य यत्
प्रियं द्रव्यम्, धेनु-विशेषणं वा । सञ्जात-निद्रे अक्षिणी यस्येति
निद्रां प्रति श्री-भगवता स्वनेत्रयोर् वास-प्रदानात् । तच् च
भविष्योत्तरं शयन-प्रसङ्गे व्यक्तम् एव । यद् वा, शकट-भञ्जनाय
तद् अधः शयनार्थं निद्रयेवाक्षि-मुद्रणात् । शनैर् इति सुकुमारतया
निद्रा-भङ्ग-शङ्कया वा ॥५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्दस्य पत्नीति तद्वद्
औदार्यं तत्र तस्यानुमतिः साहचर्यं च सूचितं कृतं तया गोपीभिश् च
मज्जनादिकं यस्य तम् आदि-शब्दाद्
गोरोचना-तिलक-वेशादि-पूर्वोक्ताभ्षेकोत्यत्रान्तर्भाव्यते स्वस्त्ययनं
स्वस्ति-वाचनादि मङ्गल-कर्म अन्नाद्यम् अन्नं तद् उपकरणं च आज्यम् इति
केचित् स्रक् रत्नादि-माला अभीष्टम् आत्मनो विप्राणां वा यस्य यत् प्रियं
द्रव्यं धेनु-विशेषणं वा शनर् इति सुकुमारतया निद्रा-भङ्ग-शङ्कया
च ॥५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्नाद्यम् अन्नं तद्-उपकरणं च
॥५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अन्नादिभिर्** अन्नादि-दानेन
**सुष्ठु-पूजितैर्** **विप्रैः** **कृत-मङ्गलं** सञ्जात-निद्रे अक्षणी
यस्य तं बालं **शनैर्** इति निद्रा-भङ्ग-शङ्कया क्रोडे निष्पन्दं
धत्वैव स्वयम् अपि शयित्वा **अशीशयत्** बृहत्-प्राङ्गणैकदेश-स्थस्य
शकटस्याधः स्थिते पल्यङ्के निश्चलं निश्चलं निःशब्दं च शाययामास
। ततश् च निद्रा-पूर्ति ज्ञात्वैव स्वयम् उत्तस्थाविति शनैः पदेनैव
द्योतितं ज्ञेयम् ॥५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.६ ॥**

**औत्थानिकौत्सुक्य-मना मनस्विनी**

**समागतान् पूजयती व्रजौकसः ।**

**नैवाशृणोद् वै रुदितं सुतस्य सा**

**रुदंस् तनार्थी चरणाव् उदक्षिपत् ॥**

**श्रीधर-स्वामी (भावार्थ-दीपिका) :** उद्क्षिपद् ऊर्ध्वं चालितवान्
॥६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** औत्थानिके औत्सुक्यं मनो
यस्याः सा तथा ॥६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मनस्विनी
परम-मोदार-चित्तेत्यभ्यागत-पूजायां श्रद्धा दक्षता चोक्ता । यद् वा,
सर्वानुसन्धान-निपुणापि । किं वा, श्री-कृष्ण-संलग्न-चित्तापि
नैवाशृणोत् । कुतः ? औत्थानिके पुत्रार्थोत्सव-विशेषे औत्सुक्यं
वैयग्र्यम् उत्कण्ठा वा यस्य तथा-भूतं मनो यस्थाः साः, अतः
समागतान् सर्वान् एव व्रज-वासिनो जनान् गन्ध-पुष्पादिभिः पूजयन्त्यतो
निज-दास-बालकान् एव पुत्र-पार्श्व रक्षितवतीति ज्ञेयम् । एव-कारेण
कथञ्चित् किञ्चिद् अपि तच् छ्रवणं नाभूद् इति बोधितम् । वै
प्रसिद्धम्, सत्यं वेति सश-पथं तद् एव दृढी-कृतम्
अन्यथाशेष-कृत्य-परित्यागेनाप्य् अवश्यम् आगता स्यात् । स च रोदनेनापि
मातरम् अप्राप्य स्तनार्थी सन् रुदन्न् एव चरणाव् ऊउध्वं प्रसारयामासेति
बाल्य-लीला-सौष्टवम् उक्तम् । केचित् तु शकटासुर-भञ्जन इति
ब्रह्माण्ड-पुराणोक्तानुसारेण शकटाविष्टस्य दैत्यस्य वधार्थम् इत्य्
आचक्षते---\[कृष्णस्य\] रोदनं च मातुः प्रेम-वश्यतया, बुभुक्षयावा
मातुः स्तन्य-पानार्थम्---स्तनार्थीत्य् उक्तेः, निजैश्वर्याच् छादनार्थं
तथा सर्वेषां तत्रात्यानां स्नेहभर-वृद्धये चेति । इत्थं
श्री-भगवत्श् चरितम् एकम् अपि बहु प्रयोजन-करम्, तच् च जगतः
क्षेमायैवेत्य् उक्तम् एव ॥६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अश्रवणे हेतुः, मनस्विनी
परमोदार-चित्तेत्य् अभ्यागत-पूजायां श्रद्धा दक्षता सावधानता चोक्ता
तथा औत्थानिके परमोल्लासमय-पुत्रोत्सव-विशेषे औत्सुक्यं
कर्म-साङ्गतार्थम् उत्कण्ठा वैयग्र्यं यस्य तथा-भूतं मनो यस्याः
तथा-भूता च सते समागतान् सर्वान् एव व्रज-वासिनो जनान्
गन्ध-माल्याभरणादिभिः पूजयन्तीति अतो ये च वक्ष्यमाणा बालास्
तत्रासंस् ते तथा पुत्र-पार्श्वे रक्षिता एव प्रायशो भवेयुर् इति ज्ञेयम्
। एवकारेण किञ्चिद् अपि तच्-छ्रवणं प्रत्याख्यातं वै निश्चये तेन च
सत्यम् एतद् इति स-शपथं तद् एव दृढीकृतम् अन्यथा
शेष-कृत्य-परित्यागेनाप्य् अवश्यम् आगता स्याद् इति भावः । स च
रोदनेनापि मातरम् अप्राप्य स्तनार्थी रुदन्न् एव चरणाव् ऊर्ध्वं मुहुर्
उत्क्षिप्तवान् इति बाल्य-लीला-सौष्ठम् उक्तम् शकटासुर-भञ्जनः इति
ब्रह्माण्ड-पुराणोक्तानुसारेण शकटाविष्टस्य दैत्यस्य वधार्थम् इति
लभ्यते तच् चानुषङ्गिकम् एव भवतु श्री-भगवच् चरितस्य स्वभावत
एव सर्व-समाधान-शक्तिम् अयत्वात् रोदनं च मातुः स्तन्य-पानार्थं
स्तनार्थीत्य् उक्तेः । अस्य तन् मनः-स्थित-भावस्य
मुनीन्द्रेणानुस्मरणाद्य् अथार्थम् एव चेदं तच् च तद्
वात्सल्यवश्यतामय-बाल्य-लीलावशेन ज्ञेयम् भक्तभाव-वश्यत्वात्
लोकवल् लीला-कैवल्याच् च इति सिद्धान्तः ॥६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** रसनार्थीति बाल्य-लीला-वेशो
दर्शितः ॥६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : औत्थानिके** उत्सवे
**औत्सुक्य**-युक्तं मनो यस्याः सा **मनस्विनी**
वस्त्रालङ्कार-माल्य-गन्ध-चन्दन-तैल-सिन्दूरादिकं ददाना व्रजौकसो
महोत्सवागत-नारीः नैवेति
व्रज-स्त्री-जन-सम्मान-नव-चनप्रति-वचनाद्य्-आवेशवशादित्य् अर्थः ।
**स्तनार्थी** इति निद्रान्त एव क्षुधोद्गमाद् इति भावः ।
मदीय-रोदन-शब्देन नावदधासि तिष्ठ
त्वद्-गृह-शकट-स्फोटन-शब्देनैव त्वाम् अवधापयानीति मात्रे कुप्यन्न्
इव शकट-भङ्गार्थम् एव चरणौ उच्चिक्षेपेत्य् उत्प्रेक्षा गम्या ॥६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.७.७ ॥

**अधः-शयानस्य शिशोर् अनोऽल्पक-**

**प्रवाल-मृद्व्-अङ्घ्रि-हतं व्यवर्तत ।**

**विध्वस्त-नाना-रस-कुप्य-भाजनं**

**व्यत्यस्त-चक्राक्ष-विभिन्न-कूबरम् ॥**

**श्रीधर-स्वामी (भावार्थ-दीपिका) :** तद्-अधः-शयानस्य शिशोर्
अल्पकश् चासौ प्रवालवन् मृदुश् च योऽङ्घ्रिस् तेन हत-मनः शकटं
तद्-आकारोऽसुरः व्यवर्तत विपरीतम् अपतत् । कथम् ? विष्वस्तानि
नाना-रसवन्ति कुप्य-भाजनानि स्वर्ण-रजतातिरिक्त-कांस्यादि-मयानि
भाजनानि यथा भवन्ति तथा । चक्रे च अक्षश् च चक्राक्षः व्यत्यस्ताश्
चक्राक्षा यस्मिन् विभिन्नः कूबरो युगन्धरो यस्य तच् च तच् च यथा
भवति तथा व्यवर्ततेति ॥७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् अधः शकटाधोदेशे ।
कुप्यम् । तथाभ्यां यद् अन्यत् तत्-कुप्यम् इत्य् अमरः । ताभ्यां
हेम-रूप्याभ्याम् । यद् वा-द्वीपान्तरीयमृद्रचितानि पात्राणि कुप्यानि ।
अक्षश् चक्रप्रोतो लोहादि-रचितो दण्डः । अनः शयानस्य इति पाठं तु
विजयध्वजो व्याचख्यौ । क्वचित् तु शिशोर् अनोल्पके इति पाठः । बहुषु
पुस्तकेषु शिशोर् अथाल्पके इति पठस् तत्रान इति शेषः । शकटं
व्यपर्यगाद् इति वक्ष्यमाणत्वाद् वा ज्ञेयम् । शकटासुर-भञ्जनः इति
ब्रह्माण्डोक्तेः शकट-स्थासुराविष्टत्वेन भू-प्रविष्ट-चक्रत्व-मलक्ष्य
तं पादाग्रेणाहन् अन्तर्धाने नाविष्टमन्तर्धानेनैवाहन् बाल्य-लीलायाम् अपि
निजैश्वर्य-दर्शनाच् छ्री-कृष्ण-महिमाद्भुततम एव तद् उक्तं
विष्णु-धर्मेऽर्जुनेन

> तालोच्छ्रिताग्र-गुरु-भार-सार-
>
> मायाम् अविस्तारवद् अद्य जातः ।
>
> पादाग्र-विक्षेप-विभिन्न-भाण्डः
>
> चिक्षेपः को\ऽन्यः शकटं यथा त्वम् ॥ इति ॥७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधः
शकटासुर-खण्ढनेच्छया गृहाद् वहिर् महा-शकटस्याधस् ताद्
बाल-पर्यङ्किकायां शयानस्याल्पकेन बाल्याविष्काराद् अत्य् अल्प-प्रमाणेन,
अत एव प्रवालतो\ऽपि मृदु-नाडि-घ्रणैकेन हतं प्रहतम् । यद् वा,
हन्तेर् गत्य् अर्थाद् गतं प्राप्तं स्पृष्टम् इत्य् अर्थः । विध्वस् तेत्यासि
तैर् व्याख्यातम् एव । यद् वा, कथम्-भूतम् ? सद् इत्य् एव विशेषणाम्,
तस्य च महा-शकटस्यासुरा-विष्टस्यापि विध्वस्तेत्य् आदि सूचितम् ।
महावेगेन विपरीत-पतनं श्री-भगवतो विचित्र-लीला-विष्कारं
बोधयति । एवं बाल्य-लीलायम् एव तद् अव्यभिचारेण
निजैश्वर्य-विशेषाविर्भावाच् छ्रीकृष्णस्य सर्वतो विशिष्टो महिमा
दर्शितः, यतः स्वयं श्री-विष्णु-रूपेण श्री-नृसिंहाद्य् अवतारेण
चासुरघादिकं युद्घाटोप-विक्रम-विशेषेणैव, श्री-रघुनाथाद्य्
अवतारेण च बाल्ये केवलं लौकिक-लीलैव । अत्र चविचित्रम्,
मघुर-लौकिक-बाल्य-लीला-सद्मनि तमेवैश्वर्य-विशेष-प्रकटनम् इति
समग्र-भगवत्ता माधुरी सिद्धा, अत एवोक्तं श्री-ब्रह्मणा
द्वितीय-स्कन्धे---

> तोकेन जीव-हरणं यद् उलुकिकायास्
>
> त्रैमासिकस्य च पदा शकटो\ऽपवृतः ।
>
> यद् रिण्गतान्तर-गतेन दिविस्पृशेण,
>
> उन्मुलनन्त्वितरथार्जुनयोर् न भावव्यम् ॥\[भा।पु।२.७.२७\]

इत्य् अस्यार्थः---तोकेन बालेन सता, उलुकिकायाः पूतनाया
अन्तर्गतेनार्जुनयोर् एव मध्य-प्राप्तेन कृष्णेनेतरथा श्री-कृष्णस्य
भगवत्ता-विशेष-प्रकटनं विना नभाव्यं न सम्भाव्यम् ।
भावि-कथनाद् भविष्यन् निर्देशो नसम्भवेद् इत्य् अर्थः । अत एव
तत्रैवादौ

> भूमेः सुरेतर-वरूथ-विमर्दितायाः
>
> क्लेश-व्ययाय कलया सित-कृष्ण-केशः ।
>
> जातः करिष्यति जनानुपलक्ष्य-मार्गः
>
> कर्माणि चात्म-महिमोपनिबन्धनानि ॥ \[भा।पु।२.७.२६\]

इत्य् अस्यार्थः---सुरेतरा असुराङ्गोद्-भूता राजानस् तेषां सैन्यैर्
विमर्हिताया भारेण पीडितायाः, कलाया श्री-बलदेवेन सह सिता
वेणीत्रया-बद्धाः कृष्णाः केशा येन सः । अनेन सौन्दर्यं सदा
दुष्ट-वधोद्य् अतत्वञ् चोपलक्षितम् । यद् वा, कलयोंशेन यः
सित-कृस्ण-केशो नारायणो\ऽपि यस्यांशः स इत्य् अर्थः । जनैर् जीवैर्
उपलक्षयितुम् अप्य् अशक्यो मार्गो\ऽपि यस्य सो\ऽपि जातः सन् आत्म-महिमा
साधारण-निज-माहात्म्य-भगवत्ता-लक्षणं तद् उप-निबन्धनानि तद्
अभिव्यञ्जनार्थानि कर्माणीति ॥७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधः गृहाद् बहिर्
महा-शकटस्याधस्ताद्-बाल-पर्यङ्किकायां शयानस्य अल्पकेन
अत्यल्प-प्रमाणेन प्रवालतोऽपि मृदुना च अङ्घ्रिणैकेन हतं
हनन-मुद्रया स्पृष्ट-मात्रम् इत्य् अर्थः । यद् वा हन्तेर् गत्य् अर्थवात्
गतं प्राप्तम् इत्य् अर्थः । तच् च असुराविष्टत्वाच् छकटत्वस्योच्चस्यापि
भूमि-प्रविशच् चक्रत्वान् निकट-प्राप्तत्वेन भगवद् विग्रहस्य
विभुतास्वभावेन वा सम्भाव्यम् असुरस्त्वन्तर्धानेन तदाविष्ट इत्य्
अन्तर्धानेनैव विलयं प्रापित इति ज्ञेयम् एवं बाल्य-लीलायाम् एव तद्
व्य्भिचारेण निजश्वर्य-विशेषाविर्भावाच् छ्री-कृष्णस्य सर्वतो विशिष्टो
महिमा दर्शितः यतः स्वयं श्री-विष्णु-रूपेण नृसिंहाद्य् अवतारेण
चासुर-घातादिकं विग्रहाद्य् आटोप-विक्रम-विषेणैव श्री-रघुनाथाद्य्
अवतारेण च बाल्ये केवलं लौकिक-लीलैव अत्र तु
विचित्र-मधुर-लौकिक-बाल्य-लीलानुगतम् एवैश्वर्यम् इति
परमाद्भुत-भगवत्ता माधुरी सिद्धा श्री-विष्णु-धर्मे\ऽपि तद् उक्तं
श्री-मद् अर्जुनेन---

> तालोच्छ्रिताग्रं गुरुभार-सारमायाम् अविस्तार-वदद्य जातः ।
>
> पदाग्र-विक्षेप-विभिन्न-भाण्डं विक्षेप कोऽन्यः शकटं त्वम् ॥

इति अत्र ताल-शब्देन षष्टि-हस्त-प्रमाण-परिणत-ताल-वृक्ष एवोच्यते
बृहत्तस्यैव विवक्षित्वात् तथा श्री-ब्रह्मणा द्वितीय-स्कन्धे---

> तोकेन जीव-हरणं यद् उलुकिकायास्
>
> त्रैमासिकस्य च पदा शकटो\ऽपवृतः ।
>
> यद् रिण्गतान्तर-गतेन दिविस्पृशेण,
>
> उन्मुलनन्त्वितरथार्जुनयोर् न भावव्यम् ॥\[भा।पु।२.७.२७\] इति ।

अस्यार्थः तोकेन बालेन सता उलूकिकायाः पूतनायाम् अन्तर-गतेन
अर्जुनयोर् एव मध्य-प्राप्तेन कृष्णेन इतरथा श्री-कृष्णस्य
भगवत्ता-विशेष-प्रकटनं विना न सम्भाव्यं न सम्भवेद् इत्य् अर्थः
। अतः शकटस्याति-बृहत्तमत्वात् मातापि तद् अधः पुत्रं शायितवतीति
ज्ञेयम् ॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अध इति शकटासुर-भञ्जन इति
। ब्रह्माण्डा-पुराणात् असुरावेशेनैव भूमौ प्रविशच् चकत्वादुच्चस्यापि
शकटस्याल्पकेन चरणेन स्पर्शो ज्ञेयः ॥७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अल्पकश्** चासौ
**प्रवालवन्** **मृदुश्** च यो **अङ्घ्रिस्** तेन हतम् इति तेन
वामनावतारस्य कटाह-भेदार्थम् इव शकट-भङ्गार्थं तच्
चरण-युगं न वर्धितं नापि नृसिंहावतारस्य
कठोर-हिरण्यकशिपु-विदारणार्थम् इव जात्यैवातिकठिनम् इति भावः ।
बाल्यादि-लीला-माधुर्याविरोध्य्-अतिसुदुर्घटम् ऐश्वर्यम् एतत् कृष्णस्य
पूर्णत्व-प्रतिपादकं व्यवर्तत विपर्यस्ती-भूयापतत् बिध्वस् तानि
नाना-रसवन्ति कुप्यभाजनानि स्वर्ण-रजतातिरिक्त-कांस्यादिमयानि
पात्राणि यत्र यद् यथा स्यात् तथा व्यत्यस् तानि विपर्यस् तानि **चक्रे**
च **अक्षाश्** च चक्राक्षाः व्यत्यस्थाश् चक्राक्षा यस्मिन् विदीर्णः
**कूबरो** युगन्धरश् च यत्र यद् यथा-स्यात् तथा शकटासुर-भञ्जन
इति ब्रह्माण्ड-पुराणात् असुरावेशेनैव भूमौ प्रविशच् चक्रत्वाद् उच्चस्यापि
शकटस्य निकटे प्रान्तत्वेल्पकेन चरणेन स्पर्शो ज्ञेय इति
वैष्णव-तोषिणी ॥७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.७.८ ॥

**दृष्ट्वा यशोदा-प्रमुखा व्रज-स्त्रिय**

**औत्थानिके कर्मणि याः समागताः ।**

**नन्दादयश् चाद्भुत-दर्शनाकुलाः**

**कथं स्वयं वै शकटं विपर्यगात् ॥**

**श्रीधर-स्वामी (भावार्थ-दीपिका) :** अद्भुत-दर्शनेनाकुला बभूवुः
। तद् एवाह । कथम् इति । विपर्यगाद् विपरीतम् अपतद् इति ॥८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अद्भुत-दर्शनाकुला
आश्चर्य-दर्शने त्रस्ताः । तद् एवाद्भुतम् एव ।
इतोऽग्रेर्ध-श्लोकोऽधिकोस्ति बहुषु पुस्तकेष्व् अनुपलम्भाद् इति ॥८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दृष्ट्वा तथा-भूतं
शकटम्, दृष्ट्वेति स्व-दृष्टि-गोचरे शायितत्वाद् अत एव शकटस्याधः, न
तु गृहान्तरि इति तत्त्वम् । याः समागतास् ताः सर्वा एवेत्य् अर्थः । यद्
वा, याश् चान्याः समागता अद्भुतस्याकस्मान् महा-शकट-निवर्तनस्य
दर्शनेनाकुला उत्पात-शङ्क्या व्याकुल-चित्ताः । अन्यत् तैर् व्याख्यातम् ।
यद् वा, परमाश्चर्यस्य श्री-कृष्णस्य तद् बाल्य-चरितस्य वा सदा
दर्शनेन प्रेम-विवशाः, अतः कारण-निर्धाराशक्त्या शकटं स्वयं
वृषाद्य् आघातं विना कथं विपर्यगाद् इत्य् ऊचुर् इति परेणान्वयः । वै
विस्मये ॥८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** याः श्री-यशोदा-प्रमुखाः याश्
च व्रज-स्त्रियः औत्थानिके पर्वणि समागताः ये च नन्दादयस् ते सर्वे
दृष्ट्वा शकट-विपर्ययं वीक्ष्य तस्याद्भुतस्य उत्पाततया शाङ्कितस्य
दर्शनेन व्याकुल-चित्ताः सन्तः कथं शकटं विपर्यगाद् इत्यूचुर् इति
शेषः । पर्वणीत्य् अत्र कर्मणीति क्वचित् पाठः वै विस्मये ॥८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यशोदा-प्रमुखाः** याश् च
व्रजस्त्रियः **पर्वणि** कर्मणीति च पाठः **विपर्यगात्** विपर्यस् तं
सदपतद् इत्यूचुर् इति शेषः ॥८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** शकटं कथं विपर्यगाद्
इत्य् ऊचुर् इति शेषः ॥८॥

**\॥।**

**॥ १०.७.९ ॥**

**ऊचुर् अव्यवसित-मतीन् गोपान् गोपीश् च बालकाः ।**

**रुदतानेन पादेन क्षिप्तम् एतन् न संशयः ॥**

**श्रीधर-स्वामी (भावार्थ-दीपिका) :** अव्यवसित-मतीन् अनिश्चित-मतीन्
संशयारूढान् इत्य् अर्थः ॥९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अव्यवसितमतीन्
अनिश्चित-बुद्धीन् । अनेन शकटाधःस्थप्रेखस्थेन ॥९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [न्।व्]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अद्भुत-दर्शनाकुलत्वाद्
एवाच्यवसिता किं वृषैर् वात्यया दैत्येन गृह-दोषेण
वेत्यादि-विवर्तन-कारणोन्नयने निश्चयम् अगत्ता मतिर् येषां तान् । एतत्
शकटम् । अनेनेत्य् एतेन च प्रत्यक्षत्वं तात्कालिकत्वं च सूचयन्ति,
अत एवाहुः---शशयो\ऽत्र नास्तीति ॥९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अद्भुत-दर्शनाकुलत्वाद् एव
अव्यवसिता किं दैत्येन ग्रहादिना वेत्यादि विवर्तनकरणोन्नयने
निश्चयम् अगता मतिर् येषां तान् बालकांस् तन् माधुरीकृष्ट-चित्तत्वेन तद्
एक-दृष्टयः एतच् छकटम् अनेनेति एतद् इति च प्रत्यक्षत्वं तत्
कालिनत्वं च सूचयति अत एवाहुः संशयो\ऽप्य् अत्र नस्त्य् किमुता-प्रतीतिर्
इत्य् अर्थः ॥९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अव्यवसिता** किन्दैत्यादेः
किं वा, ग्रहादेः कर्मेदम् इत्य् अनिश्चिता मतिर् येषां तान् ॥९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.१० ॥**

**न ते श्रद्दधिरे गोपा बाल-भाषितम् इत्य् उत ।**

**अप्रमेयं बलं तस्य बालकस्य न ते विदुः ॥**

**श्रीधर-स्वामी (भावार्थ-दीपिका) :** न श्रद्दधिरे विश्वासं न
जग्मुः । उत अपि । बालस्येतन् न सम्भवन्ति एते च बालाः किं
जानन्तीति ॥१०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतच् छकट-पातनम् ।
अप्रमेयं प्रमातुम् अशक्यम् इदम् इति ज्ञातुम् अशक्यम् । तस्य कृष्णस्य ।
ते गोपाः ॥१०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ते गोपा नन्दादयस् तस्य
बालकस्याप्य् अप्रमेयं बलं न विदुः किम् ? काक्का, विदन्त्य् एवेत्य् अर्थः,
भक्तौ सर्व-ज्ञान-सम्भवात्, तथापि न श्रद्धधिरे, बालोकौ विश्वासं
न चक्रुः । कुतः ? ते श्री-भगवत्-प्रेम-विवशा इत्य् अर्थः ननु,
तादृश-प्रेम-वैवश्येन स्वतो\ऽनुसन्धानं नाम मास्तु, अन्येषाम् उक्त्या तु
सम्भवेद् इत्य् आशङ्क्य हेत्वन्तरम् आह-उतापि, बाल-भाषितम् इत्य् अतो\ऽपीति
गोपा अपि न श्रद्धद्धिरे, किम् उत गोप्य इत्य् अर्थः ॥१०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ते परम-भगवत् प्रियत्वेन
सर्व-ज्ञान-योग्या अपीत्य् अर्थः । अप्रमेयं भगवत्तया विशेषतस् तु
बाल-लीलाविष्कारेण तर्कागोचरं बलं विदुः ततो न श्रद्दधिरे च तत्र
पुनस् ते इति हेत्वन्तरं पुत्र-भावम् अयतत् प्रेमानन्दमत्ता इत्य् अर्थः
। तादृश-तत् प्रेम्णः सर्वाच् छादकत्वाद् इति भावः---

> श्रुत्वैतद् भगवान् रामो विपक्षीय-नृपोद्यमम् ।
>
> कृष्णं चैकं गतं हर्तुं कन्यां कलह-शङ्कितः ॥
>
> बलेन महता सार्धं भ्रातृ-स्नेह-परिप्लुतः ।
>
> त्वरितः कुण्डिनं प्रागात् गजाश्वरथपत्तिभिः ॥

इति श्री-बलदेवस्यापि तथात्व-श्रवणात् नेमं विरिञ्च इत्य्-आदौ तस्य
स्तुतेश् च

ननु, तादृश-प्रेम-वैवश्येन स्वतोऽनुसन्धानं नाम मास्तु अन्येषाम् उक्त्या
सम्भवेदेत्य् आशङ्क्य हेत्वन्तरम् आह---उत अपि बाल-भाषितम् इत्य् अतोपीति
गोपा अपि न श्रद्दधिरे किमुत गोप्य इत्य् अर्थः ॥१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ते वात्सल्य-पूर्ण-चित्ताः
॥१०॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : न श्रद्दधिरे** न
विश्वसन्ति स्म ॥१०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.११ ॥**

**रुदन्तं सुतम् आदाय यशोदा ग्रह-शङ्किता ।**

**कृत-स्वस्त्ययनं विप्रैः सूक्तैः स्तनम् अपाययत् ॥**

**श्रीधर-स्वामी (भावार्थ-दीपिका) :** रक्षोघ्नैः सूक्तैः कृत्वा
॥११॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ग्रह-शङ्किताय केनचिद्
ग्रहेण रक्ष-आदिनेदं पातितम् इति शङ्काकुलाः । रक्षो-घ्नैः कृणुष्व्
अपाज इत्य्-आदि-मन्त्रैः रक्षोहणम् बल-गहनम् इत्य्-आदिभिश् च ॥११॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव विशेषतः
श्रीयशोदायाः स्नेह-भरेण चष्टितम् आह---रुदन्तम् इति, स्नेह-विवृद्धय
ईश्वर-ज्ञानानुदयार्थम् एव तदानीम् अपि रोदन-परम्, अतो ग्रहेभ्यः
शनैचरादि-दृष्टितो बाल-ग्रहादिभ्यो वा । किं वा, आग्रहो
रोदन-परत्वम्, तेन शङ्किता भीता सती, अतो विप्रैः कर्तृभिः सूक्तै
रक्षोर्घ्नैर् मन्त्र-विशेषैः कृत्वा । किं वा, सुशोभनम् उक्तम्
आशीर्वाद---क्षेम-प्प्रतिपादनादि-लक्षणं येषां तैः कृतं स्वस्त्ययनं
यस्य्स तथा-भूतं सन्तं पश्चाद् आश्वस्ता-स्तनम् अपाययत् ॥११॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत एव विशेषतः
श्री-यशोदायाः स्नेहभरेण चेष्टितम् आह---रुदन्तम् इति । ग्रहेभ्यो
बाल-ग्रादिभ्यः विप्रैः कर्तृभिः सूक्तैः रक्षोघ्नादिभिः करणैः
रक्षोहणो बलगहनः इत्य्-आदिभिः पश्चाद् आश्वस्ता स्तनम् अपाययत्
॥११॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सूक्तै** रक्षोघ्न-मन्त्रैः
**कृतं स्वस्त्ययनं** यस्य तम् ॥११॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.१२ ॥**

**पूर्ववत् स्थापितं गोपैर् बलिभिः स-परिच्छदम् ।**

**विप्रा हुत्वार्चयाञ्चक्रुर् दध्य्-अक्षत-कुशाम्बुभिः ॥**

**श्रीधर-स्वामी (भावार्थ-दीपिका) :**
भगवत्-प्रभावानभिज्ञ-विप्रचेष्टितं विडम्बयन्न् आह पूर्ववद्
इत्य्-आदिना । बलिभिः शक्तैः । यद् वा अष्ट-दिक्षु बलिभिः सहितं
स-परिकरं यथा पूर्वं स्थापितं विप्राः दध्य्-आदिभिर् अर्चयामासुः ।
हुत्वा ग्रआदि-होमं विधाय ॥१२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बहवस् तु निर्बला अपि
महत्-कार्यं कुर्वति बर्वट-तृण-हस्ति-बन्धन-न्यायेन पुनर् बहुभिर्
इति बहुत्वस्य चमत्कृत्यनाधायकत्वाद् अर्थान्तरम् आह-यद्वेति
॥१२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-नन्दानुवर्तिनां
विप्राणाम् अपि तादृश-एव भाव इति दर्शं-यन्न् आह---पूर्ववद् इति ।
बलिभिर् बलवद् भिर् इत्य्-आदिना शकटस्य परमं गुरुत्वं बृहत् त्वं च
बोधितम्, अतस् तद् अधो निःशङ्कं माता पूत्रं शायितवती, अत
एवाकस्माद्-विवर्तनेन सर्वे व्याकुला बभूवुर् इत्य् उचितम् एव । हुत्वा
आदावनिष्ष्त---निवृत्त्य् अर्थम् आज्येन व्याहृतिभिः सामान्यतो ग्रह-होमं
विधाय पश्चाद्भि-मिश्रतैर् अक्षतैः कुश-सहित-प्रोक्षण-जलैश् च
शकटम् अर्चयामासुः ॥१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-नन्दानुवर्तिनां विप्राणाम्
अपि तादृश एव भावः इति दर्शयन्न् आह---पूर्ववद् इति । बलिभिर्
बलवद्भिर् इत्य्-आदिना शकटस्य परम-गुरुत्वं बृहत्वं च दर्शितं तद्
उक्तं तलोच्छिताग्रम् इत्य्-आदि अतस् तद् अधोनिस्सङ्कोचं माता पुत्रं
शायितवती हुत्वा आदावनिष्ट-निवृत्य् अर्थम् आज्येन व्याहृतिभिः सामान्यतो
ग्रहम्-होमं विधाय पश्चाद् दधिमिश्रैर् अक्षतैः
कुश-सहित-प्रोक्षण-जलैश् च शकटम् अर्चयामासुः गोप-जातीनां तद्
आश्रय-प्रधानत्वात् ॥१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : बलिभिर्** बलवद्भिर्
**गोपैः** पूर्ववद् एव शकटं **स्थापितम्** इति तस्य बृहत्व
व्यञ्जितम् **अर्चयाञ्चक्रुर्** इति गोप-जातीनां तद् आश्रय-प्रधानत्वात्
सञ्चित-धनास्पदत्वेन लक्ष्म्या अधिष्ठानत्वाच् च ॥१२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** बलिभिः शक्तैर् गोपैः
पूर्ववत् तच् छकटं स्थाप्तिअम् इति तस्य महत्त्वं दर्शितं विप्रा हुत्वा
ग्रहादि-होमं विधाय दध्य्-आदिभिस् तद् अर्चयामासुः ॥१२॥

**\॥।**

**॥ १०.७.१३ ॥**

**येऽसूयानृत-दम्भेर्ष्या-हिंसा-मान-विवर्जिताः ।**

**न तेषां सत्य-शीलानाम् आशिषो विफलाः कृताः ॥**

**श्रीधर-स्वामी (भावार्थ-दीपिका) :** असूया गुणेषु दोषाविष्करणम् ।
ईर्ष्या अक्षातिः । तेषाम् आशिषः कृतास् तैः प्रयुक्ताः ॥१३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनृतम् असत्य-भाषणम् ।
दम्भो लोक-वञ्चनार्थं मिथ्यानुष्टानम् । हिंसा
प्राण-वियोगानुकूल-व्यापारः । मानम् अभिमतिः ॥१३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुनान्येभो विशेषतः
श्री-वल्लवेन्द्रस्य श्री-यशोदावच् चेष्टितम् आह---य इति चतुर्भिः ।
असूया अदुष्टेषु दोषारोपणम्, अनृतम् असत्य-भाषणम्---एतौ वाक्-प्राधान्याद्
वाचिकौ दोषौ, दम्भः पर---वचञ्चनार्थ चेष्टा---प्रायो\ऽयं कायिक
एव, ईर्ष्या अक्षान्तिः, कस्यचिन् मते परोत्कर्षासहनम्---अयं मानसः,
हिंसा पर-पीडा, मान अहङ्कारः---एतौ सर्व-सम्भवौ । समुच्चितौ,
यद्य् अपि काम-क्रोधादयो\ऽन्ये\ऽपि सम्भवन्ति, तथाप्य् असूयाद्
विवर्जनेन तेषाम् अपि स्वत एव वर्जन-सिद्धेः किं वा, हिंसायाम् अन्तर्
भावात् पृथङ्नोक्ताः । तत्रासूयादि-चतुष्क-विवर्जनेन प्रायो
धर्म-परत्वम्, हिंसा-मान-विवर्जनेन च मोक्ष-परत्वम् । सत्यस्य
भगवत इव । यद् वा, सत्यं तद् मजनम् एव शीलं स्वभावो येषां
तेषां परम-वैष्णवत्वं चोक्तम्, अत एव सर्वतः श्रिष्ट्येनास्यान्ते
पृथग् उक्तिः । सामर्ग्यजुंषि तत् तद् वेद-मन्त्राः । पवित्रोषधयः
सर्वोधयो महोषधयश् च, ताश् च प्रतिष्ठा-प्रसङ्गे
श्री-हय-शीर्ष-पञ्च-रात्राद्य् उक्ता ज्ञेया, यथा---

> मुरा मांसी वचा कुष्ठं शैलेयं रजनी-द्वयम् ।
>
> शटी चम्पक-मुस्तं च सर्वोषधि-गणः स्मृतः ॥
>
> सह-देवी वचा व्याघ्री वला चातिवला तथा ।
>
> शङ्ख-पुष्पी तथा सिंही सूर्यावर्ता तथाष्टमी ।
>
> महौषध्य् अष्टकं ह्येतन् महा-स्नाने नियोजयेत् ॥इति ।

द्विजोत्तमैर् एव स्वस्त्ययनं च वाचयित्वा पुण्याह-वाचनादिकं कृत्वा ।
नन्दाश्चासौ गोपश् च, महा-राज इति महा-गौरवात्, एवम् अग्रे\ऽपि । किं
चानेन तस्य तत्र तत्र परमाभिज्ञाता समर्थता च, समाहित इति
सर्वत्राच्चिद्रता श्रद्धा च बोधिता । अग्निं हुत्वा---वैश्यात् तमत्वात्
स्वयम् एव विप्र-सन्निधाने होमं कृत्वा महु-गुणं
रसामोदादि-विशिष्ट-मन्त्रं प्रादाद् अभोजयद् इत्य् अर्थः ॥१३.१५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अधुनान्येभ्यो विशेषतः
श्री-वल्लवेन्द्रस्य श्री-यशोदावचेष्टितम् आह---य इति चतुर्भिः । तत्र
य इति त्रिकम्, तत्रैवेकेन तेषां ब्राह्मणानां सर्वोत्तमत्वम् आह, य इति
। असूयादि-चतुष्क-विवर्जनेन प्रायो धर्म-परत्वं
हिंसा-मान-विवर्जनेन च मोक्ष-परत्वं सत्यं च सम-दर्शनम् इति---

> नारायण-पराः सर्वे न कुतश्चन विभ्यति ।
>
> स्वर्गापवर्ग-नरकेष्व् अपि तुल्यार्थ-दर्शिनः ॥ इति च ॥

एक-वाक्यतया सत्यशीलत्वेन परम-वैष्णवत्वं चोक्तम् अत एव
सर्व-श्रैष्ठ्येनास्यान्ते पृथग् उक्तिः ॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्री-नन्दस् तु
ब्रह्मणाशीभिर् एव मे बालकः कुशलीति जानाति स्मेत्य् आह---य इति ।
**मानो** गर्वः तेषां तैः **कृताः आशिषो न विफलाः** इति विश्वस्येति
शेषः ॥१३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.१४ ॥**

**इति बालकम् आदाय साम-र्ग्-यजुर्-उपाकृतैः ।**

**जलैः पवित्रौषधिभिर् अभिषिच्य द्विजोत्तमैः ॥**

**श्रीधर-स्वामी (भावार्थ-दीपिका) :** इत्य् एवम् अभिप्रेत्य
साम-र्ग्-यजुर्भिर् उपाकृतैर् अभिमन्त्रितैः । पवित्रा ओषधयो येषु
जलेषु तैः कृत्वा द्विजोत्तमैः कर्तृभिर् अभिषिच्याभिषेकं कारयित्वा
॥१४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उपाकृतैः संस्कृतैः ।
ओषधयः विष्णुक्रान्तादिबीजानि । प्रादाद् इति द्वयोः संबन्धः ॥१४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इतीति त्रिकालान्तर् युग्मकं
साम-र्ग्-यजूंसि तत्-तद्-वेद-मन्त्राः पवित्रौषधयः सर्वौषधयो
महौषधयश् च ॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उपाकृतैः** संस्कृतैः
**पवित्रा ओषधयः** सर्वौषधि महौषध्यादयो यत्र तैर् **जलैः**
करणैर् **द्विजोत्तमैः** कर्तृभिर् **अभिषिच्य** अभिषेकं कारयित्वा
**हुत्वा** हावहित्वा महा-गुणम् अतिस्वादामोद-युक्तम् ॥१४.१५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.१५ ॥**

**वाचयित्वा स्वस्त्ययनं नन्द-गोपः समाहितः ।**

**हुत्वा चाग्निं द्विजातिभ्यः प्रादाद् अन्नं महा-गुणम् ॥**

**श्रीधर-स्वामी (भावार्थ-दीपिका) : हुत्वा** हावयित्वा ॥१५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : महा-गुणम्** अनेकरसवत्
॥१५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा)**, **सनातन-गोस्वामी
(बृहद्-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : महा-गुणं**
रसामोदादि-विशिष्टम् ॥१५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

**॥ १०.७.१६ ॥**

**गावः सर्व-गुणोपेता वासः-स्रग्-रुक्म-मालिनीः ।**

**आत्मजाभ्युदयार्थाय प्रादात् ते चान्वयुञ्जत ॥**

**श्रीधर-स्वामी (भावार्थ-दीपिका) : गावो** गाश् च प्रादात् ।
**अन्वयुञ्जत** **आशिषो** युयुजुः ॥१६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : सर्व-गुणोपेताः**
अल्पाशनातिमिष्टाधिक-दुग्ध-दान-क्षमीपागताताडन-दोहनानभिज्ञ-दोह-प्रदानादि-रूप-बहु-विध-गुण-युक्ताः
गाः । **अभ्युदयः** समृद्धिः कल्याणम् इति यावत् ॥१६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दक्षिणात्वेन
सर्वालङ्कार-युक्ता उत्तमा **गावो** दत्ता इत्य् आह---गाव इति । **सर्वैर्
गुणैर्** बहुल-दुग्ध-नव-वयस्त्वादि-लक्षणैर् युक्ताः ।
**आत्मजस्याभ्युदयो** देह-बलादि-वृद्धिर् एव । धर्मादिस् तस्मै,
द्वन्द्वैक्यम् । यद् वा, अभ्युदयो वैभवम्, स एव
निज-सर्व-पुरुषार्थः, स्नेह-भरात् तद्-अर्थम् अनु
अन्न-भोजनाद्य्-अनन्तरम् ॥१६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गाव** इति सार्धकम् ।
**अभ्युदयः** सर्वोपद्रव-शान्ति-पूर्वकं वैभवं स एव
निज-पुरुषार्थः स्नेह-भरात् तं साधयितुं ते च विप्राः अनु
अन्न-भोजनाद्य् अनन्तरं अयुञ्जत प्रयुक्तवन्तः आशिष इत्य्
उत्तर-स्वारस्यात् ॥१६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ते च विप्रा आशिषोऽन्वयुञ्जतेत्य्
अन्वयः ॥१६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : गावः** गाः **गुणाः**
बहु-पयस्वी-आदयः **ते** विप्रा **अनु** अनन्तरम् **अयुञ्जत**
स्वीचक्रूः ॥१६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : गावो** गाः **सर्वैर्
गुणैर्** बहु-पयस्त्वादिभिर् **उपेताः** । **ते** विप्राः आशिषो
**अन्वयुञ्जत** ददुः ॥१६॥

**\॥।**

**॥ १०.७.१७ ॥**

**विप्रा मन्त्र-विदो युक्तास् तैर् याः प्रोक्तास् तथाशिषः ।**

**ता निष्फला भविष्यन्ति न कदाचिद् अपि स्फुटम् ॥**

**श्रीधर-स्वामी (भावार्थ-दीपिका) : तास्** तथैव बभूवुर् इत्य् अर्थः
॥१७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : मन्त्र-विदो**ऽधीत-वेदाः ।
**युक्ताः** संयताः । ता **आशिषः** यथा **प्रोक्ताः,** तथा इत्य् अर्थः
। अथ शकट-पातने श्रुतिः---

> पृथू रथो दक्षिणाया अयोज्य् एनं देवासो अमृतासो अस्थुः ।
>
> कृष्णाद् उदस्थाद् अर्या विहायाश् चिकित्सन्ती मानुषाय क्षयाय ॥ \[ऋ।वे।
> १.१२३.४०\] इति ।

अस्या अर्थः---*पृथुर्* महान् । *रथः* शकटं । *दक्षिणाया* दिशः
सम्बन्धी मृत्यु-कर इत्य् अर्थः । *अयोजि* योजितः । शत्रभिर् इत्य्
अर्थाल् लभ्यते तम् *एनं* रथं *देवासो* देवाः । *अमृतासो*ऽमृताः ।
आसमन्तात् *अस्थुः* परिवार्य स्थितवन्तः । एतस्मिन्न् अन्तरे स रथः
*कृष्णात्* कृष्णं प्राप्य तत्-प्रेरणेन *उदस्थात्* उत्थितः । *विहायाः*
आकाशाश्रिताः विशेषेण हयते गच्छतीति वा यन्त्रोत्सृष्ट-गोलकवद्
आकाश-मार्गेणोत्थाय पतितः सन् नष्ट इत्य् अर्थः । ततश् च *अर्या*
ईश्वरी स्वामिनी माता तत्रत्य-प्रजा वा *चिकित्सन्ती* संशयवती
*मानुषाय* मानुसास्य *क्षयाय* नाशाय । एतेन पतता रथेनालं बालकः
कथं न नाशित इत्य् अत्र कारण-विशेषम् अपश्यन्ती माता
सन्दिहानैवातिष्ठन् न त्व् ईश्वर-कृत्यम् एतद् इत्य् अवेदीद् इत्य् अर्थः
॥१७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**विप्रा मन्त्र-विदो**[^४०] **युक्तास् तैर् याः प्रोक्तास् तथाशिषः ।**

[^४०]: वेद-विदः


**ता निष्फला भविष्यन्ति न कदाचिद् अपि स्फुटम् ॥**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ताश् च सद्यः-फला इत्य्
आह---**विप्रा** इति वेदार्थाभिज्ञाः । अतो **युक्ता** भगवद्-भक्ता इत्य्
अर्थः । श्रद्धावान् भजते यो मां स मे युक्ततमो मतः \[गीता ६.४७\]
इति श्री-भगवद्-गीताद्य्-अनुसारतः ॥१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कीदृशास् ते ? **वेद-विदः**
वेदार्थाभिज्ञाः । \"मन्त्र-विदः\ऽ इति पाठो बहुत्र तथापि
तद्-उपलक्षणत्वेन स एवार्थः । अतो **युक्ता** भगवद्-भक्ता इत्य्
अर्थः । भगवान् ब्रह्म-कार्त्स्न्येन \[भा।पु। २.२.३४\] इत्य्-आदेः ।
श्रद्धावान् भजते यो मां स मे युक्ततमो मतः \[गीता ६.४७\] इति
श्री-भगवद्-गीतातः । अतस् तैर् **या आशिषः प्रोक्ताः,** **तास्**
तथैव बभूवुः । तद्-इच्छानुसारेण यथावसरं ताः श्री-भगवति
व्यक्ताः बभूवुर् इत्य् अर्थः ॥१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : ताश्** चाशिषस् तैः **प्रोक्तास्** तत्
तथैव बभूवुर् इति शेषः । ब्रह्मण्य-देवत्वेन तत्-तत्-प्रकाशानाम्
अङ्गीकाराद् इति भावः ॥१७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ये **विप्रा** **युक्ताः**
योगिनस् **तैर् या आशिषः प्रोक्ताः,** तथा बभूवुर् इति शेषः ॥१७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : युक्ताः** योगिनः न कदाचिद्
अपि कृष्णे तत्-फलानां सार्वदिकत्वाद् इति भावः ॥१७॥

**\॥।**

**॥ १०.७.१८ ॥**

**एकदारोहम् आरूढं लालयन्ती सुतं सती ।**

**गरिमाणं शिशोर् वोढुं न सेहे गिरि-कूटवत् ॥**

**श्रीधर-स्वामी (भावार्थ-दीपिका) :**

उत्क्षिप्य मृदु-पादेन शकटां व्योम्नि लीलया ।

तृणावर्तं पदापीड्य भुव्य् अपातयद् अर्भकः ॥\*॥

आरोहम् उत्सङ्गम् ॥१८ ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अर्भको नन्द-बालः ।
गिरिकूटवद् अद्रि-शृङ्गवत् । कूटोऽस्त्री निश्चले राशौ
लोह-मुद्गर-दम्भयोः । मायाद्रि-शृङ्गयोस् तुच्छे सीरावयव-यन्त्रयोः
। अनृते च इति मेदिनी । गरिमाणं गुरुत्वम् ॥१८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**

व्रजे विराजमानोऽहं काञ्चिद् अर्हामि नावृतिम् ।

इति चिक्षेप भगवान् उपरि-ष्ठाद् अनः स्थितम् ॥\*॥

एकदैका-शब्द-वयः प्राकट्ये एक-हायनम् आसीनं \[भा।पु। १०.२६.६\] इत्य्
अग्रे षड्विंशाध्यायोक्तेः । यद्यपि सदाशेष-भगवत्ता-प्रकटन-परस्य
श्री-कृष्णस्य तद्-वर्ष-मध्येऽन्यत्रापि विचित्राणि पराण्य् अद्भुतान्य्
आचरितानि सम्भवन्ति, तथा
कंस-प्रहित-श्रीधराख्य-छद्म-विप्राभिभव-चातुरी-मयादीन्य् अपि
श्री-माथुर-लोक-प्रसिद्धानि सन्ति, तथापि सर्वत्राप्रसिद्धत्वात् । किं
वा, श्रोतुः श्री-परीक्षितः सप्ताहावधि-जीवितत्वेन स्वल्प-काले
तत्-तद्-अशेष-कथनासिद्धेर् मुख्यान्य् एव श्री-शुकदेवोऽकथयद् इत्य्
ऊह्यम् । किं चैका-शब्दे शिशोः प्रायो लोके पाद-चङ्क्रमणं दृश्यते ।
तत्र च बलिष्ठस्य तन्-मध्येऽपि घटते, तथापि रिङ्गण-लीलायाः
प्रागस्त्याः कथनम् अद्भुत-लीला-प्रसङ्गात् । किं वा, तत्-तल्-लीलानाम्
उत्तरोत्तरं माधुर्यातिशयापेक्षया । यश् च क्वचित् तद्-व्यभिचारः, स
केवलम् आनन्तर्यापेक्षया । एवं प्रायोऽत्र लीला-क्रमो नापेक्ष्यः । तच्
चाग्रे तत्र तत्र व्यक्तं भावि ।

लालयन्ती मुख-चुम्बनं स्तन-पायनं तथा कदाचिल् लीलया कराभ्यं
उत्तोलनं चेत्य् आदि-लालनं कुर्वती सती परमाभिज्ञेत्य् अर्थः । इति
लालने सौष्टवम् अभिप्रेतं वोढुं । गिरेर् अन्न-कूटस्य किं वा सुमेरोः
कूटं स्वर्णदि-मय-शृङ्गम् । यद् वा, गिरीणां कूटः समूहस् तद्वद्
गरिमाणं न सेहे न शशाक । यद्यपि विश्वम्भरं तं स्नेह-भरेण
सदा वहन्त्यास् तस्यास् तादृशोऽपि भावः कियान् ? यद् वा,
स्वभावेनागण्य-ब्रह्माण्ड-भारस्यापि निज-निज-भक्त-जने
लघु-रूपत्वम् एव तस्य, तथापि नभसि तृणावर्त-वधाय
श्री-भगवता लालनासक्त-मातृकोडाद् अवतरितुम् अपूर्वोऽधिकं स
प्रकाशित इति । किं वा, तस्या वहन-शक्तिः क्षणम् अपहृतेति ज्ञेयम्
॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**

व्रजे विराजमानोऽहं काञ्चिद् अर्हामि नावृतिम् ।

इति चिक्षेप भगवान् उपरि-स्थम् अनः स्फुटम् ॥\*॥

एकदा एका-शब्द-वयः प्राकट्ये एक-हायनम् आसीनं \[भा।पु। १०.२६.६\]
इत्य् अग्रे षड्विंशाध्यायोक्तेः । लालयन्ती मुख-चुम्बनं स्तन-पानं च
तथा कदाचिल् लीलया कराभ्यं उत्तोलनं चेत्य् आदि-लालनं कुर्वन्ती सती
परमाभिज्ञेत्य् अर्थः । इति लालने सौष्टवम् अभिप्रेतं वोढुं
स्व-बलेन पर्यापयितुम् अत्रास्या एकाकिनीत्ववद् वर्णनम् । एकदा
गृह-दासीषु इत्य्-आदि वक्ष्यमाण-प्रकारान्तरेण मन्तव्यम् ॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तृणावर्त-नामा
महावात्या-रूपी कश्चिद् दैत्यः समागमिष्यति, मातुः क्रोडस्थं मां मात्रा
सह यद् यद् धुनोति, तदा माता न जीविष्यतीति मातृ-वत्सलः
सर्वज्ञ-शिरोमणिस् तथा-गरिमाणं स्वीचकार, यथा माता वोढुम् आशक्ता
सती भूऔ स्थापयतीति पूर्वोक्तं तोकाचरितम् अद्भुतम् इत्य् अद्भुतत्वं
प्रदर्शयन्न् आह---भूमौ निधायेत्य् आदि ॥१८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** राजत्य् अखिल-सम्पत्तौ
मय्य् अपि सञ्चितैः किम् एभिर् वस्तुभिर् इति स्व-मनोऽभिनदीश्वरः एकदा
एदाब्द-वयसि वृत्ते सति, एक-हायन आसीनो ह्रियमाणो विहायसा \[भा।पु।
१०.२६.६\] इत्य् अग्रेतनोक्तेः आरोहम् उत्सङ्गम् **आरूढं** तं **लालयन्ती**
भुजाभ्याम् उत्तोलनान्दोलनादिभिर् उल्लसन्ती **गिरि-कूटवत्**
गिरि-शृङ्गस्येव **शिशोर् गरिमाणं** **वोढुं न सेहे** आगमिष्यन्तं
तृणावर्तं समातृकम् एवामुं हरिष्यन्तम् आलक्ष्य मातुर् यशोदायाः क्लेशो मा
भूद् इत्य् ऐश्वर्यैव शक्त्या तद्-उत्ताराय भारं कल्पयामासेति ज्ञेयम् ।
किञ्चिद् अप्य् उपरि तोलयाम्ब मां व्योम्नि स्वलितुम् अनायत्तोऽस्म्य् अहम् इत्थम्
अमुष्य किल सत्यकामतैवानयत् तृणा-विवर्तनासुरम् ॥१८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** चरितान्तरम् आहैकदेति
। एकाब्द-वयसि एक-हायन आसीन इत्य्-आदि वक्ष्यमाणात् आरोहम् अङ्कम्
आरूढं सुतं कृष्णं लालयन्ती भुजाभ्याम् उत्तोलनान्दोलनादिभिर्
उल्लासयन्तीत्य् अर्थः । शिशोस् तस्य गिरि-कूटवत् शैल-शृङ्गस्येव
गरिमाणं वोढुं न सेहे मातृ-भुजान्दोलाभ्युदित-वियत् क्रीडेच्छेत्य्
ऊर्ध्व-स्थित्या स्व-क्रीडा-स्थानानि दिदृक्षौ च तस्मिन् सति गरिमोदयात्
तद्-अङ्काद् अवततार स्वोन्नयने तु लघिमोदयश् चेति बोध्यम् ॥१८॥

**\॥।**

**॥ १०.७.१९ ॥**

**भूमौ निधाय तं गोपी विस्मिता भार-पीडिता ।**

**महा-पुरुषम् आदध्यौ जगताम् आस कर्मसु ॥**

**श्रीधर-स्वामी (भावार्थ-दीपिका) :** तृणावर्तात् स्वमृत्यु-परिहाराय
कृष्णेनैवात्मन उत्सराद् उत्ताराय कृतं भारम् अजानत्य् उत्पात-शङ्कया
महा-पुरुषम् आदध्यौ । श्री-कृष्णोदर-वर्तिनां जगतां भारेण पीडिता
विस्मिता सती । यद् वा, जगतां मध्ये कर्मसु आस बभूव । न तु
जगद्-उदरं तं वेदेत्य् अर्थः ॥१९-२०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महा-पुरुषं भगवन्तम्
। योगमायया मोहिता तद्-अन्त्स्थ-विश्वम् अजानन्ती । कर्मसु गृह-कृत्येष्व्
आस । जगतां भारेणेत्य् उक्तेः सर्व-लोक-भारस्य
यशोदा-कर्तृक-धारणासम्भवं मत्वार्थान्तरम् आह---जगतां संसारिणाम्
मध्ये कर्मसु संसार-प्रदेषु यज्ञादिष्व् एवास न तु ज्ञान-मार्ग इति
भावः । इत्य् अर्थ इति । जगद्-उदर-भगवद्-वेदने तु स्वप्नेऽपि
जगत्-कर्मणि प्रीतिर् नोदयत इत् तात्पर्यम् ॥१९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भूमौ निधायेत्य् आदि
। महा-पुरुषम् आदध्यौ गरिमाणं शिशोर् वोढुं नाशकद्
इत्य्-आदि---पूर्वोक्त-भार-पीडया तं भूमौ निधाय जगतां मध्ये
महा-पुरुष एवायम् इत्य् आदध्यौ । तद् अनु कर्मसु गृह-कृत्येषु आस
बभूव । यद् वा, महा-पुरुषम् आदध्यौ महा-पुरुष एवायम् इति
चिन्तितवती, जगता सह कर्मसु मा आस, जगद्-विस्मृतिः कर्म-विस्मृतिश्
च तस्या बभूव । केवलं तन्-महिम-स्मरणेनैव जाताह्लादा सती किम्
अपि न सस्मार । अत एव तदा गृहे तनयम् अपि विस्मृतम् ॥१९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव भारेण पीडिता
सती भूमौ निधाय । विस्मिता उत्पात-शङ्कया विगत-सहजन्मिता । यद्
वा, अकस्माद् भार-भरेण विस्मयं प्राप्ता सती । जगतां महा-पुरुषं
परमात्मानं स्व-पुत्र-क्षेमार्थम् । किं वा, भार-विशेषेण मनस्य्
आगतं विश्वम्भरं श्री-नारायणम् आदध्यौ सम्यक् सस्मार । यतो गोपी
सहज-स्नेहार्द्र-चित्तेत्य् अर्थः । ततश् च क्षणात् स्वस्था कर्मस्यास,
पुत्रार्थं गृह-कृत्य-व्यापृताभूद् इत्य् अर्थः ॥१९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भूमौ निधायेति तैर्
व्याख्यातम् । विस्मिता उत्पात-शङ्कया विगत-सहजन्मिता । यद् वा,
अकस्माद् भार-भरेण विस्मयं प्राप्ता सती । जगतां महा-पुरुषं
परमात्मानं स्व-पुत्र-क्षेमार्थम् । किं वा, भार-विशेषेण मनस्य्
आगतं विश्वम्भरं श्री-नारायणम् आदध्यौ सम्यक् सस्मार । यतो गोपी
सहज-स्नेहार्द्र-चित्तेत्य् अर्थः । ततश् च क्षणात् स्वस्था कर्मस्यास,
पुत्रार्थं गृह-कृत्य-व्यापृताभूद् इत्य् अर्थः ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** जगतां महा-पुरुषम् ईश्वरम् इत्य्
अर्थः । कर्मसु स्वस्त्ययनादि-रूप-तद्-वात्सल्य-मयेषु,
यद्-धामार्थ-सुहृत्-प्रियात्म-तनय-प्राणाशयस् तत्-कृते इत्य् अनेन
कैमुत्यं पूतनादिना कार्यादि-सिद्धेः कंसेन स्व-मृत्युर् एव प्रकटयता
प्रेरित इत्य् अर्थः ॥१९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** महा-पुरुषम् आदध्यौ
महा-पुरुषोऽयम् इति चिन्तयामास । जगता सह कर्मसु मा आस, जगतिं
नास, कर्मस्व् अपि नास, जगद्-विस्मृतिः कर्म-विस्मृतिश् चासीत् । तेन
विस्मय-वशाद् अज्ञैव बभूव । अन्यथा तं बहिर् निधाय
गृह-कर्म-करणेन तं प्रत्यनादरः स्याद् इति ॥१९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भूमाव् इति । सम्भ्रमेण
विस्मितेति मच्-छिशोर् अयम् आकस्मिको भारः कुतस्त्यो न जाने कस्यचिद्
बाल-ग्रहस्यावेश-जनितो वेति शङ्कया जगतां **महा-पुरुषं**
श्री-नारायणम् **आदध्य** वैकुण्ठ-दिशम् ऊर्ध्वम् आलोक्य भगवंस्
त्वयैव दत्तोऽयं सुतस् त्वयैव पालनीय इति ध्यानेनोवाचेत्य् अर्थः ।
ततश् च व्यग्रा तत्-स्वस्त्ययनाद्य्-अर्थं **कर्मसु** विप्राह्वानादिषु आस
बभूव ॥१९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** गोपी राज्ञी यशोदा
भार-पीडिता सम्भ्रमेण तं भूमौ निधाय शिशोर् अस्य कुतोऽयं भार
इति विस्मिता बाल-ग्रह-निमित्तो भवेद् इति शङ्कमाना तच्-छान्तये जगतां
महा-पुरुषं नारायणम् आदध्यौ कर्मसु शान्ति-कर-ब्राह्मणाकारणादिष्व्
आस बभूव ॥१९॥

**\॥।**

**॥ १०.७.२० ॥**

**दैत्यो नाम्ना तृणावर्तः कंस-भृत्यः प्रणोदितः ।**

**चक्रवात-स्वरूपेण जहारासीनम् अर्भकम् ॥**

**श्रीधर-स्वामी (भावार्थ-दीपिका) :** *पूर्व-श्लोकस्य व्याख्या
द्रष्टव्या ।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चक्रवातश् चक्राकार
उद्धृत-बहु-धूलिर् वायुस् तेन स्वरूपेण जहार उत्थाप्य जगाम
॥२०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** जहारासीनम् अर्भकम्
इति । आसीनं मात्रा यथाविन्यतस् तथैव आसीनस् तम् ॥२०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तृणम् इवावर्तयति
विपरीतं जगत् पातयति । यद् वा, गति-वेगेन तृणान्य् आवर्तयति
परिभ्रमयतीति तृणावर्त इति महा-बलिष्ठत्वम् उक्तम् । कंस-भृत्य
इति परम-दुष्टत्वम् । तत्र च प्रचोदितः कंसेन पूर्वम्
असुर-मन्त्रणे । सम्प्रति वा पूतना-वधादि-श्रवणेन हिंसार्थं
प्रेरितोऽत एव जहार । आसीनं गमनाशङ्का-निवृत्तये मातुः प्रीत्य्-अर्थम्
। किं वा, निःशङ्कं तृणावर्तेन हरणार्थम् उपविष्टम् अर्भकं
प्रकटित-बाल्यं संवृत्त-गौरवम् इत्य् अर्थः । अन्यथा हरणाशक्तेः
॥२०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दैत्य इति युग्मकम् ।
वात्या-रूप-दैत्यत्वेन दुर्वृत्तत्वं महा-बलिष्ठत्वम् अप्रतिकार्यत्वं
चोक्तं कंस-भृत्य इति परम-द्वेष्टृत्वं तत्र च प्रचोदितः पूर्वं
बाल-घातित्वेन पूतनैव सामान्यतस् तावत् प्रस्थापिता तस्याश् च
छद्ममय-मूर्तेर् अपि मरणाच् छङ्काकुलः सन्न् अमूर्त्य् एव शकटासुरः
प्रस्थापितः तस्य च विलायनाद् अन्तर्-भीतः सन् मूर्तामूर्त-धर्मो
बलवत्तरो दुर्ग्रह-रूपो महा-वायुर् एव प्रकृष्टतया प्रस्थापित इत्य्
अर्थः । स च मूले निष्पीड्य गृहीत इति भावि-कौतुक-सूचनं चात्र
आसीनं तत्र मातृ-दृष्टि-पथ एवेति तस्या विस्मयो दुःखातिशयो दर्शितः
। अर्भकं प्रकटित-बाल्यं संवृत्त-गौरवम् इत्य् अर्थः ॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** चक्रवात-स्वरूपेणेत्य् आदि ।
आसीनम् इति मात्रा यत्र विन्यस्तस् ततोऽन्यत्र कापि गत्वा आसीनम् इत्य्
अर्थः ॥२०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *पूर्व-श्लोकस्य व्याख्या
द्रष्टव्या ।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** प्रचोदितः कंसेन
प्रेषितः ॥२०॥

**\॥।**

**॥ १०.७.२१ ॥**

**गोकुलं सर्वम् आवृण्वन् मुष्णंश् चक्षूंषि रेणुभिः ।**

**ईरयन् सुमहा-घोर-शब्देन प्रदिशो दिशः ॥**

**श्रीधर-स्वामी (भावार्थ-दीपिका) :** ईरयन् निनादयन्न् इत्य् अर्थः
॥२१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुष्णन् हरन् । प्रदिशो
विदिश आग्नेय्यादयः । दिशः प्राच्यादयः । ईरयन् स-शब्दाः कुर्वन्न् इत्य्
अर्थः ॥२१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रेणुभिर् आवृण्वन्, अत एव
चक्षूंषि तत्रत्यानां मुष्णन् नितरां मुद्रयन्न् इत्य् अर्थः । यद् वा,
गोकुलं तमसाच्छादयन् चक्षूंषि रेणुभिर् मुष्णन् । एतच् च
श्री-यशोदा-दृष्टि-वञ्चनाय । प्रदिशो विदिशो दिशश् च
सुमहा-घोर-शब्दश् च शिशोः क्रन्दनाशङ्कया तद्-अश्रवणार्थम् अत एव
तस्य वात्या-रूपत्वम् ॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अन्यथा हरणाशक्तेः रेणुभिर्
आवृण्वन् अत एव तत्रत्यानां चक्षूंषि तज्-ज्योतींषि च मुष्णन् प्रदिशः
विदिशः दिशश् च ॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दिशो** विदिशश् च
**ईरयन्** प्रतिध्वनयन् ॥२१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** प्रदिशो विदिशः
दश-दिशः कम्पयन् प्रतिनादयन् वेत्य् अर्थः । वात्या-रूप-दैत्यत्वेन
दुर्वृत्तत्वं महा-बलिष्ठत्वं अपतिकार्यत्वं चोक्तम् । कंस-भृत्य इति
परम-द्वेष्टृत्वं तत्र च प्रचोदितः पूर्वं बाल-घातित्वेन पूतनैव
सामान्यतस् तावत् प्रस्थापिता तस्याश् च द्वयमयमूर्तेर् अपि मरणाच्
छङ्काकुलः सन्तमूर्त्य् एव शकटासुरः प्रस्थापितः तस्य च
विलापनावर्त-भीतः सन् मूर्तामूर्ते धर्मो बलवत्तरो दुर्गहात्
तपो-महा-वायुर् एव प्रकृष्टतत्या प्रस्थापित इत्य् अर्थः ॥२१॥

**\॥।**

**॥ १०.७.२२ ॥**

**मुहूर्तम् अभवद् गोष्ठं रजसा तमसावृतम् ।**

**सुतं यशोदा नापश्यत् तस्मिन् न्यस्तवती यतः ॥**

**श्रीधर-स्वामी (भावार्थ-दीपिका) :** यतो यत्र न्यस्तवती तस्मिन्
स्थाने नापश्यत् ॥२२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न्यस्तवती स्थापितवती
॥२२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रजसेति जाताव् एकत्वम् ।
रजोभिस् तत्-कृत-तमसा च । यद् वा, रजसा यत् तमस् तेन
श्री-भगवद्-दर्शनं विना रजस्-तमो-गुणाभ्याम् इवावृतम् आसीद् इति
श्लेषार्थः । तस्मिन् तत्रैव स्व-पार्श्वे न्यस्य्तवत्य् अपि, यतो यस्मात्
तमसो हेतोर् नापश्यद् इति हरणादर्शनं बोधितम् ॥२२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रजसा तत्-कृत-तमसा च
श्री-भगवद्-दर्शन-विनाशकाभ्यां रजस्-तमो-गुणाभ्याम् आवृतं प्रथमं
योगिनां हृदयम् इवासीद् इति श्लेषेणोपमा च तस्मिन् तत्रैव स्व-पार्श्वे
न्यस्तवत्य् अपि यतो यस्माद् रज आदेर् हेतोर् नापश्यत् तस्मिन्न् इत्य् अत्र
स्वयम् इति क्वचित् पाठः ॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तावद् एव दैत्यो जहारेति
तद्-धरण-काले ऐश्वर्यैव शक्त्या भार-लाघवं कृतम् इति ज्ञेयम् ।
दिशो विदिशश् च ईरयन् प्रतिध्वनयन् यतो यत्र **न्यस्तवती** तस्मिन्
स्थले ॥२२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** यतो यत्र स्थाने
॥२२॥

**\॥।**

**॥ १०.७.२३ ॥**

**नापश्यत् कश्चनात्मानं परं चापि विमोहितः ।**

**तृणावर्त-निसृष्टाभिः शर्कराभिर् उपद्रुतः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शर्कराभिः
अतिसूक्ष्म-पाषाण-खण्डैः ॥२३ ॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च,
महा-दैत्ययोपद्रवेण तत्रत्याः सर्वेऽपि किञ्चिद् अपि नाविदन्न् इत्य्
आह---नेति । परम् अन्यम् आत्मानम् अपि नापश्यत् । च-कारान् न किञ्चिद्
अशृणोच् च । परं परमेश्वरं श्री-कृष्णम् अपीति वा । विमोहितः किञ्चिद्
अनुसन्धातुं अप्य् अशक्त इत्य् अर्थः । तत्र हेतुः---तृणेति ।
तृणावर्तेन विसृष्टाभिः प्रक्षिप्ताभिः । एतत् सर्वं श्री-कृष्णस्य
नभो-जिगमिषयैवेति ज्ञेयम् ॥२३ ॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** परम् अन्यम् आत्मानम् अपि
नापश्यत् । च-कारात् किञ्चिन् नाशृणोच् च । विमोहितः किञ्चिद् अनुसन्धातुम्
अप्य् अशक्त इत्य् अर्थः ॥२३ ॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

**॥ १०.७.२४ ॥**

**इति खर-पवन-चक्र-पांशु-वर्षे**

**सुत-पदवीम् अबलाविलक्ष्य माता ।**

**अतिकरुणम् अनुस्मरन्त्य् अशोचद्**

**भुवि पतिता मृत-वत्सका यथा गौः ॥**

**श्रीधर-स्वामी (भावार्थ-दीपिका) :** खर-पवनश् चक्रात् पांसु-वर्षे
सति ॥२४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** खर-पवनश् चण्ड-वायुस्
तस्य चक्रात् । यद् वा, खर-पवने चक्र-पांसवो मण्डली-कृत-रजांसि
तेषाम् वर्षे समूहे । सततम् अनुस्मरन्ती निरन्तरं चिन्तयन्ती
॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम्
अत्यन्त-गौरव-प्रकाशनेनात्मनोऽनन्य-शक्य-नयनं श्री-भगवता
तल्-लीला-शक्त्यैव वा । छलेन[^४१] बोधितापि
पुत्रादर्शन-मात्रेणैवात्याकुला सती किञ्चिद् अनुसन्धातुम् अक्षमा बहु
विललापेत्य् आह---इतीति । सुतस्य पदवीं स्थितिम् अवस्थितिं स्थानं वा
विलक्ष्य सौरभ्यादि-लक्षणेनानधिगम्यवाबला किञ्चित् कर्तुम्
अनुसन्धातुं चाशक्ता भुवि पतिता सत्य् अति करुणतरं
काष्ठ-पाषाण-वज्र-सारादीनाम् अपि भेदकं यथा स्यात् तथा सुतम् अशोचत्
तद्-अर्थं विलापं चक्रे । यद् वा, प्राग् अशोचत् पश्चात् मोहेन भुवि
पतिता यतो माता अहो खेदे । पाठान्तरे---अनुस्मरन्ती सुतम् इति शेषः
। सुत-पदवीम् अविलक्ष्यादृष्ट्वाबला माता यशोदातिकरुणं यथा
तथानुस्मरन्ती भुवि पतिता यथा मृत-वत्सा गौस् तद्वच् छुशोच
॥२४॥

[^४१]: वात्सल्येन


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम्
अत्यन्त-गौरव-प्रकाशनेनात्मनोऽनन्य-शक्य-नयनं श्री-भगवता
तल्-लीला-शक्त्यैव वात्सल्येन बोधितापि पुत्रादर्शन-मात्रेणैवात्याकुला
सती किञ्चिद् अनुसन्धातुम् अक्षमा बहु विललापेत्य् आह---इतीति ।
पूर्वोक्त-प्रकार-खर-पवन-चक्र-सम्बन्ध-पांसु-वर्षे सति सुतस्य
पदवीं मार्ग्ं केनापि लक्षणेनानधिगम्यैव अबला किञ्चित् कर्तुम्
अनुसन्धातुं चाशक्ता केवलं भुवि पतिता सती अतिकरुणं
काष्ठ-पाषाण-वज्र-सारादीनाम् अपि भेदकं यथा स्यात् तथानुस्मरन्ती
अशोचत् । तद्-अर्थं विलापं चक्रे । यद् वा, प्राग् अशोचत् पश्चात् मोहेन
भुवि पतिता यतो माता हि खेद-निश्चये स्नेह-भरेणानुसन्धानाभावे
परमार्तत्वे च दृष्टान्तः मृतेति अदर्शन-मात्रेण महानिष्ट-शङ्कोत्पत्तेः
॥२४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : खर-पवन-चक्रात्
पांसु-वर्षे** सति **अविलक्ष्य** अदृष्ट्वा ॥२४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** खरात् पवन-चक्रात्
पांसु-वर्षे धूलि-विक्षेपे सति सति अविलक्ष्य अदृष्ट्वा ॥२४॥

**\॥।**

**॥ १०.७.२५ ॥**

**रुदितम् अनुनिशम्य तत्र गोप्यो**

**भृशम् अनुतप्त-धियोऽश्रु-पूर्ण-मुख्यः ।**

**रुरुदुर् अनुपलभ्य नन्द-सूनुं**

**पवन उपारत-पांशु-वर्ष-वेगे ॥**

**श्रीधर-स्वामी (भावार्थ-दीपिका) : उपारतः पांसु-वर्षस्य वेगो**
यस्मिंस् तथा-भूते **पवने** सति, तत्र तस्या **रुदितम् अनुनिशम्य**
**गोप्यो रुरुदुः** ॥२५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** नन्द-गृहे ।
*तस्या* यशोदायाः ॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पवने
उपारत-पांसु-वर्ष-वेगे** सति **गोप्यः** प्रतिवेशिन्यः । **तत्र** च
श्री-व्रजेश्वरी-गृहे **रुदितम् अनुनिशम्य** वीप्सया श्रुत्वा । तत्र च
श्री-**नन्द-सूनुं अनुपलभ्य** गत्वाप्य् अदृष्ट्वा **भृशम्
अनुतप्त-धियः** सत्यस् तत एव **अश्रु-पूर्ण-मुख्यः** सत्यो
**रुरुदुः** । \"अनुरक्त-\" इति पाठे श्री-नन्द-पत्न्यां श्री-नन्द-सूनौ
च **अनुरक्ता धीर्** यासां ताः । **नन्द-सूनुम्** इति श्री-नन्दस्य
तद्-अनुगत्वात् श्री-व्रज-वासिनां च सर्वेषां रोदनं सूचयति ॥२५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पवने**
**उपारत-पांसु-वर्ष-वेगे** सति **गोप्यः** प्रतिवेशिन्यः । **तत्र**
च श्री-व्रजेश्वरी-गृहे **रुदितम् अनुनिशम्य** वीप्सया श्रुत्वा । तत्र च
श्री-**नन्द-सूनुं अनुपलभ्य** गत्वाप्य् अदृष्ट्वा **भृशम्
अनुतप्त-धियः** सत्यस् तत एव **अश्रु-पूर्ण-मुख्यः** सत्यो
**रुरुदुः** । \"अनुरक्त-\" इति पाठे श्री-नन्द-पत्न्यां श्री-नन्द-सूनौ
च अनुरक्ता धीर् यासां ताः । **नन्द-सूनुम्** इति श्री-नन्दस्य
तद्-अनुगत्वात् श्री-व्रज-वासिनां च सर्वेषां रोदनं सूचयति ॥२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उपरितः पांशु-वर्षस्य
वेगो** यत्र तथा-भूते **पवने** सति तत्र यशोदाया **रुदितं
निशम्य अनु** पुरान्तराद् अपि **गोप्य** आगत्य **रुरुदुः** ॥२५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.२६ ॥**

**तृणावर्तः शान्त-रयो वात्या-रूप-धरो हरन् ।**

**कृष्णं नभो-गतो गन्तुं नाशक्नोद् भूरि-भार-भृत् ॥**

**श्रीधर-स्वामी (भावार्थ-दीपिका) :** वात्या चक्र-वातस्
तद्-रूप-धरः कृष्णं हरन् शान्त-रयः कथञ्चिन् नभो-गतस् ततः
परं गन्तुं नाशक्नोद् इत्य् अर्थः ॥२६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततो** नाभो-गमनात् परम्
। उपरिष्टाद् गन्तुं कंस-समीपं वा इत्य् अर्थः इति भावः ॥२६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च तेषाम्
आर्ति-रोदनेन नभो-गमन-लीलां विहाय दैत्यं हन्तुम् उद्यत इत्य्
आह---तृणेति । भूरि अतिदूरे आनयनार्थम् ईषद् गौरवाविष्कारात्
स्वभावाद् एव वा महान् यो भारस् तम् । यद् वा, भूरि-भारो यस्य तं
बिभर्तीति तथा सः । आत्मनोऽपि सकाशाद् गुरुमत्तया हेतुनाश्मन्तम्
अश्मवन्तं नीलमणि-पर्वतम् । न तु नन्द-सूनुं तं मन्यमानोऽतो
हरणाशक्त्या च मोक्तुम् इच्छन्न् अपि नाशक्नोत् । यतस् तेनैव गले
गृहीताः । अत एवाद्भुतं लोकातीतं कौतुकावहं वार्भकम् । अश्मानम्
इति पाठः क्वचित् । तद्-व्याख्या च काचित्की । अत्र च, यथा हि केनचिद्
उच्चैर् नीयमानो बालको भयात् तद्-गलं गृह्णाति । तद्-गल-ग्रहणादिना
लौकिक-बाल्य-लीला तथा तस्य महा-दैत्यस्याप्य् असह्य-भारेण
निज-गल-मोचनाशक्त्या च तथा तेन प्रकारेण मारणादिना चैश्वर्यं
प्रकटम् एवेति दिक् ॥२६-२७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च तेषाम् आर्ति-रोदनेन
नभो-गमन-लीलां विहाय दैत्यं हन्तुम् उद्यत इत्य् आह---तृणेति ।
तृणावर्तो वात्याया रूप-धरः कृष्णं हरन् नभो-गतो भूत्वा तत्र
तेनाविष्कृत-भारेण भूरि-भारवान् तत एव च शान्त-रयः सन् गन्तुं
नाशक्नोत् ॥२६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रथमं **कृष्णं**
बालकान्तरम् इव **हरन् नभः** अत्यूर्ध्वं गतः । ततश् च
**भूरि-भार-भृद्** इति तत्र ऊर्ध्व-प्रदेशे महा-भारं तं प्रतियन्
**शान्त-रयः** । ततश् च वोढुम् असमर्थ एव ततो **गन्तुं
नाशक्नोत्** ॥२६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तृणावर्तः कृष्णं
बालकान्तरम् इव हरन् नभो-गतस्, तत्र भूरि-भार-भृद् अतिभारस् तं
विजानन् शान्तरयः । ततो वोढुम् असमर्थ एव । ततः परं गन्तुं
नाशक्नोत् ॥२६॥

**\॥।**

**॥ १०.७.२७ ॥**

**तम् अश्मानं**[^४२] **मन्यमान आत्मनो गुरुमत्तया ।**

[^४२]: अश्मन्तम् ।


**गले गृहीत उत्स्रष्टुं नाशक्नोद् अद्भुतार्भकम् ॥**

**श्रीधर-स्वामी (भावार्थ-दीपिका) :** गुरुमत्तया अतिगौरवेन तं
तथा अश्मानम् अश्मवन्तं पर्वत-प्रायं मन्यमानस् तेनैवात्मनो गले
गृहीतो धृतस् तं त्यक्तुम् इच्छन्न् अपि नाशक्नोद् इत्य् अर्थः ॥२७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अश्म-शब्दो लक्षणया
तद्वत् परोऽत्रात आह---अश्मवन्तम् इति । विश्वनाथस् तु अश्मन्तं इति
पाठं मत्वा अश्मवन्तं इति व्याचख्यौ तत्र वर्ण-लोपश् छान्दसः ।
आत्मनः स्वस्य । तं कृष्णम् । इत्य् अर्थ इति । न ह्य्
अतिगुरुमद्-गृहीतोऽजगर-ग्रस्त-मण्डूकवद् आत्मानं मोक्तुं प्रभवतीति
भावः ॥२७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *पूर्व-श्लोकस्य व्याख्या
द्रष्टव्या ।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अश्मन्तम् अश्मवन्तं
नीलमणि-पर्वतं न तु नन्द-सूनुं तं मन्यमानः, अतो हरणाशक्त्या च
मोक्तुम् इच्छन्न् अपि नाशकत् यतस् तेनैव गले गृहीतः । अत एवाद्भुतं
लोकातीतं कौतुकावहं वा अर्भकम् । अश्मन्तम् इति युवोर् अनाकाव् \[पा।
७.१.१\] इति ज्ञापकाच् छान्दसो व-लोपः, किन्तु पाठोऽयं क्वचिद् एव
अश्मानम् इति पाठस् तु बहुत्र, अत्र च मतुप्-लोपः छान्दसः । अश्मार्णम्
इति पाठश् च बहुत्र टीका च तत्र तत्र तत्-तत्-प्रकारैव
अत्रार्ण-शब्देन वर्ण उच्यते । आगमादौ तथा दृष्टत्वात् वर्ण-शब्देन
चरमा भण्यते अश्म-शब्देन कथञ्चित् पर्वत इति । अत्र च यथा हि
केनचिद् उच्चैर् नीयमानो बालको भयाद् गलं गृह्णाति तद्वत्
बाल-ग्रहणादिना लौकिक-बाल्य-लीला च ॥२७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अश्मन्तम् इति व-लोपश् छान्दसः
॥२७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च
निष्पन्न-स्वीय-नभो-विहाराभिलाषो
निष्पादित-स्वर्ग-पुर-पुरन्ध्री-कर्तृक-स्व-दर्शनाभिलाषश् च
बाल-कृष्णस् तं हन्तुं प्रववृते इत्य् आह---तम् इति । **आत्मनः**
सकाशाद् अप्य् अतिगौरवत्वेन तम् **अश्मन्तं** अश्मवन्तं पर्वतं
**मन्यमानः** उत्स्रष्टुं निःसारयितुं **नाशकत्** *।* तत्र
हेतुः---**गले गृहीतस्** तेनैव बाल्य-लीलया स्व-पतन-भयाद् इति
भावः । अश्मन्तं इति युवोर् अनाकौ \[पा। ७.१.१\] इतिवद् व-लोपश्
छान्दसः । अश्मानम् इति पाठे मतुल्-लोपश् च । अश्मार्णम् इति पाठे
आश्व्मार्णवं शिला-समुद्रम् इवेत्य् अर्थः ॥२७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ततश् च
सिद्ध-वियद्-विहारेच्छोर् दृष्टः स्व-क्रीडा-स्थानः
साधित-देव-वनितानन्दः स यशोदार्भकस् तं दैत्यं नतुम् आरेभे इत्य्
आह तम् इति । आत्मनः सकाशाद् अपि गुरुमत्तया अतिगौरववत्त्वेन हेतुना
तम् अश्मानम् एक-पाषाण-वपुषं शैलं मन्यमानः त्यक्तुम् इच्छन्न् अपि
उत्स्रष्टुं त्यक्तुं नाशक्नोत् यतस् तेन गले गृहीतः बाल्य-लीलावेशेन
स्व-पतन-भयाद् इवेति भावः ॥२७॥

**\॥।**

**॥ १०.७.२८ ॥**

**गल-ग्रहण-निश्चेष्टो दैत्यो निर्गत-लोचनः ।**

**अव्यक्त-रावो न्यपतत् सह-बालो व्यसुर् व्रजे ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निर्गत-लोचनो बहिर्
आगत-नेत्रमांसर्पिडः । अव्यक्तरावः वचनाकृत्तिवर्जितः ॥२८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गल-ग्रहणेनैव
निश्चेष्टो हस्त-पाद-प्रक्षेपणादाव् अशक्त इत्य् अर्थः । गल-ग्रहणाद् एव
निर्गतेव बहिर् निःसृते लोचने यस्य सः । किं च, न व्यक्तो न स्पष्टो
न वक्तुं शक्यो राव आर्त-नादो यस्य येन वा सः । सह-बालः
श्री-भगवत्-सहितः । यद् वा, स महा-बलिष्ठत्वादिना प्रसिद्धो दैत्यो
बालो मूर्खोऽयोग्येऽशक्ये च कर्मणि प्रवृत्तः । अत एव व्यसुर् मृतो
व्रज-मध्ये नितरां पृष्ठतः सर्वाङ्ग-पातम् अपतत् । हर्षे । पूर्वं
पूतनायाः पादादि-विक्षेपेण महार्त-नादेन च व्रज-वासिनां महा-भयं
वृत्तम् आसीत्, तद् अधुना माभूद् इति गल-ग्रहणेन नभस्य् एव मारणम् ।
अत एव नभसि गमनार्थं तृणावर्तेन स्वस्य हारणम् अपीति तत्त्वम्
॥२८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बाल-ग्रहणेनैव निश्चेष्टः
हस्त-पाद-प्रक्षेपणादाव् अशक्त इत्य् अर्थः । गल-ग्रहणाद् एव
निर्गतेव बहिर् निःसृते लोचने यस्य सः । किं च, न व्यक्तः किम् उक्तम्
इति बोद्धुम् अशक्यः रावः आर्त-नादो यस्य सः । सह-बालः
श्री-बाल-गोपाल-सहितः व्यसुर् मृतो व्रज-मध्ये नितरां पृष्ठतः
सर्वाङ्ग-पातम् अपतत् । पूर्वं पूतनायाः पादादि-विक्षेपेण
महार्त-नादेन च व्रज-वासिनां महा-भयं वृत्तम् आसीत् तद् अधुना
माभूद् इति गल-ग्रहणेन नभस्य् एव मारणम् । अत एव नभसि
गमनार्थं तृणावर्तेन स्वस्य हारणम् अपीति तत्त्वम् ॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** गल-ग्रहणेनैव
निश्चेष्टः अव्यक्त एव आर्त-नादो यस्य सः पूतनार्त-नादेन व्रजौकसां
त्रासो वृत्तः सोऽधुना माभूद् इति कण्ठं निष्पीड्य नभस्य् एव मारित इति
भावः । यतो व्यसुः प्राण-हीनः ॥२८॥

**\॥।**

॥ १०.७.२९ ॥

**तम् अन्तरिक्षात् पतितं शिलायां**

**विशीर्ण-सर्वावयवं करालम् ।**

**पुरं यथा रुद्र-शरेण विद्धं**

**स्त्रियो रुदत्यो ददृशुः समेताः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरं त्रिपुर-संज्ञं
मयेन रचितम् ॥२९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** शिलायं
पशु-पाद[^४३]---सम्मर्द-पङ्कानुद्भवार्थं गृहान्तिके
शिला-वद्ध---भू-भाग एव, न त्वन्यस्य कस्य-चिद् उपरीत्य् अर्थः ।
अनेन पूतनावद्-वृक्ष-वर्ग-चूर्णनं परिहृतम् अत एव विशेषतः शीर्णा
भग्नाः सर्वे\ऽवयवा यस्य । करालं कठिनतराङ्गम् अपि । यद् वा,
अत एव करालं रौद्रम्, आकाशान् निश्चेष्टतया पतने दृष्टान्तः---पुरम्
इति । अत्रापि विशीर्णेत्यादि योज्यम्[^४४] । समेताः श्री-यशोदा-पार्श्वे
मिलिताः । यद् वा, अन्यो\ऽन्यं मिलिताः सत्यो रुदत्यो रुदन्त्यो वा समेताः
सर्वा एव युगपद्-ददृशुः, यतः स्त्रियः स्व-भावतः स्नेह-विशेषेण
श्री-कृष्ण-सक्त-चित्ता इत्य् अर्थः । अत एव तासां शोकाधिक्येन शीघ्रं
तद् अपनोदनार्थं तासाम् एवान्तिके निपातनाद् आदौ ताभिस् तद् दर्शनं
सर्व-चित्ताकर्षक-लीलं श्री-कृष्णं च ददृशुः । कथम्भूतम् ? तस्य
दैत्यस्योपरिलम्बमानं निल-मणिवद्-गलतो लम्बित्वा स्थितं कराभ्यां
गल-ग्रहणात् । किं वा, पततः सतो गल-त्यागेनोरसि शयनात्
॥२९॥

[^४३]: पाशु-पात


[^४४]: योग्यम्


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** शिलायां
पशुपाद-सम्मर्दकर्दमानुद् भवार्थं गृहान्तिके शिलाबद्ध-भू-भाग
एव न त्व् अन्यस्य कस्यचिद् उपरीत्य् अर्थः । अनेन पूतनावद्
वृक्ष-वर्ग-चूर्णनं परिहृतम् अत एव विशेषतः शीर्णा भग्नाः सर्वे
अवयवा यस्य करालं कटिनतराङ्गम् अपि यद् वा अत एव करालं रौद्रम्
आकाशान् निश्चेष्टतया पतने दृष्टान्तः । पुरम् इति । अत्रापि विशीर्णेत्य्
आदि-योज्यं समेताः श्री-यशोदा-पार्श्वे मिलिताः यद् वा, अन्योन्यं मिलिताः
सत्यो रुदन्त्यः रुदत्यो वा समेताः सर्वा एव युगपद् ददृशुः यतः
स्त्रियः स्त्रीत्वेन प्रेम-कोमल-स्वभावतः स्नेह-विशेषेण
श्री-कृष्णासक्त-चित्ता इत्य् अर्थः । अत एव तासां शोकाधिक्येन शीघ्रतद्
अपनोदनार्थं तासाम् एवान्तिके निपातनाद् आदौ ताभिस् तद् दर्शनम्
॥२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.३० ॥**

**प्रादाय मात्रे प्रतिहृत्य विस्मिताः**

**कृष्णं च तस्योरसि लम्बमानम् ।**

**तं स्वस्तिमन्तं पुरुषाद-नीतं**

**विहायसा मृत्यु-मुखात् प्रमुक्तम् ।**

**गोप्यश् च गोपाः किल नन्द-मुख्या**

**लब्ध्वा पुनः प्रापुर् अतीव मोदम् ॥**

**श्रीधर-स्वामी (भावार्थ-दीपिका) :** तस्योरसि लम्बमानं कृष्णम्
आदाय मात्रे प्रतिहृत्य समर्प्य विस्मिताश् च बभूवुर् इति । विहायसा
गगन-मार्गेण पुरुषादेन दैत्येन नीतं तथापि मृत्यु-मुखात् प्रमुक्तं
पुनर् लब्ध्वा मोदं प्रापुर् इति ॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मृत्यु-मुखात् प्रमुक्तम् इत्य्
अनेन स्वस्याधोक्षजत्वं प्रकटितम् । अधो न क्षीयते यस्माज् जातु
तस्माद् अधोक्षजः इति भारतात् । लब्धाशिषः
श्री-कृष्ण-प्राप्त्याभिलषिताः ॥३०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तम् आदाय समर्प्य
विस्मिता बभूवुः । दैत्योरसि लम्बमानत्वेन किं वालभ्य[^४५]
लाभादिना तस्याः परम-भाग्यानु-सन्धानेन स्वस्थिम् अन्तं सर्वथा
कुशलिनम् । स्वस्तिमत्त्वम् एवाह---विहायसा पुरुषादेन नीतमतोस्मद्
अदृश्यागम्य-स्थाने भक्षकेन नीतत्वान् मृत्यु-तुल्यस्य तस्याहारत्वेन
मुखं प्राप्तम् अपि तस्मात् प्रकार्षेण क्षतादि-राहित्येन मुक्तम् उर्वरितम्
इति । यद् वा, विहायसा पुरुषादेन नितम् इत्य् अत्य् उच्चपातादि-सम्भवात्
साक्षान् मृत्यु-मुखम् इव प्राप्तम् अपि तस्मात् प्रमुक्तम् । किञ्च,
स्वस्तिमन्तं स्वास्थ्य-युक्तं दुष्टस्पर्शादिनापि किञ्चित् विकारेणाप्य्
असम्बन्धाद् अतस् तं प्राप्यैव मोदं प्रापुः स्वस्तिमन्तं प्राप्य चातीव
मोद-प्रप्तेर् इत्य् अर्थः । गोप्यः श्री-यशोदाद्यास् तासाम् आदौ निर्देशस्
ताभिः प्राक् लब्धत्वात्, स्नेह-विशेषेण मोदाधिक्याच् च । गोपाश् च किल
निशिचितं तादृशं लब्ध्वा पुतनादि---भयापेक्षया । किं वा,
जन्मापेक्षया पुनर् जातम् एवेत्य् अर्थः ॥३०॥

[^४५]: किञ्चालभ्य


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः श्री-कृष्णं च
दृष्टवतीनां चेष्टाम् आह---प्रादायेत्य् अर्धकेन । हस्त-द्वय-गृहीताद्
गलाद् उरसि लम्बमानं पूर्वम् आवेगस्य बलवत्वात् पश्चाद् एव विस्मयः
दैत्योरसि लम्बमानत्वेनालक्ष्यलाभादिना तस्याः
परम-भाग्यानुसन्धानेन च विस्मिताः अनन्तरं यमुनायाम् एव तच्
छरीरं वाहयाम् आसुरिति ज्ञयं स्वस्तिमन्तं सर्वथा कुशलिनं
स्वस्तिमत्वम् एवाह---विहायसा पुरुषादेन नीतम् अतोऽस्मद्
अदृश्यागम्य-स्थाने भक्षकेन नीतत्वात् मृत्यु-तुल्यस्य तस्याहारतेन
सुखं प्राप्तम् अपि तस्मात् प्रकर्षेण क्षतादिराहित्येन मुक्तम् उर्वरितम्
इति यद् वा विहायसा पुरुषादेन नीतम् इति अत्युच् चापातादिसम्भवात् साक्षान्
मृत्यु-मुखम् इव प्राप्तम् अपि तस्मात् प्रमुक्तं गोप्यः श्री-यशोदाद्याः
तासाम् आदौ निर्देशः ताभिः प्राक् लब्धत्वात् स्नेह-विशेषेण मोदाधिक्याच् च
गोपाश् च किल निश्चितं तादृशं लब्ध्वा पुनर् इति पूतनादि-भयापेक्षया
किं वा जन्मापेक्षया पुनर् जातम् इवेत्य् अर्थः ॥३०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तस्योरसि** **लम्बमानं**
कृष्णं **आदाय** **मात्रे** **प्रतिहृत्य** **विस्मिता** बभूवुः ।
उरसीति कृष्णस्य व्यथा-भावः सूचितः । असुरस्य पृष्ठ-प्रदेश एव
शिला-पतितत्वात् । **विहायसा** गगन-मार्गेण **पुरुषादेन**
मनुष्य-भक्षकेन **नीतम्** । अत एव **मृत्योर् मुखाद्** इव **मुक्तम्**
॥३०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.३१ ॥**

**अहो बतात्यद्भुतम् एष रक्षसा**

**बालो निवृत्तिं गमितोऽभ्यगात् पुनः ।**

**हिंस्रः स्व-पापेन विहिंसितः खलः**

**साधुः समत्वेन भयाद् विमुच्यते ॥**

**श्रीधर-स्वामी (भावार्थ-दीपिका) :** परस्परं हर्ष-कथाम्
आहुः\--**अहो बत** इति । **निवृत्तिं गमितो** मृत्युं प्रापितः । कोऽत्र
विस्मयो युज्यत एवैतद् ? इति तेष्व् एव केचिद् आहुः\--**हिंस्र** इति
॥३१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *कोऽत्र विस्मयः* ? किम्
अत्राश्चर्यम् ? *युज्यत एव* युक्तम् एव । *एतत्* बालागमनं
रक्षो-मरणं च । *तेष्व् एव* विस्मित-गोपेष्व् एव । *केचिद्* विज्ञा इत्य्
अर्थः । **हिंस्रो** हिंसा-शीलः । **समत्वेन** सम-दृष्ट्या, द्वितीयाद्
वै भयं भवति \[बृ।आ।उ। १.४.२\] इति श्रुतेः ॥३१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं तेषां निरन्तरं
स्नेह-विशेष एव व्यवर्धत, न च तद्-विघातकम् ईश्वर-ज्ञानं वृत्तम्
इत्य् अन्यो\ऽन्यं तेषां वार्तयैवाह---**अहो बत** इति
परम-विस्मये\ऽत्यन्त-हर्षे वा । **अत्यद्भुतं** महाश्चर्यम् । तद्
एवाहुः---**एष** इत्य्-आदिना । यद् वा, **अहो** महा-खेले, **अत्यद्भुतं
निवृत्तिं गमितो\ऽपि** आकाशोपरि नयनादिनेत्य् अर्थः । एष
व्रजैक-प्राण-रूपः परम-सुकुमारो\ऽभिनवो बालः किञ्चिद् अपि कर्तुम्
आशक्त इत्य् अर्थः । **निवृत्तिं गमितो\ऽपि** **पुनर् अभ्यगात्** सुखम्
आगतः, यतः **खलः** क्रूरः । यद् वा, **खलो**\ऽधमो
हिंस्याहिंस्य-विचार-हीनो **हिंस्रः** । **समत्वेन** सर्वत्र
शुद्ध-भावेन, **भयात्** कथञ्चित् कदाचिद् आपतितात् संसार-लक्षणाद्
अपि वा, प्रकर्षेण सुखम् अपुनर्भवतया मुच्यते । अन्यत् तैर्
व्याख्यातम् । यद् वा, पुनर् अपि वृत्तिम् अपुनर्-आवृत्तिम् इव गमितः,
**अभि** अभयं यथा स्यात्, तथागतः स्व-स्थानं प्राप्तः, शत्रोर् अपि
तस्य मरणात् । तद् एवाहुः---**हिंस्र** इति । एवं पुनर् उपद्रवेण
दुष्ट-कंसाद् अपि चिन्ता न कार्येत्य् आहुः---**साधुर्** इति । एतच् च
श्री-कृष्णम् आत्मानं वोद्दिश्योक्तम् ॥३१॥

---------------------------------------------------------------------------------------------------------------------

अहो बत अत्यद्भुतम् ! एष बालो रक्षसा निवृत्तिं गमितः पुनर् अभ्यगात्
॥ हिंस्रः खलः स्व-पापेन विहिंसितः, साधुः समत्वेन भयाद्
विमुच्यते ।

**जीव-गोस्वामी (लघु-वैष्णव-तोषणी) :** एवं तेषां निरन्तरं
स्नेह-विशेष एव व्यवर्धत, न च तद्-विघातकम् ईश्वर-ज्ञानं वृत्तम्
इत्य् अन्योन्यं तेषां हर्षवार्तयैवाह---**अहो बत** इति परम-विस्मये
अत्यन्त-हर्षे वा । **अत्यद्भुतम्** एवाहुः\--**एष** इत्य्-आदिना ।
**एष** व्रजैक-प्राण-रूपः परम-सुकुमारोऽभिनवः बालः किञ्चिद् अपि
कर्तुम् अशक्त इत्य् अर्थः । **निवृत्तिं गमितो\ऽपि पुनर् अभ्यगात्**
अस्मद्-अभिमुखं प्राप्तः अभि अभयं यथा स्यात् तथा वा शत्रोर् अपि
तस्य मरणात् नाद्भुतं चैतद् इत्य् आहुः, हिंस्र इति । हिंस्रः
विचार-हीनं जिघासुः खलः वञ्चकश् च अतः स्व-पापेन विहिंसितः
साधु-हिंसा-मात्रादि-दोष-रहितः समत्वेन आत्मवत्
परम-सुख-दुःख-दर्शनजेन पुण्येन प्रमुच्यते प्रमुक्त इत्य् अर्थः
। एवं पुनः पुनर् उपद्रवेण दुष्ट-कंसाद् अपि चिन्ता न कार्येति भाव
। साधुर् इति श्री-नन्दम् उद्दिश्योक्तं गोप-साधारण-वाक्यत्वात् । यद् वा,
हिंस्र इत्य्-आदिकम् अर्थान्तरन्यासे तत्र च हिंस्यत इत्य् अर्थः
॥३१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** युवोर् अनाकौ (७.१.१) इति ज्ञापकात्
प्रमुच्यते प्रमुक्त इत्य् अर्थः ॥३१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं बालत्वेऽपि महासुर
हन्तृत्व-लक्षणेनैश्वर्येण प्रकटोद्भूतेनापि तेषां नन्दादीनां वात्सल्यं
न जहास, प्रत्युतावर्धतैवेत्य् आह---अहो बतेति त्रिभिः ।
**अद्भुताद्** अपि यद् अद्भुतं तस्माद् अप्य् अद्भुतम् एतत् यद् एष **बालो**
**निवृत्तिं** अमङ्गल-व्यञ्जकत्वान् मरण नाशादि-शब्देन वक्तुम् अनर्हां
दशां प्रापितेऽपि **अभ्यगात्** पुनर् बन्धूनाम् अभिमुखं प्राप्तः ।
कोऽत्र विस्मयो युज्यत एवेति तेष्व् एव मध्ये केचिद् आहुः---**हिंस्र** इति
स्वपापेन निरपराध-नर-बालक-हरण-लक्षणेन **साधु**-बालकः
**समत्वेन** बालत्वाद् एव शत्रु-मित्रादिषु तुल्य-बुद्धित्वेन ॥३१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\
॥ १०.७.३२ ॥**

**किं नस् तपश् चीर्णम् अधोक्षजार्चनं**

**पूर्तेष्ट-दत्तम् उत भूत-सौहृदम् ।**

**यत् सम्परेतः पुनर् एव बालको**

**दिष्ट्या स्व-बन्धून् प्रणयन्न् उपस्थितः ॥**

**श्रीधर-स्वामी (भावार्थ-दीपिका) : नो**ऽस्माभिः **चीर्णं** कृतम् ।
**पूर्तं** वापी-कूपादि-निर्माणम्। **इष्टं** पञ्च-यज्ञाग्नि-होत्रादि ।
**दत्तं** दानम् । **यद्** यस्मात् तप-आदेः । **प्रणयन्** हर्षयन्
॥३२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**

> अग्निहोत्रं **तपः** सत्यं वेदानां चानुपालनम् ।
>
> आतिथ्यं वैश्वदेवं च **इष्टम्** इत्य् अभिधीयते ॥
>
> शरणागत-सन्त्राणं भूतानां चाप्य् अहिंसनम् ।
>
> **भूत-सौहृदम्** इत्य् उक्तं तत्-सर्वत्र सुखावहम् ॥

बहिर् वेदि च यद् दानं तद् **दत्तम्** अभिधीयते ॥३२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुनः
प्रहर्षेणात्म-भाग्यम् अभिनन्दन्तस् तथैवाहुः---**किम्** इति ।
**तपः** कृच्छ्रादिकम् । **अधोक्षजस्य** इन्द्रिय-ज्ञानागोचरस्यापि
भगवतो\ऽ**र्चन**-रूपम् । एवम् एतं पूर्वस्यापि विशेषणं ।
तप-आदेः श्री-भगवद्-अर्पणेन तद्-अर्चने पर्यवसानात् । यद् वा,
अधोक्षजस्यार्चनं यस्मात्, तद् भक्ति-साधकम् इत्य् अर्थः । पूर्तादिकं
चोक्तम्---

> वापी-कूप-तडागादि-देवतायतनानि च ।
>
> अन्न-प्रदानम् आरामाः **पूर्तम्** इत्य् अभिधीयते ॥
>
> अग्निहोत्रं तपः-सिद्धं वेदानां चानुपालनम् ।
>
> आतिथ्यं वैश्वदेवं च **हीष्टम्** इत्य् अभिधीयते ॥
>
> शरणागत-संत्राणं भूतानां चाप्य् अहिंसनम् ।
>
> बहिर्-वेद्यां च यद् दानं तद् **दत्तम्** अभिधीयते ॥ इति ।

**सम्परेत** इव, एवापि पुनर् अपि **दिष्ट्या** क्षेमेणाकस्माद् वा
**उपस्थितः** समीपम् आगतः ॥३२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुनः प्रहर्षेणात्म-भाग्यम्
अभिनन्दन्तस् तथैवाहुः\--**किम्** इति । **अधोक्षस्यार्चनं** यस्मात्
तद्-अर्पितत्वात् तद्-भक्ति-साधकम् इत्य् अर्थः । स वै पुंसां परो
धर्मो यतो भक्तिर् अधोक्षजे \[भा।पु। १.२.६\] इत्य्-उक्तेः । तादृशं
तप-आदि । तत्र तपः कृच्छ्रादि पूर्तादिकं चोक्तम्---

> वापी-कूप-तडागानि देवतायतनानि च ।
>
> अन्न-प्रदानम् आरामः पूर्तम् इत्य् अभिधीयतेः ॥
>
> अग्निहोत्रं तपः-सिद्धं वेदानां चानुपालनम् ।
>
> आथिथ्यं वैश्व-देवं च इष्टम् इत्य् अभिधीयते ॥
>
> शरणागत-सन्त्राणं भूतानां चाप्य् अहिंसनम् ।
>
> बहिर् वेद्यां च यद् दानं तद् दत्तम् अभिधीयते ॥ इति ।

यद् वा, अधोक्षजस्यार्चन-रूपं तप-आदि । तत्र तप एकादशी-व्रतादि
। **पूर्तादिकं** च तत् सेवाङ्गत्वेन कृतम् इति ज्ञेयम् । एवं सादृश्ये
**सम्परेत** इव पुनर् अपि स्व-बन्धून् प्रणयन् कुर्वन् सृजन् जीवयन्न्
इति यावत् **उपस्थितः** समीपम् आगतः ॥३२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्री-नन्दादयस् तु यद्य्
अस्य बालस्यामङ्गलम् अभविष्यत् तदा सर्वे वयम् अरिष्या मिअवेत्य्
अतोऽस्माकम् एवैतद् बहुतर-सुकृत-फलम् इत्य् आहुः---**किम्** इति
**चीर्णं** कृतं **पूर्तं** वाप्य्-आदि-निर्माणं **इष्टं** पञ्च-यज्ञादि ।
**यत्** यस्मात् तप-आदेः । **प्रणयन्** कुर्वन् जीवयन्न् इत् यावत् ।
प्रणयवन्तं कुर्वन्न् इति वा ॥३२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.३३ ॥**

**दृष्ट्वाद्भुतानि बहुशो नन्द-गोपो बृहद्-वने ।**

**वसुदेव-वचो भूयो मानयाम् आस विस्मितः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वसुदेव-वचः
सन्त्युत्पाताश् च गोकुले इत्य् एवं-रूपं मानयामास । अहो वसुदेवः कश्चिद्
योगिराज एवातीतानागतवित्त्वात् तृणावर्त-वधम् आह श्रुतिः---साकं यक्ष्म
प्रपत चाषेण किकिदीविना साकं व तस्य घ्राज्या साकं नश्य निहाकया
इति । अर्थस्तु---खेचरत्वेन यज्ञं पूज्यम् इवात्मानं मनुते मिमीते
तोलयति वा यक्ष्म हे यक्ष्म राक्षस तद् वत्पीडकेति वा । चाषेण
तद्-वर्णेन हरिणा तव हन्त्रा साकं प्रपत भूमाव् इति शेषः किकिनाज्ञः
सन् सन् दीव्यतीति किकिदीविः । औणादिकः कि-प्रत्ययः उपधादीर्घश् च
कि-धातोर् बाहुलकात् कि-प्रत्यये लिडभावे च चुत्वाभावे किकिर्विद्वान् तेन
वा । तस्य वायोर्घ्राज्या गत्या यया धूलिवात्यारूपया एनम् उपरि नीतवान्
असि तया साकं नश्य नाशं प्राप्नुहि । निहाकया गत्या च साकं वा
साहित्यं पतन एव न तु नाशेऽतस् तेन सह पतितः सन् स्वयम् एक एव
नाशं प्राप्नुहीत्य् अर्थः । एवं देवैर् उक्तस् तृणावर्तः पपात ममार
चेत्य् अर्थः ॥३३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं सामान्यतः सर्वेषां
श्री-भगवति सेनेहभरो दर्शितः विशेषतश् च
श्री-वल्लवेन्द्रस्योत्पात---निर्धारेण पुनस् तच् छङ्कयासौ
व्यवर्धततराम् इत्य् आशयेनाह---दृष्त्वेति । बहुश इत्य् अनेनान्यान्य् अपि
श्री-भगवतस् तादृशानि चरितानि सूचितानि । तद् अशेषाकथने सिद्धान्तो
लिखित एव । वसुदेवस्य वचः सन्त्य् उत्पाताश् च गोकुले
\[भा।पु।१०.५.३१\] इति विस्मितः सन् तस्य ज्ञानातिशयेन । एवं
व्रजानन्दनात् पृथी-पालनाच् च नन्द-गोप इति शेषार्थः ॥३३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं सामान्यतः सर्वेषां
श्री-भगवति स्नेहभरो दर्शितः विशेषतः
श्री-वल्लवेन्द्रस्योत्पात-निर्धारेण पुनस् तच् छङ्कयासौ
व्यवर्धतत्तराम् इत्य् आशयेनाह---दृष्ट्वेति । बहुश इत्य् अनेनान्यान्य् अपि
श्री-भगवतस् तादृशानि चरितानि सूचितानि तानि च
श्री-माथुर-लोअक-प्रसिद्धानि
श्रीधराख्य-चद्म-विप्राभिभव-चातुरीमयादीनि श्री-मुनीन्द्रेण
राज्ञोऽल्पायष्ट्रत्वेनानुक्तान्य् अपि ज्ञेयानि बृहद् वनं एव नान्यत्रति
विशेष-शङ्का-निदानम् । एवं व्रजानन्दात् पृथिवी-पालनाच् च नन्द-गोप
इति श्लेषः ॥३३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.७.३४ ॥**

**एकदार्भकम् आदाय स्वाङ्कम् आरोप्य भामिनी ।**

**प्रस्नुतं पाययाम् आस स्तनं स्नेह-परिप्लुता ॥**

**श्रीधर-स्वामी (भावार्थ-दीपिका) :**

तृणावर्तागमे दृष्ट-गौरवाशङ्किनीं प्रसूम् ।

बोधयन् दर्शयामास जृम्भमाणि मुखे जगत् ॥३४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रसूं मातरं यशोदां
बोधयन्न् ईश्वरत्वं ज्ञापयन् ॥३४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा)**, **जीव-गोस्वामी
(लघु-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**

जगद्-भ्रामक-विभ्रंशान् भक्त्या भान्ति साधवः ।

अतो रजस्-तमो-नेतृ-तृणावर्तम् अहन् प्रभुः ॥

प्रसङ्गात् पुनर् अप्य् अद्भुतं चरितम् आह---एकदेत्य् आदिना । एकदा
कस्मिंश्चित् काले कालानियमः । श्री-भगवतः काल-पारतन्त्र्याभावात् ।
किं वा, बालोऽपि तारुण्यस्य तारुण्येऽपि बाल्यस्य प्रदर्शनेन
वयो-निर्धाराशक्तेर् इति । आदाय भूमौ क्रीडन्तं तत आ बलाद् गृहीत्वा
। किं वा पल्यङ्किकायां शयानं तं ततो गृहीत्वा । भाविनी परमोत्तमा
नारी श्री-यशोदा । अतः पुत्र-स्नेह-रसे परिप्लुतात्यन्तं निमग्ना । अत
एव प्रस्नुतं प्रकर्षेण वस्त्राद्य्-आदी-करणेन सदा क्षरत्-स्तन्यम्
॥३४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रजस् तमः-स्वभावं
मद्-भ्रामकं गुरुमानिनं निघ्नन् निजान् बिभर्मीति तृणावर्तद्रुहान् अपि
अथ पूर्व-पूर्व-भयात् पुनर् अनिष्ट-शङ्कया शुष्यन्तीम् इव तां
सान्त्वयितुं लीला-शक्तिर् एव तस्मिन् कञ्चित् प्रभावं दर्शयति---एकदेत्य्
आदिना । आदाय [पक्ष्यक्किकायां]{।मर्क्} शयानं तं ततो गृहीत्वा भूमौ
क्रीडन्तं ततो वा बलात् गृहीत्वा भाविनी स्वभावतः सद् भाव-युक्तः
विशेषतस् तादृश-पुत्र-स्नेह-रसेन परिप्लुतात्यन्तं निमग्ना अत एव
प्रस्नुतं प्रकर्षेण वस्त्राद्याद्रीकरणेन सदा क्षरत् स्तन्यम् ॥३४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

**॥ १०.७.३५ ॥**

**पीत-प्रायस्य जननी सुतस्य रुचिर-स्मितम् ।**

**मुखं लालयती राजन् जृम्भतो ददृशे इदम् ॥**

**श्रीधर-स्वामी (भावार्थ-दीपिका) :** पीत-प्रायस्य पीतः प्रायः स्तनो
येन तस्य ॥३५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पीत-प्रायः पीत इव स्तनो
येन कृष्णेन तस्य । प्रायः सादृश्य-बाहुल्य-प्राणान्तानशनेषु च इति
शाश्वतः । स्तनवद् अस्य लोपस् त्व् आर्षः । जृम्भतो मुखं प्रसारयतः
इदं दृश्यं विश्वम् ॥३५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** जननीति सुतस्येति च
स्नेह-भरं बोधयति । तत्र च रुचिर-स्मित इति परम-सौन्दर्यम् ।
अतो लालयन्ती जृम्भमाणस्य तल्-लालन-जनितानन्द-भरालस्येन जृम्भां
कुर्वतः सतः । मुखे मुख-विवरान्तः, द्वितीयान्त-पाठे मुखं
लालयन्ती तद्-द्वारा जठरे ददर्शेति ज्ञेयम् । कृत्स्नस्य चान्तर् जठरे
जनन्या \[भा।पु। १०.१४.१६\] इति श्री-ब्रह्म-स्तुतेः । सप्तम्य्-अन्त-पाठ
एव तेषां सम्मतः । अत्राग्रेऽपि मुख एव विश्व-दर्शनस्य व्याख्यानात्
। राजन्न् इति परमाश्चर्येण सम्बोधनम् । यद् वा, यथा
त्वत्-पितामहेनार्जुनेन भारत-युद्धे दृष्टं, तद्वद् इति न मन्तव्यम्,
किन्तु ततोऽपि विशिष्टम् इति सूचयति ॥३५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पीतप्रायस्येति पीता गावो
विभक्ता भ्रातर इतिवत् कर्तरि क्तः भावक्तान्तात् पीतं पानं
प्रायमीषद् असिद्धं यस्येति वा टीका-मते स्तन---शब्द-लोपोऽत्रार्ष एव
जननीति सुतस्येति च स्नेहभरं बोधयति तत्र च रुचिर-स्मित इति
परम-सौन्दर्यम् अतो लालयन्ती जृम्भमाणस्य तल्
लालन-जनितानन्दभरालस्येन जृम्भां कुर्वतस्सतः मुखे
मुख-विवरान्तः द्वितीयान्त-पाठे मुखं लालयन्ती तद् द्वारा जठरे
ददर्शेति ज्ञेयं कृत्स्नस्य चान्तर् जठरे जनन्या इति ब्रह्म-स्तुतेः
सप्तम्यन्तः पाठ एव तेषां सम्मतः अप्रेऽपि मुखे दर्शनस्य
व्याख्यानादिदम् अस्माभिर् यद् दृश्यते तद् एव विश्वं न त्व् अन्यत् तस्य
विग्रहस्याचिन्त्य-शक्त्या विभुत्वाद् इति भावः । अत एव तत्र विश्वस्य
सम्पर्को नस्त्य् तद् उक्तं श्री-भगवद् उपनिषत्सौ ।

> मया ततम् इदेअ सर्वं जगद् अव्यक्त-मूर्तिना ।
>
> मत्स्थानि सर्वं भूतानि न चाहं तेष्व् अवस्थितः ॥

न च मत् स्थानि भूतानि पश्य मे योगम् ऐश्वम्

इति जगद् उदरत्वन्तु तद् अंशांश-गर्भोदकशायिन एव तच् च
प्रलय-काले सूक्ष्मतयैवेति ॥३५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पीतेति । पीता गावो विभक्ता
भ्रातर इत्य्-आदि-प्रयोग-दर्शनात् कर्तरि क्तः, आगत-प्राय इतिवत् ।
इदं यद् अस्माभिर् दर्श्यते तद् एव नान्यद् इत्य् अचिन्त्य-शक्त्या तस्य
विग्रहस्य विभुत्वं प्रलये तद्-अंशांशस्य गर्भोदशायिन इत्य् अर्थः
॥३५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पीत-प्रायस्य** इति । पीता
गावो विभक्ता भ्रातर इतिवत् कर्तरि क्तः । स्तनं पीतवत् प्रायस्येत्य्
अर्थः । **मुखे** मुख-विवरान्तः द्वितीयान्त-पाठे **मुखं**
लालयन्ती तद्-द्वारा जठरे ददर्शेति ज्ञेयम् । कृत्स्नस्य चान्तर् जठरे
जनन्या \[भा।पु। १०.१४.१६\] इति ब्रह्म-स्तुतेः । **इदम्** अस्मद् दृश्यं
विश्वम् एव तदीय-विग्रहस्य मातृकोडगस् तस्याप्य् अचिन्त्य-शक्त्या
विभुत्वेन सर्व-जगद्-अधिष्ठानत्वात् । **जृम्भत** इति
जृम्भणोचित-क्षणेऽपि स-विशेष-सर्व-विश्व-दर्शनम् अचिन्त्य-शक्त्यैव
निष्पादितम् ॥३५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** पीत-प्रायस्येति । पीतं
पानं तद् यस्यास्ति स पीतः । मुखं लालयतीति चिबुकं गृहीत्वेति शेषः
। जृम्भतस् तस्य मुख-द्वारा जठरे इदं विश्वं ददृशे । कृत्स्नस्य
चान्तर् जठरे जनन्या \[भा।पु। १०.१४.१६\] इति वक्ष्यमाणात् ।
जृम्भणोचित-काल एव कृत्स्न-विश्व-दर्शनम् तद्-अचिन्त्य-शक्त्यि-सिद्धं
बोध्यम् । इयं मत्-प्रसूः सर्वज्ञैव किन्तु मद्-ऐश्वर्य-स्वरूपं
सदैव जानाति, न तु दृष्टावती तद्-अदर्शनाद् एव मयि भयं शङ्कती
तद् एनाम् ऐश्वर्यं प्रदर्श्य निःशङ्कयामीति तद् अदर्शयद् इति भावः
॥३५॥

**\॥।**

**॥ १०.७.३६ ॥**

**खं रोदसी ज्योतिर्-अनीकम् आशाः**

**सूर्येन्दु-वह्नि-श्वसनाम्बुधींश् च ।**

**द्वीपान् नगांस् तद्-दुहितॄर् वनानि**

**भूतानि यानि स्थिर-जङ्गमानि ॥**

**श्रीधर-स्वामी (भावार्थ-दीपिका) :** नगान् गिरींस् तेषां दुहितॄर् नदीः
॥३६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रोदसी द्याव्-आभूमी ।
ज्योतिषां ताराणां अनीकं गणम् । श्वसनो वायुः ॥३६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इदन्तापरामृष्टम्
एवाह---खम् इति । अन्तरिक्षं रोदसी दिवं भूमिं च । एवं
भुवः-स्वर्-भूर् इति लोक-त्रयम् । तेन च तत्रत्याः ज्ञेयाः । तत्रैव
विशेष-विवक्षयानुक्तान् अपि सङ्गृह-जाति-भूतानीति ॥३६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इदन्ता-परामृष्टम्
एवाह---खम् इति । अन्तरिक्षं रोदसी दिवं भूमिं च । एवं
भुवः-स्वर्-भूर् इति लोक-त्रयम् ॥३६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नगान् द्वीपाख्याकरान्
जम्ब्वादि-वृक्षान् पर्वतांश् च तद्-दुहितॄर् नदीः ॥३६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : नगान्** द्वीपातिधाकरान्
जम्ब्व्-आदि-वृक्षान् पर्वतांश् च **तद्-दुहितॄर्** नदीः ॥३६॥

**\॥।**

**॥ १०.७.३७ ॥**

**सा वीक्ष्य विश्वं सहसा राजन् सञ्जात-वेपथुः ।**

**सम्मील्य मृगशावाक्षी नेत्रे आसीत् सुविस्मिता ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सा यशोदा । सहसेत्य्
आकस्मिके । मृग एकस् तच्-छावस् तद्-बालस् तत्-तुल्य-नेत्रा संमील्येति ।
विष्णोर् ध्यानार्थं भगवन् नारायण रक्ष रक्ष मत्-सुतम् अस्माद् उत्पाताद्
इति वित्रस्त-दृष्टित्वान् मृग-शावाक्षीति भावः ॥३७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वीक्ष्य साक्षाद् दृष्ट्वा,
सहसाकस्माद् युगपच् चेत्य् अर्थः । विश्वम् अशेषं जगद् एवेत्य् अनुक्तम्
अपि तत्-कारणादिकं सङ्गृहीतम् । तच् चाग्रे पुनर्
विश्व-दर्शने---वैकारिकाणि \[भा।पु। १०.८.३८\] इत्य्-आदिना व्यञ्जयितव्यम्
। सञ्जात-वेपथुः परमाद्भुतत्वेनोत्पात-शङ्कया वा नेत्रे निमील्य
तद्-दर्शनाय निजाक्षिणी मुद्रयित्वा, अनेन बहिर्-नेत्राभ्याम् एवैकदैव
तद्-दर्शनं बोधितम् । एवम् अर्जुनस् तस्या विशेषश् च---दिव्यं ददामि
ते चक्षुः \[गीता ११.८\] इति तं प्रति श्री-भगवद् उक्तेर् अन्यथा
विविध-व्यवधानादिना विश्वस्य तस्मिन् युगपद्-दर्शनासम्भवात् । अस्याश्
च श्री-भगवत्-स्नेह-भर-प्रभावेण दृग्भ्याम् एव साक्षाद्-दर्शनात्
जठरान्तस् तद्-दर्शनं च श्री-भगवओ जगद्-उदरत्वात् । तच् च
सृष्ट्य्-आरम्भे तत एव नाभि-द्वारा लोक-पद्माविर्भावादिना व्यक्तम् एव ।
एतच् च तद्-अंशेन नारायणेनाभेदाद् उक्तम् । किं वा, जठरान्तस्
तद्-दर्शनेनान्तर्-दृष्टिर् अभिप्रेता, तया तस्य सत्त्व-दर्शनम्
उपपद्यत एव, किन्तु बहिः सौन्दर्यादि-दर्शनेन जायमानानन्द-विशेषात्
तत्-तच्-छमेवेति दिक् । मृग-शावाक्षीति सौन्दर्य-विशेषेण
कमल-लोचनस्य श्री-भगवतो मातृत्व-योग्यतोक्तेः । अतस्
तत्-तद्-दर्शनादिकं सम्भाव्यम् एवेति भावः । सुविस्मितासीत् किम् इदं
कुतो वा पश्यामीति परम-विस्मयं प्राप्ता । अतस् तस्मिंस् तस्याः
स्नेह-विघातकम् ईश्वर-ज्ञानं नाभूत् । परमेश्वरे तत्-सम्भावनया
विस्मयानुत्पत्तेः । किन्तु स्व-पुत्र-विवृद्ध एवेति ज्ञेयम् । यद् वा, अहो
मम मनो-विभ्रम-महिमायम् । येन स्व-बालकेऽप्य् अस्मिन्न् एवं दृश्यत
इति । सुशोभनं विशिष्टं चान्यतो विलक्षणं स्मितं यस्यास् तथा-भूता
बभूव । निज-मनोभ्रम-विशेषं मत्वा स्वयम् एवात्मानं हसितवतीत्य्
अर्थः । हे राजन् ! सर्वत्र प्रकाशमानेति तत् तत्त्वं
तव्यवावधार्यते, न त्व् अन्येनेति भावः । अत्र च
स्व-सिद्धान्तोऽयं---साक्षाच्
छ्री-भगवद्-दर्शनानन्द-विघातक-विश्व-दर्शनस्य परिहाराय
नेत्र-निमीलनं, साक्षाद् विराजमानेऽपि भगवत्य् अहो बत
तद्-इतर-दर्शनं स्याद् इति तन्-माया-बलानुसन्धानेन भय-कम्पः
सुविस्मितत्वं चेति ।

श्री-कृष्ण-कृपयानेक-सिद्धान्तेषु स्फुरत्स्व् अपि ।

निज-रुच्य्-अनुसारेण सिद्धान्तोऽत्र विलिख्यते ॥३७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वीक्ष्य साक्षाद् दृष्ट्वा, सहसा
अकस्माद् युगपच् च इत्य् अमरः । विश्वम् अशेषं जगद् एवेत्य् अनुक्तम् अपि
तत्-कारणादिकं सङ्गृहीतम् । तच् चाग्रे पुनर्
विश्व-दर्शने---वैकारिकाणि \[भा।पु। १०.८.३८\] इत्य्-आदिना व्यञ्जयितव्यम्
। सञ्जात-वेपथुः परमाद्भुतत्वेन उत्पात-शङ्कया वा । नेत्रे
संमील्य तद्-दर्शनाय निजाक्षिणी मुद्रयित्वा, अनेन निजाभ्यां
बहिर्-नेत्राभ्याम् एवैकदैव तद्-दर्शनं बोधितम्, न च
दिव्य-दृष्ट्य्-आदि-प्राप्तिः, प्रत्युत ततः श्री-कृष्ण-प्रेमानन्द-लक्ष्म्या एव
दासीयमाना काचिद् इयम् अपि शक्तिस् तस्यां वर्तत इति लक्ष्यते ।
नेत्र-निमीलनाद् अनादृतेव सेति तर्क्यते । तद् उक्तं
श्री-नारद-पञ्चरात्रे---

> हरि-भक्ति-महा-देव्याः सर्वा मुक्त्य्-आदि-सिद्धयः ।
>
> भुक्त्यश् चाद्भुतास् तस्याश् चेटिकावद् अनुव्रताः ॥ \[भ।र।सि।
> १.१.३४\] इति ।

तथपि तदानीम् उद्भूतः वात् तादृश-लीलोदयावसरे स्व-दास्यम् एव
सफलयन्ती विस्मय-द्वारा ताम् आत्मेश्वरीम् उल्लासयितुम् एवम् अनुवर्तते
इति च गम्यते मृग-शावाक्षीति मुनेः
श्री-कृष्ण-वात्सल्यमय-शोभा-विशेष-विरोचमान-तन्-मातृ-लोचन-सौन्दर्य-स्फुरणोल्लास-मयं
वचनम् ॥३७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सहसा** अकस्मात् युगपच् च
। **सञ्जात-वेपथुर्** उत्पात-शङ्कया । **संमील्येति**
श्री-विष्णु-ध्यानार्थं भगवन् नारायण रक्ष रक्ष ! मत्-सुतम् अस्माद्
उत्पाताद् इति वित्रस्त-दृष्टित्वात् **मृग-शावाक्षी** ।

> पूतनादि-वधैश्वर्यं न प्रेम समचूकुचत् ।
>
> प्रत्युतावर्धयत् तस्मिन्न् अरिष्ट-प्रतिशङ्कया ।
>
> नन्द-भाग्यादि-हेतूनां तत्राभूद् यदि कल्पनम् ।
>
> ततो निर्हेतुर् एवेयम् ऐश्वरी शक्तिर् आगता ॥
>
> विभुत्व-दर्शिका कृष्ण-देहस्य स्फुटाम् एव हि ।
>
> तथापि विस्मितिवासीन् मत्-पुत्रस्येदम् अद्य किम् ॥
>
> नत्वैश्य-ज्ञान-सम्भ्रान्त्या वात्सल्ये शिथिलाभवत् ।
>
> न चात्र सम्भवेत् किञ्चित् पूर्ववद् धेतु-कल्पनम् ॥
>
> तच् चापि वस्तुतो गाढ-प्रेमोर्मि-मयम् एव हि ।
>
> इति निष्कम्पता प्रेम्णः ख्यापिता स्यान् मुहुर् मुहुः ॥

एवं च---

> प्रेम-देव्या परीक्षार्थम् आगच्छन्त्यस् तरान्तरा ।
>
> शक्तिर् एषाहरेः किन्तु तया दासीकृता भवेत् ॥ इति ॥३७॥

इति सारार्थ-दर्शिन्यां हर्षिण्यां भक्त-चेतसाम् ।

दशमे सप्तमोऽध्यायः सङ्गतः सङ्गतः सताम् ॥\*॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सहसा अकस्माद् युगपच् च
सञ्जात-वेपथुर् इत्य् आश्चर्य-दर्शनात् निमील्य नेत्रे इति तद्-दर्शनाय
सुविम्सितेति कथम् एतावत्य् उदरे विश्वम् इदं भातीति विस्मयेन
चित्रितेवाभूद् इत्य् अर्थः ।

> पूरनाम् ओष्ठयोः स्पर्शाच् छकटं पदयोः शिशुः ।
>
> भुजयोश् च तृणावर्तम् अहन्न् आस्ये क्षिताखिलः ॥
>
> अहीन-नर-चेष्टाभिर् आभिर् लीलाभिर् अच्युतः ।

निजैश्वर्यस्य पूर्णत्वं माधुर्यं च व्यजिज्ञपत् ॥३७॥

**\॥।**

इति श्रीमद्-भागवते महा-पुराणे पारमहंस्यां संहितायां

दशम-स्कन्धे तृणावर्त-मोक्षो नाम

सप्तमोऽध्यायः

॥१०.७॥

**(१०.८)**

## अष्टमोऽध्यायः

### गर्गागमनं, जातककथन-पूर्वकं नाम-करण-संस्कारः, मृद्-भक्षण-व्याजेन यशोदायै विश्व-रूप-प्रकटीकरणं च ।

**॥ १०.८.१ ॥**

श्री-शुक उवाच---

**गर्गः पुरोहितो राजन् यदूनां सुमहा-तपाः ।**

**व्रजं जगाम नन्दस्य वसुदेव-प्रचोदितः ॥**

**श्रीधर-स्वामी (भावार्थ-दीपिका) :**

अष्टमे नाम-कर्मास्य बाल-क्रीडा-कुतूहले ।

मृद्-भक्षणाभियोगे च विश्व-रूपं निरूप्यते ॥

विश्वरूपादि-बालस्य निशम्याशङ्किनः पितुः ।

नाम-कृद्-गर्ग-वाक्येन निजं तत्त्वम् असूसुचत् ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *बाल-क्रीडायाः कुतूहले*
कौतुके *मृद्-अशन*-सम्बन्धे च । *आशङ्किनः* शङ्कावन्तः । *पितुर्*
नन्दस्य । *निजं तत्त्वं* स्वम् ऐश्वर्यम् । **सुमहातपाः**
सर्व-तपस्वि-मुख्यः ॥१॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् ऐश्वर्य-संवलितं
बाल्य-चरितम् उक्त्वाधुना केवलं बाल्य-स्वाभाविकं परम-मनोहरं
यथा-क्रमं कथयन्न् आदौ यथा-कालं नाम-करणम् अह गर्ग इत्य्-आदिना
जना इत्य् अत्यन्तेन । हे राजन्न् इति क्षत्रियाणां पुरोधसैव संस्काराः
क्रियन्त इति व्यवहारा भवता ज्ञयत एवेति भावः । सु-महा-तपाः ।
यद् वा, श्रीभगवन् नाम---भाग्यवान् । यद् वा, महा-भागवतोत्तम इत्य्
अर्थः । वसुदेवेन प्रेरित इति पुत्र-संस्कारे\ऽप्य् आज्ञाया अपेक्ष्यत्वात्
॥१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् ऐश्वर्य-संवलितं
बाल्य-चरितम् उक्त्वाधुना केवलं बाल्य-स्वाभाविकं परम-मनोहरं
यथा-क्रमं कथयन्न् आदौ यथा-कालं नाम-करणम् अह गर्ग इत्य्-आदिना
जना इत्य् अत्य् अन्तेन । हे राजन्न् इति क्षत्रियाणां पुरोधसैव संस्काराः
क्रियन्त इति व्यवहारा भवता ज्ञयत एवेति भावः । सु-महा-तपाः ।
यद् वा, श्रीभगवन् नाम---भाग्यवान् । यद् वा, महा-भागवतोत्तम इत्य्
अर्थः । वसुदेवेन प्रेरित इति पुत्र-संस्कारे\ऽप्य् आज्ञाया अपेक्ष्यत्वात्
॥१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अधोक्षज-धिया
तद्-अधिष्ठानत्वेनाभेद-दृष्ट्या ॥१॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

अष्टमे नाम-करणं रिङ्गणं गव्यम् ओषणम् ।

मृद्-भक्षणं विश्व-रूप-दर्शनं च निगद्यते ॥

असुर-वध-प्रसङ्ग-सङ्गत्यैव तृणावर्त-वधम् उक्त्वा तत् प्राचीनानि
नाम-करणादीनि चरितान्य् अनुस्मृत्य वक्तुम् उपक्रमते-गर्गः पुरोहित
इत्य्-आदिना ॥१-३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.२ ॥**

**तं दृष्ट्वा परम-प्रीतः प्रत्युत्थाय कृताञ्जलिः ।**

**आनर्चाधोक्षज-धिया प्रणिपात-पुरःसरम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अधोक्षज-धिया,
अव्यक्त-रूपिणो विष्णोः स्वरूपं ब्राह्मणा भुवि इत्य् उक्तेः ॥२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आनर्च नन्द इति शेषः ।
अधोक्षजधियेन्द्रिय-ज्ञानागोचरो\ऽपि भगवान् अयं साक्षाद्-भूत
इति-बद्धया, इति परम-भक्तिर् उक्ता । यद् वा, शकटस्य श्री-भगवद्
उपर्यपतनादिना शकटाक्षस्याधः पुनर् जात इवेत्य् एवं
शकट-भञ्जनानन्तरं व्रजे\ऽधोक्षजन-नाम्ना प्रसिद्धे तस्मिन्
स्व-पुत्रधिया तद् आसक्त्या तत् क्षेमार्थम् इत्य् अर्थः । प्रणिपातो
दण्डवत्-प्रणामो विनयेनाति-नम्रता वा, तत् पूर्वकम् ॥२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आनर्च नन्द इति शेषः ।
अधोक्षज-धिया परमेश्वर एव भक्त्येत्य् अर्थः ॥२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.३ ॥**

**सूपविष्टं कृतातिथ्यं गिरा सूनृतया मुनिम् ।**

**नन्दयित्वाब्रवीद् ब्रह्मन् पूर्णस्य करवाम किम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुनृतया
यथार्थ-मधुरया । पूर्णस्य कृतकृत्यस्य । नन्दयित्वा श्लाघयित्वा
॥३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सु-उपविष्टं
पाद-प्रक्षालनादिना पथि---श्रमापनोदनेन सदासने सुखोपविष्टम्,
कृत-मौनम् इत्य् अर्थः । पूर्णस्य श्री-भगवद्-भक्त्या
सिद्ध-सर्वार्थस्य । तत्र हेतुः---**ब्रह्मन्** ! हे
सर्व-वेद-स्वरूपेति वेदस्य हि सृष्टयादौ स्तुत्या सुप्रसन्ने भगवति
भक्ति-विशेषेणभीष्ट-सिद्धेः, तद् आख्यानं बृहद्-वामन-पुराणे व्यक्तम्
एव । यद् वा, साक्षाद्-ब्रह्म-स्वरूपेति । तस्य हि भगवन्
महा-विभूतित्वेन स्वत एव साक्षत् सर्वार्थ-सम्पत्तेः ॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सूपविष्टं
पाद-प्रक्षालनादिना पथि श्रमापनोदनेन सदासने सुखोपविष्टम्, कृतम्
आतिथ्यं मधुपर्काद्य्-अर्पण-लक्षणं यस्य तं सूनृतया
मधुर-स्तोत्र-रूपया मुनिं नन्दाभिप्रेत-श्रवणाय प्राक् कृतं मौनम्
इत्य् अर्थः । पूर्णस्य श्री-भगवद्-भक्त्या सिद्ध-सर्वार्थस्य । तत्र
हेतुः---ब्रह्मन् ! हे सर्व-वेदार्थ-ज्ञानेन बृहत्तम, भगवान् ब्रह्म
कार्त्स्न्येन इत्य्-आदिना, वेदैश् च सर्वैर् अहम् एव वेद्यः \[गीता १५.१५\]
इत्य्-आदिना च तद्-भक्ताव् एव तात्पर्य-पर्यवसानात् ॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.४ ॥**

**महद्-विचलनं नॄणां गृहिणां दीन-चेतसाम् ।**

**निःश्रेयसाय भगवन् कल्पते नान्यथा क्वचित् ॥**

**श्रीधर-स्वामी (भावार्थ-दीपिका) :** पूर्णश् चेत् कथं धनिनां गृहम्
आगतस् तत्राह---महद्-विचलनम् इति । महतां स्वाश्रमाद् अन्यत्र
विचलनं न स्वार्थं किन्तु गृहिणां मङ्गलाय । ननु तर्हि स एव
महद्-दर्शनार्थं किम् इति नागच्छन्ति तत्राह । दीन-चेतसां कृपणानां
क्षणम् अपि गृहं त्यक्तुम् अशक्नुवताम् इत्य् अर्थः ॥४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्णत्वम् आशङ्क्य
समाधत्ते---महद् इत्य्-आदि । निःश्रेयसत्वम् आशङ्कते---नन्व् इति । यदि
महद्-विचलनं गृहि-मङ्गलं तर्हि तदा, त एव गृहिण एव । इत्य् अर्थ
इति---इदं कृतम् इदं करिष्य इत्य् एवम् इति कृत्यासक्तत्वात् तेषां नहि
महद्-दर्शनावकाश इति भावः ॥४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महतां
श्री-भगवत्-सेवैक-निष्ठानां विशेषेण चलनं स्व-स्थानाद् अन्यत्र दूरे
गमनम् । नृणाम् इति कर्म-स्वधिकारेण सदा तत् पराणाम् इत्य् अर्थस्
तत्रापि गृहिणाम् अत एव दीन-चेतसां निःश्रेयसाय सर्व-मङ्गलाय ।
भगवन् ! हे सर्वज्ञेत्य् अर्थः, प्रवृत्तिं च निवृत्तिम् इत्य्-आदि-वचनात्
। यद् वा, साक्षाच् छ्री-नारायणेत्य् अर्थः---पूजादौ भगवद्-भागवतयोर्
अभेदात् । एवं तस्य सर्व-सामर्थ्यम् अपि सूचितम् । कल्पते
घटते\ऽन्यथा दीन-उजननिः श्रेयसार्थ-व्यतिरेकेण कदाचिद् अपि न
घटते, यतः कथम् अपि महतां विपद् विघ्नाद्य् अभावात् । यद् वा,
महतां विचलनं श्रीभगवत् सेवालक्षणात् स्व-धर्मात् किञ्चित् स्खलनम्
अपि गृहिणां निश्रेयसाय समर्थं स्याद् अन्यथा तेषां स्व-गृहे भगवत्
सेवापरतयान्य् अन्यत्रा-प्रस्थानेनान्य् अकर्मानाचरणेन च गृहासक्तानां
कदाचिद् अपि निःश्रेयसासिद्धेर् इत्य् अर्थः ॥४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महतां
श्री-भगवत्-सेवादि-निष्ठत्वाद् विशेषेण चलनं स्व-स्थानाद् अन्यत्र दूरे
गमनम् । नृणाम् इति स्वभावत ऐहिक-पारलौकिक-कर्म-पराणाम् इत्य्
अर्थः । तत्रापि गृहिणां जाया-पुत्रादीनाम् अपि तत्-तद्-धित-व्यग्राणाम्
अज्ञेषु मद्-विधेषु कृपया स्वयम् आगमनम् उचितम् एवेति भावः । कल्पते
घटते अन्यथा दीन-जन-निःश्रेयसार्थ-व्यतिरेकेण कदाचिद् अपि न
घटते महतां निःश्रेयस-स्वाभाव्यात् ॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पूर्णस्य तव किं
करवाम** अपि तु न किम् अपि कर्तुम् अर्हाम इत्य् अर्थो वा प्रश्नार्थत्वात्
पूर्णस्य तव किम् अपेक्षितं वर्तते तत् ब्रूहि वयं करवामेत्य् अर्थो वा
आद्ये मम त्वद्-गृहागमनस्य वैयर्थ्यं द्वितीये पूर्णत्वस्येति चेन्
मैवम् उभयत्राप्य् उभयं न व्यर्थं प्रत्युता **अभिनन्दनीयत्वात्**
परम-सार्थकं कृपापारवश्यात् सन्तकुमार-वामनादीनां परम-पूर्णानाम्
अपि पृथु-बलि-प्रभृतीनां गृहागमनस्य दृष्टत्वाद् इत्य् आह-महतां
स्वाश्रमाद् अन्यत्र विचलनं **गृहिणां निःश्रेयसाय** परम-मङ्गलाय
**कल्पते** समर्थं भवति तद् एव तेषाम् अपेक्षितम् अपीत्य् अर्थः ।
**नॄणाम्** इति राहिष्व् अपि मध्ये नॄणाम् एव न तु देवादीनाम् एवं नृष्व् अपि
मध्ये **गृहिणाम्** एव न तु ब्रह्मचार्यादीनां तत्रापि **दीनं** तृणाद्
अपि दुर्भगं मन्यं चेतो येसाम् इति तेष्व् एव महत् कृपाधिक्य-सम्भवात्,
न तूत्तमं-मन्य-कठोर-वक्र-चेतसाम् इत्य् अर्थः ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.५ ॥**

**ज्योतिषाम् अयनं साक्षाद् यत् तज् ज्ञानम् अतीन्द्रियम् ।**

**प्रणीतं भवता येन पुमान् वेद परावरम् ॥**

**श्रीधर-स्वामी (भावार्थ-दीपिका) :** त्वया बालयोर् नाम-करणादि
करणीयम् इति वक्तुं तस्य ज्ञानातिशयम् आह---ज्योतिषाम् अयनम् इति ।
**यद्** **अतीन्द्रिय-ज्ञानम्** असाधनं **ज्योतिषाम् अयनं**
तत्-प्रतिपादकं ज्योतिः-शास्त्रम् इत्य् अर्थः । **तत्** **साक्षाद्**
**भवता** **प्रणीतं** **येन** अन्योऽपि **पुमान्** **परावरं** परं
कारणं पूर्व-जन्म-कृतं कर्म अवरं कार्यं तस्मिन् जन्मनि
भावि-फलं तद् **वेद** । उक्तं च जातके---

> यद् उपचितम् अन्य-जन्मनि शुभाशुभं तस्य कर्मणः पङ्क्तिम् ।
>
> व्यञ्जयति शास्त्रम् एतत् तमसि द्रञाणि दीप इव ॥ इति ॥५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बाल-नाम-करणाद्य्-अर्थं
गर्गं श्लाघते नन्द इत्य् आह---स्वयेति । गर्गेण इत्य् अर्थ इति ।
अयन-शब्देन शिशुमारादि न ग्राह्यं, किन्तु शास्त्रम् एवेति तात्पर्यम् ।
येन ज्योतिः-शास्त्रेण अन्योऽर्वाचीनोऽपि । जातके बृहज्-जातके । उपचितं
सम्पादितम् । अन्य-जन्मन्य् अन्ये एतत्-कालिक-जन्म-प्राग्-जन्मनि ।
व्यञ्जयति प्रकाशयति । ग्रहाणां स्थान-योग-दृष्ट्य्-अवस्थादि-वशाद् इति
। एतज्-ज्योतिः प्रकाशकं शास्त्रम् इत्य् अर्थः ॥५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ज्योतिषां ग्रहाणाम् अयनम् इति
करणे ल्युट् अयतेर् गत्य्-अर्थतया ज्ञानार्थत्वात्, करणस्यापि हेतुत्वात्
तत्-प्रतिपादकम् इत्य् एवार्थः । तच् च प्रणीतम् इत्य् उक्त्या
ज्योतिः-शास्त्रम् इत्य् एव पर्यवसीयते । कीदृशं तज्-ज्ञानं तत्-साधनम्
अतीन्द्रियम् इन्द्रियागोचर-ज्ञान-जनकत्वात् तद्-अतिक्रान्तं च तद् एव
विशेषण-द्वयस्य अतीन्द्रिय-ज्ञान-साधनम् इत्य् एव निर्गलितोऽर्थः ।

यद् वा, अयनं ज्ञान-साधनं शास्त्रम् इत्य् अर्थः । यत् यस्मात् तत्
भवद्-आदिषु विख्यातम् अतीन्द्रियं ज्ञानं स्याद् इति ।

परं पूर्व-जन्म-वृत्तम्, अवरम् एतज्-जन्म-भावि-फलम्, तद् वेदेति
बालयोस् तत् तद् भवता कथनीयम् इति भावः । तत्र
पूर्व-जन्म-वृत्त-जिज्ञासा तुपूर्व-जन्मनि शुभाद् अस्मिन्न् अपि शुभं
भावीत्य्-आद्य् अभिप्रायेण, अत एवाग्रे श्री-भगवतः पूर्व-वृत्त-कथनम्
पुमान् यः कश्चित् पुरुष इति तच्-छस्त्रस्य सुगमत्वादि-गुण उक्तः
॥५॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परं पूर्व-जन्म-वृत्तम्,
अवरम् एतज् जन्म-भावि-फलम्, तद्-वेदेति मत्-पुत्रस्य तत् तद् भवता
कथनीयम् इति भावः । तत्र पूर्व-जन्म-वृत्त-जिज्ञासा पुण्यं
पुण्यानुबन्धि स्यात् इत्य्-आदि-न्यायेन पूर्व-जन्मनि शुभाद् अस्मिन्न् अपि
शुभं भावीत्य् आद्य् अभि-प्रायेण, अत एवाग्रे श्री-भगवतः
पूर्व-वृत्त-कथनम् । पुमान् यः कश्चित् पुरुष इति तच् छस्त्रस्य
सुगमत्वादि-गुण उक्तः ॥५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ज्योतिषां ग्रहाणाम् अत्रायनम् इति
करणे ल्युट् अयतेर् गत्य्-अर्थतया ज्ञानार्थत्वात्, करणस्यापि हेतुत्वात्
तत्-प्रतिपादकम् इत्य् एवार्थः । तच् च प्रणीतम् इत्य् उक्त्या
ज्योतिः-शास्त्रम् इत्य् एव पर्यवसीयते । कीदृशं तज्-ज्ञानं तत्-साधनम्
अतीन्द्रियम् इन्द्रियागोचर-ज्ञान-जनकत्वात् तद्-अतिक्रान्तं च तद् एव
विशेषण-द्वयस्य अतीन्द्रिय-ज्ञान-साधनम् इत्य् एव निर्गलितोऽर्थः
॥५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
बालक-द्वय-नाम-करणार्थं प्रार्थना-बीजं सृजन्न् आह---**ज्योतिषां**
ग्रहादीनाम् **अयनं** ज्ञापकं ज्योतिः-शास्त्रं **यद्** यतः **अतीन्द्रियं
ज्ञानं** भवेत् **तद्** **भवता** जायत इति किं वक्तव्यं त्वया
**प्रणीतं** कृतं **येन** अन्योऽपि **पुमान्** **परम्**
उत्तर-काल-भावि च दृष्ट्वा भद्राभदृआदिकं कथनीयम् इति भावः
॥५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

॥ १०.८.६ ॥

**त्वं हि ब्रह्म-विदां श्रेष्ठः संस्कारान् कर्तुम् अर्हसि ।**

**बालयोर् अनयोर् नॄणां जन्मना ब्राह्मणो गुरुः ॥**

**श्रीधर-स्वामी (भावार्थ-दीपिका) :** विवक्षितम् आह---त्वं हीति ।
दैवज्ञो मन्त्रविच् च त्वम् अतो नाम-करणादि-संस्कारान् कर्तुम् अर्हसीत्य्
अर्थः । नन्व् एतद् गुरुणा करणीयम् इति चेत् तत्राह---नॄणाम् इति
॥६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति ।
उभय-विद एव संस्कार-करणेऽधिकारो न त्व् एकैक-विद इति भावः ।
पुनर् आशङ्कते---नन्व् इति । नृणाम् इति जन्मना ब्राह्मण इत्य् उक्तेः ।

> यस्य यल् लक्षणं प्रोक्तं पुंसो वर्णाभिव्यञ्जकम् ।
>
> यद् अन्यत्रापि दृश्येत तत् तेनैव विनिर्दिशेत् ॥ \[भा।पु। ७.११.३५\]

इत्य् अपास्तम् । तथा च जातितो यो ब्राह्मणस् तपो-विद्या-युतः स एव
गुरुः कार्यो न तु क्षत्रियादिः ।

> संस्कर्ता चोपदेष्टा च विप्र एव न चेतरः ।
>
> सर्वैर् विप्र-गुणैर् युक्त इत्य् आह भगवान् मनुः ॥ इति

किं च,

> वर्णानाम् आश्रमाणं च मुख्योऽभूद् ब्राह्मणो गुरुः ।
>
> अन्योन्य-गुरवो विप्रा न ह्य् एषाम् अपरो गुरुः ॥ इति वरतन्तूक्तेः
> ॥६॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि यतो ब्रह्म-विदां
श्रेष्ठो महा-भागवतोत्तमत्वाद् अतः संस्कारान् जात्य्-अनुरूपान्
नाम-करण-विद्यादि-फलकेष्टादीन् वैष्णवानुरूपां च तिलकादीन् अत एव
सुन्दरोर्द्ध-पुन्द्रादिकं पद्म-पुराणादौ श्री-कृष्णस्य श्रूयते जन्म-ना
जन्म-मात्रेणैव किं पुनर् ज्ञानादिनेत्य् अर्थः ॥६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हि यतो ब्रह्म-विदां श्रेष्ठो
महा-भागवतोत्तमत्वात्, अत एव संस्कारान् जात्य्-अनुरूपान् जन्मना
जात्यैव किं पुनर् ज्ञानादिनेत्य् अर्थः ॥६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : जन्मना** जात्यैव ॥६॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,
एतादृश-महानुभावस्यापि तव मद्-गृहागमनं मन्-निःश्रेयसायैव तच् च
मम निःश्रेयसम् ऐहिकं पारलौकिकं च । तत्रैहिकं निःश्रेयसम् अद्य
निष्पाद्यम् एकं त्वच्-चरणेषु निवेदयामि, कृपया शृण्व् इत्व् आह---त्वम् इति
। न केवलं ज्योतिर्-विदाम् एव **त्वं** **श्रेष्ठ** इति भावः ।
तेनोभय-गुण-युक्तत्वात् त्वम् एव दैवज्ञो मन्त्रविच् च **कर्तुम्
अर्हसि** इत्य् अर्थः । नन्व् एतद्-गुरुणा करणीयम् इति चेत्,
तत्राह---**नृणाम्** इति ॥६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.७ ॥**

**श्री-गर्ग उवाच---**

**यदूनाम् अहम् आचार्यः ख्यातश् च भुवि सर्वदा ।**

**सुतं मया संस्कृतं ते मन्यते देवकी-सुतम् ॥**

**श्रीधर-स्वामी (भावार्थ-दीपिका) :** अत्युत्साहिनं नन्दं प्रति गुप्तम्
एतत्-कार्यम् इत्य् अभिप्रायेण प्रत्याचक्षाण इवाह---सुतम् इति । कंसो
मन्यते मन्येत कल्पयेद् इत्य् अर्थः ॥७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतत् संस्कारादि
प्रत्याचक्षाण इव निवर्तयन्न् इव । नन्दो वक्ति भवत्व् इति । ख्यातः
प्रसिद्धः । ततः ख्यातेः । इत्य् अर्थ इति । मन्यतेः
सम्भावनार्थत्वम् अत्रेति तात्पर्यम् ॥७॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सर्वतः सर्वस्यां
पापमतिर् दुर्मतिर् दुष्ट-बुद्धिर् यदि हन्ता वसुदेवं युस्मान् वा, हन्तेति
विविके नाम-करणादीच्छया भयम् उत्पादयति, वस्तुतस् तु गत्य्
अर्थाद्धन-धातोः प्राप्स्यति आयास्यतीत्य् अर्थः । अपीत्य् एव पाठो मुक्तस्
तथैव तैर् व्याख्यानात् । तत् तदा सद्य एवेत्य् अर्थः ।
अनयो\ऽपराधो\ऽनर्थो वा । नः इति बहुत्वं श्री-भगवन्
नाम-करणार्थागमनेनात्मनो\ऽन्तर् बहुमानात्, स्वज्ञात्य् आद्य् अपेक्षया वा
। अन्यत् तैर् व्याख्यातम् । यद् वा, तत् तस्मान् मत् संस्काराद् धेतोर्
गताशङ्को निःसंशयः, सन्न् इत्य् अर्थः ॥७-८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यदूनाम् इति त्रिकम् ।
सर्वतः सर्वस्यां पापमतिर् दुष्ट-बुद्धिर् अपि । हन्तेति
सम्भावनार्थस्यापि शब्दस्य यदीत्य् अर्थः । हन्ता
देवकी-पुत्रादि-हनन-शीलः कंसो यदि प्राप्ताशङ्कः स्यात्, तर्हि
तत्-संस्कार-कर्मास्माकं महान् एवान्याय-रूपः स्याद् इत्य् अर्थः । टीकायां
तु हन्ता गन्ता तदा सद्य एवेति व्याख्येयम् ॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वयं बिभ्यद् इत्य्
उत्साहिनं नन्दं च कंसाद् भीषयमाणः सुगुप्तम् एवैतत् कारयेत्य्
अभिप्रायेण प्रत्याचक्षाण इवाह---यदूनाम् इति । तव यदुत्वे\ऽपि
क्षत्रियत्वाभावान् न यदुत्व-ख्यातिः । **अहं** तु **यदु-पुरोहितत्वेन
ख्यातश्** चेति मत्-कृत्यम् इदं न गुप्तं स्थास्यतीति भावः ॥७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.८ ॥**

**कंसः पाप-मतिः सख्यं तव चानकदुन्दुभेः ।**

**देवक्या अष्टमो गर्भो न स्त्री भवितुम् अर्हति ॥**

**श्रीधर-स्वामी (भावार्थ-दीपिका) :** ननु यदु-कुमार इति कथञ्चिज्
जानातु । तत्र वसुदेवस्य सुतस् तत्रापि देवक्यां जात इति कुतो जानीयात्
तत्राह---पाप-मतिर् इत्य्-आदि ॥८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कंस इति । कसि हिंसायाम्
इति धातुः । हिंसाशीलस् तादृशस्य पाप-मतित्वं सहजम् एव पापिनां
मनस्य् अनन्त-शङ्कोदयस्य सम्भवाद् इति भावः । द्वयोर् अन्वयः
॥८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रेदं ज्ञेयम् विविक्ते
नाम-करण-दित्सया भयम् उत्पादयति । वस्तुतस् तु गत्य्-अर्थाद्
वन-धातोः गमनेन प्राप्स्यति आयास्यतीत्य् अर्थः । अपीत्य् एव-पाठो
युक्तः । यद्यपि देवी-वाक्ये जातः खलु तवान्तकृत् यत्र क्वचित्
पूर्व-शत्रुः इत्य् उक्त्या प्रत्युतानकदुन्दुभि-सम्बन्धाशङ्कापयात्य् एव,
तथा तादृश-बद्धस्य पुत्र-सञ्चारे सख्यम् अप्य् अकिञ्चित्करं स्यात्
तथापि पाप-मतित्वात् दुर्मन्त्र-प्रवीणत्वेनेदम् आशङ्किष्यत एवेति भावः
। मच्-छत्रुर् एवासाव् अस्य पुत्रतया जातः, किन्त्व् अस्यैव शिक्षया
शरिकायमाणो मां छलयन् नन्द-गृहं प्रविष्ट इति ॥८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सर्वतः** सर्वस्यां
मन्यते मंस्यते नन्व् एतावत् को\ऽनुसन्धास्यते तत्राह कंसः तद् अपि
त्वयि तु ब्रह्मवादिनि सो\ऽपि न द्रोहम् आचरिष्यतीति चेद् अत
आह---**पापमतिः** मादृशान् जिघांसत्य् एवेति भावः । किं च तत्राप्य्
अवश्यम् अपकरिष्यत्य् एवेत्य् आह---**सख्यम्** इति । वसुदेवद् रोहिणः
कंसस्य वसुदेव-सखे त्वय्य् अपि द्रोह-सम्भवाद् इति भावः ।
तत्रैवं कुयुक्तिं स्रक्ष्यतीत्य् आह---**देवक्या** इति ।
देवकी-दारिका-वचः श्रुत्वा **अष्टमो गर्भो न स्त्री-भवितुम् अर्हति** इति
चिन्तयन् इत्य् अन्वयः । मच् छत्रुर् विष्णुर् एव देवक्या गर्भे जात एव
किन्तु वसुदेव-शिक्षया तस्य सख्युर् नन्दस्य गृहे प्रविष्ट इति
**देवकी-दारिका-वच** इति मद् इष्ट-देवी दुर्गैव देवकी-दारिका-रूपा
भूत्वा यत्र क्वचिज् जात इति पदेन देवक्याम् अपि
जन्म-सम्भाव्य-विष्णु-निषेध-शङ्कयैव मां स्पष्टम् अनुक्त्वा तमन्विष्य
शीघ्रं जहीति माम् अभिव्यञ्जयामासेति चिन्तयन् तद् अन्वेषणे प्रवृत्तौ
मन् नाम-करण-लिङ्गेन आगता नन्द-गृहे वसुदेवस्तीत्य् आशङ्का यस्य
तथा-भूतस् सन्नागत्य यदि हन्ता हनिष्यति तर्हि नो\ऽस्माकं महान्
अनय यदीति **अपि** इति च पाठः ॥८-९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.९ ॥**

**इति सञ्चिन्तयन् छ्रुत्वा देवक्या दारिका-वचः ।**

**अपि हन्ता गताशङ्कस् तर्हि तन् नोऽनयो भवेत् ॥**

**श्रीधर-स्वामी (भावार्थ-दीपिका) :** किं मया हतया मन्द इत्य्-आदि
देवकी-कन्या-वचः श्रुत्वा, देवक्या अष्टमो गर्भो न स्त्री भवितुम् अर्हति
इति नित्यं सञ्चिन्तयन् सामान्येन क्वचिद् अस्तीति ज्ञात्वा युवयोश् च सख्यं
सञ्चिन्तयंस् त्वद्-गृहे भवेद् इति सम्भाव्य मत्-संस्कार-लिङ्गेन
चागताशङ्क आगता आशङ्का यस्य सः । अपि यदि हन्ता हनिष्यति, तर्हि
तत् तदा नो महान् अनयः स्याद् इति ॥९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अपीति
सम्भावनार्थत्वाद्यदीत्यर्थः। हन्तेति शीले तृन् हिंसाशीलः कंसो यदि
प्राप्तशङ्को भवतीत्यर्थः।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *पूर्व-श्लोक-व्याख्या
द्रष्टव्या।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.१० ॥**

**श्री-नन्द उवाच---**

**अलक्षितोऽस्मिन् रहसि मामकैर् अपि गो-व्रजे ।**

**कुरु द्विजाति-संस्कारं स्वस्ति-वाचन-पूर्वकम् ॥**

**श्रीधर-स्वामी (भावार्थ-दीपिका) :** द्विजाति-संस्कारम् अङ्काविजातीनाम्
अवश्यं कर्तव्यं संस्कार-मात्रं केवलं स्वस्ति-वाचन-पूर्वकं कुर्व्
इति ॥१०-११॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अस्मिन् गोव्रजे गोकुले
तत्रापि रहसि मामकैर् मदीय-सम्बन्धि-भृत्यादिभिर् अप्य्
अलक्षितोऽज्ञातः ॥१०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गवां व्रज इति
महिष्य्-आदीनाम् आवासो व्यावर्तितो\ऽयोग्यत्वात् । यद् वा, दिने गवां
सपालानां वने गमनान् निर्जनत्वं बोधितम् । द्विजाति-संस्कारं
वैश्यानुरूप-नाम-करण-मात्र-लक्षणम्,
दीक्षा---पूर्वाङ्ग-तिलकादि-धारणादेश-मात्रं च कुरु ।
पुण्याह-स्वस्ति-ऋद्धयस् त्रिस् त्रिर् उक्ताः स्वस्ति-वाचनं स्यात् ।
स्वस्ति-वाचन-मन्त्राणां पठनं वा स्वस्ति-वाचनम्-यथा---

> पुनन्तु मां देवजनाः पुनन्तु मनसा धियः ।
>
> पुनन्तु विश्वा भूतानि जात-वेदः पुनीहि माम् ॥ \[ऋग् वेद। ९.६७.२७\]
> इत्य्-आदि-मन्त्राः ।

तच् च सर्व-कर्मस्वावश्यकम् ॥१०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गो-व्रज इति
स्थान-संस्कारानपेक्षा च दर्शिता । रहसीति दिने गवां सपालानां वने
गमनात् । द्विजाति-संस्कारं यथा
स्व-क्षत्र-वैश्यानुरूप-नाम-करण-लक्षणम्, पुण्याह-स्वस्ति-ऋद्धयस्
त्रिस्-त्रिर्-उक्त्या स्वस्ति-वाचनं स्यात् । स्वस्ति-वाचन-मन्त्राणां पठनं
च स्वस्ति-वाचनम् । यथा---

> पुनन्तु मां देवजनाः पुनन्तु मनसा धियः ।
>
> पुनन्तु विश्वा भूतानि जात-वेदः पुनीहि माम् ॥ \[ऋग् वेद। ९.६७.२७\]
> इत्य्-आदि-मन्त्राः ।

तच् च सर्व-कर्मस्व् आवश्यकम्, न बहिर् लोक-वेद्यं च । अतः केवलं
तत्-पूर्वकम् ॥१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भाग्य-वशाद् एव
मद्-गृहम् आयातम् । ईदृशम् आचार्यं कदा पुनर् अहं लप्स्ये ? तस्माद्
वादित्राद्य्-उत्सवाङ्गं दिनान्तरे स-विस्तरं करिष्ये, साम्प्रतम् अद्य
केवलं शास्त्रीयम् आवश्यकं कृत्यम् एवैतद्-द्वारा कारयामीति मनसि
विभाव्याह---अलक्षित इति । **मामकैर्** भ्रात्र्-आदिभिर् अपि
**गो-व्रजे** इति स्थान-संस्कारोऽपि नापेक्ष्यः । **रहसि** इति दिने
स-पालानां गवां वने गमनात् **द्विजाति-संस्कारं** बालयोर् अनयोः
क्षत्र-वैश्यानुरूप-नाम-करण-लक्षणं पुण्याह-स्वस्ति-ऋद्धयस् त्रिस्
त्रिर् उक्त्या स्वस्ति-वाचनं भवेत्, तस्य सर्व-कर्मस्व् आवश्यकत्वात्
तत्-पूर्वकम् ॥१०-११॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.११ ॥**

श्री-शुक उवाच---

**एवं सम्प्रार्थितो विप्रः स्व-चिकीर्षितम् एव तत् ।**

**चकार नाम-करणं गूढो रहसि बालयोः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तन्-नाम-करणं
स्व-चिकीर्षितम् एव निजाभिलषितम् एव ॥११॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद्-व्रज-जनैर् अप्य्
अलक्षिततया रहसि तादृश-संस्कार-करणं स्वस्य कर्तुम् इष्टम् एव ।
एवम् उक्त-प्रकारेण सम्यक् प्रार्थितः सन् तद् इति दीक्षा---पूर्वाङ्ग वा,
तस्य निगूढत्वात् सङ्केतेनोक्तिः । आदौ तत् करणं मुख्यत्वान्
मङ्गलत्वाच् च । रहसि गुढः सन्नित्य् अस्यायं
भावः---श्री-नन्दस्यानन्दार्थम् अवश्यं तत् पुत्रस्य माहात्म्यं कथ्यम्
एव, तथापि नन्दस्य स्नेहभरेण तस्मिन्न् ईश्वर-ज्ञानं न भवितैव
। अन्येषाञ्चाधुना तद्वत् स्नेह-परिपाकाभावान्
माहात्म्य-विशेष-चृअवणेनेश्वर-जानोत्पत्त्या स्नेह-विशेष-भगः स्याद् इत्य्
अलक्षितं रहस्य् एव तद् उचितम् इति । यद् वा, गूढः कंस-भिया
प्रच्छन्नः तत्रापि स्नेह-ह्रास-शङ्कया श्री-व्रजेशं प्रति
तदीय-परमैश्वर्यं साक्षाद् अनभिव्यजय
लोकोत्तर-चमत्कार-कर्मको\ऽप्य् अयं श्री-बादरायण-तुल्यो महा-पुरुष
इति व्यपदेशेनाब्रवीद् इति । ननु, श्री-भगवद् ऐश्वर्याभिज्ञेन तेन
कुतस् तत् कृतम् ? तत्राह---बालयोर् इति, लोकहितार्थं
स्व-भक्त-प्रमोदार्थं च प्रकटित-बाल्य-लीलस्य तस्य तद्
अनुरूप-लीला तदीयैर् अवश्यम् अनुसर्तव्यैवेति भावः ॥११॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् व्रज-जनैर् अप्य्
अलक्षिततया रहसि तादृश-संस्कार-मात्र-करणं स्वस्य कर्तुम् इष्टम्
एव । ननु, श्री-भगवद्-ऐश्वर्याभिज्ञेन तेन कुतस् तत्-कृतौ सङ्कोचओ
न कृतः ? तत्राह---बालयोर् इति । लोक-हितार्थं
स्व-भक्त-प्रमोदनार्थं च प्रकटित-बाल्य-लीलयोस् तयोस् तद्-अनुरूपा
लीला तदीयैश्वर्य-ज्ञानिनाम् अपि मोहिनीति भावः । तत्र रहः-स्थाने
बालक-द्वयानयन-तद्-दर्शनं च गर्गानन्द-शुभाशीर्वादादि-वर्णनम्
ऊह्यम् ॥११॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.१२ ॥**

**श्री-गर्ग उवाच---**

**अयं हि रोहिणी-पुत्रो रमयन् सुहृदो गुणैः ।**

**आख्यास्यते राम इति बलाधिक्याद् बलं विदुः ।**

**यदूनाम् अपृथग्-भावात् सङ्कर्षणम् उशन्त्य् अपि ॥**

**श्रीधर-स्वामी (भावार्थ-दीपिका) :** यदूनाम् अपृथग्-भावात् कुतश्चिद्
हेतोर् विप्रतिपदय्मानानं **यदूनाम् अपृथग्-भावाद्** भावो भावनं
तस्मात् । अन्योन्य-शिक्षया सर्वैक-मत्य्-अकारणाद् इत्य् अर्थः । सम्यक्
कर्षत्य् एकीकरोतीति **सङ्कर्षणम्** अप्य् उशन्ति इच्छन्ति वक्ष्यन्तीत्य्
अर्थः । गर्भ-सङ्कर्षणं तु न प्रकाशयति स्म ॥१२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुणैर्
निज-सौशील्य-वात्सल्यादिभिः । रमयन्न् आनन्दयन् । वस्तुतस् तु---

> रमन्ते योगिनोऽनन्ते नित्यानन्दे चिद्-आत्मनि ।
>
> इति राम-पदेनासौ परं ब्रह्माभिधीयते ॥ इति ।

यद् वा, राति गृह्णाति जगत्-कुक्षौ ददाति वा भक्ताभीष्टम् इति राः, रा
दान-ग्रहणयोः । अभ्यते मुक्तैर् राम्यत इत्य् अमः । अम गत्य्-आदौ राश्
चासाव् अमश् चेति रामो जगज्-जन्मादि-कर्ता मुक्त-प्राप्यः परमात्मेत्य्
अर्थः । अस्यापि---वृष्णिषु प्राप्य जन्मनी रामकृष्णौ इति
भगवद्-अवतारत्वात् पर-ब्रह्मतैव । बलम् अधिकम् अस्येति
मत्व्-अर्थीयोच् ।

> भूम-निन्दा-प्रशंसासु नित्य-योगेऽतिशायन्ते ।
>
> सम्बन्धेऽस्ति विवक्षायां भवन्ति मतुब्-आदयः ॥

इति भर्तृहरि-वाक्याद् अत्र भूमार्थेऽच् । यद् वा, बलते संवृणोति
सर्वेषां धृतम् इति बलः । यद् वा, रमयति लोकान् स्व-स्व-व्यापारे
प्रवर्तयतीति रामः । सर्वेषु बलवत्स्व् अधिक-बलवत्त्वाद् वा बलः ।
रामेति लोक-रमणाद् बलं बलवद् उच्छ्रयात् इति वक्ष्यमानत्वात्
॥१२॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अयम् इत्य् अङ्गुल्या
निर्दिशति, करेण वा स स्पृष्ट्वा वदतीति बोधयति । एवम् अग्रे\ऽप्य्
अस्येति च, गुणैर् वात्स्यल्यार्जवादिभिः । वै प्रसिद्धाविति निजोक्तौ
शास्त्रादि-द्वारा प्रामाण्यं बोधयति । आख्यास्यते सुहृद्भिर् लोकैर् वा ।
एवं नाम्नो\ऽन्वर्थत्व-निरूपणेन निजौद्धत्यं परिहृतम् । एवम्
अग्रे\ऽपि बलस्याधिक्याद् अतिशयात् । किं वा, बलेन सर्व-लोकेभ्य
आधिक्यात्, यदूनाम् इति तैर् व्याख्यातम् । यद् वा, तव पुत्र एवायं
पुष्ट्वात्, तच् च व्रजेश-सुतयोः इत्य्-आदिना व्यक्तम् एव ।
अतएवोक्तम्---रोहिण्याः पुत्रः इति, न च वसुदेवस्येति, तथापि तस्माज्
जातत्वेन यदुभिः सहापृथक्त्वात् सङ्कर्षति कुल-द्वयम् अप्य्
आकर्षयतीति सङ्कर्षणम् अपि वक्ष्यन्तीत्य् अर्थः ॥१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अयं वै इति सार्धकम् ।
अयं हीति क्वचित् । अयम् इत्य् अङ्गुल्या निर्दिश्य करेण स्पृष्ट्वा वा
बोधयति । एवम् अग्रे\ऽप्य् अस्येति । अत्र प्रकटार्थः---रोहिणी-पुत्र
इत्य् एतद् अप्य् एकं नामेत्य् अर्थः ।

सुहृदः श्री-वसुदेवादीन् भवद्-आदींश् च आख्यास्यन् इति नाम्नोऽस्य
मत्-कर्तृत्वं व्याज-मात्रम् एव, किन्तु तादृशतया स्वयम् एव ख्यातिर्
भविष्यतीत्य् अर्थः । एवम् उत्तरत्रापि विदुर् इति वर्तमान-सामीप्ये
वर्तमानत्वम् एवम् उत्तरत्रापि एनम् इति शेषः । यदूनाम्
श्री-वसुदेवादीनां भवद्-आदीनां च अपृथग्-भावात्
निर्विशेष-पितृत्वादि-भावात्, तेनोभय-कुलस्यापि स्वस्मिन्न् आकर्षणाद् इत्य्
अर्थः । एषाम् अपि यादवत्वेन तद् ऐक्यं द्वारकातो व्रजम् आगतस्य
रामस्य वचनेन हरिवंशे व्यक्तम्---

> प्रत्य् उवाच ततो रामः सर्वास् तान् अभितः-स्थितान् ।
>
> यादवेष्व् अपि सर्वेषु भवन्तो मम वल्लभाः ॥ \[ह।वं। ८३.१५\]
> इति ।

यदूनाम् आचार्य इति तु प्रसिद्धि-मात्रम् अवलम्ब्य प्रोक्तम् । अपि तु
शब्दान् नामान्तराण्य् अपि सूचितानि । उतेति पाठे स एवार्थः ।
अप्रकटार्थे तु शोभनं हृद्य् एषां तान् सात्वतान् आत्मारामादीन् रमयन्
रामः विदुर् जानन्तीति तन्-नाम्नां सदातनत्वं व्यञ्जयति । एवम्
उत्तरत्रापि । किं च, सङ्कर्षण-नाम्नोऽपि निरुक्त्य्-अन्तरम् अपि-शब्दात्
ज्ञेयम् ॥१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यदूनां श्री-वसुदेवादीनां भवतां
चापृथग्-भावात् तु पितृत्वादि-साधारण-बुद्धेर् इत्य् अर्थः । तद् उक्तं
श्री-हरिवंशे गोप-वर्गं प्रति तेन स्वयम् एव यादवेष्व् अपि सर्वेषु
भवन्तो मम बान्धवाः \[ह।वं। ८३.१५\] इति निर्धारणं हि सजातीयेष्व्
एव षष्ठी सप्तम्यौ विधत्ते गोषु कृष्णाः सम्यक् क्षीरा इतिवत् । तद्
एवं सति सङ्कर्षति अभेद-बुद्ध्यैकीकरोति सङ्कर्षण इति विवक्षितम्।
अनेन गोपानाम् एव यदुवंशोद्भवत्वमप्यवगतं तच् च
श्री-कृष्णसन्दर्भादौ प्रतिपादितम् एव ॥१२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यदूनां** वसुदेवादीनां
भवद् आदीनां च **अपृथग्** **भावात्** निर्विशेष-पितृत्वादिभावात्
स्वस्मिन्न् उभय-कुलस्याकर्षणात् तच् च हरि-वंशे---

> प्रत्य् उवाच ततो रामः सर्वास् तान् अभितः-स्थितान् ।
>
> यादवेष्व् अपि सर्वेषु भवन्तो मम वल्लभाः ॥ \[ह।वं। ८३.१५\]
> इति ॥

तद्-वचनेनैव व्यक्तं गर्भ-सङ्कर्षणं तु न प्रकाशयति ॥१२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.१३ ॥**

**आसन् वर्णास् त्रयो ह्य् अस्य गृह्णतोऽनुयुगं तनूः ।**

**शुक्लो रक्तस् तथा पीत इदानीं कृष्णतां गतः ॥**

**श्रीधर-स्वामी (भावार्थ-दीपिका) :** अस्य तव पुत्रस्य । अतः कृष्ण
इत्य् एकं नाम भविष्यति ॥१३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विप्रतिपद्यमानानां
सञ्जात-विरोधानाम् अपृथग्-भावात् भेदापकरणात् । इत्य् अर्थ इति
॥१३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** आसन् वर्णास् त्रयो ह्य्
अस्येति । अस्य श्री-कृष्णस्यावतारिणस् तनूर् अवतार-रूपाणि गृह्णतस् त्रयो
वर्णा आसन् । अर्थात् तास्व् एव तनुषु एव । वर्णाः के ? इत्य् आह---शुक्लो
रक्तस् तथा पीतः । अपीत इति वा छेदः । अपीतः श्यामाः । द्वापरे
भगवान् श्यामः पीतवासा निजायुधः \[भा।पु। ११.५.२७\] इत्य्
आद्य्-अनन्तरं, कलाव् अपि तथा शृणु, कृष्ण-वर्णं \[भा।पु। ११.५.३१-३२\]
इत्य्-आदि सङ्गतेः । अत एव स्वामिभिर् उक्तं---त्विषा कृष्णं, कलौ
कृष्ण-वर्णस्य प्राधान्यं सूचितम् । न तु पूर्व-पूर्व-युगावतारवत्
वर्णेन शुक्लादिवत् स्वाभाविकीयम् अस्य त्विट् । एतेनेदानीन्तनस्य वर्णो न
विचारणीयः, यतोऽयं कृष्णतां गतः । स्वयं भगवतां गतः । नायं
पूर्व-पूर्वावतारवत् युगावतारः, युगावतारे वर्ण-कल्पना, अयं
स्वाभाविक एव श्याम एव ॥१३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं जन्म-क्रमापेक्षया
। किं वा वक्स्यमाण-श्री-भगवन् माहात्म्यस्य विस्तारापेक्षया
सूची-कटाह-न्यायेनादौ श्री-बलरामस्य नाम कृत्वाधुना कृषि-भूर् वाचकः
शब्द इत्य्-आदि श्री-कृष्ण-नाम-निरुक्तिं सङ्गोपयन् सुश्याम-वर्णत्वेन
परम-सौन्दर्यापेक्षया कृष्णेति नाम प्रकाशयन्न् आह---आसन्न् इति ।

अनुयुगं सत्यादि-युग-त्रये तनूः श्री-मूर्तीर् गृह्णतः प्रकटयतो\ऽस्य
क्रमेण शुक्लादि-वर्णास् त्रय आसन् । हि निश्चये प्रसिद्धौ वा ।
पूर्ववद् इदानीं कलेर् आरम्भे कृष्णतां गतः कृष्ण-वर्णेन प्रकटोऽभूद्
इत्य् अर्थः । सच्-चिद्-आनन्द-घनत्वेन तत्त्व-दृष्ट्या प्रायो
रूप-रूपवतोर् अभेदात् कृष्ण-वर्णस्य नित्यत्वे\ऽपि सङ्गोपनार्थं
तथोक्तम् । अन्यथा नित्य-श्याम-सुन्दरत्वेन सुप्रसिद्धः साक्षाद्
भगवान् श्री-नारायणो\ऽयम् इति जान-सम्भवः ।

यद् वा, प्रति-युगं वारं वारं तनूर् गृह्नतो\ऽस्य शुक्लादि-वर्णा एव
तत्र आसन्, इदानीं त्वत्-पुत्रत्वे तु जगन्-मनोहर-श्याम-वर्णो\ऽभूद् इति
श्री-नन्द-सन्तोषार्थम् उक्तम् । एवं नाम-रूपयोर् अभेदात् कृष्णतां गत
इति कृष्ण-नाम्ना प्रकटो\ऽभूद् इत्य् एषोऽप्य् अर्थो दृष्टव्यः ॥१३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं जन्म-क्रमापेक्षयादौ
श्री-बलदेवस्य नामानि व्यज्य श्री-कृष्णस्य नामानि प्रकाशयन् आह---आसन्न्
इति । तत्र प्रकटार्थोऽयम्---अनुयुगम् युगे युगे वारं वारं तनू
गृह्णतोऽस्य शुक्लादि-वर्णास् त्रय आसन् । इदानीं त्वत्-पुत्रत्वे तु
जगन्-मोहन-श्याम-वर्णताम् एवायं गत्ः ।

एतद् उक्तं भवति---तनूर् गृह्णत इति स्वातन्त्र्योक्त्या योग-प्रभाव
इवोक्तः । तत्र च शुक्लादि-रूप-ग्रहणेन श्री-नारायण-स्वभाव-व्यक्त्या
तद्-उपासना-योग एव पर्यवसायितः ।
पूर्व-पूर्व-तद्-अंश-भूत-शुक्लाद्य्-उपासनया तत्-तत्-साम्यादि-प्राप्त्या
शुक्लतादि-प्राप्तिः सम्प्रति तु कृष्णतां प्रसिद्ध-साक्षान्-नारायणोपासनया
तत्-साम्य-प्राप्त्या कृष्णता-प्राप्तिर् इति । वक्ष्यते च---नारायण-समो
गुणैः \[१०.८.१९\] इति । इत्थं पूर्व-वृत्तम् उक्तं परम-भागवतः
श्री-नन्दश् च तोषितः । एवं
परमोत्कर्ष-प्राप्त्यैतत्-स्वरूप-निष्ठत्वात् कृष्णेत्य् एव तावन् मुख्यं
नाम ज्ञेयम् । अतो नाम्नापि कृष्णतां गत इत्य् अर्थोऽपि ज्ञेय इत्य्
अभिप्रायः ।\
\
अप्रकटवांस् तवार्थश् चायम्---अनुयुगं युगे युगे तनूर् गृह्णतः
प्रकटयतस् त्रयो वर्णा आसन् प्रकटा बभुवुः । तत्र यो यः शुक्लः
प्रादुर्भावः, यो यो रक्तः, यो यः पीतश् च उपलक्षकाश् चैते
वर्णान्तरवतां स सर्वोऽपीदानीम् अस्याविर्भाव-समये कृष्णताम्
एतद्-रूपताम् एतस्मिन्न् अन्तर्-भूतताम् एव गतः, सर्वांशान् एवादाय स्वयम्
अवतीर्णत्वात् । अतः स्वयम् कृष्णात्वात् सर्व-निजांशस्य कृष्णी-कॢप्तत्वात्
सर्वाकर्षकत्वाच् च मुख्यं तावत् कृष्णेति नाम । अतः---

> कृषिर् भू-वाचकः शब्दो णश् च निर्वृति-वाचकः ।
>
> तयोर् ऐक्यं परं ब्रह्म कृष्ण इत्य् अभिधीयते ॥

इत्य्-आदिका निरुक्तिर् अप्य् अन्तर् भवति सर्व-बृहत्तमानन्द एव
सर्वान्तर्-भावात् । अतः स्वाभाविकम् एवेतन् महा-नाम यत्र प्रणवे वेदा
इव तान्य् अन्यान्य् अपि नामानि रूपे रूपाणीवान्तर्-भूतानि । युक्तं च
विशेष्य-रूपस्य तस्यान्य-नाम-गण-विशेषणकत्वात् । उक्तं च
प्रभास-पुराणे---मधुरं मधुरम् एतन् मङ्गलं मङ्गलानाम् इत्य्-आदौ,
सकल-निगम-वल्ली-सत्-फलम् इत्य् अन्ते कृष्ण-नामेति, नाम्नां मुख्यतरं
नाम कृष्णाख्यं मे परन्तप इति च । यस्यास्य प्रथम अप्य् अक्षरं
महा-मन्त्रत्वेन प्रसिद्धम् ॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आसन्न् इति प्रकटार्थोऽयं
प्रतियुगं तनु गृह्णतो भगवतो वर्णास् त्रयः अस्य बालकस्यासन् ।
तस्य विवरणं शुक्ल इत्य्-आदि । इदानीं त्वत्-पुत्रत्वावसरे तु कृष्णतां
साक्षान्-नारायणतां रूप-गुणादिभिर् अतत्-तुल्यताम् एव गत इत्य् अर्थः ।
उपसंहरिष्यते च, नारायण-समो गुणैः इति एव
तत्-तद्-उपासना-प्रभाव-रूपं पूर्व-वृत्तम् उक्तम् । अत एव
परमोत्कर्ष-रूप-निष्ठत्वात् कृष्ण इत्य् एवास्य मुख्यं नाम ज्ञेयम् इति
भावः ॥१३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ वसुदेवेन प्रहितो
गर्गः श्री-कृष्णस्य नाम-करणं यद् अकरोत्, तद् आह---आसन् वर्णास् त्रय
इत्य्-आदि सार्धेन । अस्य श्री-कृष्णस्यावतारिणस् तद्-अवतार-रूपाणि
अनुयुगं युगे युगे गृह्णतस् त्रयो वर्णा आसन् । के ते ? इत्य् आह---शुक्ल
इत्य्-आदि । सत्ये यम् अवतारम् अकरोत्, तस्य शुक्लो वर्ण आसीत्, त्रेतायां
रक्त-वर्ण आसीत्, द्वापरे तथा अपीतः, यथा शुक्लो रक्तस् तथा
श्यामोऽपि } अपीत-शब्देन श्याम उच्यते । शुक्ल-रक्त-कृष्णानां पारिशेष्यात्
। वक्ष्यति च---द्वापरे भगवान् श्यामः \[११.५.७\] इत्य् एकादशे ।
इदानीं कलौ कृष्णतां गतः । कृष्णतेति भाव-निर्देशेन भावस्य च
सत्ता-रूपतया स्वाभाविक-नित्य-सिद्ध एवायं चिद्-वर्णः, न तु
पूर्व-पूर्वावतारवद् औपाधिकः । यद् वा, इदानीम् इति कलि-काल-परत्वम्
। तथैकादशे वक्ष्यति---कलाव् अपि तथा शृणु, कृष्ण-वर्णं
त्विषाकृष्णम् \[११.५.३१-३२\] इत्य्-आदि ॥१३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तव पुत्रस् त्व् अयं कोऽपि
महा-पुरुष एवेति श्री-नन्दं बोधयन्न् आह---आसन्न् इति । प्रति-**युगं
तनूर् गृह्णतो**\ऽस्य **शुक्लादयस्** त्रयो **वर्णा आसन्** गृह्णत कति
स्वातन्त्र्योक्त्या योग-प्रभावो दर्शितः । **इदानीं** द्वापरान्ते
**कृष्णतां** गत इति सत्याद्य् अवताराणां चतुर्णां शुक्लादीनाम्
उपासना-सिद्धत्वेन तत् तत् सारूप्य-प्राप्त्येति भावो नन्दं बोधयितुम्
ईक्षितः वस्तुतस् तु अस्यावतारिणस् तत् तद् वर्णवन्तो\ऽवतारा अंशा एव
इदानीम् अयम् अवतारी पूर्णाः कृष्णत्वं प्राप्तः यद् वा यः शुक्लः यो रक्तः
यः पीतश् च उपलक्षणम् एतत् यो यो\ऽन्यो
मन्वन्तरावतार-लीलावतार-पुरुषावतारादिश् च स सर्वे ऽपि ददानीम्
अंशिनो\ऽस्यावतार-समये कृष्णताम् एतद् वपताम् अस्मिन्न् अन्तर्-भूततां
गतः सर्वाशाम् आदायैवावतीर्णत्वात्

ननु कृते शुक्लश् चतुर्बाहुः इति त्रेतायां रक्त-वर्णो\ऽसौ इति द्वापरे
भगवान् श्याम इति कलौ कृष्ण-वर्णं त्विषा कृष्णम् इत्य् एकादशोक्तेः ।

> कथ्यन्ते वर्णनाम् अभ्यां शुक्लः सत्य-युगे हरिः ।
>
> रक्तः श्यामः क्रमात् कृष्णस् त्रेतायां द्वापरे कलौ ॥ इति ॥

भागवतामृतोक्तेश् च पीतो\ऽयं किं युगेयो\ऽवतारः न च आसन्न् इति
भूत-काल-निर्देशेन क्रम-प्राप्त्या पीतो\ऽपि द्वापर-युगावतार इति
वाच्यम् । युगावतार-प्रकरण-पठितत्वात् न च
तत्र-स्थ-श्याम-पदस्य पीतार्थत्वम् अत्र-स्थ-पीत-पदस्य वा
श्यामार्थत्वं कल्प्यम् इति तथा पीत इत्य् अकार-प्रश्लेषेणापीतः श्यामः
इति वा वाच्यं सर्वथापि व्याख्याने अनुयुगम् इति वीप्सा-प्रयोगात् तनूर्
इति-बहू-वचनाच् च वीप्सया चैकैकस्मिन्न् अपि युगे वर्ण-त्रयस्य
प्राप्तेर् नाभिमतार्थ-लाभः न चेदानाम् इति पदेन कलि-युगस्यादिमोऽंश
एव वाचनीय इति वाच्यं कृष्णावतारस्य द्वापरान्तर् भवत्वेन
प्रसिद्धेः---

> यस्मिन्न् अहनि यर्ह्य् एव भगवान् उत्ससर्ज गाम् ।
>
> तदैवैदानुवृत्तो\ऽसावधर्म-प्रभवः कलिः ॥ \[भा।पु। १.१८.६\]
> इति ॥

प्रथमोक्तेश् च कृष्णावतारानन्तरम् एव कलि-युग-प्रवृत्तेः तस्माद् एवम्
अत्र व्याख्येयं यत् तदोर् नित्य-सम्बन्धात् यथा इदानीं द्वापरान्ते
कृष्णतां गतः स्वयम् अवतारी तथा तेनैव प्रकारेण इदानीं
कलि-युगादि-भागे पीत इति किञ्चित् स्थूल-कालम् अवलम्ब्य इदानीम् इति
पदार्थ उभयत्राप्य् अन्वेतीति

ननु तर्हि साक्षात् क्रियमाणोस्य कृष्णो वर्णः किम् इदानीन्तन एव किं वा,
पूर्वम् अप्य् आसीद् एव तस्यैव प्राकट्यम् अधुनेति तन् न न केवलं
कृष्ण-वर्ण एव पूर्वम् आसीत् अपि त्वन्वे\ऽपि वर्णा आसन्न् एवेत्य् आह आसन्न्
इति । त्रयो\ऽपि वर्णा यथा-स्वम्भवं पूर्व-पूर्व-युते तदानीं
दृश्यमानास् तत् तत् पूर्वम् अपि आसन्न् एव नित्य-स्थितानाम् एव तेषां
तदानीं प्राकट्यं न तु ते तदानीम् एषापूर्वा अभवन्न् इत्य् अर्थः । अस्य
कथम्-भूतस्य अनुयुगं तनूर् अवतारान् गृह्नतः अवतारा ह्य् असङ्ख्याताः
\[भा।पु। १.३.२६\] इति सूतोक्तेः क्वहो कथं वा कति वा इति ब्रह्मोक्तेश्
च एवं च वैवस्वतमन्वन्तर-गताष्टा-विंश-चतुर्
युगीय-द्वापर-कलि-युगयोः स्वयम् अवतारी कृष्णः पीतश् च प्रादुर्भवति
तद् युग-द्वयावतारौ श्याम-कृष्णौ तत्रैवान्तर् भूतौ तिष्ठतः तत्र
पीतस्य

> सुवर्ण-वर्णो हेमाङ्गो वराङ्गश् चन्दनाङ्गदी ।
>
> संन्यास-कृत्समः शान्तो निष्ठा-शान्तिपरायणः ॥ इति ॥

भारताद्य् उक्तत्वे\ऽपि विशिष्य स्पष्टतया\ऽन्यत्र काप्य् अनुक्तिर् इति
रहस्यत्वात् छन्नः कलौ यद् भवस् त्रि-युगो\ऽथ सत्वम् इति
सप्तम-स्कन्धे श्री-प्रह्लादेनापि छन्नत्वेनैवोक्तत्वात् छन्नत्वं च
स्वीय-वर्ण-भावयोर् अन्यदीय-वर्ण-भावाभ्याम् आवृतत्वेन
तदानीन्तन-जनैः प्रायो दुर्लक्ष्यत्वम् एवेति स्वस्य दुर्लक्ष्यत्वं
चिकीर्षा च तस्य रहस्य-वस्तु-जात-व्यञ्जकता-हेतुकम् एवेति
गौडीय-भक्ति-सुधीभिर् अवश्यावगम्यं तत एव तत्
प्रमापक-वचनस्य---

> नाना तन्त्र-विधानेन कलाव् अपि तया शृणु ।
>
> कृष्ण-वर्णं त्विषा कृष्णं साङ्गोपाङ्गास्त्र-पार्षदम् ।
>
> यज्ञैः सङ्कीर्तन-प्रायैर् यजन्ति हि सुमेधसः ॥

इत्य् अस्य युगावतार-प्रकरण-मध्य-पठितस्य तथैव छन्न
एवार्थो\ऽवसीयते\ऽर्थान्तरेण स यथा नाना-कलौ सर्व-कलि-युगे अपि
कालात् वैवस्वताष्टाविंश-चतुर् युगीय-कलाव् अपि तन्त्र-विधानेन
तन्त्राख्य-न्याय-विधिना श्वेतो धावतीत्य् आदिवत् एक-प्रयत्नोच्चारेण
एकदैवार्थ-द्वय-बोधकेन शब्देनेत्य् अर्थः । शृण्व् इति । शृण्वन्तम्
अपि राजानं प्रति पुनः प्रेरणं रहस्यत्वेन तन्त्रेणोच्यमानम् अर्थं
विशिष्टावधापयितुं नाना-तन्त्र-विधानेनेति कलौ तन्त्रस्य प्राधान्यं
दर्शितम् इति अर्थान्तरं तन्त्रस्याप्य् आच्छादनार्थं ज्ञेयं कृष्णेति
सर्व-कलि-युग-पक्षे कृष्ण-वर्णं कृष्ण-वर्ण-देहं रूक्षत्वं
व्यावर्तयति त्विषा कान्त्या अकृष्णम् इन्द्र-नील-मणि-वद् उज्वलम् इत्य् अर्थः
। एक-कलि-युग-पक्षे कृष्ण-वर्णं किन्तु त्विषा कान्त्या अकृष्णं
शुक्ल-रक्त-श्यामानाम् उक्तत्वात् परिशेष्येण पीतम् अन्तः कृष्णं बहिर्
गौरम् इत्य् अर्थः । यद् वा कृष्णावतार-लीलादि-वर्णनात् कृष्ण-वर्णं
साङ्गोपाङ्गेत्य्-आदिकम् उभय-पक्षे\ऽपि स्पष्ट-प्रच्छन्नत्वाभ्यां तुल्य
एवार्थः ॥१३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अथ नन्द-सूनोर् नामान्य्
आह---आसन्न् इति । अस्य

> सत्-पुण्डरीक-नयनं मेघाभं वैद्युता वरम् ।
>
> द्विभुजं मौन-मुद्राढ्यं वन-मालिनम् ईश्वरम् ॥

इत्य्-आदि-श्रुतेर् अनादितोऽभ्र-श्याम-वर्णस्य त्वद्-आत्मजस्य शुक्लादयस्
त्रयो वर्ण-रूपाण्य् आसन् । कीदृशस्य ? अनुयुगं तत्-तद्-युगे तनूर्
मूर्तीर् गृह्णतः प्रकतयः, आविर्भाव-तिरोभावाव् अस्त्योक्ते ग्रह-म्चने
इति स्मरणात् । तत्र सत्ये युगे शुक्लोऽस्य वर्णः, त्रेतायां रक्तः,
कलौ तु पीतः । इदानीम् अस्मिन् द्वापरावसाने तु स शुक्लादि-वर्णः
कृष्णताम् एतद्-रूपताम् अत्रान्तर्-भूतताङ्गतः परावरेशो महद्-अंश-युक्त
इत्य्-आद्य्-उक्तेः । तथा च परिपूर्णः कृष्ण-नामा चायं---कृष्णो वर्णश् च
मे यस्मात् तस्मात् कृष्णोऽहम् अर्जुन इति नारायणीयाच् च ।

पीतो वर्णोऽस्यासीद् इति प्राचीन-पीतावतारापेक्षया सोऽपि न कलि-सामान्ये
तत्र हरिवंशादिषु कृष्ण-वर्णस्योक्तेः । किन्त्व् एतद् द्वापरान्तर-कलाव्
इति बोध्यम् ॥१३॥

**\॥।**

**॥ १०.८.१४ ॥**

**प्राग् अयं वसुदेवस्य क्वचिज् जातस् तवात्मजः ।**

**वासुदेव इति श्रीमान् अभिज्ञाः सम्प्रचक्षते ॥**

**श्रीधर-स्वामी (भावार्थ-दीपिका) : प्राग् अयम्** इति सामान्योक्त्या ऋषिर्
अयं जन्मान्तर-गतं नाम कथयतीति नन्दो मन्यते स्म । अत एनं
**वासुदेव इति संप्रचक्षत** इति ॥१४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मथुरायां कारा-गृहे इति
गोपित्वोक्तं क्वचिद् इति **ऋषिर्** अयं गर्गः । *जन्मान्तर-गतम्*
अन्यावतारी अयम् । *अत* एव वसुदेव-जातत्वाद् एव । **वासुदेव** इति
। क्रमाद् अमुं नारद इत्य् अबोधि सः इतिवन् निपातेनोक्तत्वात् प्रथमा ।
अभिज्ञा वैयाकरणाः । वस्तुतस् तु---वसति सर्व-भूतेष्व् अन्तर्यामितया
स्व-विभूतिभिर् विश्वं वासयत्य् आच्छादयति वा वासुः दीव्यति क्रीडते
विजिगीषते व्यवहरते द्योतते स्तूयते काम्यते गच्छति देवः वासुश्
चासौ देवश् चेति वासुदेवः ।

> छादयामि बृहद् विश्वं भूत्या सूर्य इवांशुभिः ।
>
> सर्व-भूताधिवासश् च वासुदेवस् ततः स्मृतः ॥
>
> वसनात् सर्व-भूतेषु वसुत्वाद् देवयोनितः ।
>
> वासुदेवस् ततो ज्ञेयो योगिभिस् तत्त्व-दर्शिभिः ॥ इत्य् उद्योग-पर्वणि
> ।
>
> सर्वत्रासौ समस्तं च वसत्य् अत्रेति वै यतः ।
>
> ततः स वासुदेवेति विद्वद्भिः परिपठ्यते ॥ इति विष्णु-पुराणे ।

वसन्ति देवा अत्रेति वासुः करण-ग्रामस्तं देवयति द्योतयतीति वा
वासुदेवः ।

> वासुः स्यात् करण-ग्रामस् तेषु देव-निवासतः ।
>
> तत्-प्रकाश-करो देवो वासुदेव इति स्मृतः ॥ इति पुराणान्तरात् ।
>
> यो\ऽन्तः प्रविश्य मम वाचम् इमां प्रसुप्तां
>
> सञ्जीवयत्य् अखिल-शक्ति-धरः स्व-धाम्ना ।
>
> अन्यांश् च हस्त-चरण-श्रवण-त्वग्-आदीन्
>
> प्राणान् नमो भगवते पुरुषाय तुभ्यम् ॥ \[भा।पु। ४.९.६\] इति
> ध्रुवोक्तेश् च ॥१४॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तवात्मज** इत्य् उक्त-न्यायाद्
अद्भुत-परमेश्वरत्व-वसुदेव-पुत्रत्व-शङ्का-निरासार्थम् । एवम्
अग्रे\ऽपि । तद्-दार्ढ्यार्थं **वासुदेव** इति पूर्ववत् सङ्गोपितम् ।
**अभिज्ञा** इत्य् अनेन शं-शब्देन च वसुदेवाज् जातत्वेनेव वासुदेव इति
तत्त्वतो मुख्य-निरुक्तिर् अभिप्रेता ॥१४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्राग्** इति प्रकटार्थे
**तवात्मजो**ऽयं **क्वचिद्** अन्यत्र **वसुदेवाद्** अपि **जातः** । तत्
कथं ? तत्राह---**प्राक्** अस्य तस्य च पूर्व-जन्मनीत्य् अर्थः । एवं
श्री-वसुदेवस्य पूर्व-जन्मन्य् अपि तन्-नामासीद् इति श्री-नन्देनावगतम्
अप्रकटार्थे इहैव जन्मनि पूर्वं कंस-कारागृहे वसुदेवाज् जातो\ऽपि
तवात्मज एवेति पूर्व-सिद्धान्तानुसारेण अन्यत्रा तवात्मज इत्य्
अस्याधिक्यं स्यात् ।

अर्थ-द्वये\ऽपि श्रीमन् ! हे परम-भाग्य-सम्पद्-युक्त ! इति
तादृश-पुत्र-प्राप्तेः । पाठान्तरे श्रीमान् परम-शोभा-सौभाग्याभ्यां
युक्तोऽयं तवात्मजः । **अभिज्ञा** इत्य् अनेन निरुक्त्य्-अन्तरात्
तन्निरुक्तेर् एवान्तरङ्गत्वं बोध्यते ॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वास्तवार्थस् तु\--**प्राग्** इति ।
**तवात्मजोऽयं क्वचित्** कार्ये निमित्त एव **वसुदेवस्य जात** इति
एवात्मजत्वम् एवास्य स्वाभाविक इति भावः । वक्ष्यते च सुतस्य ते
\[१०.८.१५\] इति ॥१४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : प्राक्** पूर्वं
**वसुदेवस्य** वसुदेवात् **तवात्मजो\ऽयं** **क्वचिद्** एकान्त-स्थले
जात इति । **प्राक्** पूर्व-जन्मनि वसुदेवस्यापि पूर्व-जन्मनि
**वासुदेव** इत्य् एव नामासीद् इति नन्दो बुध्यते स्म । **अभिज्ञा** इति
न केवलम् अहम् एक एवेति प्रामाण्यं दर्शितम् ॥१४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : अयं तवात्मजो वसुदेवस्य
जातः** । कथम् ? इत्य् आह---**प्राक्** पूर्व-जन्मनि इति तस्य कदापि
**वासुदेव** इत्य् एव नामासीद् इत्य् अर्थः । एतद् [विवस्वान्]{।मर्क्} प्राक्
क्वचिद् एकान्ते स्थाने कंस-कारायाम् अयं तवात्मजो वसुदेवस्य देवक्यां
जातः । स च तेनानीतोऽस्मिन् प्रविष्ट इति तु रहस्यत्वान् न प्रकाशितम्
। अतो **वासुदेव** इत्य् **अभिज्ञाः सम्प्रचक्षते**, न त्व् अहम् इति
भावः ॥१४॥

**\॥।**

**॥ १०.८.१५ ॥**

**बहूनि सन्ति नामानि रूपाणि च सुतस्य ते ।**

**गुण-कर्मानुरूपाणि तान्य् अहं वेद नो जनाः ॥**

**श्रीधर-स्वामी (भावार्थ-दीपिका) : गुणानुरूपाणि** ईश्वरः सर्व-ज्ञ
इत्य्-आदीनि, **कर्मानुरूपाणि** गो-पतिर् गोवर्धनोद्धरण इत्य्-आदीनि ।
**तानि** सर्वाण्य् **अहम्** अपि **नो वेद**, **जना** अपि नो विदुर् इति
॥१५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रथमाद् आदि-पदात्
भक्त-वत्सल-दीनदयालुर् इत्य्-आदयो ग्राह्याः । द्वितीयात्
मुरारि-मधुसूदन-इत्य्-आदयश् च ॥१५॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रूपाणीति
दृष्टान्तत्वेनोक्तम्, यथा शुक्लादि-रूपाणि तथा नामान्य् अपि
जन्मान्तर-सम्बन्धीनि बहूनि सन्तीत्य् अर्थः । तत्र गुणानुरूपाणि
रूपाणि सत्त्वादि-गुणाधिष्ठातृत्वेन शुक्लादीनि । किं वा, चित्ताद्य्
अधिष्ठातृ-चतुर् व्यूहादि-मूर्तयः । किं वा,
भक्त-वात्सल्यादि-गुणानुरूपाणि चतुर्भुजादीनि कर्मानु-रूपाणि
श्री-मत्स्यादीनी प्रलयार्णवादौ परिभ्रमणादि-चेष्ट्या, अथ गुणानुरूपाणि
नामानि भक्त-वत्सलः इत्य् आदीनि कर्मानु-रूपाणि जगत् स्रष्टा, पालकः
इत्य् आदीनि, तान्य् अहम् एव वेद, न तु जना विदुरतो\ऽनन्तत्वात् तानि
वक्तं न शक्यन्त इत्य् अर्थः, वस्तुतस् तु लोकेष्व् असम्भाव्यत्वात् तान्य्
अधुना न प्रकाश्यन्त इति भावः । सन्तीत्य् अनेन सच् चिद्
आनन्द-घन-रूपाणाम् इव नाम्नाम् अपि नित्यता सूचिता । सा च
गुण-कर्मानुरूपाणीति साधिता । गुणानां नित्य-भगवत् अमवेतत्वेन
नित्यता सिद्धा, तथा कर्मणां च
श्री-गोवर्धन-धर-कालिय-मर्दनादि-श्री-मूर्तिषु भक्त-जन-चित्तान्तः
परिस्फुरत् तादृश-रूपेषु च सदानुभूयमानत्वेन तत् सिद्ध्या तद्
अनुसारिणां नाम्नाम् अपि स्वत एव तत् सिद्धेः । अत
एव---अनाख्येयाभिधानं त्वाम् अनाख्येय-प्रयोजनं \[वि।पु। ५.१८.५२\]
इत्य्-आदि श्री-विष्णु-पुराणे । तच् च सर्वं श्री-भागवतामृतोत्तर-खण्डे
विवृतम् एव । एवं गुण-कर्मणाम् आनन्त्याद् रूपाणीव नामान्य् अनन्तानि
लौकिकवत् प्रतीयमानान्य् अपि सच् चिद् आनन्दत्वेनालौकिकानि तद्
उपासक-हृदयैकवेद्य-तत्त्वानि नाहम् अपि वेद, जना अपि न विदुर् इति
तत्त्वार्थः ॥१५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रूपाणीति दृष्टान्त्वेनोक्तं
यथा शुक्लादि-रूपाणि तथा नामान्य् अपि जन्मान्तर-सम्बन्धीनि बहूनि
सन्तीत्य् अर्थः । तान्य् अहं वेद जनास् तु न विदुर् इत्य् अर्थः ।
लोके\ऽप्य् असंभाव्यत्वात् तानि बहूनि तु न प्रकाश्यन्त इति भावः ।
अप्रकटार्थे तु गुणानुरूपाणि रूपाणि श्री-नर-नारायण-नृसिंहादीनि
कर्मानुरापाणि श्री-मत्स्यादीनि अथ गुणानुरूपाणि नामानि भक्त-वत्सल इत्य्
आदीनि कर्मानुरूपाणि जगत् स्रष्टा जगत् पालक इत्य् आदीनी सन्तीत्य् अनेन
सच्छिदानन्द-घन-रूपाणाम् इव नाम्नाम् अपि नित्यता सूचिता सा च
गुण-कर्मानुरूपाणीति साधिता गुणानां नित्य-भगवत् समवेतत्वान्
नित्यतासिद्ध्या तथा कर्मणां च श्री-गोवर्धन-धर-कालिय-मर्दनाद्य्
उपासनानाम् अनादि-सिद्ध-वेद-प्रसिद्धेर् अत एव
तत्-तद्-उपासक-परम्परायां च विच्छिन्नतापत्तेः श्री-भगवतो
भक्तेच्छामयत्वाच् च तन् नित्यतासिद्धा तद् अनुरूप-नाम्नाम् अपि
तथात्व-सिद्धिः तच् च सर्वं श्री-भागवतामृते निवृत्तम् अस्ति एवं
गुण-कर्मनाम् आनन्त्याद् रूपाणीव नामान्य् अनन्तानि लौकिकवत् प्रतीयमानान्य्
अपि सच्चिदानन्दत्वेनालौकिकानि तद् उपासक-हृदयैक-वेद्य-तत्त्वानि
नाहम् अपि वेद जना अपि न विदुर् इत्य् अर्थः । अत उक्तं
श्री-विष्णु-पुराणे---अनाख्येयाभिधानत्वाम् अनाख्येय-प्रयोजनम् \[वि।पु।
५.१८.५२\] इत्य्-आदि । द्वितीय-स्कन्धे---

> तद् अश्मसारं हृदयं बतेदं
>
> यद् गृह्यमाणैर् हरिनाम-धेयैः ।
>
> न विक्रियेताथ यदा विकारो
>
> नेत्रे जलं गात्र-रुहेषु हर्षः ॥ इति ॥१५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** बहूनीति । प्रकटार्थे कति
वाच्यानीति भावः । वास्तवार्थे तु गूणानुरूपाणि श्री-नृसिंह-रूपादीनि
कर्मानुरूपाणि श्री-कूर्मादीनि ॥१५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : बहूनि** इति न केवलं
कृष्ण इति नाम वसुदेव इति नाम मयैव कृतम् इति भावः । रूपाणीति न
केवलं मयोक्तानि शुक्लादीन्य् एवेत्य् अर्थः । **गुण-कर्मानुरूपाणि** इति
भक्त-वत्सल-सर्वज्ञ-गोवर्धन-धरादीनि कृष्ण-शब्दः सत्तार्थोणश्
चामन्दात्मकस् ततः कृष्णः भक्ताद्य् आकर्षणाद् अपि तद् वर्णत्वाच् च
मन्त्रमय-वपुष इति गोविन्दो गोविचारणाद् अपीति केशवाचार्यादि-व्याख्यानाद्
इत्य् अर्थः । तान्य् अहं दैवज्ञो\ऽपि **न वेद जना** नो विदुर् इति किं
पुनर् इत्य् अर्थः । नन्दस् तु मत्-पुत्रस्य महा-पुरुषत्वान्
नाना-जन्म-गतम् इदं सर्वज्ञत्वाद् अयं वक्तीति बुध्यते ॥१५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** किं बहुना ? ते सुतस्य
बहून्य् अनन्तानि गुणानुरूपाणि सर्वज्ञ इत्य्-आदीनि कर्मानुरूपाणि
सर्व-कारण इत्य्-आदीनि नामानि रूपाणि च सन्ति, तान्य् अहम् अपि नो वेद
जना अपि नो विदुर् अनन्तत्वात् ॥१५॥

**\॥।**

**॥ १०.८.१६-१७** ॥

**एष वः श्रेय आधास्यद् गोप-गोकुल-नन्दनः ।**

**अनेन सर्व-दुर्गाणि यूयम् अञ्जस् तरिष्यथ ॥**

**पुरानेन व्रज-पते साधवो दस्यु-पीडिताः ।**

**अराजके रक्ष्यमाणा जिग्युर् दस्यून् समेधिताः ॥**

**श्रीधर-स्वामी (भावार्थ-दीपिका) :** जातक-फलम् आह---एष इति
आधास्यद् आधास्यति ॥१६॥ अनेन रक्ष्यमाणाः समेधिताश् च दस्यून्
विजिग्युर् इति ॥१७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एष कृष्णः । गोप-गोकुले
नन्दयतीति तथा । यदि यूयम् अमुम् अचक्ष्यत तर्हि एष वश्श्रेय
आधास्यत् लिङ्निमित्ते लृङ् क्रियातिपत्तौ इति । आदधाते लृङ् ।
सर्व-दुर्गाणि निखिलक्-दुःखानि । अञ्जः सम्यक् ॥१६॥

पुरा पृथ्व्-अवतारे । अराजके राष्ट्रे समेधिता वर्धिताः । दस्यून्
नास्तिकान् । वेनेन सर्वे स्वराज्य-काले वेद-निन्दनान् नास्तिकाः कृतास् ते
च दस्यवश् चौरा भवन्त्य् एव धर्म-चौर्यतः । तेषां चोरत्वम्
अभियुक्तैर् उक्तम् ।

> वेदे काञ्चन-पत्तने परिलसद्-वेदान्त-दुर्गो महान्
>
> मीमांसा परिखा विभाति परितः शाब्दं लसद्-गोपुरम् ।
>
> योगो यामिनि-जागरूक-निचयः साङ्ख्यं विवेकात्मको
>
> धर्मं चोरयितुं विशन्ति सुगत-नैयायिकाः कुक्कुराः ॥ इति ।

पुरा जन्मान्तरे । प्रकटार्थे साधवो देवा दस्यवो दैत्याः । अराजके
इन्द्रस्य पद-च्युतौ इति सन्दर्भः चक्रवर्ति-तोषिणी-काराः ॥१७॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोपान् गोकुल-शब्देन
तत्रत्यांश् च सर्वान् एव नन्दयति हर्षयतीति तथा स इति तद्
अवतार-स्वभाव उक्तः । यद् वा, हे गोप ! हे राजन्न् इत्य् आदरात् । किं
वा, हे पृत्वीपते ! त्वयैव पृत्वी रक्षितेति भावः । अतो वो युष्माकं
व्रज-जनानां सर्वेषाम् एव श्रेय ऐहिकाम् उष्मिक-मङ्गलम् आधास्यति स्वत
एवार्पयिष्यतिक् यद् वा, सामान्येन वो युष्माकं वैष्णवानाम् । किं वा, वो
युष्मदीय एव सर्वेषाम् अपि श्रेय आधास्यत्य् एव । विशेषतश् च गोकुलं
सर्वम् इदं हर्षयिष्यतीत्य् अर्थः । अतो\ऽनेन कृष्णेन हेतुना सर्वाणि
दुर्गाणि कंसाद्य् उपद्रवानञ्जोनायासेन स्वयम् एव तरिष्यथ
॥१६.१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोपान् गोकुल-शब्देन
तत्रत्यांश् च सर्वान् एव नन्दयति हर्षयतीति तथा सः इति तस्य
स्वभाव उक्तः शीलार्थे प्रत्ययात् कर्मणापि वो युष्माकं व्रजजनानां
सर्वेषाम् एव श्रेयः ऐहिकाम् उष्मिक-मङ्गलम् आधास्यति तथा अनेन
कृष्णेन हेतुना सर्वाणि दुर्गाणि कंसाद्य् अपद्रवान् अब्जः अनायासेन
तरिष्यथ ॥१६.१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आधास्यत्** आधास्यति ।
गोपानां गवां च कुलं नन्दयतीति सः । तेषां **कुलस्य** **नन्दनः**
ब्रह्म-मोहने पुत्र इति वा । हे गोपेति वा । **अञ्जः** सुखेन
**सर्व-दुर्गाणि** इति यदा यदोपद्रव **आयास्यति**, तदा
त्वद्-इष्ट-देवेन श्री-नारायणेनाविष्टोऽयं त्वत्-पुत्रः । एवं त्वयायम्
आश्रयितव्य इतीति भावः ।

**पुरा** जन्मान्तरे **साधवो** देवाः **दस्यवो** दैत्या अराजके
इन्द्रस्य पद-च्युतौ ॥१६-१७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** जातक-फलम् आह---एष
इति । एष तव सुतः वो भुक्ति-मुक्ति-लक्षणं श्रेय आधास्यत् आधास्यति
। अनेन हेतु-भूतेन यूयं सर्व-दुर्गाणि अञ्जस् तरिष्यथ ॥१६-१७॥

**\॥।**

**॥ १०.८.१८ ॥**

**य एतस्मिन् महा-भागाः प्रीतिं कुर्वन्ति मानवाः ।**

**नारयोऽभिभवन्त्य् एतान् विष्णु-पक्षान् इवासुराः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतस्मिन् तव पुत्रे
विष्णु-पक्षान् विष्णु-सहायान् । पक्षः
पार्श्व-गरुत्-साध्य-सहाय-बल-भित्तिषु इति यादवः । परम-पुण्यवति
। यद् वा, हे महा-भागे इति यशोदा-सम्बोधनं, सस्त्रीको धर्मम् आचरेत्
इति न्यायात् । अरयो बाह्याः प्रतिपक्ष-जना आन्तराः कामाद्याश् चेति
तोषिण्याम् ॥१८॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महा-भागे तु
परम-पुण्यवतीत्य् असम्भावना निरस्ता, वस्तुतस् तु भागो भगम् एव
निजाशेष-भगवत्ता प्रकटन-पर इत्य् अर्थः । यद् वा, हे महा-भागे
इत्यते श्री-यशोदा-सम्बोधनम्---सपन्तीको धर्मम् आचरेत् इति न्यायात्,
तथा भर्तु भार्यया सहाभेदात्, तथा स्नेहभरेण पुत्रस्य
गुण-शुश्रूषया तत्रेवोपविष्टायास् तस्याः प्रहर्षार्थं सर्वत्रान्य् अत्र च
श्री-नन्द-प्राधान्यात् सम्बोधनम् उक्तम् एव । मानवा इति जात्य् आद्य् अपेक्षा
निरस्ता, वस्तुतस् तु सङ्गोपनार्थम् एव विशेषतश् च
मर्त्य-लोके\ऽवतीर्णत्वेन मनुष्याणाम् एव प्रीति-सम्भवात् । अरयो बाहोः
कंसादयः प्रीति-कर्तृ-परिपक्षा वान्तराश् च कामादयः । विष्णु-पक्षान्
देवान् दैत्या इव । यद् वा, वैष्णवान् आसुरा असुर-प्रकृतय इव
नाभिभवितुं शक्नुवत्यतः कदाचित् कथञ्चिद् अपि कंसादिभ्यो युष्माभिर्
नमेतव्यम् इति भावः ॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महा-भागे तु
परम-पुण्यवति ! यद् वा,**हे महा-भागे** इत्य् अन्ते यशोदा-सम्बोधनम्,
स-स्त्रीको धर्मम् आचरेत् इति न्यायात् । महा-भागा इति क्वचित् पाठः ।
मानवा जीव-मात्राणि इति नृ-गतिं विविच्येत्य् आदिवत् । अरयो बाह्याः
प्रतिपक्ष-जनाः । आन्तराश् च कामादयः । विष्णु-पक्षान् देवान् दैत्या
इव अप्रकटार्थे भागो भग एव निजाशेष-भगवताप्रकटन-परे
विष्णु-पक्ष-शब्दो देवता-पर्यायो ज्ञेयः । समुदारस्यैक-देशोऽपि
दृष्टान्तो भवतीति न चास्मिन्न् इव-शब्दोऽनुपपन्नः ॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.१९ ॥**

**तस्मान् नन्दात्मजोऽयं ते नारायण-समो गुणैः ।**

**श्रिया कीर्त्यानुभावेन गोपायस्व समाहितः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्माद् एतस्मिन्
प्रीतिमतोऽरयो नाभिभवन्ति, तस्माद् एनं गोपायस्व प्रीत्या रक्ष । अयं
तवाग्रे स्थितस् तवात्मजो गुणादिभिर् नारायणेन समः । वस्तुतस् तु
नारायणः समो येन, स नारायण-समः । साम्यत्वोक्त्या
नारायणतोऽस्याधिक्यं सूचितम् । यथा चन्द्र-समं मुखम् इत्य् उक्तेर्
नहि मुखस्य चन्द्रता, किन्तु चन्द्रस्याधिक्यं मुखस्य न्यूनत्वं
लक्ष्यते । तद्-भिन्नत्वे सति तद्-गत-भूयो धर्मवत्त्वम् इत्य् अस्यैव
तुल्यत्व-लक्षणम् । आह्लादादि-जनकत्वेन चन्द्र-साम्यता, न तु
प्रकाशकत्वादिनापि । एवं नारायणस्यापि पालकत्वादिना
नन्द-नन्दन-साम्यं न तु सर्वथा तद्-अंशत्वात् । नारायणाङ्गं
नर-भू-जलायनात् इति वक्ष्यमाणत्वात् । इह सर्वज्ञ-सर्वथा
सत्यवादि-श्री-गर्गेणात्मज इत्य् उक्तम् । तेन पूर्वोक्तं नन्द-गृहे
सर्वेश्वरावतार इति न विस्मर्तव्यम् इत्य् आह---श्री-शुकदेव इति ।
आत्मनेपदम् आर्षम् ।

यद् वा, गोपानाम् [अये शुभावह-विधय्]{।मर्क्} श्वेनैव समाहितोऽयम् ।
यद् वा, गोपानाम् आये योगे स्वे क्षेमे च समाहितः । नारायण-साम्येन
तन्-नामान्यस्य नामानि तथा ततो विशिष्टेनान्यपि भविष्यन्तीति ।अतः
श्रीनन्देनैव गोकुले विख्यापितानि मुकुन्दादि-नामानि च श्री-गोपादयो
वदन्तीति ज्ञेयम् । नन्देति श्लेषेण यस्मान् नारायण-समस् तस्मात् त्वम्
अधुनानन्द आनन्दं कुर्व् इत्य् अर्थः ॥१९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तस्मान् नन्दात्मजो\ऽयं
ते नारायण-समो गुणैः---मा श्रीस् तया सह वर्तते इति समः, गुणैर्
नारायणः समः सविभूतिर् यस्मात्, यस्य श्रिया नारायणो\ऽपि श्रीमान्
भवति, स एवायं परात्परः श्री-कृष्ण इत्य् अर्थः । यद् वा नारायणाद्
अपि समः सश्रीकः ॥१९॥

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। १.५.१२-१३\] **नारायण**
एव **समो** यस्य सः, सो\ऽपि कैः श्री-गुणादिभिर् एव, न तु
मधुर-मधुर-वेश-विहार-विशेष-विस्तारणादिना । यद् वा,
**गुणादीनाम्** उत्तरेण सम्बन्धः। \["गोपाय-सुसमाहितः" इति पाठे\]
गोपानां तादृशं **आयः** प्रेम-सम्पदां वृद्धिर् लाभो वा । यद् वा,
**अयः** शुभावहो विधिः, तस्मिन् सुसमाहितः परमोद्युक्तः । **स्वेति**
\["गोपायस्व समाहितः" इति\] पाठे आय-स्व-शब्दाभ्यां योग-क्षेमे
अभिधीयेते । अतस् तद्-अर्थम् अत्र रूप-गुण-लीला-विशेष-प्रकटनात्
वैकुण्ठे च तद्-अविधानात् अयम् एव साक्षाद् भगवान् श्री-नारायणाद् अप्य्
अधिक इति भावः ॥१९॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गुणादिभिर् नारायणेन
समः । नारायणोऽत्र महा-वैकुण्ठेशोऽत एव श्री-यशोदादि-द्वारा
तद्-वार्ता-श्रवणादिना व्रजे श्री-गोप्यादिभिर् एकविंशाद्ध्यायादौ
श्री-कृष्णस्य मुकुन्दादि-नाम-प्रयोगः । यद् वा, गुणादिभिर् नारायण एव
समो यस्येति नारायणाद् अपि माहात्म्यम् अधिकं बोधितम् । उपमानाद्
उपमेयस्य किंचित् सादृश्य-मात्रेण न्यूनतापत्तेः । तत्र गुणाः
करुणादयः । श्रीर् धनादि-सम्पत् शोभा वा । कीर्तिर् यशः ख्यातिर् वा
। अनुभावो ज्ञानं प्रभावो वा । यद् वा, गुणा ऐश्वर्यस्य समग्रस्य
इत्य्-आद्य्-उक्ता भग-शब्द-वाच्याः षट् । तेषाम् एव विवरणम्---श्रियेत्य् आदि
। तत्र वैराग्यस्यात्रानुपयोगाद् धर्म-ज्ञानयोश् चानुभाव एवान्तर्भावात्
त्रय एवोक्ताः । यद् वा, गुणादीनां परेणान्वयः । सर्वथा सर्वात्मना
च रक्षेत्य् अर्थः ।

वैष्णवाः \[श्री-वल्लभाचार्याः सुबोधिन्यां टीकायां\] किञ्चिद्
आहुः---अक्षरं पुरुषोऽन्तर्यामी चेति त्रिविधो नारायणः । तस्य (१)
जीव-वर्ग-परिग्राहकाः, (२) स्व-तुल्यतापादकाः, (३) भक्ति-जनकाश् चेति
क्रमेण त्रिविधा गुणास् तैस् तत्-समः । तथा (१) वैकुण्ठे
लक्ष्मी-सहितः (२) सूर्य-मण्डले सूर्य-देव-सहितः, (३) भूमौ
यज्ञाधिष्ठाता चेति ब्रह्माण्ड-मध्ये त्रयो नारायणाः क्रमेण नित्यं तेषु
वर्तमानैः श्र्य्-आदिभिस् तैश् च सम इति ।

अतः सुसमाहितस् तद् एक-निष्ठ-चित्तः परमावहितो वा सन् एनं गोपय
। बाल्येऽस्मिन्न् अस्य रक्षायां प्रयत्नं कुर्व् इत्य् अर्थः । गोपयस्वेति
पाठेऽपि स एवार्थः । यद् वा, एनं गोप गुप्तं कुरु, न तु सर्वत्र
प्रकटय, दैवात् प्राप्तं महा-निधिम् इवेत्य् अर्थः । इदं च
निज-भक्ति-विशेषेण तस्य स्नेह-विवृद्धये । किं वा,
दुष्ट-कंसादि-भयाद् उक्तम् । अय-सुसमाहितः---अयेन शुभावहेन
विधिना सावधानः । अथवा, गोपानाम् अयो लाभस् तस्मिन् सुसमाहितोऽयम्
इति । पाठान्तरे अय-स्व-शब्दाभ्यां योग-क्षेमे अभिहिते । यद् वा, अयो
वैकुण्ठादि-गतिः । स्वं प्रेम-लक्षणं धनम् । तयोः समाहितोऽतः
श्री-नारायणस्य नामान्य् एवास्य नामानि । तथा ततो विशिष्टान्य् अन्यान्य् अपि
भविष्यन्तीति भावः । हे नन्देति, श्लेषेण नन्देति क्रिया-पदं वा ।
अतोऽधुना नन्दं कुर्व् इति भावः ॥१९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गुणादिभिर् नारायणेन
परम-वैकुण्ठनाथेन समः । [+++]{।मर्क्}नारायणोऽत्र
महा-वैकुण्ठेशोऽत एव श्री-यशोदादि-द्वारा तद्-वार्ता-श्रवणादिना व्रजे
श्री-गोप्यादिभिर् एकविंशाध्यायादौ श्री-कृष्णस्य मुकुन्दादि-नाम-प्रयोगः
।

यद् वा, गुणादिभिर् नारायण एव समो यस्येति नारायणाद् अपि माहात्म्यम्
अधिकं बोधितम् । उपमानाद् उपमेयस्य किंचित् सादृश्य-मात्रेण
न्यूनतापत्तेः । तत्र गुणाः करुणादयः । श्रीर् धनादि-सम्पत् शोभा वा
। कीर्तिर् यशः ख्यातिर् वा । अनुभावो ज्ञानं प्रभावो वा । यद् वा,
गुणा ऐश्वर्यस्य समग्रस्य इत्य्-आद्य्-उक्ता भग-शब्द-वाच्याः षट् । तेषाम्
एव विवरणम्---श्रियेत्य् आदि । तत्र वैराग्यस्यात्रानुपयोगाद्
धर्म-ज्ञानयोश् चानुभाव एवान्तर्भावात् त्रय एवोक्ताः । यद् वा,
गुणादीनां परेणान्वयः । सर्वथा सर्वात्मना च रक्षेत्य् अर्थः ।

वैष्णवाः \[श्री-वल्लभाचार्याः सुबोधिन्यां टीकायां\] किञ्चिद्
आहुः---अक्षरं पुरुषोऽन्तर्यामी चेति त्रिविधो नारायणः । तस्य (१)
जीव-वर्ग-परिग्राहकाः, (२) स्व-तुल्यतापादकाः, (३) भक्ति-जनकाश् चेति
क्रमेण त्रिविधा गुणास् तैस् तत्-समः । तथा (१) वैकुण्ठे
लक्ष्मी-सहितः (२) सूर्य-मण्डले सूर्य-देव-सहितः, (३) भूमौ
यज्ञाधिष्ठाता चेति ब्रह्माण्ड-मध्ये त्रयो नारायणाः क्रमेण नित्यं तेषु
वर्तमानैः श्र्य्-आदिभिस् तैश् च सम इति ।

अतः सुसमाहितस् तद् एक-निष्ठ-चित्तः परमावहितो वा सन् एनं गोपय
। बाल्येऽस्मिन्न् अस्य रक्षायां प्रयत्नं कुर्व् इत्य् अर्थः । गोपयस्वेति
पाठेऽपि स एवार्थः । यद् वा, एनं गोप गुप्तं कुरु, न तु सर्वत्र
प्रकटय, दैवात् प्राप्तं महा-निधिम् इवेत्य् अर्थः । इदं च
निज-भक्ति-विशेषेण तस्य स्नेह-विवृद्धये । किं वा,
दुष्ट-कंसादि-भयाद् उक्तम् । अय-सुसमाहितः---अयेन शुभावहेन
विधिना सावधानः । अथवा, गोपानाम् अयो लाभस् तस्मिन् सुसमाहितोऽयम्
इति । पाठान्तरे अय-स्व-शब्दाभ्यां योग-क्षेमे अभिहिते । यद् वा, अयो
वैकुण्ठादि-गतिः । स्वं प्रेम-लक्षणं धनम् । तयोः समाहितोऽतः
श्री-नारायणस्य नामान्य् एवास्य नामानि । तथा ततो विशिष्टान्य् अन्यान्य् अपि
भविष्यन्तीति भावः । हे नन्देति, श्लेषेण नन्देति क्रिया-पदं वा ।
अतोऽधुनानन्दं कुर्व् इति भावः ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नारायण-परम-व्योमाधिप एव
समो यस्य तादृशोऽपि श्र्य्-आदिभिर् द्वारैः गोपानाम् अये शुभावहे विधौ
सुसमाहितं पाठान्तरे स्वेन स्वयम् एव समाहित इति वास्तवोऽर्थः।
प्रकटार्थे तु यद्यपि नारायणस्य समस् तथापि तवात्मजतां प्राप्त इति
तवैव गोपनीय इत्य् अर्थः ॥१९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ताम् एव स्वयं-भगवत्तां
प्रतिपादयति---तस्माद् इत्य्-आदि । हे नन्द ! तस्माद् अयं ते आत्मजो
गुणैर् नारायण-सम इति लोक-भियोक्तम् । तत् तु सरस्वती स्वयम्
अन्यथा व्याख्याति । नारायणोऽपि समः स-श्रीको यस्मात् । समानामा
श्री-यस्य स तथा । अथवा, गुणैर् नारायणम् अपि समयति विक्लवयति
नारायण-समः । मनोहरादिवत् । नात्र कर्मण्य् अन्, समष्टम् अवैक्लव्ये
चुर्-आदिः । अथवा, समयति समः । नारायणस्यापि समो नारायण-समः
महीधरादिवत् । यद् वा, नारायणोऽपि समो यस्मात् नारायण-समः ।
मानं मा । तत्-सहितः प्रमेय इति स त्व् अप्रमेयः---नारायणोऽङ्गम् इति
वक्ष्यमाण-विरोध-भङ्गादि-व्याख्या ॥१९ ॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नारायण-सम इति
त्वद्-इष्ट-देवेन सन्तुष्टेन **श्री-नारायणेन** स्व-**समः** पुत्रस्
तुभ्यं दत्त इति भावः । अतो मुकुन्द-मधुसूदन-नारायणादि-नामभिर्
अयम् अप्य् अभिधीयताम् । किन्तु श्रेयांसि बहु-विघ्नानि इति विभाव्य
सुसावधानः सन् **गोपाय** प्रतिक्षणं पालय । रक्षितः पुत्रोऽयं ते
नारायण इव सर्वोपद्रवेभ्यो रक्षिष्यतीति भावः । गोपयस्वेति पाठे
आत्मने पदम् आर्षम् ।

वस्तुतस् तु नारायणः समो यस्य तत्रापि गुणादिभिर् एव न तु
दैत्य-मोक्षदत्व-भक्त-महाभाव-प्रदत्व-लक्ष्मी-दुर्लभ-श्री-रास-विहारित्वादिभिर्
माह-गुणादिभिर् इति सर्वोत्कर्ष आत्यन्तिकः श्री-नारायणाद् अपास्य
व्यञ्जितः । गोपानम् अये लाभे । अये शुभावह-विधौ वा सुसमाहितः
॥१९॥

**\॥।**

**॥ १०.८.२० ॥**

श्री-शुक उवाच---

**इत्य् आत्मानं समादिश्य गर्गे च स्व-गृहं गते ।**

**नन्दः प्रमुदितो मेने आत्मानं पूर्णम् आशिषाम् ॥**

**श्रीधर-स्वामी (भावार्थ-दीपिका) :** इति चात्मामण् प्रति समादिश्य ।
आत्मानं कृष्णं वा । गर्गे गेते सति आशिषाम् आशीर्भिः ॥२०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आत्मानं नन्दम् । यद् वा,
आत्म-शब्दस्य बह्व्-अर्थ-भ्रम-वारणाय कृष्णं वेति । आत्मा पुंसि
स्वभावेऽपि प्रयुक्त-मनसोर् अपि । धृताव् अपि मनीषायां
शरीर-ब्रह्मणोर् अपि ॥ इति मेदिनी ॥२०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आत्मानं परमात्मत्वेन
जगतां गुरुम् अपि श्री-कृष्णं प्रति, च-काराद् बलदेवं च सम्यग् आदिश्य
तिलकादि-धारण-विधिम् आज्ञाप्येत्य् अर्थः । स्व-गृहं गत इत्य् अन्यथा
तस्य साक्षात् तादृश-मानायोग्यत्वम् । ननु तथापि
सर्व-भागवत-वर्ग-वन्द्यस्य तस्य मानो नोचितः ? सत्यम्,
परम-हर्षाकुलत्वाद् इत्य् आह---प्रकर्षेण मुदित इति ॥२०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्व-गृहं गत इति तद्-अग्रे
सम्भ्रमादिना तद्-विशेषास्फूर्तेः । अत एव प्रकर्षेण मुदित इति ।
एतद्-अनन्तरं निज-पुरोहितादीन् आनीय प्रकटम् एव स्वयं
नाम-करण-महोत्सवः कृत इति ज्ञेयम् ॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गत इति तद्-अग्रे सम्भ्रमादिना
तद्-विशेषास्फूर्तेः ॥२०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आत्मानं** स्वं प्रति
प्राणानाहृत्य मौग्ध्येन दुष्टयोः पूतनानसोः शिष्ट-वर्ग-प्रकृष्टस्य
गर्गस्यापि मनो\ऽहरत् ॥२०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.२१ ॥**

**कालेन व्रजताल्पेन**[^४६] **गोकुले राम-केशवौ ।**

[^४६]: कालेन व्रजता तात


**जानुभ्यां सह पाणिभ्यां रिङ्गमाणौ विजह्रतुः ॥**

**श्रीधर-स्वामी (भावार्थ-दीपिका) :**

बाल-क्रीडा-चमत्कारैः कृष्णो रामेण संयुतः ।

परमानन्दम् आधत्त व्रजे नन्द-यशोदयोः ॥\*॥

पूर्णत्वम् एव दर्शयन्न् आह---**कालेन** इति ॥२१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *चमत्कारैश्*
चमत्कृति-जनकैः कर्मभिः \[\*\] *पूर्णत्वम्* अवतारित्वम् ।
***रिङ्गमाणौ*** गच्छन्तौ ॥२१॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कालेन व्रजता** इति,
शकट-भञ्जनान् नाम-करणाच् च, किञ्चित् काले गते सतीत्य् अर्थः ।
**गोकुले** व्रज-मध्ये इति बहिर् वनादिकं व्यवच्छिन्नम्, यदा तत्रैव
तन्-महा-मधुर-लीलया तत्रत्यानां महा-भाग्यं बोधयति । एवम्
अग्रे\ऽपि बोद्धव्यम् । **रामस्** तल्-लीलया गोकुल-रमाणात् । को ब्रह्मा
ईशश् च तौ वयते ऐश्वर्येण व्याप्नोतीति **केशवः** परमेश्वरः । तौ
इति **रिङ्गण**-लीलया जगन्-मनो-हरताभिप्रेता, केशवस्य पश्चान्
निर्देशो\ऽनुजत्वेन ।

हे **तात** ! इति कथ्य-बाल्य-लीला-विशेष-स्मरणेन प्रेम-वैवश्यात्
स-लालनं सम्बोधनम् । यद् वा, **तातस्य** श्री-नन्दस्य **गोकुल**
इति सुख-विहार-स्वाच्छन्द्यं बोधितम् । एवं द्वयोर् अप्य् एकदैव
**रिङ्गण**-लीलया सम-वयस्कतैव दर्शिता, किञ्चिन् न्युनादिकत्वे\ऽपि
श्री-कृष्णस्य महा-बलिष्ठतयाग्रजेनापि सह युगपद् **रिङ्गणं**
घटेतैवेति दिक् ॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तस्य
[श्रवण-कृतं]{।मर्क्} पूर्वत्वम् उक्त्वा दर्शन-कृतम् अपि वक्तुम्
आरभते---**कालेन** इत्य्-आदि । **कालेन व्रजता** इति शकट-भञ्जनान्
नाम-करणाच् च किञ्चित् काले गते सतीत्य् अर्थः । तृणावर्त-वधस् त्व्
एतद् उत्तर-कालीन एव एक-हायन \[१०.२६.८\] इत्य् उक्तत्वात् ।
*एक*-शब्दे हि शिशोः पाद-व्रज्या दृश्यते । बलिष्ठस्य तु
तन्-मध्ये\ऽपि व्यक्ति-क्रम-कथनं तु दुष्ट-वधाद्
भुत-लीलात्व-साधारण्येन क्वचिद् आवेशेन च **गोकुले** व्रज-मध्ये इति
तत्रैव तन्-महा-मधुर-लीलया तत्रत्यानां महा-भाग्यं बोधयति ।
एवम् अग्रेऽपि बोध्यम् **रामस्** तल्-लीलया गोकुल-रमणात् । को ब्रह्मा
ईशश् च ताव् अपि वयते लीला-माधुर्येण वशीकरोतीति । किं वा,
प्रथम-रूढ-प्रशस्त-केश-विलास-युत इति । यद् वा,

> अंशवो ये प्रकाशन्ते मम ते केश-संञ्जिताः ।
>
> सर्वज्ञाः केशवं तस्मात् माम् आहुर् मुनि-सत्तमाः ॥

इति भारत-रीत्या ततोऽपि देदीप्यमानतया विवक्षित इति **केशवः** ।
तौ इति रिङ्गण-लीलया जगन्-मनोहरता अभिप्रेता । केशवस्य
पश्चान्-निर्देशः अनुजत्वेन । हे **तात** ! इति
कथ्य-बाल्य-लीला-विशेष-स्मरणेन प्रेम-वैवश्यात् स-लालनं
सम्बोधनं । यद् वा, **तातस्य** श्री-नन्दस्य **गोकुल** इति
सुख-विहार-स्वाच्छन्द्यं बोधितम् ॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : कालेन** इति । प्राचीन-लीलेयं
नाम-करणस्य शततम-पर्यन्ताहे निर्णयात् । तृणावर्त-वधस्य
वार्षिकत्वात् अस्य वर्षाभ्यन्तरे च सम्भवात् ॥२१॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कालेन व्रजता** इति---

> ऐश्वर्य-मिश्रां कृष्णस्य प्रोच्य बालस्य माधुरीम् ।
>
> केवलाम् एव तां प्राह नित्य-भाव्याम् उपासकैः ॥ इति ॥२१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एवम् ऐश्वर्य-गर्भां
बाल्य-लीलाम् अभिधाय मुकुरवद् विशुद्धां ताम् आह\--**कालेन**
इत्य्-आदिभिः ॥२१॥

**\॥।**

**॥ १०.८.२२ ॥**

**ताव् अङ्घ्रि-युग्मम् अनुकृष्य सरीसृपन्तौ**

**घोष-प्रघोष-रुचिरं व्रज-कर्दमेषु ।**

**तन्-नाद-हृष्ट-मनसाव् अनुसृत्य लोकं**

**मुग्ध-प्रभीतवद् उपेयतुर् अन्ति मात्रोः ॥**

**श्रीधर-स्वामी (भावार्थ-दीपिका) : अनुकृष्य** पुनः पुनर् आकृष्य ।
**सरीसृपन्ताव्** अतिशयेन चलन्तौ । कथम् ? **घोषाः**
कटि-पाद-भूषण-किङ्किण्यः, तेषां **प्रघोषेण** निनादेन **रुचिरं**
यथा तथा **तेषां** घोषाणां **नादेन हृष्टं मनो** ययोस् तौ ।
**लोकम्** इतस् ततो गच्छन्तं जनम् **अनुसृत्य** त्रि-चतुराणि पदान्य्
अनुगम्य **मुग्धवत् प्रभीतवन्** **मात्रोर् अन्ति** समीपे **उपेयतुर्**
उपजग्मतुः ॥२२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तौ** कृष्ण-बलदेवौ ।
*मुग्धवद्* अज्ञवत् । मुग्धः सुन्दर-मूढयोः इति विश्वः ।
आभीर-पल्ली-किङ्किण्योर् घोषो गोपाल-शब्दयोः इति शाश्वतः ॥२२ ॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अनुकृष्येति सरीसृपन्तौ**
कुटिलं गच्छन्ताव् इति च रिङ्गण-लीलायाम् अपि बलिष्ठत्वं द्योतयति ।
**अङ्घ्रि-युग्मम्** इत्य् अत्राब्जादि-रूपकाप्रयोगस्
तद्-बाल्य-लीला-माधुर्येणैव मनस्-तृप्तया
तदीय-तारुण्यादि-गुण-विशेषानपेक्षणात् । **व्रजस्य कर्दमेष्व्** इति
प्रायो गो-मूत्र-गो-रसादि-निपातेन प्राङ्गणस्य पङ्कमयत्वात् । बहुत्वं
बाल्यात् साकल्याद् वा । **लोकं** कञ्चिद् गृह-जनं मत्वैव **अनुसृत्य,**
पश्चाद् अन्यं ज्ञात्वा, **मात्रोर् अन्तिकम् उपेयतुः**। **प्र**-शब्दाद्
**भीत**त्वाधिक्येन बाल्य-लीला-सौष्ठवं बोधितम् । अन्यत् तैर्
व्याख्यातम् ।

यद् वा, **घोषो** व्रजः, तेन तत्रत्यास् तेषां प्रकृष्टैर् घोषैः । अहो
रिङ्गणस्य महाश्चर्यम् इत्य्-आद्य्-उच्च-शब्दै **रुचिरं** यथा स्यात् ।
**तस्य** घोषस्य तेन वा प्रकृष्टेन **नादेन** । समम् अन्यत्
॥२२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अनुकृष्येति सरीसृपन्तौ**
कुटिलं गच्छन्ताव् इति च रिङ्गण-लीलायाम् अपि बलिष्ठत्वं द्योतयति ।
**अङ्घ्रि-युग्मम्** इत्य्-आदिषु कमलादि-रूपकाप्रयोगः, स्वस्य
तद्-अतिक्रम-स्फूर्तेः । क्वचिच् च तत्-प्रयोगस् त्व् अन्यस्य तद्-द्वारापि
स्फूर्तय इति ज्ञेयम् । **व्रजस्य कर्दमेष्व्** इति प्रायो
गो-मूत्र-गो-रसादि-निपातेन प्राङ्गणस्य पङ्कमयत्वात् । बहुत्वं च
स्थान-बाहुल्यात् । **लोकं** कञ्चिद् आगतं **मुग्धवत्** गृह-जनं
मत्वैव **अनुसृत्य** पश्चाद् अन्यं ज्ञात्वा **प्रभीतवत् मात्रोर् अन्तिकम्
उपेयतुः** । प्र-शब्दाद् भीतत्वाधिक्येन बाल्य-लीला-सौष्ठवं बोधितम्
। वति-प्रत्ययाद् यथान्यो मुग्धादि-बालः, तथैव लीलावेशेनेत्य् अर्थः
। अन्यत् तैः ।

यद् वा, **घोषो** व्रजः, तेन तत्रत्यास् तेषां प्रकृष्टैर् घोषैः । अहो
रिङ्गणस्य महाश्चर्यत्वम् इत्य्-आद्य्-उच्च-शब्दै रुचिरं यथा स्यात्
**तस्य** घोषस्य **तेन** वा प्रकृष्टेन **नादेन** । समम् अन्यत्
॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अङ्घ्रि-युग्मम्**
**अनुकृष्य** इति जानुभ्यां सञ्चलनेन आङ्घ्र्योर् आकर्षणात्
**सरीसृपन्तौ** कुटिलं गच्छन्तौ । **व्रज-कर्दमेषु**
गो-रस-गोवत्स-मूत्रादि-कर्दमित-व्रजाङ्गणेषु **घोषाणां** गोप-गोपीनां
**प्रघोषः** हो हो हो इति मुख-कर-तालिकोद्घोषः, तेन **रुचिरं**
यथा स्यात् तथा यतस् तन्-नादेत्य् आदि । घोषाः किङ्किण्य इति
स्वामि-चरणाः । **लोकं** व्रज-पुरन्ध्री-जनं कञ्चिद् आगतं
**मुग्धवत्** मातरं मत्वैवानुसृत्य पश्चाद् अन्यं ज्ञात्वा **मात्रोर्**
**अन्तिकम्** उपेयतुः वति-प्रत्ययाद् यथान्यो मुग्धादि-बालस् तथैव
लीलावेशेनेत्य् अर्थः ॥२२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : तौ** **व्रज-कर्दमेषु**
गो-रस-गो-मूत्रादि-कर्दमित-चत्वरेषु **सरीसृपन्तौ** कुटिलं
गच्छन्ताव् इति सबलत्वं सूच्यते । **अङ्घ्रि-युग्मम् अनुकृष्य** इति
जानुभ्यां सञ्चलनेनाङ्घ्र्योर् आकर्षणात् । कथं ? **घोषाः**
पादादि-विभूषणानि, तेषां **प्रघोषेण** झणत्कार-ध्वनिना **रुचिरं**
योगीन्द्राणां मनोहरं यथा स्यात्, तथा **तन्-नादेन हृष्टं मनो** ययोस्
तौ । **लोकं** कञ्चिद् आगतं गृह-जनं मत्वा तम् **अनुसृत्य,** पश्चाद्
अन्यं ज्ञात्वा **मुग्धेन प्रभीतेन** च तुल्यौ **मात्रोर् अन्ति** समीपम्
**उपयेयतुः** भय-सम्भ्रान्त-प्रेक्षणाक्षम् \[भा।पु। १०.८.३३\] इति
वक्ष्यते । इदं मौग्ध्यादिकं हरेर् न कृत्रिमं तथात्वे
लीला-रसापरिपोषात्, मन्त्रेषु मां वा उपहूय यत् त्वम् \[भा।पु। ३.४.१७\]
इत्य्-आदौ तन् मौग्ध्येनोद्धवस्य, गोप्य् आददे त्वयि कृतागसि \[भा।पु।
१.८.३१\] इत्य्-आदौ तद् अभयेन कुन्त्याश् च तत्त्वविदो मोहानुपपत्तेः ।
किन्तु विज्ञान-मूर्तेर् न रुचिकराद्य्-अङ्गत्ववद् वैलक्षण्येन विभातः
स्वरूपानतिरेकी तद् धर्म एव तत्-परिपोषी मन्तव्यः ॥२२॥

**\॥।**

**॥ १०.८.२३ ॥**

**तन्-मातरौ निज-सुतौ घृणया स्नुवन्त्यौ**

**पङ्काङ्ग-राग-रुचिराव् उपगुह्य दोर्भ्याम् ।**

**दत्त्वा स्तनं प्रपिबतोः स्म मुखं निरीक्ष्य**

**मुग्ध-स्मिताल्प-दशनं ययतुः प्रमोदम् ॥**

**श्रीधर-स्वामी (भावार्थ-दीपिका) :** तदा च **तन्-मातरौ**
**निज-सुतौ** **उपगुह्य** **दोर्भ्यां प्रमोदं ययतुः** ।
कथम्-भूते ? **घृणया** कृपया **स्नुवन्त्यौ** पयः-पूर्ण-पयोधरे
सत्यौ । **पङ्केनाङ्ग-रागेण रुचिरौ** । कथम्-भूतं मुखं निरीक्ष्य
? **मुग्धं** मन्दं **स्मितं** यस्मिन् **अल्पा दशनाश्** च यस्मिन्, तच्
च तच् च ॥२३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ??

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पङ्को** व्रज-कर्दम एव
**अङ्ग-रागः,** तेन **रुचिरौ** व्रज-कर्दमेषु रिङ्गणैर्
[अन्यां]{।मर्क्} रागस्य आच्छन्नत्वान् **निजौ** स्वीयौ **सुतौ** इति तयोर्
द्वौ प्रत्य् एव स्नेह-भर उक्तः । अत एव **प्र**कर्षेण **पिबतोः,**
अत एव **प्र**कृष्टं ब्रह्मानन्दाद् अप्य् उत्कृष्टं **मोदं** प्राप्तवत्यौ
। **स्म** हर्षे । **निरीक्ष्य** आसक्त्या सम्यग् अवलोक्य । **मुखम्**
इति द्वित्वेऽप्य् एकत्वं जात्य्-अपेक्षया बहुष्व् अप्य् एकत्ववत् । अत
एव---वाणी गुणानुकथने इत्य्-आदौ न श्रवणौ हस्तौ शिवश् च \[भा।पु।
१०.१०.३८\] इति । तथा, चित्तं सुखेन इत्य्-आदौ करौ पदौ च
\[भा।पु। १०.२९.३४\] इति, तथा विरचिताभयम् इत्य्-आदौ शिरसि धेहि नः
\[भा।पु। १०.३१.५\] इत्य्-आदि च । अन्यत् तैर् व्याख्यातम् । यद् वा,
**घृणया** स्नेहेन **मुग्धं** सुन्दर-मल्ल-दशनं पञ्च-षड्-अन्तम्
॥२३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पङ्को** व्रज-कर्दम एव
**अङ्ग-रागः,** तेन **रुचिरौ** रुचिरत्वं च, "सुन्दरं किं न
सुन्दरम् ?" इति न्यायेन, सरसिजम् अनुविद्धं शैवलेनापि रम्यम्
इत्य्-आदिना विशेषतस् तु बाल्य-लीलायां तद्-आदेर् एव शोभनत्वम् इति
**निजौ** स्वीयौ **सुतौ** इति तयोर् द्वौ प्रत्य् एव स्नेह-भर उक्तः ।
निज-निजेत्य् उक्तत्वात् अत एव **प्र**कर्षेण स्वेच्छया कदाचित्
मातृ-विपर्ययेणापि **पिबतोः** **स्तनं दत्त्वा** तत्-तद्-अन्तरा **मुखं
निरीक्ष्य** सम्यग् अवलोक्य च । अत एव **प्र**कृष्टं नेमं विरिञ्चः
\[भा।पु। १०.९.२०\], नायं सुखाप \[भा।पु। १०.९.२१\] इत्य्-आदि
वक्ष्यमाणानुसारेण तत्-तद्-आनन्दतोऽप्य् अधिकतमं **मोदं**
प्राप्तवत्यौ **स्म** हर्ष-विस्मये वा । मुखम् इत्य् एकत्वं
स्व-स्व-बाल्य-मुखापेक्षया । अन्यत् तैः । यद् वा, **मुग्धं** सुन्दरं
**स्मितं** यत्र प्रमाणतः सङ्ख्यातश् चाल्पा दशना यत्र, तच् च तच् च
॥२३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** प्रसङ्गेन आवेशेन च व्यतिक्रमः
सम्भाव्यः **प्रपिबतोः** **स्तनं दत्त्वा** तत्-तद्-अन्तरा **मुखं
निरीक्ष्य** च ॥२३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदा च **तयोर्**
**मातरौ** **निज-सुतौ** **दोर्भ्याम्** **उपगुह्य** **प्रमोदं**
ययतुः । निज-निजेत्य् अनुक्तत्वात् तौ द्वाव् अपि प्रति तयोर् द्वयोः
सुत-बुद्धिः ते द्वे प्रत्य् एव तयोर् अपि मातृ-बुद्धिर् बुध्यते
**घृणया** वात्सल्यत्थ-कृपया स्नुवन्त्यौ दुग्ध-स्रावि-स्तने सत्यौ,
"सुन्दरं किं न सुन्दरम् ?" इति न्यायेन पङ्क एवाङ्ग-राग-तुल्यस् तेनापि
रुचिरौ **मुखम्** इत्य् एकत्वं स्व-स्व-लाल्य-मुखापेक्षया **मुग्धं**
मनोहरं **स्मितं** यत्र प्रमाणतः सङ्ख्यातश् च **अल्पा** **दशना**
तत्र तच् च तच् च ॥२३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तदा तयोर् **मातरौ**
तौ **निज-सुतौ** दोर्भ्याम् **उपगूह्य** **प्रमोदं ययतुः** । कीदृशौ
? **घृणया** वात्सल्यो या कृपया **स्नुवन्त्यौ** दुग्ध-स्रावि-स्तने
सत्यौ, तौ च कीदृशौ ? **पङ्क-रागाभ्यां रुचिरौ** \"सुन्दरे किम्
असुन्दरम् ?\" इति न्यायात् मुखम् इत्य् एक-वचनं
स्व-स्व-लाल्य-मुखापेक्षं **मुग्धं** रम्यं **स्मितं** यत्र प्रमाणेन
सङ्ख्यया च **अल्पा** **दशना** यत्र, तच् च तच् च तत् ॥२३॥

**\॥।**

**॥ १०.८.२४ ॥**

**यर्ह्य् अङ्गना-दर्शनीय-कुमार-लीलाव्**

**अन्तर्-व्रजे तद् अबलाः प्रगृहीत-पुच्छैः ।**

**वत्सैर् इतस् तत उभाव् अनुकृष्यमाणौ**

**प्रेक्षन्त्य उज्झित-गृहा जहृषुर् हसन्त्यः ॥**

**श्रीधर-स्वामी (भावार्थ-दीपिका) : यर्ह्य् अङ्गनानां दर्शनीया
कुमार-लीला** ययोस् तथा-भूतौ जातौ, तदा **अन्तर्-व्रजे** व्रजस्य
मध्ये **तद् अबला** व्रजाङ्गनास् तौ प्रेक्षन्त्यः **प्रेक्षमाणा**
विस्मृत-गृह-कृत्या **हसन्त्यो जहृषुर्** हृष्टा बभूवुः । कथं-भूतौ
? ताभ्यां **प्रगृहीतानि पुच्छानि** येषां, तैर् **वत्सैर् इतस्
ततोऽनुकृष्यमाणौ** ॥२४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लक्षणया **गृह**-शब्देन
गृह-कृत्यं बोध्यं। तच् च मार्जन-पेषण-गो-दोहनादि-रूपम्
॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत्यन्त-बाल्ये प्रायो
मात्रोर् एव पार्श्व-वर्तित्वात् तयोर् आनन्द-भरो\ऽकारि, पश्चात् किञ्चिद्
वयो\ऽतिरेकेण बल-बुद्धि-प्राकट्यादितस् ततो\ऽखिल-व्रज-मध्ये
वत्साकर्षण-लीलया सर्वासाम् अपि व्रज-स्त्रीणाम् अत्यानन्दो जनित इत्य्
आह---**यर्हि** इति । **वत्सैर्** इति बहुत्वम् एक-वत्स-परित्यागेन
मुहुर् वत्सान्तर-ग्रहणाद् एकदैव बहुल-वत्स-**पुच्छ**-ग्रहणाद् वा
। **प्र**-शब्देन कदाचिद् अपि पुच्छ-त्यागो निरस्तः । अत एव स्थाने
स्थाने **अनुकृष्यमाणौ** । अत एव **प्र**कऋषेण **ईक्ष्यमाणाः** । अत
एव त्यक्तं **गृहं** तत्रत्य-कृत्यम् । किं वा, प्रेक्षणार्थं तत्र
तत्र सर्व-व्रजे परिभ्रमणेन गृहम् एव याभिस् ता
**हसन्त्यो**\ऽद्भुतत्वात् । किं वा, अहो ! बलिष्ठतराव् इति तौ
परिहसन्त्यो वत्सैर् आकृष्यमाणत्वात् ॥२४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी)** **:** अत्यन्त-बाल्ये प्रायो
मात्रोर् एव पार्श्व-वर्तित्वात् तयोर् आनन्द-भरो\ऽकारि, पश्चात् किञ्चिद्
वयो\ऽतिरेकेण बल-बुद्धि-प्राकट्यादितस् ततो\ऽखिल-व्रज-मध्ये
वत्साकर्षण-लीलया सर्वासाम् अपि व्रज-स्त्रीणाम् अत्यानन्दो जनित इत्य्
आह---**यर्हि** इति । **वत्सैर्** इति बहुत्वम् एक-वत्स-परित्यागेन
मुहुर् वत्सान्तर-ग्रहणाद् एकदैव बहुल-वत्स-पुच्छ-ग्रहणाद् वा,
प्र-शब्देन कदाचिद् अपि पुच्छ-त्यागो निरस्तः अत एव स्थाने स्थाने
**अनुकृष्यमाणौ** । अत एव **प्र**कऋषेण **ईक्ष्यमाणाः** । अत एव
त्यक्तं **गृहं** तत्रत्य-कृत्यम् । किं वा, प्रेक्षणार्थं तत्र तत्र
सर्व-व्रजे परिभ्रमणेन गृहम् एव याभिस् ता **हसन्त्यो**\ऽद्भुतत्वात्
। किं वा, अहो ! बलिष्ठतराव् इति तौ परिहसन्त्यो वत्सैर्
आकृष्यमाणत्वात् ॥२४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** [+++]{।मर्क्}

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तर्हि
किञ्चिद्-बलाधिक्य-प्रकटने सति **अङ्गनानाम् आ** सम्यक्-प्रकारेण
दर्शनीया अतिचित्ताकर्षिणी **कुमार**-सम्बन्धिनी **लीला** ययोस्
तथा-भूतावभूतां तत् तदा अबलास्तौ **प्रेक्षण्त्यः** प्रेक्षमाणा
जहृषुः । कीदृशौ ? ताभ्यां **गृहीत-पुच्छैर्** **वत्सैर्** **इतस्
ततश्** च **आकृष्यमाणाव्** इति शयानानां वत्सानां **पुच्छान्**
जानु-चङ्क्रमाणेन प्राप्य, \"किम् इदम् ?\" इति साश्चर्यं मौग्ध्येन यदा
कर-तलेन मुष्टीकृत्य गृहीतः, तदा **वत्सैर्** उत्थाय कलाय्यते ।
ततश् च मौग्ध्येन मुष्टि-त्यजन्तौ प्रत्युत भयेन दृढतरीकुर्वन्तौ
भूतले घृण्यमाणौ रुदन्तौ विलोक्य \"ह्यस्तनाद् वत्साद् अपि दुर्बलौ
युवाम्\" इति **हसन्त्यौ** यत्नेन पुच्छं त्याजयामासुर् इति ज्ञेयम्
॥२४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**॥ १०.८.२५ ॥**

**शृङ्ग्य्-अग्नि-दंष्ट्र्य्-असि-जल-द्विज-कण्टकेभ्यः**

**क्रीडा-पराव् अतिचलौ स्व-सुतौ निषेद्धुम् ।**

**गृह्याणि कर्तुम् अपि यत्र न तज्-जनन्यौ**

**शेकात आपतुर् अलं मनसोऽनवस्थाम् ॥**

**श्रीधर-स्वामी (भावार्थ-दीपिका) : अतिचलाव्** अतिचपलौ तौ
**शृङ्ग्य्**-आदिभ्यो **निषेद्धुं** **गृहोचितानि** कर्माणि च **कर्तुं**
**यत्र** यदा **तज्-जनन्यौ न शेकाते,** तदा **अलं**
**मनसोऽनवस्थाम्** **आपतुर्** इति गृह-सौख्यस्य पराकाष्ठा दर्शिता
॥२५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : शृङ्गिणो** गवादयः ।
**दंष्ट्रिणः** श्वादयः । **असिः** खड्गः । **द्विजाः** पक्षिणः
शुकादयः । **अनवस्थां** बोधैक-निष्ठवद् एकाकारतया समाधिवल्
लयम् । *पराकाष्ठेषु* अतः परं गृहिणां न सुखम् । यद्
बाल-लीला-दर्शनेन मनस्य् आह्लाद इति ॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश्
चाधिक-वयो-बल-प्रकटनेन क्रीडालोलतया मात्रोर् अपि मनश्-चञ्चलं
चक्रतुर् इत्य् आह---**शृङ्गि**- इति । यतः **क्रीडा-परौ**, अतः
**शृङ्ग्य्**-आदीन् धर्तुम् अभिसरन्तौ, तेभ्यो **निषेद्धुं** निवारयितुम् ।
यद् वा, शृङ्गादिभिः क्रीडा-परौ, अतस् तेभ्यो निषेद्धुं **न शेकतुः** ।
कुतः ? **अतिचलौ** परम-चपलौ । तत्र **शृङ्गिणो** वृषादयः,
**दंष्ट्रिणो** मार्जार-कुक्कुरादयो वानरादयो वा, **असयः** खड्गाः,
पाठान्तरे \"अहयः\" सर्पाः । खड्गानां संवरणादि-सम्भवाद् इदम् एव
युक्तम् । **द्विजा** मयूरादयः । **स्व**-शब्देन
निषेधेऽन्यस्याशक्यतायोग्यता च, तथा शृङ्ग्य्-आदिभ्यो निषेधस्यावश्यकता
। स च स्नेहाकुलतया स्व-पार्श्वे स्थापनेन, न च वाङ्-मात्रेणेति च
बोध्यते । अत एव **मनसोऽनवस्थाम्** अस्थिरताम् **अलम्** अत्यर्थम्
**आपतुः** ।

इत्थं बाल्य-चाञ्चल्य-मनोहर-पुत्रवत्त्वेन
तथावश्यक-धन-रक्षण-कुटुम्ब-भरण-विविधोपभोग-साधनाद्
गृह-व्यापारावेक्षणेन च व्याकुल-चित्ततया गृह-सौख्यस्य पराकाष्ठा
दर्शिता । यतोऽपुत्र-दरिद्र-गृहिणाम् एव
पुत्र-वित्ताद्य्-अर्थ-चेष्टा-राहित्येन यतीनाम् इव मनः स्थिरं स्यात् ।
वस्तुतस् तु श्री-भगवत्-पराणां व्रज-जनानां तेषां
तद्-अर्थक-कर्मणां चित्तास्थैर्यम् अपि समाधि-निष्ठातोऽप्य् उत्कर्षं
भजतीत्य् अग्रे श्री-ब्रह्म-स्तुत्य्-आदौ, तावद् रागादयः स्तेनाः \[भा।पु।
१०.१४.३६\] इत्य्-आदि-वचनतो व्यक्तम् एव । तत्र च तयोर् अन्योन्यम्
आसक्त्या शोभा-भरः श्री-वैशम्पायनेनोक्तः---

> ताव् अन्योन्य-गतौ बालौ बाल्याद् एवैकतां गतौ ।
>
> एक-मूर्ति-धरौ कान्तौ बाल-चन्द्रार्क-वर्चसौ ॥२॥
>
> एक-निर्माण-निर्मुक्ताव् एक-शय्यासनाशनौ ।
>
> एक-वेश-धराव् एकं पुष्यमाणौ शिशु-व्रतम् ॥३॥
>
> एक-कार्यान्तर-गताव् एक-देहौ द्विधा-कृतौ ।
>
> एक-चर्यौ महा-वीर्याव् एकस्य शिशुतां गतौ ॥४॥
>
> एक-प्रमाणौ लोकानां देव-वृत्तान्त-मानुषौ ।
>
> कृत्स्नस्य जगतो गोपौ संवृत्तौ गोप-दारकौ ॥५॥
>
> अन्योन्य-व्यतिपक्ताभिः क्रीडाभिर् अभिशोभितौ ।
>
> अन्योन्य-किरण-ग्रस्तौ चन्द्र-सूर्याव् इवाम्बरे ॥६॥
>
> विसर्पन्तौ तु सर्वत्र सर्प-भोग-भुजाव् उभौ ।
>
> रेजतुः पांसु-दिग्धाङ्गौ दृप्तौ कलभकाव् इव ॥७॥
>
> क्वचिद् भस्म-प्रदीप्ताङ्गौ करीष-प्राक्षिप्तौ क्वचित् ।
>
> तौ तत्र पर्यधाव् एतां कुमाराव् इव पावकी ॥८॥
>
> क्वचिज् जानुभिर् उद्घृष्टैः सर्पमाणौ विरेजतुः ।
>
> क्रीडन्तौ वत्स-शालासु शकृद्-दिग्धाङ्ग-मूर्धजौ ॥९॥
>
> शुशुभाते श्रिया जुष्टाव् आनन्द-जननौ पितुः ।
>
> जनं च विप्रकुर्वाणौ विहसन्तौ क्वचित् क्वचित् ॥१०॥
>
> तौ तत्र कौतूहलिनौ मूर्धज-व्याकुलेक्षणौ ।
>
> रेजतुश् चन्द्र-वदनौ दारकौ सुकुमारकौ ॥ \[ह।वं। २.७.२-११\]
> इति ॥२५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश्
चाधिक-वयो-बल-प्रकटनेन क्रीडालोलतया मात्रोर् अपि
मनः-प्रेम-विह्वलं चक्रतुर् इत्य् आह---**शृङ्गि** इति । यतः
**क्रीडा-परौ,** यतः **शृङ्ग्य्**-आदीन् धर्तुम् अभिसरन्तौ तेभ्यो
**निषेद्धुं** निवारयितुम् । यद् वा, शृङ्ग्य्-आदिभिः क्रीडा-परौ, अतस्
तेभ्यो निषेद्धुं **न शेकतुः** । ईद्-ऊद्-एद् द्वि-वचनं प्रगृह्यम् \[पा।
१.१.११\] इत्य् अनेन प्रगृह्यत्वात् पचेते अमू इतिवत् सन्ध्य्-अभावेऽपि
सन्धिर् आर्षः । कुतः ? **अतिचलौ** परम-चपलौ। तत्र
**शृङ्गिणो** वृषादयः, **दंष्ट्रिणः** कुक्कुरादयो वानरादयो वा,
**असयः** खड्गाः, पाठान्तरे \"अहयः\" सर्पाः । खड्गानां
संवरणादि-सम्भवाद् इदम् एव युक्तम् । **द्विजा** मयूरादयः ।
**स्व**-शब्देन सदा-निषेधेऽन्यस्याशक्यता ताडनादाव् अयोग्यता च ।
तथा **शृङ्ग्य्**-आदिभ्यो निषेधस्यावश्यकता सा च स्नेहाकुलतया
स्व-पार्श्वे स्थापनेन च वाङ्-मात्रेणेति च बोध्यते । तज्-जन्मना तु
तदीयतया जात-सक्तेर् गृहस्य च कृत्यम् आवश्यकम् अपि तत एव
**कर्तुं** **न** शक्यते । अत एव **मनसः अनवस्थाम्** अस्थिरताम्
**अलम्** अत्यर्थम् **आपतुः** । एतच् च श्री-भगवत्-पराणां
व्रज-जनानां तेषां तद्-अर्थ-कर्मणा चित्तास्थैर्यम् अपि
चापलाख्य-सञ्चारि-भावतया स्थायिनं वात्सल्याख्यं
भक्त-वृन्द-दुर्लभं भावं पुष्णन् तत्-समाधि-निष्ठातोऽप्य् उत्कर्षं
भजति । एवम् एव व्याख्यातं गृह-सौख्यस्य परा काष्ठा दर्शितेति
तद्-अग्रे श्री-ब्रह्म-स्तुत्य्-आदौ, तावद् रागादयः स्तेनाः \[भा।पु।
१०.१४.३६\] इत्य्-आदौ, यद् धामार्थ-सुहृत्-प्रियात्म-तनय-प्राणाशयस्
त्वत्-कृते इत्य्-आदि कैमुत्य-प्रतिपादक-वचनतो, नाविन्दन् भव-वेदनाम्
इत्य् आद्य् अन्यार्थावेश-निषेध-वचनतो, नेमं विरिञ्चः इत्य्-आदि
तद्-भाव-प्रशंसा-वचनतोऽपि व्यक्तम् एव । अतः श्री-राम-कृष्णयोर्
अन्योन्यम् आसक्त्या शोभा-भरः श्री-वैशम्पायनेनोक्तः---

> ताव् अन्योन्य-गतौ बालौ बाल्याद् एवैकतां गतौ ।
>
> एक-मूर्ति-धरौ कान्तौ बाल-चन्द्रार्क-वर्चसौ ॥२॥
>
> एक-निर्माण-निर्मुक्ताव् एक-शय्यासनाशनौ ।
>
> एक-वेश-धराव् एकं पुष्यमाणौ शिशु-व्रतम् ॥३॥
>
> एक-कार्यान्तर-गताव् एक-देहौ द्विधा-कृतौ ।
>
> एक-चर्यौ महा-वीर्याव् एकस्य शिशुतां गतौ ॥४॥
>
> एक-प्रमाणौ लोकानां देव-वृत्तान्त-मानुषौ ।
>
> कृत्स्नस्य जगतो गोपौ संवृत्तौ गोप-दारकौ ॥५॥
>
> अन्योन्य-व्यतिपक्ताभिः क्रीडाभिर् अभिशोभितौ ।
>
> अन्योन्य-किरण-ग्रस्तौ चन्द्र-सूर्याव् इवाम्बरे ॥६॥
>
> विसर्पन्तौ तु सर्वत्र सर्प-भोग-भुजाव् उभौ ।
>
> रेजतुः पांसु-दिग्धाङ्गौ दृप्तौ कलभकाव् इव ॥७॥
>
> क्वचिद् भस्म-प्रदीप्ताङ्गौ करीष-प्राक्षिप्तौ क्वचित् ।
>
> तौ तत्र पर्यधाव् एतां कुमाराव् इव पावकी ॥८॥
>
> क्वचिज् जानुभिर् उद्घृष्टैः सर्पमाणौ विरेजतुः ।
>
> क्रीडन्तौ वत्स-शालासु शकृद्-दिग्धाङ्ग-मूर्धजौ ॥९॥
>
> शुशुभाते श्रिया जुष्टाव् आनन्द-जननौ पितुः ।
>
> जनं च विप्रकुर्वाणौ विहसन्तौ क्वचित् क्वचित् ॥१०॥
>
> तौ तत्र कौतूहलिनौ मूर्धज-व्याकुलेक्षणौ ।
>
> रेजतुश् चन्द्र-वदनौ दारकौ सुकुमारकौ ॥ \[ह।वं। २.७.२-११\]
> इति ॥२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : अनवस्थां**
वात्सल्य-पोषक-चापलाख्य-सञ्चारि-भावं, तदीय-गृह-कर्मणोऽपि
तत्-प्रेम-मयत्वेन स्थापितत्वात् ॥२५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : शृङ्गिणो** गवादयः,
**दंष्ट्रिणः** सारमेय-प्रभृतयः । **गृह्याणि** गृह-कर्माणि ।
**अनवस्थां** व्याकुलताम्।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अतिचलौ** तौ शृङ्ग्य्-आदीन्
धर्तुं चलन्तौ तैः सह क्रीडितुम् इच्छन्तौ वा तौ तेभ्यो
**निषेद्धुं** गृहोचितानि कर्माणि च **कर्तुं यत्र** यदा **तज्-जनन्यौ
न** **शेकतुः**, तदा **मनसोऽनवस्थां** चापल्यं
वात्सल्य-स्थायि-पोषक-सञ्चारि-भावम् **आपतुः** । तत्र **शृङ्गिणो**
वृषादयः, **दंष्ट्रिणः** कुक्कुरादयः, **द्विजाः** पक्षिणः ॥२५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : अतिचलौ** तौ
**शृङ्ग्य्**-आदीन् धर्तुं चलन्तौ तेभ्यो **निषेद्धुं** निवारयितुं
**गृह्यानि** च **कर्तुं** यदा तज्-जनन्यौ **न शेकतुः,** तदा
**मनसोऽनवस्थां** चापल्यम् **आपतुः** \"कथम् अनयोः सम्भालनं
स्यात्\" इति । तत्र **शृङ्गिणो** गवादयः, **दंष्ट्रिणो** मर्कटादयः,
**द्विजाः** काकादयः ॥२५॥

**\॥।**

**॥ १०.८.२६ ॥**

**कालेनाल्पेन राजर्षे रामः कृष्णश् च गोकुले**[^४७] **।**

[^४७]: गो-व्रजे


**अघृष्ट-जानुभिः पद्भिर् विचक्रमतुर् अञ्जसा**[^४८] **॥**

[^४८]: ओजसा


**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** न **घृष्टानि** यानि
**जानूनि** अष्ठीवन्ति तानि तथा तैः बहुत्वं तूभयापेक्षम् ।
**विचक्रमतुः** विचेलतुः । **अञ्जसा** शीघ्रम् ॥२६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** [+++]{।मर्क्}

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना जानु-रिङ्गण-लीलां
संवृत्य रिङ्गण-विशेष-लीलां भेजतुर् इत्य् आह---**कालेन** इत्य्
**अल्पेन** इति स्वल्प-वयस्य् अपि बलातिरेक-प्रकटनात् । **न
घृष्टानि** भूमि-घर्षणम् अप्राप्तानि यानि **जानूनि**, तैर् इति पूर्वम्
अनुक्तत्वाद् अत्रैव रिङ्गण-विशेष-लीलोक्ता ।

ननु, तर्हि रिङ्गण-लीलायाम् एव वत्स-पुच्छ-ग्रहणादिकं दुर्घटं
नातिशोभावहं च ? तत्राह---**पद्भिः** पादैश् च । बहुत्वं द्वयोः
पादाब्ज-चतुष्कत्वात् । **गोकुले** ओजसा बलेन । अत एव **वि**शेषेण
**चक्रमतुर्** बभ्रमतुर् इति । वत्स-पुच्छ-ग्रहण-लीला
पद-विक्रमण-लीलायाम् एव ज्ञेयेति भावः । **अञ्जसा** इति बोधितैव
। \"गो-व्रजे\" इति पाठे गवाम् एव प्राधान्यात् तासाम् एवावासे । हे
**राजसु ऋषे** ! सर्वज्ञेति, यद्-अर्थं सा लीला तत् तत्त्वं त्वया
ज्ञायत एव इति भावः ॥२६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् उत्कण्ठया युगपद् इव
वर्णयितुम् इच्छुः शीघ्रम् एव रिङ्गण-पाद-व्रज्ययोर् आदिमम् आदिमं
भागं वर्णयित्वा, पुनस् तत्-तल्-लीला-माधुरी-विशेष-स्मरणोल्लासाद्
अन्तिमम् अन्तिमं भागं अपि वर्णयितुं प्रत्यावर्तते---**कालेन**
इत्य्-आदिना । **अल्पेन** इति स्वल्प-वयस्य् अपि
बुद्धि-बलातिरेक-प्रकटनाद् **घृष्टानि** भूमि-घर्षणम् अप्राप्तानि
**जानूनि** येषु, तैः **पद्भिः** पादैर् **ओजसा गोकुले विचक्रमतुर्**
बभ्रमतुः । \"अञ्जसा\" इति पाठे अनायासेन बलिष्ठत्वात् ।
\"गो-व्रजे\" इति पाठे गो-शब्दस्योक्तिर् धनुर्ज्येतिवत् सा च तस्य
मनोहरत्वं पवित्रत्वं च बोधयितुम् । हे **राजसु ऋषे** ! सर्वज्ञेति
। तल्-लीला-माधुरीं मद्-विधवत् त्वयाप्य् अनुभूयत इति भावः
॥२६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न घृष्टानि **अघृष्टानि** तानि च
**जानूनि** येषां ते, तथा तैः **विचक्रमतुः** पाद-विक्षेपं चक्रतुह्
॥२६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अघृष्टानि** भूमि-घर्षणम्
अप्राप्तानि **जानूनि** येषु तैः **पद्भिर्** जानु-सङ्घर्षणं विनैवेत्य्
अर्थः । **ओजसा** \"अञ्जसा\" इति च पाठः ॥२६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : न घृष्टानि जानूनि** येषु
तैर् जानु-घर्षणं विनेत्य् अर्थः ॥२६॥

**\॥।**

**॥ १०.८.२७ ॥**

**ततस् तु**[^४९] **भगवान् कृष्णो वयस्यैर् व्रज-बालकैः ।**

[^४९]: ततश् च


**सह-रामो व्रज-स्त्रीणां चिक्रीडे जनयन् मुदम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ततः** पद्भिश्
चलनानन्तरम् ॥२७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् एवाभिव्यञ्जयन्
वयो-बल---विशेष-प्रकटनेन मधुर-क्रीडया
तस्यावतार-मुख्य-प्रयोजनम् आह---**ततश् च** इत्य् आदिना । अत एवात्र
तस्यैव प्राधान्याद् आदौ पृथङ्-निर्देशः, श्री-रामस्य च गौणत्वात्
**सह-राम** इति साहित्य-मात्रम् उक्तम् । त्व्-अर्थे **च**-कारो
भिन्नोपक्रमे । **भगवान्** निज-भगवत्ता-सार-प्रकटन-परः सन्न्
इत्य् अर्थः । **वयस्यैः** प्रायः सम-वयस्कतया सखित्वं प्राप्तैर्
यतो **व्रजस्य बालकैः** सहेति क्रीडादि-शोभा-विशेष उक्तः ।
**चिक्रीडे** चिक्रीड वत्स-मोचनादि-क्रीडा चक्रे । **व्रज-स्त्रीणाम्**
अविशेषेण सर्वासाम् एव व्रज-वर्तिनीनां पुरन्ध्रीणां वृद्धादीनां च
॥२७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं साधारण्येन तयोर्
लीलां वर्णयित्वा पुनः श्री-कृष्ण-सम्बन्धेन रामस्यापि तादृशत्वं
व्यञ्जयितुं तस्य विशेषतः सर्व-व्रज-मनो-मोहन-लीला-वर्णनेन
प्राधान्यं वक्तुम् आह---**ततस् त्व्** इति । **तु** भिन्नोपक्रमे ।
**कृष्णो भगवान्** इति स्वयं भगवत्त्वेन स्वतः प्राधान्यं
**सह-राम** इति लीलातोऽपि बोधयति ।

अथ च **भगवान्** निज-भगवत्ता-सार-माधुरी-विशेष-प्रकटन-परः
**कृष्णः** सर्व-जनाकर्षक-माधुर्यः **सह-रामस्** तस्याप्य् आकर्षकः
। **राम** इति तस्य परम-रमण-साहाय्याद् अत्रैव
तन्-निरुक्ति-मर्यादा-पर्याप्तिर् इति भावः । तत् तादृशः सन्न् इत्य् अर्थः
। **वयस्यैः** सखिभिः सहेति मिथः प्रणय-विशेषेण
तादृश-लीला-सौष्ठवं दर्शितम् । तत्र योग-वृत्त्या सम-वयस्त्वं
रूढार्थ-शक्त्या समान-गुण-जाति-शील-व्यवसाय-वेषत्वं च ध्वनितम्,
तथैव सखित्वोपपत्तेः । तत्र हेतुः---**व्रजस्य** तद्-आत्मीयत्वेन
प्रसिद्धस्य तस्य व्रज-विशेषस्य बालकैः **चिक्रीडे** चिक्रीड
॥२७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सह-राम** इति
गव्य-मोषणादि-लीलायां कृष्णस्यैव प्राधान्यात् ॥२७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : ततो**
मातृ-प्रमोद-विधानानन्तरं बालकान् गोपीश् च प्राचोदयद् इत्य् अर्थः
॥२७॥

**\॥।**

**॥ १०.८.२८ ॥**

**कृष्णस्य गोप्यो रुचिरं वीक्ष्य कौमार-चापलम् ।**

**शृण्वन्त्याः किल तन्-मातुर् इति होचुः समागताः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कौमारे** यच् **चापलं**
चपलत्वम् । **तन्-मातुर्** यशोदायाः ॥२८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तास् तु
क्रीडोल्लासित-चित्तास् तन्-मातुः प्रीति-भरं जनयितुं स्वयं च
सुख-विशेषम् अनुभवितुम् अन्यो\ऽन्यं संमन्त्र्य तस्यां चुक्रुशुर् इत्य्
आह---**कृष्णस्य** इति । **गोप्यः** पुरन्ध्र्या वृद्धाश् च **रुचिरं**
मनोहरम् इति केवलं प्रेम-कौतुक-विशेषेणैवेति बोधितम् ।
**शृण्वन्त्या** इति तस्यास् तत्रावहितत्वं सूचितम् । यद् वा, तस्य
तच्-चापलं शृण्वन्त्या अपि **समागताः** स्व-स्व-गृहात् समवेत्य आगताः
सत्यः । **ह** स्फुटम् **उचुश्** चुक्रुशुर् इत्य् अर्थः । **किल**
प्रसिद्धौ ॥२८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तास्
तत्-क्रीडोल्लासित-चित्ताभङ्ग्या तन्-मातुः स्वेषाम् अपि प्रेम-विनोद-विशेषाय
मिथः सम्मन्त्र्य तस्यां चुक्रुशुर् इत्य् एवेत्य् आह---**कृष्णस्य** इति ।
**गोप्यः** पुरन्ध्र्यो वृद्धाश् च **रुचिरं** मनोहरम् इति
प्रेम-कौतुकम् एव व्यक्तम् । **शृण्वत्या** इति तस्यास् तत्रावहितत्वं
सूचितम् । यद् वा, नित्यं शृण्वत्या अपि **समागताः** समवेत्यागताः ।
**ह** स्फुटम् । **ऊचुश्** चुक्रुशुः । **किल** इत्य् [अर्थे]{।मर्क्}
वस्तुतो न चुक्रुशुर् इत्य् अर्थः । तादृशं च चापल्यं तासां मुख्योक्त्या
एवातिमनोहरं स्याद् इति मुनीन्द्रेणापि तद्-द्वारैव वर्णितम् इवेति ज्ञेयम्
॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : रुचिरं** च तददनिम् उदारं च तत्
**कुमार**-भावोचितं **चपलत्वं** यासु, तास् तथा **तन्-मातुः
शृण्वन्त्याः** ताम् इति वक्ष्यमाण-प्रकारेण **ऊचुः**।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : रुचिरं** सुखदं
हन्तैतादृशं सुखम् अस्मत्-प्रिय-सख्या श्री-यशोदया न प्राप्तं । तद्
अस्मच्-चक्षुषम् एतत् तस्याः श्रवणम् अप्य् अस्त्य् इति तत्र गत्वा
**शृण्वन्त्याः** शृण्वन्त्यै स्व-पुत्र-चरित-श्रवणार्थं गृह-कार्य-शतम्
अपि त्यजन्त्यै **तन्-मात्रे** उपालम्भन-दान-मिषेण परमानन्दम् एव
दातुम् इति भावः ॥२८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : गोप्यो**
दधि-चौर्यादि-रूपं तस्य कौमार-चापल्यं वीक्ष्य आनन्दिताः शृण्वन्त्यास्
तच्-छ्रवणाय गृह-कृत्यान्य् अपि त्यजन्त्यौ **तन्-मात्रे** श्री-यशोदायै
उपालम्भ-मिषेण तद्-आनन्दं दातुं प्रोचुः ॥२८॥

**\॥।**

**॥ १०.८.२९ ॥**

**वत्सान् मुञ्चन् क्वचिद् असमये क्रोश-सञ्जात-हासः**

**स्तेयं स्वाद्व् अत्त्य् अथ दधि-पयः कल्पितैः स्तेय-योगैः ।**

**मर्कान् भोक्ष्यन् विभजति स चेन् नात्ति भाण्डं भिनत्ति**

**द्रव्यालाभे स गृह-कुपितो यात्य् उपक्रोश्य तोकान् ॥**

**श्रीधर-स्वामी (भावार्थ-दीपिका) :**

कृष्ण-चापल-चौर्याणि सहैवाखिल-सद्मतः ।

प्रजल्पन्त्यः समागत्य गोप्यो गोप्यै मुदं ददुः ॥\*॥

**असमये**ऽदोह-काले । **क्रोशे सञ्जात-हासः** सञ्जातो हासो यस्य सः
। **स्तेयं** चौर्यार्जितं, न तु दत्तं । तत्रापि **स्वादु** नेतरत्
**दधि** च **पयश् चात्ति** । किं च, **भोक्ष्यन् मर्कान्** मर्कटान्
प्रति **विभज्य ददाति**, तेषां मध्ये तृप्तत्वेन कोऽपि **नात्ति चेत्**,
तर्हि **भाण्डं भिनत्ति** । क्वचिद् **द्रव्यस्यालाभे** सति **स
गृहाय** "धक्ष्यामि" इति **कुपितो याति** । यद् वा, स गृहा गृहिणः,
तेभ्यः कुपितः, तेषां **तोकान्** बालान् पर्यङ्कादिषु सुप्तान् **उपक्रोश्य**
रोदयित्वा यातीति ॥२९॥

कृष्ण-चापल-चौर्याणि सहैवाखिल-सद्मतः ।

प्रजल्पन्त्यः समागत्य गोप्यो गोप्यै मुदं ददुः ॥\*॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अखिल-सद्मतः*
सकल-गृहेषु । सप्तम्य् अर्थे तसिः । सद्मागार-गृहावस्ये इति कोशात् ।
*गोप्यो* विधुन्तुदा राग-रङ्गा विधिमता सुरागिणी काम-कन्दा सुनन्दा
नन्दिनी नाद-नन्दिनी नेत्र-सौभाग्य-सुभगा मोदमाला मनस्विनी
मनोभवा विरागी हरदूरा रतिप्रदा धानी दानेश्वरी धामा भामा
भाव-प्रमोदिनी मुक्ता मनोहरा माध्वी मालती मलयाश्रया मन्दालसा
मनोभीष्टा मनोज्ञा मानसी बला चित्रा वेत्रवती भीमा भवभेदविदा चला
चञ्चला चपला कान्ता कला काम-प्रबोधिनी इत्य् आद्या बहवः । *गोप्यै*
यशोदायै । *कृष्णस्य चापल*-युक्तानि *चौर्याणि* चोर-कर्माणि
॥\*॥

स्वयं भक्षतु वयं तं न वारयामः । परन्तु निरर्थकम् अपि
क्षिपतीत्य् आहुः---*किं च* इति । **भोक्ष्यन्** भोजयिष्यन् । **मर्कान्**
बाल-मार्जर-वानरान्---मर्को मनसि वायौ च तोके मार्जार-कीशयोः इति
यादवः । **स** कृष्णः । *गृहाय* सद्मने । *इति* ***कुपितो याति***
इति किं ? हे गृह ! त्वां *धक्ष्यामि* भस्मसात्-करिष्यामीति । जडोपरि
कोपम् अनुचितं मन्वानोऽर्थान्तरम् आह---*यद् वा* इति । गृहेण सह
वर्तन्त इति स-गृहाः । ***तोकान्** बालान्*, तोकः पुत्रे सुतायां च इति
मेदिनी ॥२९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
चौर्यादि-परम-चाञ्चल्य-लीलायाः स्वयं साक्षात् कथनेनात्मनो धार्ष्ट्यम्
आशङ्क्य तत्-परिहारार्थम् । किं वा, तासां मुखोक्तौ वातिमनोहरं स्याद्
इति तथैवाह---**वत्सान्** इति सार्ध-द्वयेन । **क्वचित्** कस्मिंश्चित्
स्थाने । एवं यथापेक्षम् इदं सर्वत्रैव योज्यम् । यद् वा, कस्मिंश्चिद्
**असमये** कृत्यान्तरे व्यग्रतया यदा ते बन्धुं न शक्यन्ते, तदेत्य्
अर्थः । **वत्स-मोचनं** च वत्स-रोधनाद्य्-अर्थम् । व्यग्रायां
गृहिण्यां सुखेन गृहान्तर् दध्य्-आद्य्-अदनार्थं **क्रोशे**
**सम्यग्-जात-हासो**ऽक्रोशनार्थं लोकेषु क्रीडा-कौतुक-बोधनाय वेति
परम-धूर्ततोक्ता । अथ वत्स-मोचनानतरम् **अत्ति** बालकैः सहेति
ज्ञेयम् । कल्पितैः पूर्वम् अवृत्तैर् अधुना तेनैव स्वयं **रचितैः**
**स्तेय-योगैश्** चौर्योपायैर् इत्य् अर्थः । न च केवलं
सखि-गणान्वितः स्वयम् अत्ति, किन्तु **भोक्ष्यन्** सन् **मर्कटान्** सर्वान्
प्रति **विभज्य** ददाति । **तोकान्** नव-बालकान् । अन्यत् तैर्
व्याख्यातम् । यद् वा, स श्री-कृष्णः कदाचिच् चेत् स्वयं **नात्ति**, तर्हि
**भाण्डं भिनत्ति**, तद्-दोषम् आरोप्येति शेषः ॥२९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् यथाहुः---**वत्सान्** इति
सार्ध-द्वयेन । तत्र पूर्वार्धम् एकं वाक्यम् अवतारिका-विनोदाय तु
पृथग् इव व्याख्यायते । तत्र प्रथमोपद्रवम् आहुः---**वत्सान्
मुञ्चन्** बहुत्वं स्वेषां वैयाग्र्य-विशेष-बोधकम् ।

ननु प्रत्युत वत्स-पलायमानत्वं खल्व् इदं को नु दोषः ?
तत्राहुः---**असमये** दोहन-काले।

ननु, \"बालकेनाज्ञानतः खल्व् इदं कृतम्, कथम् अनुशोचथ ?
प्रतिगृहं विद्यमाना बहवो लोका रुन्धीरन् ?\" तत्राहुः---क्वचित्
कृत्यान्तर-व्यग्रतया यदा ते रोद्धुं न शक्नुवन्ति तदैवेत्य् अर्थः ।
एवं चेत् तर्हि कथं न भीषयध्वे ? तत्राहुः---**क्रोशे** **सम्**यग्
**जात-हासः** । अक्रोशनार्थम् इति परम-मोहनतोक्ता । बत
किम्-अर्थं वत्सान् मुञ्चन् ? तत्र हसन्त्यः सानुकरणम्
आहुः---**दधि-पयोऽत्ति** इति । तद्-अर्थम् एव गृह-जनान् इतस् ततो
धावयितुं वत्सान् मुञ्चतीत्य् अर्थः ।

"अहो कठिनाः ! तर्हि कथं स्वयम् एव पूर्वं न दत्थ ?" इत्य् अत्र
स-स्मित-भृउ-विलासेन शनैर् इवाहुः---**स्तेयम् एवात्ति**, न तु दत्तम्
। अस्मद्-दत्तम् अपि तादृशं न भुङ्क्ते इति भावः ।

\"अपि का वो हानिर् यतः ततः पतित-भाण्डस्य
गोरस-मात्रस्यात्यल्प-प्रमाण-पाने ?\" तत्राहुः---गृह-स्वाम्य्-आद्य्-अर्थं
पर्यन्त-स्थापितं **स्वाद्व् एवात्ति**, तत्रापि अथ कार्त्स्न्येनैवात्ति ।

\"अहो परम-चतुराणां वो गोरसम् असाव् अशिक्षित-चातुर्यश् चोरयेद् इति न
सम्भावयामः ।\" तत्राहुः---**कल्पितैः** पूर्वम् अदृष्टाश्रुतैर् अधुना
स्व-बुद्ध्यैव रचितैः **स्तेयोपायैः** ।

\"अये युष्मत्-पितृ-पितामहादीनां पुण्य-फलम् एवेदं यद् अयं
परम-कृपणानाम् अदत्तम् अपि भूङ्क्ते, तर्हि कथम् इव पश्चाद् अपि
नानुमोदध्वे ?\" तत्राहुः---**मर्कान्** इति । वरं सखि-गणान्वितः
स्वयम् अत्तु, अहो **भोक्ष्यन्** स्व-भोजनात् पूर्वम् एव **मर्कटान्**
सर्वान् प्रति **विभज्य** ददाति । किं च, तेषां वनात्
फलादि-तृप्तत्वेन यद्य् एको\ऽपि **नात्ति** तर्हि स्वयम् अपि नात्ति,
**भाण्डं** च **भिनत्ति** इत्य् अर्थः । एतत् तु पूर्वं तासां
द्वारागत-वानर-वृन्दाय नवनीतं दातुं निजोपदेशस्याकरण-कोपेनेति
लक्ष्यते । यद् वा, **स** परम-दुलालः कदाचित् त्वया यत् तेन
बहु-भोजितस् त्व् एतत् स्वयं नात्ति, तर्हि भाण्डं भिनत्ति तद्-दोषम्
आरोप्येति शेषः ।

ननु, \"कथम् एव ज्ञानेऽपि भाण्डानि न गोपायथ ? तस्माद् यूयम् एव
तथा क्रीडयन्त्यो मम बालकं चपली-कृतवत्यः ।\" इत्य्
अत्राहुः---**द्रव्य-** इति । **स** इति परोक्ष-निर्देशो दर्शनेऽप्य्
अदर्शनं सूचयन्ति, सम्प्रति सौम्य-प्रकृति-दर्शनाद् अन्यत्वं वा ।
सर्वं **गृह**-स्थित-जनं प्रत्य् अपि **कुपितः** सन् **तोकान्** तोकानि
बालापत्यान्य् अपि रोदयित्वा **याति** द्रवति । तानि च
राधा-चन्द्रावल्य्-आदीनि तल्-लघु-भ्रातादीनि च ज्ञेयानि ।
**स-गृह**-शब्देनैव वा गृह-स्थित-जना उच्यन्ते ॥२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : वत्सान्** इत्य्-आदि । वनात्
फलादिभिस् तृप्तत्वेन तेषु कोऽपि **नात्ति चेत्**, तर्हि स्वयम् अपि नात्ति
। **भाण्डं च भिनत्ति** इत्य् अर्थः ॥२९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सखि यशोदे ! शृणु
स्व-पुत्रस्य चौर्य-चातुर्यम् इत्य् आहुः---**वत्सान्** इति । एतत्-पुरेऽद्य
शून्य-गृहेषु दधि चोरयामीति मनसि कृत्वा गत्वा गत्वा गृहान्
जन-शून्यांश् चिकीर्षुः क्वचिद् दिवसे **असमये** अदोह-काले **वत्सान्
मुञ्चन्** भवति । ततश् च इतस् ततो धावतो वत्सान् परावर्तयितुं
तद्-अनुपदं गृहान् निःसृत्य जनेषु धावत्सु शून्य-गृहान् प्रविश्य दधि
चोरयित्वा पलायत इति भावः । अन्यस्मिन्न् अहनि \"अरे दधि-चोरः कृष्ण
आगतः ! ताड्यतां ! नह्यताम् !\" इत्य्-आदि **क्रोशे** आक्रोश-कृते सति
**सञ्जात-हासो** भवति ।

**अथ** तद्-अनन्तरम् एव महा-मादक-हास्य-मधु-पान-वैवश्येन
जडी-भूतास्व् अस्मासु पश्यन्तीष्व् अपि निषेद्धुम् अपारयन्तीषु **दधि
पयोऽत्ति** तत्रैवोषित्वा भुङ्क्ते, नापि पलायत अस्माकं मोहिनीकृतत्वाद्
इति भावः ।

नन्व् एवं चेद् दधि-लम्पटम् इमं प्रथमम् एवोदर-पूरं कथं न
भोजयध्वे ? तत्र त्वयाभीक्ष्णं भोजितस्यास्य न बुभुक्षादिकं, किन्तु
**स्तेयं** स्तेन-कर्मैव **स्वादु**, अतश् चोरितम् एव दध्य्-आदिकम् अस्मै
रोचते, न तु दत्तम् इति भावः ।

तद् एवं परोक्षम् अपरोक्षं चेति द्विविधं चौर्यं
वत्स-मोचन-हासाभ्यां ज्ञापितम् एव कल्पितैः स्व-बुद्ध्यैव रचितैः
**स्तेय-योगैश्** चौर्योपायैर् अपरैर् अपि [लोष्ट्र-क्षेष्टा]{।मर्क्}दिभिर्
अपरस्मिन् परस्मिन्न् अपि दिने **भोक्ष्यन्** स्व-भोजनात् पूर्वम् एव
**मर्कान्** मर्कटान् प्रति **विभजति** \"अयम् अयं भवतां प्रत्येकं
भागः\" इति विभज्य ददाति । बहुत्र भोजितत्वेनातितृप्तत्वात् तेषां
मध्ये स एकोऽपि मर्कटो **नात्ति चेत्,** तदा \"युष्मान् विना किं मे
भोजनेन ? अहम् अपि न भुञ्जे\" इति दुःखेन **भाण्डं** दधि-पूर्णं
**भिनत्ति** ।

कदाचित् शून्य-गृहे प्रविश्य दध्य्-आदि-**द्रव्यालाभे** सति **स-गृहाय**
गृह-सहित-जनायैव **कुपितः** । \"तिष्ठ रे तिष्ठ रे ! श्वः प्रातर्
ज्वलद्-अङ्गारम् एकं गृहीत्वैव चौर्यार्थम् एष्यामि यत्र दधि न
प्राप्स्यामि तद्-गृहं स-बालक-वृद्धम् एव धक्ष्यामि\" इत्य् उक्त्वा
**तोकान्** बालापत्यानि **उपक्रुश्य** नखाद्य्-आघातेन रोदयित्वा **याति**
॥२९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तद् आहुः---**वत्सान्** इति
त्रिभिः । \"गृहान् जन-शून्यान् विधाय दधि चोरयामि\" इति निश्चित्य
**क्वचित्** कदाचिद् **असमये**ऽदोह-काले **वत्सान् मुञ्चन्** भवति ।
ततो जन-शून्येषु गृहेषु प्रविश्य दधि चोरयतीत्य् अर्थः । कदाचित्
दधि-चोरो हरिर् इत्य् **आक्रोशे**ऽस्माभिः कृते सति **सञ्जात-हासो**
भवति \"पश्यत भो गृह-स्वामिनं माम् एता दुर्धियश् चौरं वदन्ति\"
इति ब्रुवन् हसतीत्य् अर्थः । हास-मोहितास्व् अस्मासु तत्रैवास्मिन् गृहे
रत्न-पीठे निषद्य गृह-स्वामीव **दधि-पयश्** च **अत्ति** ।

ननु युष्माभिर् एव कथं न दीयते ? तत्राह---**स्तेयं**
स्तेन-कर्मैवास्य **स्वादु** चोरितम् एवास्मै रोचते, न तु दत्तम् इति
भावः । **कल्पितैः स्तेय-योगैस्** तद् आनीय स्वयं भोक्ष्यमाणो
**मर्कान्** कपीन् प्रति \"तवायं भागस् तवायामि\" इति **विभजति** ।
यदि तृप्तत्वात् क्वचिन् मर्कटो **नात्ति**, तदा \"त्वया विना किं मे
भोजनेन ?\" इति विमनाः सन् दधि-पूर्णं **भाण्डं भिनत्ति** ।
कदाचिद् दध्य्-आदि-**द्रव्यालाभे** सति **स** कृष्णः \"गृहाय धक्ष्यामि
त्वाम्\" इति **कुपितस्** तत्र पर्यङ्के सुप्तान् **तोकान्** शिशून्
**उपक्रोश्य** आचोटनेन रोदयित्वा **याति** इति ॥२९॥

**\॥।**

**\
॥ १०.८.३० ॥**

**हस्ताग्राह्ये रचयति विधिं पीठकोलूखलाद्यैश्**

**छिद्रं ह्य् अन्तर्-निहित-वयुनः शिक्य-भाण्डेषु तद्वित् ।**

**ध्वान्तागारे धृत-मणि-गणं स्वाङ्गम् अर्थ-प्रदीपं**

**काले गोप्यो यर्हि गृह-कृत्येषु सुव्यग्र-चित्ताः ॥**

**श्रीधर-स्वामी (भावार्थ-दीपिका) :** कल्पितैः स्तेय-योगैर् \[२९\]
इत्य् उक्तं तत् प्रपञ्चयति---**हस्ताग्राह्ये** इति ।
तुङ्ग-**शिक्य**-स्थ-**भाण्डेष्व्** **अन्तर्-निहिते** दध्य्-आदौ
**वयुनं** ज्ञानं यस्य स **छिद्रं रचयति**,
**तद्**-विच्छिद्र-रचनादि-**वित्** । **ध्वान्त**-युक्ते **गृहे**
**स्वाङ्गम्** एव **अर्थं प्रदीपं** रचयति विशेषतो
**धृत-मणि-गणम्** । **यर्हि** यस्मिन् **काले** ॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
*तुङ्ग-**शिक्य**-स्थ-**भाण्डेषु***
उच्च-रज्जु-निर्मित-लम्बमान-यन्त्रग-पात्रेषु । **अन्तर्-निहिते**
मध्य-स्थापिते । वयुनं गमने ज्ञाने लभे ब्रह्मणि शाश्वते इति
धरणिः । **गृह-कृत्येषु** पेषण-मार्जनादिषु ॥३०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : ध्वान्तागारे
धृत-मणि-गणम्** इत्य्-आदि अधृत-मणि-गणम् अपि **स्वाङ्गम्**,
**अर्थानां** दधि-दुग्धादि-भाण्डानां **प्रदीपम्** । दीपयतीति दीपो
विशेष्य-लिङ्गः, न त्व् अजहल्-लिङ्गम् । अथ रचयतीत्य् अस्यैव कर्म,
अन्धकारवत्याम् अपि गृहे स्वाङ्गम् एवास्य अर्थ-प्रदीपो भवति ।
अपि-शब्दोऽध्याहार्यः ॥३०॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विधिं** चौर्यस्य आदानस्य
वा उपायम् **आद्य**-शब्दात् । **पीठे** पीठ-निषण्ण-बालक-गले इति
श्री-बिल्वमङ्गलाद्य्-उक्त्य्-अनुसारेण बाल-स्कन्धारोहणादि । **हि**
निश्चितम् । पीठाद्य्-अप्राप्त्येषु च तुङ्ग-**शिक्य**-वर्ति-**भाण्डेषु** ।
अन्यत् तैर् व्याख्यातम् ।

यद् वा, यद्वित् शिक्य-भाण्डस्थ-दध्य्-आदि-विशेष-वृत्तं सर्वं जानातीत्य्
अर्थः \। यद् वा, किम् अर्थं **रचयति** ? तत्राहुः---तत्
शिक्यादि-स्थितं दध्य्-आदि-द्रव्यं विन्दतीति तथा सः \।
तत्रत्यद[ध्याद्]{।मर्क्} उपभोक्तुम् इत्य् अर्थः \।

ननु, \"भोः ! मिथ्या प्रलापवत्यः ! परम-सरल-शुद्ध-बुद्धेर्
महा-बालकस्यास्य किञ्चिद् ईदृशं जानं न लक्ष्यते ? तत्राहुः---**अन्तर्**
एव **निहितं** संवृत्य धृतम्, न च बहिर् विस्तृतं **वयुनं** ज्ञानं
सर्व-बुद्धिर् येन सः \। अहो यशोदे ! तर्हि चोरयतु नाम, यदि तत्र
तन्-मूल्यं दातुं न शक्नुयाद् इति परिहासेनाहुः---**धृत-मणि-गणम्**
इति \। ननु, गृह-स्वामिनीनां साक्षाद् एवं कथं सम्भवेत् ?
तत्राहुः---**काल** इति \। इत्थं महा-चोरतोक्ता \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो किम् इदम् अपूर्वं
कथयथ ? के ते स्तेय-योगास् तान् अपि शृणुमः \। तत्राहुः---**हस्त-**
इति \। **विधिं** **हस्त-ग्राह्य**तोपायम् \। **आद्य**-शब्देन **पीठे**
पीठ-निषण्ण-बालक-गले \[कृ।क। २.९८\][^५०] इति
श्री-बिल्वमङ्गलाद्य्-उक्तानुसारेण बाल-स्कन्धारोहरणादि \। **हि**
निश्चितम् \। अथ ततो\ऽपि दूरे रक्षत \।
तत्राहुः---**शिक्य**-वर्ति-**भाण्डेषु** दीर्घ-स-शल्य-लगुडादीनां
**छिद्रं** **रचयति** \।

[^५०]: पीठे पीठ-निषण्ण-बालक-गणे तिष्ठन् स गोपालकः

    यन्त्रान्तःस्थित-दुग्ध-भाण्डम् अवकृष्याच्छाद्य घण्टा-रवम् \।

    वक्त्रोपान्त-कृताञ्जलिः कृत-शिरः-कम्पं पिबन्तः पयः

    पायाद् आगत-गोपिका-नयनयोर् गण्डूष-फुत्कार-कृत् \।\।


ननु, करोतु पीठाद्य्-उपायान् दूरतश् छिद्रस्य तु
निजाभीष्ट-धारा-योग्यता दुर्घटा स्फुटेद् अपि भाण्डं ?
तत्राहुः---**तद्वित्** \।

ननु, बहुषु भाण्डेषु सत्सु निजाभीष्टं कथं प्राप्नुयात् ?
तत्राहुः---**अन्तर्** इति भाण्ड-लक्षण-विशेषेणैवेति भावः \।

अथ कथम् अन्तस् तम् अपि गृह-कोष्ठिकायां न रक्षत ?
तत्राहुः---**ध्वान्त**- इति \। **स्व**-शब्देन मणि-गण-सापेक्षत्वम् अपि
खण्डितं ततो **मणि-गण**-धरणम् अप्य् उत्कण्ठ्यैव कुत्रचिन्
मद्-अङ्ग-किरणाभेद्यम् अपि यदि गाढं तमो भवेद् इति अनेनेदम् अप्य्
उक्तं भवति \। यदि धृत-मणि-गणत्वं न स्यात्, तदा कुत्रचित्
कथञ्चित् तमो लेश-शेषेण किञ्चिद् अप्य् उर्वरितं स्यात् इति चोरस्यास्य
मणि-परिधापनेन तवापि तत्र साहाय्यं जनो मन्यते \। गृह-स्वामिभिर्
दुर्लभो\ऽयं मणि-गणो\ऽप्य् आच्छिद्येत्, तत् तस्माद् अद्य-प्रभृति नायम्
अलङ्करणीय इति \।

तच् च भावयन्ति---\"अपूर्वं चेदं धृतानर्घ्य-मणि-गणो\ऽपि
गो-रस-चोर इति\" इति परिहसति चेति \"अयि यदीदं सत्यं स्यात्, तदा
निह्नुत्य गृहीत्वैवात्रानीयतां\" \। तत्राहुः---**काल** इति \। यस्मिन् न
सम्भवति, तस्मिन् समय-विशेष इत्य् अर्थः \।

ननु, को\ऽसौ ? तत्राह---**यर्हि** इति \। एवम् एवेदं न पौनरुक्त्यं
तेष्व् इति यति-भङ्गेन पृथक् पाठो\ऽयम् \। अथवा तत्-तद्-भाण्डेषु
तत्-तद्-विशेषं कथं जानाति ? तत्राह---**तद्वित्-**लक्षणेनैवेति
पूर्ववत् \।

ननु भो मिथ्या-प्रलापिन्यः ! किम् इदं कथयथ ? ममायं बालकोऽयम्
अपि मुग्ध एव ? तत्रहुः---**अन्तर्** एव **निहितं** संवृत्य धृतं
**वयुनं** ज्ञानं सर्व-बुद्धिर् येन सः \। अन्यत् समानं \। तद् एवं
निगूढ-पर-द्रव्यस्य समयस्य च ज्ञानं
दुर्गारोहण-छिद्र-करण-लक्षण-क्रिया-द्वैध-प्रावीण्यं
**सञ्जात-हास** इति मोहन-विद्यात्वं चोक्तं \। तैश् च सम्पूर्णैर्
गुणैर् महा-चोरतोक्ता \।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथान्यद् बाल्य-लीला-चापल्यम्
आह---**ध्वान्तागारे धृत-** इत्य्-आदि \। अधृत-मणि-गणम् अपि **स्वाङ्गम्
अर्थ-प्रदीपम्** \। अर्थात्। द्रव्याणि प्रदीपयति इति तथा \। अथवा
**हस्ताग्राह्ये** **रचयति विधिम्** इत्य् अतो रचयतीति
क्रिययैवान्वेतव्यम् \। ध्वान्तागारे स्वाङ्गम् अर्थ-प्रदीपं रचयतीत्य्
अर्थः \। अधृत-मणि-गणम् अपीत्य् अत्र **अपि**-शब्दोऽन्वेतव्यः \।

अन्यथा मणि-गणस्यैवौज्ज्वल्यम् \। न तद्-अङ्गस्य प्रकृते तद्-अङ्गस्येव
ज्योतिष उत्कर्षः \। अथवा धृत-मणि-गणम् अपि स्वाङ्गम् एवार्थ-प्रदीपं
रचयति \। मणि-गणस्य तथा न प्रकाशः, यथा तद्-अङ्गस्येति भावः
\। न तु हेतुमद्-विशेषणम् \। यत्र मणि-गणोऽपि न प्रकाशकः, तत्र
तद्-अङ्गम् एवेत्य् अर्थः \।\।३०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कस्मिंश्चिद् अन्यस्मिन् गृहे
प्रविष्टः सन् हस्तेन गृहीतुम् अशक्ये दधि-भाण्डे **विधिम्** उपायं
**रचयति** \। उपर्य् उपरि निहित-द्वि-त्रि-**पीठा**रोहणेन वा
**उलूखला**रोहणेन वा बाल-स्कन्धारोहणेन वेत्य् अर्थः \।
अतितुङ्ग-**शिक्य**-वर्ति-**भाण्डेषु** **अन्तर्-निहिते** दध्य्-आदौ
**वयुनं** ज्ञानं यस्य, स भाण्ड-चिक्कण्य-दर्शनेनेति भावः \।
अवरोपयितुम् अशक्तः स-शल्यक-लगुडेन छिद्रं रचयति तद्वित्
**छिद्रं** कर्तुं छिद्रेण धारां पातयितुं धारया च व्यादत्तं स्वस्य
बालानां च मुखं पूरयितुं वेत्तीति स न चान्धकारेऽपि चौर्यासामर्थ्यम्
इत्य् आहुः---**ध्वान्त**-युक्ते **अगारे** **स्वाङ्गं** स्वीय-श्यामाङ्गम् अप्य्
**अर्थ-प्रदीपं** रचयति तत्रापि **धृत-मणि-गणम्** इति किम् अप्य्
अविदितं न तिष्ठतीति भावः \। कथं सावधाना न तिष्ठत ? इति चेत्
तत्राहुः---**काले** इति \। यद्यप्य् अस्य
स्मित-कल-भाषण-मधुर-चलन-गात्र-लावण्यादि-मय्य् एव
प्रत्यक्ष-चौर्य-निष्पादिनी मोहनी-विद्यैवास्ति, तदापि
बाल्य-मौग्ध्य-वशात् परोक्ष-चौर्य-प्रिय एवासौ बुध्यत इत्य् अत एव का
कुत्र किं कुरुत इति बाल-सहचर-प्रेषणादिना प्रतिक्षणम् अनुसन्धत्त
इति भावः \।\।३०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कल्पितान् स्तेय-योगान्
स्फुटयन्ति---**हस्त-** इति \। **हस्ताग्राह्ये** उच्च-निहिते दध्य्-आदिके
**विधिं** तद् ग्राह्यत्वोपायं **रचयति** पावकेनोलूखलेन विपर्ययस्
तेन बाल-स्कन्धेन वारूढेत्य् अर्थः \। अत्युच्च-**शिक्य**-स्थेषु
**भाण्डेषु** स-शल्याग्र-लगुडेन **छिद्रं** रचयति \।
**अन्तर्-निहितं वयुनं** ज्ञानं यस्य सोऽपि चतुर इत्य् अर्थः \।
छिद्रं कर्तुं धारां पातयितुं तया स्वास्यं स्व-मित्राणां च व्यादत्तम्
आस्यं पूरयितुं च वेत्तीति सः \। वयं प्रच्छन्ना दूरात् तत्-कौतुकं
पश्याम इति सूच्यते \। न चान्धकारिणि गृहे अस्यासामर्थ्यम् इत्य्
आह---**ध्वान्त**-युक्तेऽ**गारे** गृहे **स्वाङ्गम्** एव **अर्थ-प्रदीपं
रचयति** \। तत्रापि **धृत-मणि-गणम्** इति अङ्ग-प्रभया
तिमिर-विनाशात् तत्रापि समर्थोऽयम् इति भावः \। यद्यपि
सौन्दर्य-मधुर-भाषण-मोहिता न कापि प्रत्यक्षं चौर्यम् अस्य
वर्जयेत्, तथापि परोक्ष-चौर्य-प्रियोऽयं विदित इत्य् आह---**यर्हि**
इति गोपीनां गृह-कार्याभिनिवेशं सहचरैर् विज्ञाय तद्-अगृहेषु
दध्य्-आदि चोरयतीति \।\।३०\।\।

**\॥।**

**\।\। १०.८.३१ \।\।**

**एवं धार्ष्ट्यान्य् उशति कुरुते मेहनादीनि वास्तौ**

**स्तेयोपायैर् विरचित-कृतिः सुप्रतीको यथास्ते \।**

**इत्थं स्त्रीभिः स-भय-नयन-श्री-मुखालोकिनीभिर्**

**व्याख्यातार्था प्रहसित-मुखी न ह्य् उपालब्धुम् ऐच्छत् \।\।**

**श्रीधर-स्वामी (भावार्थ-दीपिका) : \"**रे रे चोर !\" इत्य् आक्षिप्तः
सन्न् **उशति** जल्पति \"त्वम् एव चोरोऽहं गृह-स्वामी\" इत्य्-आदीनि
**धार्ष्ट्यानि** प्रागल्भ्यानि \। अथवा, उशति हे कमनीये यशोदे ! यद्
वा, उशति **वास्तौ** स्वर्चिते गृहे **मेहनादीनि** पुरीषोत्सर्गादीनि
**कुरुते** \। एवं **स्तेयोपायैर् विरचिता कृतिः** कर्म येन सः \।
त्वत्-समीपे **सुप्रतीकः** साधुर् **इवास्ते** \। **स-भये नयने**
यस्मिंस् तच् च \। तच् **छ्री**-युक्तं **मुखं** च तद्-**आलोकिनीभिर्**
**व्याख्यातार्था** प्रख्यापित-जन्म-फला तत्-तत्-कर्म-फला वा
**उपालब्धुम्** आक्षेप्तुं **नैच्छत्** \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उशति उश व्यक्तां वाचि
तुद्-आदिको धातूनाम् अनन्तत्वात् \। उश-धातोर् अप्रसिद्धत्वाद् अर्थान्तरम्
आह---*अथवा* इति \। क्रोधावेशे श्लाघ्य-सम्बोधनासम्भवं मत्वा पुनर्
अर्थान्तरम्---*यद् वा* इति \। *पुरीषोत्सर्गादीनीत्य्* अयम् अर्थस् तु
स्वामिभिर् अभिप्रायान्तरेण कृतः---प्रतीयते स चेत्थं प्रतिभाति
पुरीषस्य गोः पुरीषस्योत्सर्गम् इतस् ततः क्षेपणं काष्ठादिना
बालान्तरेण वा शुष्क-श्व-विडाल-मयूर-कपोतादि-पुरीषस्य वान्यत
आनीयोत्सर्गं वा करोति \। **आदि**-पदाच् छुष्कास्थि-चर्मादि-ग्रह इति \।
न तु स्वयं स्वोदरान् मलम् उत्सृजति तथात्वे

> जगज्-जन-मल-ध्वंसि-श्रवण-स्मृति-कीर्तनाः \।
>
> मल-मूत्रादि-रहिताः पुण्य-श्लोकाः प्रकीर्तिताः \।\।
> इत्य्-आदि-पुराण-विरोधः \।
>
> त्वक्-श्मश्रु-केश-रोम-नख-केश-पिनद्धम्
>
> अन्तर्-मांसास्थि-रक्त-कृमि-विट्-कफ-वात-पित्तम् \।
>
> जीवच्-छवं भजति कान्तम् अतिविमूढा
>
> या ते पदाब्ज-मकरन्दम् अजिघ्रती स्त्री \।\। \[भा।पु। १०.६०.४५\] इति
> रुक्मिणी-वाक्य-विरोधश् च स्याद् इति \।

यद् वा, बाल-लीला-विनोदार्थं मृषैव प्रपञ्चितानीति ज्ञेयम् \।

तोषिण्या तु **मे** मम **उशति** कमनीये **वास्तौ** **ह** स्फुटं
नादीनि नाद-युक्तानि **धार्ष्त्यानि** \। लेपादिनोशति सुन्दरे **मेहनं**
पूर्ण-कुम्भादिभ्यो जलादि-सेचनम् \। **आदिना** धूल्य्-आदि-क्षेपः यद् वा,
ईहनं चेष्टां मा कुरुते किं तु नेत्र-हस्तादिभिः कुरुत एव \। यद् वा,
कुरुते कुत्सिते रुते शब्दे त्वं ताडयामीत्य्-आदि-रूपे उशति कथिते सति
मेहनादिनि शिश्न-प्रदर्शनादिनि कुरुते मम शिश्नं ताडयत्य् एवम्-आदिना
वदतीत्य् अर्थः \। शिश्नं महेन-शेफसी इत्य् अमरः \। **एवं**
**स्तेयोपायैः** पूर्व-श्लोकोक्तैः पीठकोलूखलाद्यैः \। सुष्ठु
प्रतीकावयव-सन्धो वा कर्म यस्य स तथा \।

> प्रतीकः प्रतिकूलेऽथावयवावयविनोर् अपि \।
>
> विलोमे कर्मणि ज्ञाने क्लीबम् अन्यत्र पुंसि च \।\। इति वर-तन्तुः \।

*साधुः* यथा-शब्द इत्य् अर्थे \। साधुर् इव नायं साधुः \। श्रिया
युक्तं मुखं **श्री-मुखम्** \। *आक्षेप्तुं* वाचापि ताडयितुम् \। किं च,
**धार्ष्ट्यानि** इति बहुत्वाद् अन्यान्य् अपि पृष्ठत आगत्य नेत्र-निमीलनं
गोपीभिर् गृहीतस्य यशोदा-पार्श्वे तत्-तत्-पुत्र-पत्य्-आदि-रूप-धारणं
हारादि-त्रोटनं गोपी-मुखे गण्डूषादि-प्रक्षेपणम् इत्य्-आदिनि बहूनि
ज्ञेयानि \।\।३१\।\।

**\
**

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : एवं धार्ष्ट्यान्य् उशति**
इत्य्-आदि \। **कुरुते** कारयते इत्य् अन्तर्-भूतण्य् अर्थः \। अथवा, एवं
धार्ष्ट्यानि कमनीयम् एव **वास्तौ** कुरुते \। **ह** स्फुटम् \। कीदृशानि
? नादीनि नाद-युक्तानि---\"एवं करिष्यामि, तिष्ठ तिष्ठ\" इत्य्-आद्य् उच्चैः
शब्द-पुरःसराणि, उपक्रुश्य तोकान् \[२९\] इत्य्-आदि यत् पूर्वम् उपक्रोशः
कृतः, स एवानूदित इत्य् अर्थः \। अथवा, न आदीनि अनादीनीत्य् अर्थः,
पुनः पुनः संपाद्यमानानि, न केवलम् अद्यैव \। यद् वा, उशति
आलेपनादिना कमनीये वस्तौ मेहनादीनि कुरुते, मेहनं पूर्ण-कुम्भान्
भित्त्वा पयोभिः सेचनम्, मिह सेचने इति मुख्य एवार्थः \। आदि-शब्दात्
धूलि-पत्रादिभिर् आविलीकरणं तानीत्य् अर्थः \। यद् वा, एवम् ईदृक्
धार्ष्ट्यं येषु तानि ईहनादीनि चेष्टादीनि---चेष्टा आङ्गिकी क्रिया, आदि-शब्दाद्
वाचिकी च, \"मा कुरुत मा कुरुत एव\" इत्य् अर्थः \। अन्यथा
अखण्ड-घन-सच्-चिदानन्द-विग्रहे तत्-तत्-स्फुरणम्
अनुचितम्---अनौचित्याद् ऋते नान्यद् रस-भङ्गस्य कारणम् \[ध्वान्यालोके
३.१४\] इति न्यायात् \।\।३१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** धृष्टताम्
आह---**धार्ष्ट्यानि** इत्य्-आदिना \। **एवम्** इत्य् अस्य पर-पादेनान्वयः \।
**मेहनं** मूत्रणं तद्-**आदीनि** च **कुरुते** \। आदि-शब्देन
मलोत्सर्ग-निष्ठीवनादीनि \। हे **उशति** ! परम-साध्व्यास् तवेदृशः
पुत्रो नैव योग्य इति भावः \। वृद्धानां नर्म-परिपाटीयम् \। ननु---

> जगज्-जन-मल-ध्वंसि-श्रवण-स्मृति-कीर्तनाः \।
>
> मल-मूत्रादि-रहिताः पुण्य-श्लोका इति स्मृताः \।\। इति पुराण-वचनात् \।

पुण्य-श्लोकानाम् अपि तावन् मल-मूत्रादिकं नास्ति, तत् कथं
पुण्य-श्लोक-शिखामणेस् तद् घटताम् ? तथा हि त्रि-चत्वारिंशे---अथ
कृष्णश् च रामश् च कृत-शौचौ परन्तप \[भा।पु।१०.४३.१\] इत्य् अत्र
कृतं शौचं शुद्धत्वं निरपराधत्वं याभ्याम् इत्य् एव तैर् व्याख्यातम्,
षष्टितमे च---

> त्वक्-श्म-श्रु-रोम नख केश-पिनद्धम् अन्तर्
>
> मांसास्थि-रक्त-कृमि-विट-कफ-वात-पित्तम् \।
>
> जीवच्-छवं भजति कान्तम् अतिविमूढाः \[भा।पु।१०.६०.४५\] इति \।

श्री-रुक्मिणी-देव्यापि तद्-अभाव उक्त इति ? सत्यम्---मेहनादीनि कुरुते
वानरादिना कारयतीत्य् अर्थः \। यद् वा, स्वभावतस् तद्-अभावे\ऽपि
बाल्य-लीला-चापल-दर्शनेन स्व-भक्त-जनानन्दनाय तदानीम् एव तत्
कृत्वा दर्शयतीति मेहनादीनाम् अप्य् अबीभत्सत्वम् एव---रूप-नामादीनाम् इव
तस्य लीलानाम् अपि सच्-चिद्-आनन्द-रूपत्वेनालौकिकत्वाद् ऊह्यम् \।

**स-भय-नयन-श्री-मुखालोकिनीभिर्** इति
तद्-आक्रोशन-मुख्य-प्रयोजनम् उक्तम् \। **इत्थम्** उक्त-प्रकारेण
**व्याख्यातो** विशेषेण वर्णितो\ऽ**र्थः**, तद्-अवतार-प्रयोजनं
निज-जन्म-फलं वा\। किं वा, श्री-कृष्ण-धूर्ततादि-चेष्टा यस्यां सा,
अत एव प्रहर्षोदयेन पुत्र-चाञ्चल्यादि-कौतुकेन वा \। किं वा, तासां
कौतुक-परताम् एवाभिप्रेत्य **प्रहसित-मुखी** सुस्मेरानना सती ह्य् एव
**उपालब्धुं** तम् आक्षेप्तुं **नैवैच्छद्** इच्छाम् अपि नैवाकरोद् इत्य्
अर्थः \। अत्रेदं तत्त्वम्---मातृ-स्नेह-भरेण सुख-विशेषार्थं
श्री-भगवतस् तस्याः सकाशाद् उपालम्भनेप्सा चिरं नितराम् आसीत्, तथापि
पुत्र-वात्सल्येन सा तस्य अन् सिद्धेति \।\।३१\।\।

**एवं धार्ष्ट्यान्य् उशति कुरुते मेहनादीनि वास्तौ**

**स्तेयोपायैर् विरचित-कृतिः सुप्रतीको यथास्ते \।**

**इत्थं स्त्रीभिः स-भय-नयन-श्री-मुखालोकिनीभिर्**

**व्याख्यातार्था प्रहसित-मुखी न ह्य् उपालब्धुम् ऐच्छत् \।\।**

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तस्य भयातिशयं
दृष्ट्वा संक्षेपेणैवोपसंहरण्त्यः किम् अप्य् अन्यद् अपि हास्याय
व्यञ्जयन्ति---**एवम्** इत्य् अर्धेन \। एवं स्तेयोपायैर् विवर-चितकृतिः
कृताकृत्यस्सन् पुनर् **धार्ष्ट्यानि** आसां सम्बन्ध-विशेषेण हसन्तीनां
वृद्धानाम् उत्तरीयाकर्षणादीनि स्व-गृहिणी-सदृशानि देशादीनि च कुरुते \।
किं बहुना, आसां **वास्तौ** **मूत्रादीनि** च **कुरुते** \। एता
मार्जयितुं नित्यं न शक्नुवन्ति स्वयम् आगम्य पश्यत चेति भावः \। अहो
पश्यत सोऽयम् एव नान्यः इति परस्परम् आहुः---**सुप्रतीक** इति \। तद्
एवं प्रेम-विनोदं वर्णयित्वा श्री-यशोदायाः स्नेह-पूरं
दर्शयति---**इत्थम्** इति \। तासां स नर्म-प्रेम-विशेषमयं
क्रोशन-फलम् आह---**सभय-** इत्य्-आदि \। **इत्थं व्याख्यातो\ऽर्थः**
तद्-अर्थनीयं परम-प्रागल्ब्यं यस्यां सा \। अत एव प्रहर्षोदयेन
पुत्र-चाञ्चल्यादि-कौतुकेन तासां कौतुक-परताया वितर्केण च
**प्रहसित-मुखी** प्रहसितं हास-प्रारम्भ-सहितं मुखं
स्वल्प-हसित-युक्तम् इत्य् अर्थः \। तादृशं मुखं यस्याः सा **हि** एव
**उपालब्धुम्** **इच्छाम्** अपि **नाकरोत्** किन्तु \"वत्स ईदृशीष्व् ईदृशं
व्यवहारं कथं करोति ?\" इति स-लालनम् उवाचेत्य् अर्थः \। इदम् एव
निश्चित्य ताभिर् अप्य् आगत्य क्रोशनं कृतं यथा मातृ-शैथिल्यम्
अनुभूयाधिकम् अस्मद्-गृहे चापल्यं विधास्यत्य् अयम् इति अन्यथा तु तस्य
सङ्कोचनं नाकरिष्यतैवेति भावः \। अत्र---

> जगज्-जन-मल-ध्वंसि-श्रवण-स्मृति-कीर्तनाः \।
>
> मल-मूत्रादि-रहिताः पुण्य-श्लोका इति स्मृताः \।\। इति \।

पुराणन्तर-वचनेन कैमुत्यापातात् त्वक्-श्मश्रु-रोम-नख-केश-पिनद्धम्
इत्य्-आदि-श्री-रुक्मिणी-देवी-सिद्धान्तानुसाराश् च यद्य् अपि तत्र सम्भवति,
तथापि बाल्य-लीला-विनोदार्थं मृषैव प्रापञ्चितानि मेहनादीनीति ज्ञेयं
\। रोचमानतार्थ-प्रधानो\ऽत्र वश-धातुस् ततः कमनीये इति
व्याख्यातम् \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** उशति कमनीय इति वशेर् अत्र
रोचमानतार्थ-प्राधान्यात् \। **नह्य् उपालब्धुम् ऐच्छद्** इति तद् एतद्
एवाभिप्रेत्य ताभिर् अपि क्रोशनं कृतम् इति भावह् \।\।३१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न केवलं चौर्यम् एव
कुरुते इत्य् आहुः---एवम् इति \। हे **उशति** हे कमनीये !
स्व-पुत्र-गुण-श्रवणेनानन्दिते हे यशस्विनि ! वास्तौ देव-पूजार्थम्
आमृष्ट-लिप्त-भूमौ **मेहनादीनि** मूत्र-पुरीषोत्सर्गादीनि
**धार्ष्ट्यान्**तुपद्रवान् पुरन्ध्री-जन-वेण्य्
उत्तरीयाकर्णण-विवाह-चिकीर्षया पाद-प्रहारादीनि किं च तवानेन
तनयेन महती सम्पत्तिर् भाविनीत्य् आह---स्तेय-रूपैर् उपायैर्
वित्तार्जनैर् विशेषण रचिता कृतिर् व्यापारो येन सः बाल्ये दधि
चौरयति यौवने परवित्त-कलत्रादीन्य् अपि चोरयिष्यतीति भावः \। त्वत्
समीपे तु सुप्रतीकः साधुर् इवास्ते तासां
प्रेम-विशेषमय-फूत्कार-फलम् आह, **स-भय-नयनं** \"माता मां
ताडयिष्यति\" इति शङ्का-व्याकुलं श्री-युक्तं
स-चकित-विह्वल-दृष्टित्व-लक्षण-शोभा-विशिष्टं **मुखम् आलोकितुं**
शीलं यासां ताभिर् व्याख्यातो\ऽर्थः
श्री-कृष्ण-धार्ष्ट्य-दर्शन-श्रवण-श्रावणादि-विविध-भाव-शोभित-तन्
मुखावलोकनोत्थम् आनन्दो यस्यै सा अत एव **प्रहसित-मुखी** तासां
स्वस्य चानन्देन प्रफुल्लित-मुखी **उपालब्धुम्** आक्षेप्तुं **नैच्छद्**
इच्छाम् अपि नाकरोत् मत्-सुत-धार्ष्ट्येनेमा आनन्देन निमज्जन्तु तत् तत्
सूचयन्त्यो माम् अपि निमज्जयन्त्व् इत्य् आकाङ्क्ष्येति भावः \।\।३१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.३२ \।\।**

[^५१]**एकदा क्रीडमानास् ते रामाद्या गोप-दारकाः \।**

[^५१]: थे फ़ोल्लोwइन्ग् वेर्से प्रेचेदेस् थिस् ओने इन् सोमे एदितिओन्स्-

    गोप्यः कदाचन पृथक् पृथग् ऊह्य कृष्णम्

    एत्यैकदैव गदितुं प्रसृतास् तदागः \।

    दृष्ट्वा तद्-अन्त्य् अथ तम् एव निजान् अदृष्ट्वा

    सर्वाश् च ता निववृतुः स्व-गृहान् स-लज्जाः \।\।


**कृष्णो मृदं भक्षितवान् इति मात्रे न्यवेदयन् \।\।**

**श्रीधर-स्वामी (भावार्थ-दीपिका) :** कदाचिद् अपराधान्तरे
उपालभत, तदा तु महद् आश्चर्यम् अभूद् इति कथयन्न् आह \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अपराधान्तरे*
मृद्-अशन-रूपे \। गोपा *उपालभन्त* यशोदायै कृष्ण-कर्म
निवेदयाञ्चक्रुः \। **गोप-दारका** गोप-बालाः \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
भक्त-कर्तृकोपालम्भनानन्देप्सया बाल्य-लीलानुक्रमेणैव
मृद्-भक्षण-लीलाम् आह---**एकदा** इत्य्-आदिना \। ते श्री-कृष्णस्य सहचरा
हित-परा वा \। गोपयन्ति श्री-व्रजेश्वर्य्-आज्ञया सर्वतः श्री-कृष्णं
रक्षन्तीति **गोपाश्** च **बालकाश्** च \। यद् वा, गोपानां बालका इति
सहज-स्निग्धत्वम् उक्तम् \। **मृदं** **भक्षितवान्** इति
मृद्-भक्षणानुकरण-पाटवेन श्री-बलदेवादीनां तथैव प्रतीतेः \। किं
वा, रहसि साक्षाद् भक्सणस्य संलक्षणाद् अन्यथोपलम्भनासिद्धिः
\।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुनर् एतत्-पूर्वां काम् अपि
पूर्ववद् अद्भुत-लीलाम् अनुस्मृत्याह---**एकदा** इत्य्-आदि \। **ते**
तथा-विधा **रामाद्या** इति तेषु ज्येष्ठ-वर्गं बोधयति \। अत एव
श्लेषेण गोपायन्ति श्री-व्रजेश्वर्य्-आज्ञया सर्वतः श्री-कृष्णं रक्षन्तीति
**गोपाश्** च **ते दारकाश्** च दारु-पुत्तलिकावत् तद्-आज्ञा-कारिणः \। यद्
वा, दारानन्द-पत्नी तस्याह् काः श्री-कृष्ण-मृद्-भक्षण-निवेदनेन
तत्-सुख-रूपास् तस्याः सुख-प्रदा इत्य् अर्थः \। **कृष्ण** इति भुवः
सकाशान् मुदाकर्षकत्वान् **मृदम्** इति कोमल-मृत्तिकाम् \। अत एव
**भक्षितवान्** निवारितोऽपीत्य् अर्थः \। एवं मात्रे
मृद्-भक्षण-सहन-लीलायै **न्यवेदयन्** अतिशय-निवारणाय विनयेन
मृद्-भक्षणम् अपलपन्त इत्य् अर्थः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पुनर् एतत् पूर्वां काम् अपि पूर्ववद्
अद्भुत-लीला-स्मृत्याह---**एकदा** इत्य्-आदि \। एवं निगूढेति व्याख्यायां
यद्य् एवम् \।\।३२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुरन्ध्रीणां सूचनं
वात्सल्य-रसास्वाद-फलकं समाप्य सहचराणाम् अपि सूचनं
विस्मय-रसास्वादोदर्कम् आह---**एकदा** इति दघ्नः स्तेये अनुपालम्भं
प्रोच्य प्राह **मृदो**ऽशने उपालम्भं जनेन्येति द्वये प्रेमैति हेतुताम्
\।\।३२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एवं दधि-चौर्यादि
चरितेन सूचितेनापि मातुर् उपालम्भालाभाद् अपरितुष्टस्य हरेस्
तद्-उपलम्भकं चरितम् आह---**एकदा** इति \।\।३२\।\।

**\॥।**

**\।\। १०.८.३३ \।\।**

**सा गृहीत्वा करे कृष्णम्**[^५२] **उपालभ्य हितैषिणी \।**

[^५२]: पुत्रम्


**यशोदा भय-सम्भ्रान्त-प्रेक्षणाक्षम् अभाषत \।\।**

**श्रीधर-स्वामी (भावार्थ-दीपिका) : उपालभ्य** निर्भर्त्स्य \।
**भयेन सम्भ्रान्त-प्रेक्षणे** चपल-निरीक्षणे **अक्षिणी** यस्य तम्
\।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : हितैषिणी** मृद्-अशनेन
कश्चिद् रोगो मा भूद् इति हेतोस् ततो निवारयन्तीत्य् अर्थः \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : करे गृहीत्वा**
अतिभय-भङ्गार्थम् \। **हितैषिणी** इति स्नेह-भरेण हितार्थम्
उपालम्भन-योग्यतोक्ता \। मातुः परम-दुःख-भय-प्रदेनात्मापराधेन
ताडनम् अप्य् आशङ्क्य तत्-परिहाराय **भय-सम्भ्रान्त-प्रेक्षणाक्षम्**
अतः केवलम् **अभाषत** एव, न तु ताडितवतीत्य् अर्थः \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पलायनम् आशङ्क्य **करे
गृहीत्वा** **हितैषिणी** इति तत्र उपालम्भन-ताडनादिकम् अपि हितम् इति
तज्-जातीयस्य प्रेम्णः परमाश्चर्यत्वं व्यञ्जितं---**पुत्रम्** इति \।
तस्या एव तद्-योग्यत्वं मातुः परम-दुःख-भय-प्रदेनात्मापराधेन
तादनम् अप्य् आशङ्क्य **भय-सम्भ्रान्त-प्रक्षेणाक्षम्** अतः केवलम्
**अभाषत** एव, न तु ताडितवतीत्य् अर्थः \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : करे गृहीत्वा** इति
पलायनाशङ्कया **उपालभ्य** निर्भर्त्स्य **हितैषणी** इत्य्
उपालम्भ-ताल्दनादाव् अपि प्रेम्णः पोष एव न तु तत्र दोषः \। पुत्रम्
इति मातुर् इयं रीतिर् एव नत्वनीतिः **भय-सम्भ्रान्त** इति
परमेश्वरस्यापि तादृशत्वं प्रेम-वश्यत्व-द्योतनया भूषणम् एव न तु
दूषणम् इति भावः \।\।३३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.३४ \।\।**

**कस्मान् मृदम् अदान्तात्मन् भवान् भक्षितवान् रहः \।**

**वदन्ति तावका ह्य् एते कुमारास् तेऽग्रजोऽप्य् अयम् \।\।**

**श्रीधर-स्वामी (भावार्थ-दीपिका) : अदान्तात्मन्** चपल-गात्र \।
**रह** एकान्ते \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अग्रजो** बलदेवः
\।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उपालम्भनम् एव किञ्चिद्
उद्दिशति---**कस्माद्** इति \। **अदान्तात्मन्** ! असंयत-चित्त ! **रह**
इति श्री-रामादीनां साक्षान् मृद्-भक्षणाशक्तेः \। **हि** हेतौ निश्चये व
\। **तावका** इति मिथ्यात्वम् अपवादादिकं च निरस्तम् \। एते साक्षाद्
वर्तमाना इति परोक्षत्व-अन्यथात्वादिकं च \। ननु मातर् नर्मणैते
वदन्तीति चेत् तत्राह---**तवाग्रजो\ऽपि** **वदति** इत्य् **अयम्** इति
त्वत्-साक्षाद् एवास्योक्तौ न को\ऽपि संशय इत्य् अर्थः \।\।३४\।\।

**ऐष्णव-तोषणी :** उपालम्भनम् एव किञ्चिद् उद्दिशति---**कस्माद्** इति
\। **अदान्तात्मन्** ! हे असंयतेन्द्रिय ! **रह** इति श्री-रामादीनां
साक्षात् मृद्-भक्षण-शक्तेः \। **हि** हेतौ निश्चये वा \। **तावका** इति
मिथ्यापवादादिकं निरस्तम् \। **एते** साक्षाद् वर्तमाना इति
नात्रपलपितुम् अपि शक्ष्यसीति भावः \।

ननु, मातर् नर्मणैवैते वदतीति चेत्, तत्राह---**तवाग्रजो\ऽपि
वदतीति** \। अत्र च **अयम्** इति त्वत् साक्षाद् एवास्योक्तौ न को\ऽपि
संशय इत्य् अर्थः \। **अग्रज** इति श्री-वसुदेव-नन्दयोर् भ्रातृत्वेन
श्री-रोहिणी-यशोदयाः परम-सख्येन श्री-नन्देन पुत्रत्वं वाचयित्वा
लाल्यमानत्वेन च तथा व्यवहारात् \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे **अदान्तत्मन्** !
चञ्चल-गात्र हे अनवस्थित-चित्त ! **मृदम्** इति मद्-गृहे किं
सितादिकं न प्राप्नोषीति भावः ! **रह** इति मत्-साक्षात् तद् अशक्तेः
**वदति तावका** इति नायं मिथ्यापवाद इति भावः \।
मत्-ताडनाकाङ्क्षिण एते मद्-वैरिण एवेति चेत् **तवाग्रजो**
बलदेवो\ऽपीति **अयम्** इति त्वत्-साक्षाद् एवेति नात्र सन्देह इति भावः
\।\।३४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.३५ \।\।**

**नाहं भक्षितवान् अम्ब सर्वे मिथ्याभिशंसिनः \।**

**यदि सत्य-गिरस् तर्हि समक्षं पश्य मे मुखम् \।\।**

**श्रीधर-स्वामी (भावार्थ-दीपिका) : नाहं भक्षितवान्** इति \। न हि
बाह्यं किञ्चिन् मया भक्ष्यते, मत्-कुक्षाव् आदाव् एव सर्व अस्तीति भावः \।
**समक्षं** प्रत्यक्षम् \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इति भाव* इति \।
भक्षणं तु बाह्यस्थ-वस्तुनो मुखे प्रवेशन-रूपम् \। तत् तु मया न
कृतम् इति तात्पर्यम् \। किं च, हे **अम्ब** ! अहं न भक्षितवान् \।
मुखेन भक्षितं प्राण-रक्षार्थं मुख-प्राणयोर् एव भक्षकत्वं मम
तु, स चान्यः प्राण-देहयोः इत्य् उक्तेः \। आत्म-रूपत्वात् ताभ्यां
भिन्नत्वान् न भक्षकत्वम् \। आत्म-रूपत्वं तु, अहम् आत्मा गुडाकेश
\[गीता १०.२०\] इति गीतासूक्तेः \। प्रथितम् एव---**यद्य्** एते
**सत्य-गिरः,** तर्हि येन मुखेन भक्षितं तत् **समक्षं**
प्रत्यक्षं **पश्य** इति सम्बन्धः \। आत्मनस् तु एष आत्मा विहत-पाप्मा
विजरो विशोको विमृत्युर् विजिघत्सो विपिपासः \[छा।उ। ८.१.५\] इत्य्-आदि
श्रुतेर् न भक्षकत्वम् \। यद् वा, **यदि** यतः \। नह्यति
बन्धात्यावरण-शक्त्या अचिद्-अंशम् इति **नाहं** माया तस्या इदं कार्यं
नाहं माया-कार्यम् इदं जगत् इत्य् उक्ते सर्वं विश्वं नाहम् \।

यद् वा, नह्यते बध्यतेऽज्ञानेन यत्रेति नहः प्रपञ्चः स एव नाहस्
तं प्रलये भक्षितवान् अस्मि, तर्हि ततः **सर्वेऽमिथ्याभिशंसिनः**
सत्य-वचनाः \। **मे मुखं**, हे अम्ब सम्यग् अक्षं ज्ञानं यत्र, तत्
**समक्षं** मद्-दत्त-दिव्य-दृष्टि-पूर्वकं **पश्य** \। अक्षति व्याप्नोति
सर्वत्रेत्य् अक्षं ज्ञानं वस्तु-मात्रस्य ज्ञान-व्याप्यत्वाद् इति \।
किं-भूतस्य ? सच् च त्यच् च सत्यं पञ्च-भूतात्मकं जगत्, सच् च
त्यच् चाभवत् \[तै।उ। २.६\] इति श्रुतेः \। तद् गिरति भक्षतीति
**सत्य-गीस्** तस्य तथा \। अत्ता चराचर-ग्रहणात् इति न्यायात् \।

यद् वा, क्रुद्ध आह---यदि **मिथ्याभिशंसिनः सर्वे** तव कोऽर्थस्
त्वदीया अहं च न तव न त्वदीयस् तर्हि हे अनम्ब वैरिणि
**सत्य-गिरः** सत्य-वक्तुर् **मम मुखं समक्षं**
सम्यग्-दृष्टि-युक्तं न त्व् अपराधिन इव परावर्तितं **पश्य** इति \।
किम्-भूतं मुखम् ? भक्षितुं शीलम् अस्येति भक्षीत्य् अर्थः \।

यद् वा, अहं ना पुरुष भक्षितवान् एते सर्वेऽमिथ्याभिशंसिन एव \। हे
सति ! यद्य् एतेऽगिरो-भक्षकास् तर्हि ममैव मुखं पश्येति \। सर्वं
वाक्यं सावधारणम् इति न्यायात् \। इत्थम् अन्वयेन सर्वथा श्री-कृष्णस्य
सत्य-वक्तृत्वम् एव, अन्यथा न मयोदित-पूर्वं वा अनृतं तद् इमे विदुः
\[भा।पु। १०.२२.११\] इति वक्ष्यमाण-विरोधः स्याद् इत्य् अर्थः \।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : नाहं भक्षितवान्** इत्य्
अनुकरणेन तस्य तत्त्वतो मिथ्यात्वात् \। किं वा, भयेन महा-सङ्कटे
मिथ्योक्तेर् अप्य् अदोषात् \। किं वा, अत्र मिथ्योक्तेर् एव तद्-भक्त-विशेषेषु
सुख-हेतुत्वात् \। हे **अम्ब** इति ताडन-शङ्कया स्नेहं विवर्धयति \।
सर्व इत्य् अनेन गोपीर् अपि सङ्गृह्णाति, यथा ताः पूर्वं मिथोचुस् तथेमे
चेत्य् अर्थः \। यद् वा, एतद्-अनुमानेन ता अपि मिथ्या-वादिन्य
एवानुमन्तव्याः \। **मे मुखं पश्य** इत्य् अनुकरण-पक्षे तत्त्वतोऽपि
मिथ्यात्वाद् एव \। पक्षान्तरे, प्रयत्नेन समग्र-भक्षणस्
तच्-चिह्नापगम-मननात् \। किं वा, तद्-द्वारा किञ्चिद्
अद्भुत-प्रदर्शनयान्य-चित्ततापादनार्थम् \।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : नाहं भक्षितवान्** इति
श्री-कृष्ण-वाक्यं बाल्य-केलौ मिथ्योक्तेर् अप्य् अदोषत्वात्, प्रत्युत
वर्णन-श्रवणाभ्यां श्री-शुकादि-साधु-गण-सुख-हेतुत्वेन गुणत्वात् \।
हे **अम्ब** ! इति ताडन-शङ्कया स्नेहं विवर्धयति \। **सर्व** इत्य्
अनेन मद्-अग्रजोऽप्य् अयम् अन्य-बालवद् एव मन्यतां न चात्र विशेष इति
भावः \। **मे मुखं पश्य** इति समग्र-भक्षणस्
तच्-चिह्नापगम-मननात् \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ शिशुभिः सह रामेण
कथितं मृद्-भक्षण-कुपितया मात्रा भर्त्सितस् त्रासात् स्वयम् एव मिथ्या
वदन् परान् मिथ्या वद्नतीति दूषयन्न् आह---नाहं भक्षितवान् इत्य्-आदि \।
तर्हि कथम् एते वदन्ति ? तत्राह---**सर्वे मिथ्याभिशंसिनः** इति
भगवद्-वचनम् अलीकतया उपपद्यत इति न मन्तव्यम्, भक्षितस्य
दर्शयितुम् अशक्यत्वात् \। भक्षितम् एव न भवति, मय्य् एव सर्वं
वर्तते इति **नाहं भक्षितवान्** \। यदि भक्षिता मृण्मयेत्य् अमी
**सत्य-गिरस्** तदा मन्-मुखं **समक्षं** साक्षात् **पश्य** इति सर्वम्
एव जठरे दर्शयतीति भक्षणाभावात् सत्य-वादिना स्वयम् एव
भवितव्यम् \।\।३५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्ण उवाच---**नाहम्**
इति \। बाल्य-स्वभावेन ताडन-भयान् मिथ्योक्तिर् वात्सल्य-रस-पोषिका \।
अत एव वात्सल्यादीनां रसानां प्रेम-परिणामत्वात् प्रेमवतां च
भक्तत्वात् भगवतश् च भक्त-वत्सलत्वात् भक्त-वात्सल्यस्य च
पृथिव्य्-उक्त-सत्य-शौच-दयादि-नित्य-चिन्मय-सर्व-गुण-गण-चक्रवर्तित्वात्
भक्त-वात्सल्य-गुणाङ्ग-भूता चेत्य् एवं भूतत्वे मिथ्यादयो भगवति न
दोषायन्ते, प्रत्युत महा-गुण-चूडामणयो भवन्तीति विवेचनीयम्
\।\।३५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.३६ \।\।**

**यद्य् एवं तर्हि व्यादेहीत्य् उक्तः स भगवान् हरिः \।**

**व्यादत्ताव्याहतैश्वर्यः क्रीडा-मनुज-बालकः \।\।**

**श्रीधर-स्वामी (भावार्थ-दीपिका) : यद्य् एवं तर्हि व्यादेहि** मुखं
प्रसारयेति \। **व्यादत्त** प्रसारितवान् \।\।३६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्य् एवं सत्य-वक्तासि \।
**अव्याहतैश्वर्यो**ऽविनाशि-सामर्थ्यवान् ईश्वर इति यावत् \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** क्रीडा-मनुज-बालकः
इति क्रीडाम् अनुजव-युक्ता अलका यस्य \।\।३६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स
निजाशेष-भगवत्ताभिव्यञ्जको\ऽतो\ऽनिर्वचनीय-माहात्म्यामृत-महार्णवो
यो भगवान् परमेश्वरो\ऽत एव हरिः सर्व-चित्ताकर्षकः \। यद् वा,
**भगवान्** सर्वैश्वर्य-परिपूर्णो यो **हरिः** इत्य् अवतारित्वम् उक्तम्
\। तत्रापि वैशिष्ट्यम् आह---स इति \। तच् च---नारायण-समः
\[भा।पु।१०.८.१९\] इति बहुव्रीहिणा प्राग्-उद्दिष्टम् एव, अत एवात्याहतं
बाल्य-लीलायाम् अप्य् **अप्रतिहतम् ऐश्वर्यं** यस्य स इति
वक्ष्यमाणेच्छा-मात्रेण सहसा मुख-द्वारा जठरान्तः
कार्य-कारणात्मक-विश्व-प्रदर्शणे शक्तिः समर्थिता \। यद्य् अपि
**क्रीडार्थं मनुज-बालक** इत्य् उक्ते\ऽपि क्रीडाया नित्यत्वान्
मनुज-बालकस्यापि तत् सिद्धम् एव, तथापि क्रीडा-युक्तो मनुज-बालकः
\। यद् वा, क्रीडाम् अनु तां लक्ष्यी-कृत्य जायत इति क्रीडा-मनुजश् चासौ
बालकश् च \। यद् वा, **क्रीडाम् अनु** क्रीडायां **जव** इतस् ततो
धावनादि-वेगः, तद्-युक्ताः सदालोला अलका यस्येत्य्
अत्थन्त-बाल्य-क्रीडा-परतोक्ता \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स श्री-कृष्णाख्यः भगवान्
नित्याशेष-भगवत्ता-युक्तत्वेन मनः-सङ्कोच-हेतुर् अपि हरिः
सर्व-मनोहरः माधुर्यातिशयस्यैव प्राधान्य-प्रकाशनेन धन्य-शील
इत्य् अर्थः \। अत एव न विशेषेण न च **आ** सर्वतो **हन्** त्यक्तम्
**ऐश्वर्यम्** अपि येन सः, किन्त्व् अनादृतम् अपि तत् यस्य निकटे स्थित्वा
निजोचित-लीला-विशेषावसरं सदा प्रतीक्षते कदाचिल् लभते च तादृश
इत्य् अर्थः \। **क्रीडा-मनुज-बालकश्** च स्वयं क्रीडया लीलया
मनुज-बालकः, तत्-सदृश इत्य् अर्थः \। यद् वा, क्रीडा-मनुजाः
तदीय-तादृश-नित्य-लीला-सम्बन्धि-मनुष्याः, न त्व् अदृष्ट-वशा
माया-सम्बन्धि-मनुष्याः श्री-नन्दादयः, तेषां बालकः \। आगमानुसारेण
नित्य-तल्-लीलः उभयथा स्वेच्छामय-स्वरूपाविर्भावोचित-लीला-रसाविष्ट
इत्य् अर्थः \। अत एव **व्यादेहि** इत्य् उक्त-मात्रो **व्यादत्त** व्यादात्
मातृ-कोप-रवि-रश्मि-लेश-वशात् मुख-नीलाम्बुजं विकसितं दधारेत्य्
अर्थः \। भय-सम्भ्रान्त-प्रेक्षणाक्षम् इति चोक्तं \। तद् एवम् असौ
सदैव तादृश-लीला-रस-भोगी तादृश-तद्-ऐश्वर्य-शक्तिर् एव तु स्वयं
वा तम् एवालिङ्ग्य वा तद्-अभीष्ट-लीला-रस-सम्पादनाय दुःसमाधानं
समादधाति यथाधुना मातरि कोपाच्छादक-भावान्तरापादनेन तथा
सर्वम् एवास्यान्तर् विद्यते \। ततो न किम् अपि भक्षयतीति तद्-वचः सत्
सत्यापनेन च तल्-लक्षण-निज-प्रभु-साहाय्याय विस्मयादि-द्वारा मातुस्
तत्-प्रेम-पोषाय च विश्वं दर्शितवती \। यथा च तृणावर्त-वधादौ
तस्मिन् भारादिकम् आविर्भावितवती \। तद् एवम् अचिन्तित-सर्वार्थ-सिद्धेर्
ऐश्वर्यम् अपि महद् एव सिद्धम् इति ज्ञेयम् \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** किं च, स श्री-कृष्णाख्यः
**भगवान्** नित्याशेष-भगवत्ता-योगेन मनः-सङ्कोच-हेतुता-योग्योऽपि
**हरिः** माधुर्यातिशयेन प्राधान्येन सर्व-मनोहरः, अतो न विशेषेण
च \। **आ** सर्वतो **हतं** त्यक्तम् **ऐश्वर्यम्** अपि येन सः \।
किन्त्व् अनादृतम् अपि तत् यस्य निकटे स्थित्वा निजोचित-लीला-विशेषावसरं
सदा प्रतीक्षते कदाचित् तादृश इत्य् अर्थः \। **क्रीडा-मनुजास्**
तदीय-तादृश-नित्य-लीला-सम्बन्धि-मनुष्याः श्री-नन्दादयः, तेषां
**बालकः,** नित्य-तल्-लीलः \। तत एव **व्यादेहि** इत्य् उक्त-मात्रो
**व्यादत्त** इति विदारिते आस्ये सतीत्य् अर्थः \।\।३६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : व्यादेहि** मुखं प्रसारय
\। ननु, माता ममाद्य्-अपराधं मा पश्यत्व् इतीच्छयैव ताडनाद् भीतेन
भवता मिथ्योक्तं मुख-प्रसारणे तु मृत्तिका-भक्षण-लक्षण-व्यक्त्या
सा तस्येच्छा कथं सफला स्यात् ? इत्य् अत आह---**न व्याहतं**
प्रेम-माधुर्यवत्त्वेन निजैश्वर्यानुसन्धानाभावे\ऽपि न पराहतं,
किन्तु स्व-कृत्यावसरे स्वयम् एव सावधानम् ऐश्वर्यं यस्य सः \।
सत्य-सङ्कल्पता-शक्त्या प्रेता ऐश्वरी शक्तिः स्वयम् एव प्रकटी-भूय
विश्वं दर्शयित्वा श्री-यशोदां विस्मय-रस-निमग्नीकृत्य
पुत्र-भर्त्सन-फलकं कोपं विस्मारयामासेति भावः \।

नन्व् अलं भगवतः प्रेम-माधुर्यास्वादेन यतो
यशोदा-भर्त्सन-ताडनादिभ्यो\ऽपि तस्य भयं स्याद् अत ईश्वरो\ऽहम् इति
स्वयम् एव निजैश्वर्याम् अनुसन्धाय निर्भय एव कथं न तिष्ठतु ?
इत्य् अत आह---**क्रीडा** इति \। **क्रीडा**-प्रधानो **मनुज-बालक** इति
शक-पार्थिवादित्वान् मध्य-पद-लोपः शाक एव प्रधानं यस्य
तथा-भूतः पार्थिव इत्य् अत्र पार्थिवो यथा-निजास्वाद्येषु
खण्डादि-वस्तुषु मध्ये शाकम् एव प्रधानां मन्यते, तथैवायम् ईश्वरो
मनुज-बालक-क्रीडां तादृश-प्रेममयीम् एव प्रधानं, न तु
स्वीय-सर्वेश्वरत्वादिकम् इति भावः \।\।३६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.३७-३८ \।\।**

**सा तत्र ददृशे विश्वं जगत् स्थास्नु च खं दिशः \।**

**साद्रि-द्वीपाब्धि-भू-गोलं स-वाय्व्-अग्नीन्दु-तारकम् \।\।**

**ज्योतिश्-चक्रं जलं तेजो नभस्वान् वियद् एव च \।**

**वैकारिकाणीन्द्रियाणि मनो मात्रा गुणास् त्रयः \।\।**

**श्रीधर-स्वामी (भावार्थ-दीपिका) : तत्र** तस्मिन् मुखे **विश्वं
ददृशे** ददर्श \। तत् प्रपञ्चयति---**जगज्** जङ्गमं **स्थास्नु**
स्थावरं **खम्** अन्तरिक्ष-लोकं **साद्रि-द्वीपाब्धि-भूगोलं**
पर्वत-द्वीप-समुद्र-सहितं भूगोलं भूर्-लोकं **वायुः** प्रवहः
**अग्निर्** वैद्युतः **इन्दुश्** च **तारकाश्** च तत्-सहितम् \।\।३७\।\।

**ज्योतिश् चक्रं** स्वर्-लोकं **वैकारिकाणि** देवा मन इति
वैकारिक-शब्देन गृहीतम् अपि देव-वैलक्षण्यात् पुनर् उक्तम् \।
**इन्द्रियाणि** च तैजसानि **मात्रास्** तामसाः शब्दादयः \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रवहो** येन प्रेरितं
**ज्योतिश् चक्रं** भ्रमति \। *वैद्युतस्* तडिद्-रूपो विधनः\।
प्रसिद्धौ **वाय्व्-अग्नी** त्व् अग्रे वक्ष्यमाणाव् एवात एतयोर् ग्रहणम् \।
**नभस्वान्** वायुः \। **वियद्** आकाशाम् \।\।३७-३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र तस्मिन् भगवति
तज्-जठरान्तर् इत्य् अर्थः \। अत एव तैर् अपि नवमाध्यायारम्भे
लिखितम्---तनूदराश्रितं विश्वम् इति \। चराचरात्मकं विश्वम् एव
विवृणोति---खम् इत्य्-आदिना भेदम् इत्य् अन्तेन \। वाय्व्-अग्न्योर् उक्तयोर्
तेजो-नभस्वतोः पुनर् उक्तिः प्रवाहाख्य-वायोर् वैद्युताग्न्श् च
ज्योतिश्चक्रान्तः पृथक्-सत्तया भेदात् \। स्व-वियतोर् अपि
लोकत्व-शून्यत्वादिना भेदः \। यद् वा, जलादिभिस्
तत्-तद्-अधिष्ठातृ-महा-भूतानि चत्वारि भू-गोल-शब्देन
तत्-तद्-अधिष्ठातृ-देवता-तद्-अधिष्ठानं च गोक-रूपम् उक्तम् \। एव अपि
वियद् अपि \। तस्य व्यापकत्वादिनाद्य् अदृश्य त्वद् एव शब्दः \। एवम् अयम्
अगेऽप्य् अनुवर्त्यः \।\।३७-३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सेति युग्मकम् \। तत्र तस्मिन्
भगवति तज् जठरान्तर् इत्य् अर्थः \। भक्षणापलापोपयोगित्वात्
वक्ष्यते च तैः तनूदराश्रितं विश्वम् इति चराचरात्मकं विश्वम् एव
विवृणोति---खम् इत्य्-आदिना, भेदम् इत्य् अन्तेन \। वैद्युतोग्निर्ज्योतिश्
चक्रेऽपि ज्ञेयः खम् अन्तरिक्षं भुवर्-लोकम् इत्य् अर्थः \। वियद् एव
वियद् अपि ददर्श स्थूलानां तत्-परिच्छेद्यानां तत्-कार्याणां जलादीनां वा
का वार्तेत्य् अर्थः \। एवम् अग्रेऽप्य् अनुवर्त्यं च-काराद् अहङ्कारादींश् च
अत्र निराकारणम् अपि वीक्षणं तद्-अधिष्ठातृ-देवानाम् अभेद-मानेन
ज्ञेयम् \।\।३७-३८\।\।

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र मुखान्तर् जठरे
कृत्स्नस्य चान्तर् जठरे इति ब्रह्म-स्तवोक्तेः \। **जगत्** जङ्गमं
**स्थास्नु** स्थावरं **खं** भुवर्लोकं **साद्रि** इति **भूगोलम्**
इत्य् अस्य विशेषणं **स-वाय्व्** इति **ज्योतिश्-चक्रम्** इत्य् अस्य
वायु-प्रवाहः **अग्निर्** वैद्युतः \। **नभस्वान्** नभस्वन्तं
**वैकारिकाणि** देवान् **गुणान्** सत्त्वादींस् त्रीन् अत्र निराकाराणाम् अपि
दर्शनं तद्-अधिष्ठातृ-देवतानां मूर्तिमत्वात् \।\।३७-३८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.३९ \।\।**

**एतद् विचित्रं सह-जीव-काल-**

**स्वभाव-कर्माशय-लिङ्ग-भेदम् \।**

**सूनोस् तनौ वीक्ष्य विदारितास्ये**

**व्रजं सहात्मानम् अवाप शङ्काम् \।\।**

**श्रीधर-स्वामी (भावार्थ-दीपिका) :** एवम् एतद् विचित्रं विश्वं
सहैकदैव वीक्ष्य विचित्रताम् आह \। जीवश् च गुण-क्षोभकः कालश् च
परिणाम-हेतुः स्वभावश् च जन्म-हेतुः कर्म च तत्-संस्कार-भूतः
आशयश् च एतैर् लिङ्गानां चराचर-शरीराणां भेदो यस्मिंस् तत् \। तत्र
व्रजं च सहात्मानं स्व-सहितं क्वचिद् वीक्ष्य सूनोस् तनाव् अल्पे विदारिते
आस्ये शङ्काम् अवाप \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्तरीत्या एतत्
दृश्यमानम् एतैर् जीवादिभिः सह \। तत्र विश्वस्मिन् मुखे वा \। यद् वा,
जीवादिभेदान्तानां द्वन्द्वं कृत्वा पुनर् मत्वर्थीयोऽच् तत्र लिङ्गं
सूक्ष्म-शरीरं भेदस् तत्-तद् व्यावर्तक-धर्मः \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सूनो-स्तनौ
जठर-मध्ये वीक्ष्य तत्-तद्-विशेषेण स्व-दृग्भ्याम् एव साकाद् अवलोक्येति
श्री-भगवद्-इच्छया \। किं वा, प्राग् लिखित-सिद्धान्तान्तानुसारेण तस्या
एव चक्षुः-शक्त्येति ज्ञेयम् \। कदा विक्ष्य ? विदारितास्ये सति, तस्मिन्न्
आस्ये विदारिते सतीत्य् अर्थः \। शङ्काम् अवाप, विविधाम् आशङ्काम् अकरोद् इत्य्
अर्थः \।\।३९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** कदा वीक्ष्य विदारितास्ये सति
तस्मिन् व्रजं सहात्मानं आत्मभ्यां स्वाभ्यां श्री-कृष्ण-यशोदाभ्यां
सहितं वक्ष्यते च श्री-ब्रह्मणा यस्य कुक्षाविदं सर्वं सात्मं भाति
इति एवं तस्यैव बाल-विग्रहस्याचिन्त्य-शक्त्या युगपद् विभुत्वम्
अध्यमत्वे तत एवास्यैव जगतोन्तः-स्थितत्व-बहिःस्थितत्वे दर्शिते
शङ्काम् अवाप विविधाशङ्काम् अकरोद् इत्य् अर्थः \। यद् वा, पुत्रं प्रति
शङ्काम् अकरोत् वीक्ष्येति पूर्ववत् सिद्धान्तः \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सदात्मानम् आत्मभ्यां स्वाभ्यां
श्री-कृष्ण-यशोदाभ्यां सहितम् इति \।\।३९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुनश् च
प्रपञ्चयति---एतद् विश्वं सह-युगपद् एव वीक्ष्य जीवश् च,
गुणक्षोभकः कालश् च, परिणाम-हेतुः **स्वभावश्** च, जन्म-हेतुः
कर्म च, तत् संस्कारः **आशयश्** च, तैर् **लिङ्गानां** **शरीराणां**
भेदो यस्मिंस् तत् **तनौ** कुक्षौ **विदारिते** प्रसारिते **आस्ये**
आस्य-द्वारा कुक्षावित्य् अर्थः \। **सहात्मानम्** आत्म-पति-पुत्रादि-सहितं
**व्रजं** च यस्य कुक्षाविदं विश्वम् इति ब्रह्मोक्तेर् अस्यैव
निश्वस्यान्तःस्थितत्वे बहिः स्थितत्वे अचिन्त्य-योगमायया दर्शिते ततश्
च कृष्ण-शरीरस्य जगन् मध्यवर्तित्व-जगद् व्यापकत्वाभ्यां
परिच्छिन्नत्वापरिच्छिन्नत्वे वास्तवे एव व्यञ्जिते ऐश्वर्योपासकानां
विश्वस्मिन् भगवद् दर्शनं भगवति विश्व-दर्शनं यद् उक्तं तद् एतद्
एव माधुर्योपासक-शिरोधार्य-पदाम्बुजया श्री-यशोदयापि दृष्ट्वा च
शङ्कां पुत्रं पुत्रं प्रत्यनिष्टाशङ्काम् अवाप \।\।३९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.४० \।\।**

**किं स्वप्न एतद् उत देवमाया**

**किं वा मदीयो बत बुद्धि-मोहः \।**

**अथो अमुष्यैव ममार्भकस्य**

**यः कश्चनौत्पत्तिक आत्म-योगः \।\।**

**श्रीधर-स्वामी (भावार्थ-दीपिका) :** ताम् एवाह---**किं स्वप्नः** ?
इति \। परितो विलोक्याह\--नायं स्वप्नः \। तर्हि किं **देवस्य** हरेर्
**माया** ? इति \। तथा चेद् अन्ये किं न पश्यन्ति ? तर्हि **किं वा
मदीय** एव कश्चिद् **बुद्धि-मोहो** धी-विपर्यासो दर्पणे मुखवत् ?
एवं तर्ह्य् अयं कृष्णोऽपि कथम् अन्तः प्रतीयते ? नहि दर्पणे
दर्पण-प्रतीतिः \। अन्तर् बहिश् चैक-रूपेण च कथं जगत् प्रतीयते ?
तथा सति बिम्ब-प्रतिबिम्बयोर् इव परस्परं वैपरीत्येन प्रतीतिः स्याद्
इत्य् आशङ्क्यान्यथा वितर्कयति---**अथो** इति \। अथवा, **मम**
एवामुष्य **अर्भकस्यापि** सतो यः **कश्चन** अचिन्त्य **आत्म-योगः**
स्वीयम् ऐश्वर्यम् \। **औत्पत्तिकः** स्वाभाविकः \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तां शङ्काम्
अभिनयेनाह---**किं स्वप्न** इति \। तथा चेत् **माया** यदि तां
मद्-अन्य एव, तर्हि दर्पण-स्थानीयोऽयं कृष्णः *कथम् अन्तः* न
स्व-मुखे हि *दर्पणे दर्पणं प्रतीयते*ऽपि तु तद्-भिन्नं सर्वं \।
किं च, दर्पणान्तर् मुख-प्रतिबिम्बं दर्पण-द्रष्टुर् अभिमुखं भवेत्
\। एतत् तु ततो *वैपरीत्येन* भातीत्य् आह\--तथा सति एक-रूपत्वेन
प्रतीति-सद्भावे सति \। *अन्यथा* प्रकारान्तरेण \। *वितर्कयति*
विमृशति \। यद् वा, **आत्मनो योगो**ऽपूर्वार्थ-प्राप्तिः,

> योगोऽपूर्वार्थ-सम्प्राप्तौ सङ्गति-ध्यान-युक्तिषु \।
>
> वपुः स्थैर्ये प्रयोगे च विष्कुम्भादिषु भेषजे \।\।
>
> विस्रब्ध-घातके द्रव्योपाय-सन्नहनेष्व् अपि \।
>
> कर्मणोऽपि च इति मेदिनी \।\।४०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी); जीव-गोस्वामी
(लघु-वैष्णव-तोषणी) : एतद्** दर्शनम् **उत** वा **देव-माया** वा \।
**बत** खेदे \। **उत्पत्तिक** इति वारं वारं
विविधाश्चर्य-प्रदर्शनात् \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्यैव
बाल-विग्रहस्याचिन्त्य-शक्त्या युगपद् विभुत्व-मध्यमत्वे तत एवास्यैव
जगतोऽन्तः-स्थितत्व-बहिः-स्थितत्वे दर्शिते **औत्पत्तिक आत्म-योगः**
जन्मैव स्वस्मिन् अपूर्वार्थं सम्प्राप्तिः \।\।४०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी** **(प्रीति-सन्दर्भः २४४)** : तथान्येषां सम्यग्
अनिर्णीत एव प्रभावे तत्-कार्यस्य प्रकारान्तर-कारणता-भावना
सम्भवति \। श्रीमत्-पित्रोस् तु सम्यङ्-निर्णीतेऽपि सम्भवति यथा
श्रीमती माता किं स्वप्नः \[भा।पु। १०.८.४०\] इत्य्-आदिना श्री-कृष्णस्य
विश्वोदरादित्वं स्वभावं मत्वापि पुनस् तद् असम्भवं मन्वाना अथो
यथावन् न वितर्क-गोचरम् \[भा।पु। १०.८.४१\] इत्य्-आदिना \। तच् च
परमेश्वर-निर्मितम् इत्य् अङ्गीकृतवती \। उत्पातवत् तन्-निवृत्त्य्-अर्थं
तच्-चरणारविन्दम् एव शरणत्वेनाश्रतवती च \। पुनश् च अहं ममासौ
\[भा।पु। १०.८.४१\] इत्य्-आदिना निज-भावम् एव दृढीकृत्य तच्-छरणत्वम्
एवावधारितवती \। अहं ममासौ पतिर् एष मे सुतः इत्य्-आदिकम्
इदन्ता-निर्दिष्टत्वेन प्रत्यक्ष-सिद्धम् एव \। तथापि यन्-माययेत्थं
\[भा।पु। १०.८.४२\] एतन्-नाना-प्रकारेण विश्वरूप-दर्शनाकारा कुमतिः \।
स एवेश्वरो मम गतिर् इत्य् अर्थः \।

यच् च इत्थं विदित-तत्त्वायां \[भा।पु। १०.८.४३\] इत्य्-आदिकं तद्-अन्ते
श्री-शुक-वाक्यं तत्रापि तत्त्वं पुत्रत्वम् \। स ईश्वरः \[भा।पु।
१०.८.४३\] श्री-कृष्णस्यैवेश्वर-रूपो य आविर्भाव-विशेषः \। यत्रैव
प्रणतास्मि तत्-पदम् \[भा।पु। १०.८.४१\] इति तद्-वाक्यानुसन्धानजम् अपि
पर्यवसितं, स एव व्यज्यते \। वैष्णवीम् \[भा।पु। १०.८.४३\] इति
विशेषणेन माया-शब्दस्य शक्ति-मात्र-वाचकत्वेन तस्यास्
तत्-स्वरूप-शक्तित्वं बोध्यते \। दया-मात्र-वाचकत्वेन वा \। अत एव
त्रय्या चोपनिषद्भिश् च \[भा।पु। १०.८.४५\] इत्य्-आदिना, नायं सुखापो
भगवान् \[भा।पु। १०.९.२१\] इत्य्-आद्य्-अन्तेन ग्रन्थेन तत्-प्रशंसापि
कृता \।\।४०-४५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तादृश-दर्शनस्य कारणं
वितर्कयति---**किं स्वप्नः ? एतद्** दर्शनं किं स्वप्न-हेतुकम् ? नहि
नहि, निद्रालस्य-नयन-कालुष्याद्य्-अभावात् \। तत् किं **देव-माया** ?
नहि नहि, मम निकृष्टाया मोहने देवानां प्रयोजनाभावात्, तर्हि किं
मदीय एव कश्चिद्-**बुद्धेर् मोहः** विपर्यासः ? नहि नहि,
स्वास्थ्य-समये सम्प्रति मम बुद्धि-मोह-कारणाभावात्, **अथो** अथवा
**अमुष्य** मम बालकस्य नारायण-समो गुणैः \[भा।पु। १०.८.१९\] इति
गर्ग-वर्णित-महाप्रभावत्वात् **कश्चन** अचिन्त्य **आत्म-योगः**
आत्मीयम् ऐश्वर्यम् \।\।४०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.४१ \।\।**

**अथो यथावन् न वितर्क-गोचरं**

**चेतो-मनः-कर्म-वचोभिर् अञ्जसा \।**

**यद्-आश्रयं येन यतः प्रतीयते**

**सुदुर्विभाव्यं प्रणतास्मि तत्-पदम् \।\।**

**श्रीधर-स्वामी (भावार्थ-दीपिका) :** चरमं पक्षम् आश्रित्यायम् ईश्वर
इति निश्चित्य् आह---**अथो** इति \। **चेतश्** चित्तम् \। तद्-आदिभिर् **न
वितर्क-गोचरम्** \। जगद् **यद्-आश्रयं** यद्-अधिष्ठानम् \। **येन**
करणाधिष्ठात्रा \। **यतो** बुद्धि-वृत्त्य्-अभिव्यक्तात् \। नन्व् इदम्
अवितर्क्यं भवतु **तत्-पदं** कीदृक् ? अत आह\--**सुदुर्विभाव्यम्**
इति \। इदम् अत्यन्तम् अचिन्त्यम् इत्य् अर्थः \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *चरमं पक्षम्*
*आश्रित्यायं* स्वाभाविक आत्म-योग इति *पक्षम्* \। **वितर्क-गोचरं**
विचार-विषयः \। *करणाधिष्ठात्रा* इन्द्रियाधिपेन \। *बुद्धि-वृत्ताव्
अभिव्यक्तं* प्रतिबिम्बितः \। तस्माच् चेतनत इत्य् अर्थः \। अस्तु *जगद्*
अवितर्क्यम् इत्य् आशङ्कते---*नन्व्* इति \। पद्यते ज्ञायतेऽनेनेति *पदं*
स्वरूपं \। तस्य जगद्-अधिष्ठातुः पदं तत्-पदम् \। *इत्य् अर्थ*
इति\--अचिन्त्यस्य कथनम् अशक्यम् ? इति भावः \। यद् वा, अदो वस्तु
यादृशं, तत् तादृशं चेतो ब्रह्मात्मनो रुद्रः कर्म इन्द्रो वचो गुरुः इति
स्मरणात् \। एतैर् ब्रह्मादिभिर् **अञ्जसा** साक्षाद् **वितर्क-गोचरं**
चिन्तनानुमान-विषयं न विरुद्ध-तर्क-विषयं वा \। तर्हि देवैर् अपि
यदि न ज्ञायते, तर्हि [शूत्यप्रयम्]{।मर्क्} एव तद् इति चेत्,
तत्राह---**यद्-आश्रयं** यत् पदम् आश्रयो यस्य, तज् जगद् इति शेषः \।
प्रलये जगद् व्यापाश्रयं भवति स्थितौ येन जीवतीत्य् अर्थः \। सृष्टौ
**यतः प्रतीयत** उत्पद्यते, यतो वा इमानि भूतानि जायन्ते येन जटानि
जीवन्ति यत् प्रयन्त्य् अभिसंविशन्ति \[तै।उ। ३.१\] इति श्रुतेः \।

ननु, घटादिवत् किम् इति न ज्ञयते ? इति चेत्,
तत्राह---**सुदुर्विभाव्यं** सुखेन दुःखेन च विभाव्यं विभावनीयम्
सुदुः शोभन-दुःखयोः इति यादवः \। नैषा मतिस् तर्केणापनेया
प्रोक्तान्येन सुज्ञानाय प्रेष्ठ \[क।उ। १.२.९\] इति श्रुतेः \। यद् वा,
सगुणोपासकैः सुखेन निर्गुणोपासकैश् च दुःखेन विभाव्यम्,
क्लेषोऽधिकतरस् तेषाम् अव्यक्तासक्त-चेतसाम् \[गीता १२.५\] इति गीतासूक्तेः
\। *अव्यक्तासक्त-चेतसां* निर्गुणोपासकानाम् इत्य् अर्थः \। एतेन
सगुणोपासकैः सुखेनैव विभाव्यत इति तात्पर्यम् \। **प्रणतास्मि** इत्य्
अनेन [नम्यनन्तृ]{।मर्क्}-भावः \। सगुणोपासना एवेति सूचितम्
\।\।४१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अन्तं पक्षम् आश्रित्यायम्
ईश्वर एवेति निश्चित्य पुत्र-बुद्धिं विहाय भक्त्या प्रणमन्ती
परमादृश्याखिल-कार्य-कारणात्मक-प्रपञ्चस्यैकत्रैकदैव सहसा
साक्षाद् दर्शने श्री-भगवच्-छक्तिम् इच्छां च मन्वाना तद् ऐश्वर्यम् आह
\। यद् वा, बहु-विकल्पैर् निश्चयाभावाद्-व्याकुला नारायणं
प्रणमति---**अथो** इति \। अतो **मन-आदिभिर्** अपि **यथावद्**
याथार्थ्येन **वितर्क-गोचरम्** अन् भवति \। तत्र [कर्माद्]{।मर्क्}इ
दृष्टम्, [तपस्य् आदि]{।मर्क्}-कायिक-व्यापारो वा \। तद् अपि **यद्-आश्रयं
येन** साधनेन **यतो** हेतोर् **अञ्जसा** **प्रतीयते**,
तत्त्वतो\ऽनुभूयते \। **तस्य पदं** पदाब्जम् \। कथम्-भूतम् ?
**सुदुर्विभाव्यम्** एकस्यैव युगपत् सगुण-निर्गुणत्वाद् दृश्याद्
दृश्यत्वादिना जगतो\ऽपि सकाशात् परम-दुर्वितर्क्यम् इत्य् अर्थः
\।\।४१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ चरम-तर्कम् अपि तत्र
क्षुट्-पिपासा-कौमल्यादि-दर्शनेन असम्भाव्य पुनर् बहु-विधैर् वितर्कैर्
निश्चयम् अप्राप्नुवती सर्व-दुर्वितर्क्य-सम्पादकं श्री-नारायणम् एव
तत्-कारणं निश्चित्य तं च सुदुर्ज्ञेयं मत्वा केवलं
प्रणमति---**अथो** इति \। कर्म-शुभम् अदृष्टम् ऐहिकं च
कायिक-व्यापाराश् च **न वितर्क-गोचरं,** वितर्कागोचरम् इत्य् अर्थः \।
तादृशम् अपि **यद्-आश्रयं येन** साधनेन **यतो** हेतोर् **अञ्जसा
प्रतीयते** साक्षाद् अनुभूयते, तस्य पदाब्जम्, अत एव
**सुदुर्विभाव्यम्** अचिन्त्य-कऋय-वृन्दस्य कारणत्वेन
परमाचिन्त्य-स्वरूप-शक्तिकम् \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ चरम-तर्कम् अपि तत्र
क्षुत्-पिपासा-कोमलतादि-दर्शनेनासम्भाव्य-निश्चयम् अप्राप्नुवती
परमाचिन्त्य-शक्तिं श्री-नारायणम् एव तत्-कारणं निश्चिन्त्य तं च
सुदुर्ज्ञेयं मत्वा केवलं प्रणमति---**अथो** इति \। **तस्य पदं**
पदाब्जम् \। अथ बाह्यम् अनुसन्धाय निजं भावं द्रढयन्त्य्
आह---**अहम्** इति \। पाद-त्रयेण पुनस् तत्-सुखान्तः-स्थितम्
अनुसन्धायाह \।\।४१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चतुर्थं **तर्कम्** अपि
तत्र स्व-पुत्रे
क्षुत्-पिपासा-मौग्ध्य-चाञ्चल्यादि-दर्शनेनासम्भाव्य-स्व-बुद्ध्या कम् अपि
निश्चयं कर्तुम् अशक्नुवती तर्कागोचरस्यापि वस्तुनो वस्तुतः कारणं
भगवान् एवेति सामान्यतो निश्चिन्वती **तत्-पदाब्जं** सुत-स्वस्ति-कामा
प्रणमति अथो इति \। **यथावत्** याथार्थ्येन **नैव** **वितर्कस्य
गोचरं** क्लीबत्वम् आर्षं दृश्यमानम् आश्चर्यम् इदं **यद् आश्रयं**
योऽस्याधिष्ठानं **यतः** यश् चास्योत्पत्ति-हेतुः **येन प्रतीयते** यश्
चास्य प्रतीति-हेतुः **तत्-पदम्** तस्य भगवतः पदं चरणारविन्दं
**चेतश्** चित्तं तदादिभिः **प्रणतास्मि** **सुदुर्विभाव्यं** मादृशीनां
ध्यातुम् अशक्यम्, अतः केवलं **प्रणमामि** \। स एवास्य मत्-सुतस्य
सर्वानिष्टं प्रशमयत्व् इति भावः \।\।४१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.४२ \।\।**

**अहं ममासौ पतिर् एष मे सुतो**

**व्रजेश्वरस्याखिल-वित्तपा सती \।**

**गोप्यश् च गोपाः सह-गोधनाश् च मे**

**यन्-माययेत्थं कुमतिः स मे गतिः \।\।**

**श्रीधर-स्वामी (भावार्थ-दीपिका) :** एवं प्रपञ्च-प्रतीत्योन्नीतं
तत्त्वं पुनर् जीव-संसृति-हेतु-मायाश्रयत्वेनोन्नयन्त्य् आह---**अहम्**
इति \। यशोदा-नामा **अहम् असौ मम पतिः** \। अमुष्य
**व्रजेश्वरस्याखिल-वित्तपा** अहं **सती** जाया \। **एष** कृष्णो **मे
सुतः** \। **गोप्य्-आदयश्** **च मदीया** इतीत्थं **कुमतिर्**
**यन्-मायया,** **स** एष **मे** शरणम् इति \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एवं* पूर्वोक्त-रीत्या
*प्रपञ्च-प्रतीत्या* जगत् प्रसिद्ध्या *उन्नीतं* ज्ञातं *तत्त्वं*
यथार्थ-स्वरूपं *जीवानां संसृते* हेतु-भूता या *माया* तस्या
*आश्रयत्वेन* अधिष्ठानत्वेन *उन्नयन्ती* जानती \। ***अखिल-वित्तपा***
समग्र-धन-रक्षिणी \। *इत्थं **कुमतिर्*** भेद-मतिः \।
**यन्-मायया** यस्य भगवतः शक्त्या **स** *एष* भगवान् *शरणं*
रक्षितेति, शरणं गृह-रक्षित्रोः इति विश्वः \।

हन्त हन्त ! स एव सुतस्य दाता स एव रक्षितापि भवेद् एव तत्र मम
पुनर् अज्ञायाः किम् अहङ्कार-ममकाराभ्याम् इति तौ जिहासन्ती विष्णुं
प्रपद्यमाना प्राह---**अहम् अखिल-वित्तपा**
निखिल-व्रत-रक्षणाभिमानवतीत्य् अर्थः \। **गोपाश्** चेति गोपानां
गोपीनां सर्व-गोधनानां चाहम् एव महा-राज्ञीत्य् अभिमानो यथा
**कुमतिः,** तथैव लोकोत्तरस्यास्य व्रज-जन-प्राण-भूतस्य
बालस्याहं माता पालयित्री दान-धान्यादिभिर् विप्र-देवाद्य्-आराधनैर्
नित्यं विष्णु-पुजनैश् च सर्वानिष्टेभ्यो रक्षाम् **अहम्** एव सततं
कारयन्ती भवामि \। ततोऽस्य स्वस्तीत्य्-आद्य्-अभिमानो\ऽपि **कुमतिः**
एतावता गोकुलैश्वर्यस्य श्री-विष्णुनैव दत्तत्वात् \। तत्र यथा
ममाभिमानानौचित्यं, तथा तेनैव कृपया दत्ते पूतनाद्य्-आविष्टेभ्यः
प्रतिक्षणं पात्यमाने च परम-लोकोत्तरे\ऽस्मिन् सुते लौकिक्या गोप-जातेर्
निकृष्टाया अत्ययोग्याया मातृत्व-रक्षयित्रीत्वाद्य्-अभिमानो\ऽनौचित्यात्
**कुमतिर्** एवेति विवेक-जिघृक्षैव श्री-यशोदायाः क्षणिकीयं न तु
विवेकः \। यथा महा-मोहान्धानाम् अपि व्यावहारिक-लोकानां कादाचित्
पारमार्थिक-प्रसङ्ग-भवा स्त्री-पुत्राद्य्-आसक्ति-जिहासेति ज्ञेयम् इति
विश्वनाथः \।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अहं ममासाव् इति \।
अहं व्रजेश्वरस्याखिल-वित्तपा सती उत्कृष्टा, असौ व्रजेश्वरो मम
पतिः, अयं मे सुत इत्य्-आदि यस्य माययेत्थम् इति कुमतिः \। नेयं माया
\। दयैवेयम् \। अतो मे सा कुमतिर् मा भूद् इत्य् आक्सेप्यम् \। इत्य् अत्र स
मे गतिर् यस्य माययेति कथ्यते, स एव मे श्रवणम् \। यथा मायेयम्
इति कुमतिर् न स्यात्, तथा स प्रसीदत्व् इति भावः \।\।४३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं तज् ज्ञानं तस्माद्
एवेत्य् उक्त्वा मोहो\ऽपि तन् माययैवेति तद्-ऐश्वर्यम् एव द्रढयन्ती
मोह-निवृत्तये तम् एव शरणं याति---**अहम्** इति \। **कुमतिर्** इति
तत्त्व-विचारेण सम्बन्धस्यात्यन्तानित्यत्वे\ऽपि तत्-तन्-मिथ्याभिमानात् \।
यद् वा, विचारेण स्वप्नादि-विकल्प-त्रयं निरस्यन्ती \। चतुर्थम् एव
पक्षं निश्चित्य तस्याप्य् अपनोदनाय जगदीशं शरणं याति---**अहम्**
इति \। आत्मात्मीय-सम्यग्-अवबोधेन वितर्क-त्रयं परिहृतम्, तथापि
स्व-बाले इत्थं विश्व-रूपाश्रयतयेश्वरो विश्वेशो\ऽयम् इति **कुमतिर्** मे
**यन्-माययाभूत्**, स जगदीशो मे गतिः, कुमतिम् एताम् अपनीय
पुत्र-बुद्धिम् एव दृढीकुर्याद् इत्य् अर्थः \।\।४२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ बाह्यम् अनुसन्धाय
निज-स्वाभाविकावस्थितिम् एव शरणं गच्छति---**यद्** इति \। इत्थं
निज-बालके उच्चावच-दर्शन-हेतुः कुमतिर् यस्य दुर्विभाव्या मायया स
एव मम तद्-भक्ति-विमुखायाः शरणम् इति \। यद् वा, **यद्** इत्य्-आदौ
तथापीत्य् आक्षेप-लभ्यं तद् एतत् सर्वं लवणाकर-न्यायेन
विस्मयादि-द्वारा तस्याः प्रेमैव पुष्णातीति दर्शितम् \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अथ बाह्यम् अनुसन्धाय निजं
भावं द्रढयन्त्य् आह---**अहम्** इति \। पाद-त्रयेण पुनस्
तत्-सुखान्तः-स्थितम् अनुसन्धायाह\--**यद्** इति \। **कुमतिः**
निज-बालके विश्व-रूप-दर्शन-रूपा \।\।४२\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ स्व-वचः सत्यं कर्तुं
स-चराचरं सर्वम् एव जगज्-जठरे दर्शयन् "अहं भक्षको न
भवामि, किन्तु सर्वाधार एव" इति स्व-विग्रहस्य परिच्छिन्नत्वेऽपि
व्यापकत्वं बोधयितुं मातरं विस्मापयति---**अहं ममासौ पतिर्**
इत्य्-आदि \। **अहं व्रजेश्वरस्याखिल-वित्तपा** असपत्नीका सती नित्या \।
**असौ** व्रजेश्वरो **मम पतिः** सन् **एष मे सुतः** \।
स-विशेष्य-लिङ्गतया सच्-छब्दस्य लिङ्ग-व्यत्ययः \। एवं **गोपाश् च
गोपाश् च** **सह गोधना** इति गोधनानि च **इत्थं** समे समानाः
सर्वेऽलौकिकत्वात् \। समः सर्व-नाम \। **मायया** माया-कृता इति यत्,
तत् **कुमतिः** \। कीदृशी ? जगति न विद्यते **गतिर्** यस्याः \।
नित्य-सिद्धेष्व् एतेषु यन् माया-कृतम् इति बुद्धिः, सा कुबुद्धिर् एव, यत
एतत् सर्वं यस्य जठरे दृश्यते, तेन सद् एवेदम् \। अथवा इदं सर्वं
**यन्-मायया** यस्यास्यैव श्री-कृष्णस्य मायया स्वाभाविक्या प्रकाशिकया
मायया निज-योग-शक्त्या प्राकृत-सर्गवन् न, तर्हि वैकुण्ठवद्
ब्रह्माण्ड-बहिर् एवास्तु कथं पृथिव्याम् ? इत्य् आह---**इत्थम्** अनेन
प्रकारेणैव **कौ** पृथिव्यां **मतिर्** मननं **गतिर्** वैकुण्ठं च
समे तुल्य इत्य् अर्थः \। यद् वा, **यन्-मायया** यस्य स्वाभाविकयेत्य्-आदि
पूर्ववत् स मे **गतिः** \। **समे** श्रवणं च \। कीदृशः ? **इत्थं
कुमतिः** कौ पृथिवी-विषये मतिर् यस्य पृथिवी-भार-हारित्वात्
\।\।४३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हन्त हन्त ! स एव
सुतस्यास्य दाता, स एव रक्षितापि भवेद् एव \। तत्र मम पुनर् अज्ञायाः
किम् अहङ्कार-ममकाराभ्याम् इति तौ जिहासती श्री-विष्णुं प्रपद्यमाना
प्राह---**अहम्** इति \। **अखिल-वित्तपा**
निखिल-धन-रक्षणाभिमानवतीत्य् अर्थः \। **गोप्यश्** चेति गोपीनां
**गोपानां** सर्व-गोधनानां चाहम् एव स्वामिनी महा-राज्ञीत्य् अभिमानो
यथा **कुमतिस्** तथैव लोकोत्तरस्यास्य
सर्व-व्रज-जन-प्राण-भूतस्य बालकस्याहं माता, अहम् एव पालयित्री
दान-ध्यानादिभिर् विप्र-देवाद्य्-आराधनैर् नित्यं विष्णु-पूजनैश्
सर्वानिष्टेभ्यो रक्षाम् अहम् एव सततं कारयन्ती भवामि \। ततोऽस्य
स्वस्तीत्य् अभिमानोऽपि **कुमतिः** एतावतो गोकुलैश्वर्यस्य श्री-विष्णुनैव
दत्तत्वात् \। तत्र यथा ममाभिमानानौचित्यं, तथैव तेनैव कृपया
दत्ते पूतनाद्य्-अरिष्टेभ्यः प्रतिक्षणं पाल्यमाने च
परम-लोकोत्तरेऽस्मिन् सुते लौकिक्या गोप-जाते निकृष्टाया अत्ययोग्याया मम
मातृत्व-रक्षयित्रीत्वाद्य्-अभिमानोऽप्य् अनौचित्यात् **कुमतिर्** एवेति
विवेक-जिघृक्षैव श्री-यशोदायाः क्षणिकीयं न तु विवेकः, यथा
महा-मोहान्धानाम् अपि व्यावहारिक-लोकानां
कादाचित्क-पारमार्थिक-प्रसङ्ग-भवा स्त्री-पुत्राद्य्-आसक्ति-जिहासेति
ज्ञेयम् \।\।४२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.४३ \।\।**

**इत्थं विदित-तत्त्वायां गोपिकायां स ईश्वरः \।**

**वैष्णवीं व्यतनोन् मायां पुत्र-स्नेह-मयीं विभुः \।\।**

**श्रीधर-स्वामी (भावार्थ-दीपिका) : वैष्णवीं** स्वीयाम् \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** कृष्णः **विदितं**
ज्ञातं **तत्त्वं** यया, तस्याम् \।\।४३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** कृष्णस् तु तथैव
कृतवान् इत्य् आह---**इत्थम्** इति \। **गोपिकायां** गोपालिन्याम् इति
श्री-बादरायणेः प्रेम-विशेषोक्तिः \। किं वा, गां पृथ्वीं पातीति गोपिका
राज्ञी तस्याम् इत्य् आदरात् \। यद् वा, लालन-पालनादिना
विविध-निज-क्रीड-क्रीडा-सुख-रक्षिकायाम् इत्य् अर्थः \। यद् वा,
तज्-जाति-स्वभावेन स्नेह-विशेष-वितान-पात्रतोक्ता \। अत एव स
श्री-कृष्णो मायां [विशेष]{।मर्क्} विस्तारयामास \। कथम्-भूताम् ?
**वैष्णवीं** स्वाधीनां निजेच्छानुवर्तिनीम् इत्य् अर्थः \। विष्णु-शब्देन
तस्या अपि सद्यः सर्वान्तः-प्रवेश-सामर्थ्यं सूचितम् \। यद् वा,
विष्णु-सम्बन्ध-कारिणीम्, न तु तद्-आवरिकां सच्-चिद्-आनन्द-शक्ति-रूपाम्
इत्य् अर्थः \। न च केवलं सम्बन्ध-मात्र-कारिणीम्, किन्तु
भक्त-विशेष-सम्पादिनीम् अपीत्य् आह---**पुत्रे** पुत्र-बुद्ध्या यस् तस्मिन्
**स्नेहस्** तन्-**मयीम्** \। मयट् प्राचुर्ये स्वरूपे वा \।

ननु तत्त्व-ज्ञाने सति तादृशी भक्तिर् दुर्घटा ? तत्राह---**ईश्वरः**
सर्वं कर्तुं समर्थ इति \। न च सा \[भक्ति\] प्रोक्त-तत्त्व-ज्ञानवद्
अस्थिरेत्य् आशयेनाह---**विभुर्** व्यापक इति \। तस्य शक्तेर् अपि तद्वद्
व्यापकत्वात् दृश-स्नेहो निरन्तर एवेत्य् अर्थः \। अत
एवोक्तम्---**व्यतनोद्** इति \। अत एव तद्-विघातकं
तत्त्व-ज्ञानोत्पादक-विश्व-रूप-दर्शनादिकं पुनस् तस्याः कदापि नाभूत्
\। यद् वा, वैष्णवीं निजाम् अपरिच्छिन्न-नित्य-सत्याम् इत्य् अर्थः \।
**मायां** दयाम् \। **पुत्र** ! हे श्री-परीक्षिद् इति स्नेह-प्रसङ्गे
स्नेहोदयात् \। अन्यत् समानम् \।\।४३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं तन् निष्ठाम् एव
दृष्टा सो\ऽपि परम-तुष्टस् तद् वैय्यग्र्य-प्रदर्शनेन व्यग्रश् च संस्
तं भावम् एव तस्याविस्तारयामासेत्य् आह---**इत्थम्** इति\। **इत्थम्**
अहं ममासाव् इत्य्-आदिना **विदितं** निर्धारितं **तत्त्वं**
प्रथम-पाद-त्रयोक्त-[शरी]{।मर्क्}-कृष्ण-लीला-याथार्थ्यं यया, तस्यां
**गोपिकायां** सदा मातृ-भावेन श्री-कृष्ण-पालयित्र्यां **स** तया
प्रार्थितम् **ईश्वरः** **मायां** तद्-विषयां दयाम् एव **व्यतनोत्**
पूर्वतो\ऽपि विस्तारयामास यथा तद्-विरोधि-प्रायम् ईदृश-दर्शनादिकं
पुनर् न जातम् इति \। तां विशिनष्टि---**पुत्र** इति प्राचुर्ये, मयट्
प्राचूर्यं चान्यदीय-स्नेहापेक्षया तस्याप्रकृति-सम्बन्धित्वं
प्रत्याचष्टे\--**वैष्णवीं** विष्णोः स्वरूप-शक्तिम् \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : तत्त्वम्** अहं ममेति
पाद-त्रयोक्त-तल्-लीला-याथार्थ्यं **स** तया प्रार्थित **ईश्वरः** \।
**मायां** तद्-विषयां दयां पूर्वतोऽपि विस्तारयामास \। **वैष्णवीं**
विष्णोः स्वरूप-शक्तिम् \। तद् एवम् अहो परम-भाग्यवती श्री-यशोदेत्य् आह
\।\।४३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) : ???**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : इत्थम्** अनेन प्रकारेण
**विदित-तत्त्वं** ममत्व-जिहासा यथा तस्यां यशोदायां सत्यां तर्हि
\"का मां लालयिष्यति ? प्रतिक्षणं का पालयिष्यति ?\" इत्य् अतः
**पुत्र-स्नेह-मयीं** स्वरूपे मयट् पुत्र-स्नेह-रूपं प्रेम-विशेषं
**व्यतनोद्** इत्य् अर्थः \। मोहन-साधर्म्यान् **मायां** तेन च
प्[रेमां]{।मर्क्} प्रेमान्धां चकारेत्य् अर्थह् \।\।४३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.४४ \।**\।

**सद्यो नष्ट-स्मृतिर् गोपी सारोप्यारोहम् आत्मजम् \।**

**प्रवृद्ध-स्नेह-कलिल-हृदयासीद् यथा पुरा \।\।**

**श्रीधर-स्वामी (भावार्थ-दीपिका) :** प्रवृद्धेन स्नेहेन कलिलं
व्याप्तं हृदयं यस्याः सा पुरेवासीत् \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सा यशोदा \। अरोहं
कटि-भागं पुरेव निज-गृह-कर्यासक्ता बभूवेत्य् अर्थः \।\।४४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नष्टा तिरोहिता स्मृतिस् तज्
ज्ञानं तद् अनुसन्धानं वा यस् तास् तथा-भूतासीत् \। आत्मजं निजोदराद्
उत्पन्नम् इति नष्ट-स्मृति-लक्षणं स्नेह-विवृद्धि-हेतुश् च \। यदा पुरेति
तस्यास् तस्मिन् स्नेहस्य महापराकाष्ठा सूचिता \। यद् वा, यथा पुरेत्य्
अस्यारो\ऽप्य् एत्य् एनान्वयः, ततश् च सदा परां काष्ठां प्राप्तस्यापि तत्
स्नेहस्य भक्ति-रस-स्वभावेन प्रतिक्षणं
नव-नव-स्वादु-रस-विशेषोदयेन प्रवृद्धिर् इति
वैष्णव-सिद्धान्तानुसारेण ज्ञेयम् \। तच् च
श्री-भागवतामृतोत्तर-खण्डे विवृतम् एव \। एवं
श्री-मुख-प्रसारण-मात्रेणापि विश्व-दर्शनं श्री-भगवद् इच्छैवेति
निर्धार्यम्, अन्यथा भोजन-पायनादौ बहुशस् तत्-प्रसारणे श्री-यशोदादि
तद् दर्शन-सम्भवात् \। तत्र चाधुनात्रेश्वर-ज्ञानादिना लोकेषु सूचितम्
इदम् \। विश्व-रूप-दर्शनस्य तत् स्वभावकत्वाद् भक्ति-विशेष-रूपैर्
ऐकान्तिभिस् तत्रैव वर्ण्यते, तथा तद् दर्शनाज् जायमानम् अपि
भक्ति-विशेष-वित्घातकम् ईश्वर-ज्ञानं मद् अनुग्रहेणान्तर्दध्यादेव,
विशेषतश् चार्तिभरोत्पत्त्या भक्तिर् विवर्धत एवेति मातृ-द्वारा च तत्
तद्-बोधनं साधु-वर्ग-पूज्यया ततैव तद् उपपत्तेः विशेषतश् च
विविधाश्चर्यमयता दार्ढ्येन पूर्ववत् सर्व-शङ्का निरासात् तस्याः
स्नेहभर सुस्थिरता सम्पादकम् एव तद्-वृतम् \। ततश् च स्मृतिर्
ईश्वर-ज्ञानं तदैव नष्टम्, विश्व-रूप-दर्शन-स्मृतिश् च पूर्ग्ववद्
अनुवर्ततां नाम, न तत्र क्षतिः, अथवा
पुरामातृ-लालनज-सुख-विशेषादि-दानीं च तद् आर्ति-प्रदात्
स्वापराधज-भयान् निजैश्वर्य-संवरणाशक्तेर् नित्योदरस्थं विश्वं
तया दृष्टम् इति ज्ञेयम्, न तूपादेयतया भगवतास्यै दर्शितम् इति च \।
अन्यत् समानम् \। एवम् एव केचिद् वैष्ण्वा मन्यन्ते---क्रिया \[क्रीडा\]
शक्तावेव श्री-भगवतो बाल्य-लीला, न तु जान-शक्ताव् इति \।\।४४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च सद्यो नष्टा तिरोहिता
स्मृतिस् तद् अनुसन्धानं यस्यास् तथा-भूतासीति आरोहम् अङ्कम् आत्मजं
निजोदराद् उत्पन्नम् इति तद् भावानुवादः नष्ट-स्मृतित्वम् एव दृढयति
यथा पुरेति \।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** [+++]{।मर्क्}

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नष्ट-स्मृतिर्** इति यथा
स्वप्न-दृष्टोऽर्थः कश्चित् कश्चिद् विस्मर्यते तथैव **सद्य** एव सा
विश्व-दर्शनादिकं विसस्मारेत्य् अर्थः \। प्रबुद्धेन सङ्कोच-कारणाद् अप्य्
ऐश्वर्य-ज्ञानाद् असङ्कुचितेन प्रत्युत प्रबली-भूतेन **स्नेहेन
कलिलं** व्याप्तं **हृदयं** यस्याः सा \।\।४४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.८.४५ \।\।**

**त्रय्या चोपनिषद्भिश् च साङ्ख्य-योगैश् च सात्वतैः \।**

**उपगीयमान-माहात्म्यं हरिं सामन्यतात्मजम् \।\।**

**श्रीधर-स्वामी (भावार्थ-दीपिका) :** माया-बलोद्रेकम् आह---**त्रय्या**
इति \। **त्रय्या** कर्म-काण्ड-रूपया इन्द्रादि-रूपेण, **उपनिषद्भिर्**
ब्रह्मेति, **साङ्ख्यैः** पुरुष इति, **योगैः** परमात्मेति,
**सात्वतैर्** भगवान् इत्य् **उपगीयमानं माहात्म्यं** यस्य तम्
\।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *उद्रेकम्* आधिक्यम् \। यद्
वा, *साङ्ख्यं* तस्य *योगश्* चिन्तनं, यत्र ते साङ्ख्य-योगा
ब्रह्म-सूत्राणि तैः \। **सात्वतैर्** नारदादिभिर् वा
पञ्चरात्रादि-वैष्णव-शास्त्रैः \। एतैर् अपि **माहात्म्यम्** एव यस्य
**गीयते**, न तु साक्षाज् ज्ञायते, **तं** **सा** यशोदा **आत्मजम्**
**अमन्यत,** अहोऽस्या भाग्यम् इति भावः \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो
परम-महा-भाग्यवती श्री-यशोदेत्य् आह---**त्रय्या** इति \। **त्रय्या**
वेदमयेन मीमांसा-शास्त्रेणेत्य् अर्थः \। **उपनिषद्भिर्**
वेदान्त-शास्त्रेण \। **सात्वतैः** पाञ्चरात्रादि-वैष्णव-शास्त्रैः \।
न्याय-वैशेषिकयोर् अनुक्तिः प्रायस् तर्क-परत्वादिना
हरि-माहात्म्यानुपगानात् \। **च**-कारैः सामान्येन सर्वस्याम् अप्य्
**उपगान**-परतायाम् उक्तायाम् अपि सात्वतानां विशेषो द्रष्टव्यः \। अत
एव तत्र च-कार-प्रयोगः, सर्व-श्रेष्ठत्वापेक्षयान्ते निर्देशश् च \।
**हरिं** सर्व-मनोहरं निजाशेष-भगवत्ता-माधुरी-प्रकटनात् \।
त्रय्यादीनां यथोत्तरं श्रैष्ठ्यम् \। अन्यत् तैर् व्याख्यातम् \। यद् वा,
**त्रय्यादिभिर्** इन्द्रादिभ्योऽपि **उप** आधिक्येन उपरिष्ठाद् वा,
**गीयमानं माहात्म्यं** यस्य, यतो **हरिः** \।\।४५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवम् अहो
परम-महा-भाग्यवती श्री-यशोदेत्य् आह---**त्रय्या** इति \। **त्रय्या**
कर्मोपासना-मय्या तत्-तद्-अन्तर्यामि-पर्यवसानया, **उपनिषद्भिर्**
स्वरूप-गुणाभ्यां सर्व-बृहत्तमे तस्मिन्न् एव पर्यवसिताभिः,
**साङ्ख्य-योगैः** सेश्वरैः तैश् च श्री-भागवतार्थ-पर्यवसानैः
पुराणैर् इत्य् अर्थः \। **सात्वतैः** तद्-उपासना-मयैः पञ्चरात्रागमैः
\। अनयोर् अपि वेदाङ्गत्वात् तत्-साहित्योक्तिः \। **उप** हीने यत् किञ्चित्
**गीयमान**-**माहात्म्यं**, न तु सम्यक् आनन्त्यात् **तं हरिम् आत्मजम्
अमन्यत**, किन्तु पुत्र-भावेन साक्षात् तथा लालितवतीति काक्वा
चमत्कारातिशयो व्यञ्जितः \।

अत्रेदं विचार्यं---न तावद् अस्या विश्व-दर्शनम् उत्कर्ष-हेतुः---

> यावन् न जायेत परावरेऽस्मिन्
>
> विश्वेश्वरे द्रष्टरि भक्ति-योगः \।
>
> तावत् स्थवीयः पुरुषस्य रूपं
>
> क्रियावसाने प्रयतः स्मरेत \।\। \[भा।पु। २.२.१४\]
>
> तं सत्यम् आनन्द-निधिं भजेत
>
> नान्यत्र सज्जेद् यत आत्म-पातः \।\। \[भा।पु। २.१.३९\]

इति प्रथम-साधनेऽपि द्वितीय-स्कन्धावज्ञातत्वात्, न च
विश्व-दर्शनेन श्री-कृष्णे परमेश्वर-ज्ञानम् अभूत् तुर्या-निर्णयेऽप्य्
अमुष्य ममार्भकस्येत्य् आद्य् उक्तत्वात् ईश्वरस्य यत्-तच्-छब्दाभ्यां
परोक्षतयैव निर्देशात् पञ्चम-निर्णये च पत्य्-आदि-गण-पातित्वेन एसा
मे सुत इति यन् माययेति च तथैव दर्शनात्, अन्यथा श्री-देवकीवद्
असौ तम् एवास्तौष्यत्, न चेश्वर-ज्ञानम् उत्तमं
पुत्रादि-भाव-मय-श्री-कृष्णाद्य्-अनुभवस् त्व् अनुत्तम इति प्रकरणार्थः
दर्शित-व्याख्यया तस्यार्थस्याप्रवेशात् \। अन्यथा उत्तर-ग्रन्थे
पश्नोत्तरे च न सङ्गच्छेते, तस्यास् तादृग् ईश्वर-ज्ञानं परित्यज्य
तद्-आवरणं चाननुशोच्य स्तन-पानादिकस्यैव राज्ञास् तोष्यमाणत्वात् \।
श्री-वसुदेव-देवक्योः सत्य् अपि सर्व-ज्ञाने
तद्-उदारार्भकोहितानुभवाभवेन शोचिष्यमाणत्वात् कवीनां
परम-ज्ञानवताम् असुखाय श्री-कृष्णत्वेन साधारणेभ्योऽपि
गोपिका-सुततया श्री-कृष्णं भजद्भ्यो न्यूनयिष्यमाणत्वाच् च \। अन्यत्र
च तादृशः भावस्यैव ततस् ततोऽतिशयः श्रूयते \। राजन् पतिर् गुरुर्
अलम् \[५.६.१८\]इत्य्-आदौ \। इत्थं सतां ब्रह्म-सुखानुभूत्या
\[१०.१२.११\]इत्य्-आदौ च \। ततः किं पुनस् तदीयसेति दर्शित एवार्थः
साधीयान् \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : त्रय्या** इति \। **त्रय्या**
कर्मोपासना-मय्या सर्वान्तर्यामि-पर्यवसानया, **उपनिषद्भिः**
स्वरूप-गुणाभ्यां सर्व-बृहत्तमे ब्रह्मणि तस्मिन्न् एव पर्यवसिताभिः,
**साङ्ख्य-योगैः** सेश्वरैः, ते च श्री-भागवतार्थ-पर्यवसानानि
पुराणानि मन्तव्यानि \। **सात्वतैः** तद्-उपासना-मय पञ्चरात्रागमैः
**उप** यत् किञ्चिद् **गीयमानं**, न तु सम्यक् आनन्त्यात् तं **हरिम्
आत्मजम् अमन्यत** पुत्र-भावेन साक्षात् तथा लालितवतीति काक्वा
चमत्कारातिशयो व्यञ्जितः \। अथ विश्वरूप-दर्शनम् ईश्वर-भावं
चाननुमोद्य पुत्र-भाव-मय-स्तन-पायन-बाल्य-लीलानुभवा[व्
ए]{।मर्क्}वानुमोदते \।\।४५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देवक्या अपि सकाशात् तस्या
उत्कर्षम् अभिव्यञ्जयितुम् ऐश्वर्य-दर्शनाद् अपि स्वीय-वात्सल्य-प्रेम्णः
सङ्कोच-भावम् अख्यायैश्वर्य-श्रवणाद् अप्य् आह \। **त्रय्या**
यज्ञ-पुरुषत्वेन, **उपनिषद्भिः** ब्रह्मत्वेन, **साङ्ख्यैः**
पुरुषत्वेन, **योगैः** परमात्मत्वेन, **सात्वतैः** पाञ्चरात्रैः
भगवत्त्वेन, कर्मि-प्रभृतिभिर् **उपगीयमान-माहात्म्यं**
देशकालानियमात् तस्याः समक्षम् असमक्षं वा, **उप** आधिक्येन
गीयमानैश्वर्यं **हरिं सा आत्मजम् अमन्यत** इत्य्
अस्मद्-अभीष्ट-दैवतेनावयोर् व्रत-नियम-सन्तत-पूजनादिभिः
सन्तुष्टेन
पर्जन्याभिधान-मदीय-श्वशुर-कृत-निरवद्य-बहु-तपः-सन्तोषितेन
श्री-नारायणेन कृपया दत्तो लोकोत्तरः पुत्रोऽयं यत् कर्मि-प्रभृतिभिस्
त्रय्यादि-प्रतिपाद्यत्वेन स्तूयते, यत्र खलु नारायण-समो गुणैः इति
सर्वत्र गर्गेण गीयतया नारायण-साम्य-प्रथया
अन्य-दुष्कर-पूतनादि-वधानाम् एतत्-कर्तृकत्व-प्रथया चायम् एव
नारायण इति तेषां विश्वास एव हेतुः \। वस्तुतस् तु अयं मत्-पुत्र एव
\। मां मातरं क्षणम् अप्य् अदृष्ट्वा विकलीभवति \। अहं चैनं
स्व-निमेष-व्यवहितं ज्ञात्वा विह्वलीभवामि \। इत्य् अवयोर् जन्य-जनन्योर्
अनुभव एवात्र प्रमाणम् इति मनसि सा समाधत्ते \।

किं च, कर्मि-प्रभृतयस् त्रय्यादिभिर् यथा हरिं यज्ञ-पुरुषादिकं
मन्यन्ते, तथैवेयं वात्सल्य-प्रेम्णा हरिम् आत्मजं मन्यते \। तेभ्यस्
तत्-तद्-अनुरूपं फलं ददानस् तेषाम् अनुग्राहको वशयिता सन्न् ईष्टे,
अस्यै तु वात्सल्य-प्रेमानुरूपं फलं दातुम् असमर्थो ऋणीभवन्न् अस्या
अनुग्राह्यो वश्यो ईशितव्यत्वेन तिष्ठन् स्वानन्द-तुष्टोऽप्य् अस्याः
स्तन्यामृतार्थं रोदितीति विशेष उत्तराध्याये स्पष्टी-भविष्यति पद्यम्
इदं कृष्ण-लीलायां परिभासा-सूत्र-रूपं ज्ञेयम् \। परिभाषा ह्य्
एक-देशस्था सकलं शास्त्रम् अभि प्रकाशयति यथा वेश्म-प्रदीप इति \।
इको गुण-वृद्धी \[पा। १.१.२\] इति यत्र गुण-वृद्धी श्रूयते तत्र तत्र
इक्-परिभाषोपतिष्ठते यथा तथैव
कौमार-कैशोर-माथुर-कुरुक्षेत्रादि-गत-लीलासु यत्र यत्र
ऐश्वर्य-प्रसङ्गस् तत्रेदम् उपतिष्ठत इति \।\।४५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** न च हरेर्
ऐश्वर्य-दर्शनेन तच्-छ्रवणेन च यशोदायास् तस्मिन् पुत्र-भावः
सङ्कोचम् एति, प्रत्युत वृद्धिम् एवेत्य् आह---त्रय्येति \। ऋग्-यजुः-सामभिर्
यज्ञ-पुरुषत्वेनोपनिषद्भिस् तच्-छिरोभिः पर-ब्रह्मत्वेन च,
साङ्ख्यैर् योगैश् च परम-पुरुषत्वेन, सात्वतैः पञ्चरात्रैर्
भगवत्त्वेन चोपगीयमान-माहात्म्यं हरिं सा यशोदा आत्मजम् एवामन्यत
\। तस्मिंस् तस्या पुत्र-भावः स्थैर्यम् अविद्नद् इत्य् अर्थः \। नहि
पुत्रस्य निखिल-भूमीश्वरत्वे दृष्टे श्रुते च तन्-मातुस् तस्मिन्
पुत्र-भावोऽवसति, अपि तु परिवर्धित एव \। एवं ब्रह्मान्तरेषु योज्यम्
\।\।४५\।\।

**\॥।**

**\।\। १०.८.४६ \।\।**

**श्री-राजोवाच---**

**नन्दः किम् अकरोद् ब्रह्मन् श्रेय एवं महोदयम् \।**

**यशोदा च महा-भागा पपौ यस्याः स्तनं हरिः \।\।**

**श्रीधर-स्वामी (भावार्थ-दीपिका) :** अति-विस्मयेन पृच्छति---नन्द
इति \। महोदयं महानुदय उद्भवो यस्य तत् \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्द-भाग्यम् अभिनन्दन्
पृच्छति राजा \। उदय उद्भवः समुन्नतिर् इति यावत् \। उदयस्तु पुमान्
पूर्व-पर्वते च समुन्नतौ इति मेदिनी \। श्रेयः पुण्यम् स्याद् धर्मम्
अस्त्रियां पुण्यश्रेयसी सुकृतं वृषः इत्य् अमरः \। महान् भागो भाग्यं
यस्यास्सा तथा भागाभाग्यांशतुर्यांशाः इति यादवः \। यस्य
स्मरणेनान्यस्यापि स्तन-पानं न जायतेस स्वयम् एव यस्याः स्तनं
पापावहो तस्या भाग्यम् इति भावः \। तोषिण्यां तु---महानुदयः सर्वतः
स्नेहोत्कर्षो यस्मात् महा-भागेति ततो\ऽप्य् अस्याः श्रेयोऽधिकम् अभिप्रेत्य्
आह---पापाव् इति \। पीत-शेषं गदाभृतः इत्य् उक्त्या श्री-देवक्या अपि तथा
वत्स-हरण-लीलायां वत्स-गोप-रूपेणान्यासां गो-गोपीनां स्तन-पाने सत्य्
अपि देवक्या यथा कथञ्चिद् असमये सकृद् एव गोप्यादिषु रूपान्तरेण च
तत्रोभयत्र तादृश-स्नेहाभावाद् अत्रैव स्तन-पानं सम्यग् अभिप्रेतम्
\।\।४६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१२६\] अथ
गोप-राजस्य श्री-नन्दस्य तत्-पत्न्याश् च श्री-यशोदायाः
श्री-भगवत्-पित्रोः सर्वोत्कृष्टतर-माहात्म्यं दर्शयति---नन्द इति
पञ्चभिः \।

तत्र विश्व-रूप-प्रदर्शनादिना सञ्जातस्य
सर्व-भक्त-जन-साधारणस्येश्वर-ज्ञानस्यावरके
भगवत्-परम-प्रसाद-रूप-पुत्र-स्नेह-मये स्वकीय-महा-शक्ति-विशेषे
श्री-कृष्णेन मातरि श्री-यशोदायां प्रसारिते तस्याः
स्नेह-भर-प्रवृद्धि-व्याप्त-चित्तादि-परम-महा-सौभाग्योदयं श्रुत्वा
परम-विस्मितेन राज्ञा श्री-परीक्षिता पृष्टम्---**नन्दः** \[भा।पु।
१०.८.४६\] इति \।

**ब्रह्मन्** ! हे साक्षात्-पर-ब्रह्म-मूर्ते श्री-बादरायणे ! एवम् एतादृशं
**श्रेयः** पुण्य-विशेषं **किं** कतरत् नन्दो\ऽ**करोत्** जगति
तादृश-श्रेयो\ऽसम्भवाद् विस्मयेन प्रश्नः \। एवम् इत्य्
एवाभिव्यञ्जयति---महानुदय उद्भवो यस्य तद् इति तच् च \।

> पितरौ नान्वविन्देतां कृष्णोदारार्भकेहितम् \।
>
> गायन्ते\ऽद्यापि कवयो यल् लोक-शमलापहम् \।\। \[भा।पु। १०.८.४७\]

इत्य् अनेन निरन्तरोक्त-श्लोकेन स्वयम् एवाभिव्यक्तीकरिष्यते \।
अस्यार्थः---ययोः प्रसन्नो\ऽवतीर्णो\ऽयं स्वयं भगवान्, तौ *पितरौ*
श्री-वसुदेव-देवक्याव् अपि यत् नान्वविन्देतां न प्राप्नुयाताम् \। किं तत् ?
*कृष्णस्य उदारं* महत् भुक्ति-मुक्ति-भक्ति-प्रेमादि-सर्व-प्रदम् इति वा
*अर्भकेहितं* बाल-लीलाम्, अर्भकेहितं बाल्य-चरितम् इति वा \। *यच्* च
*कवयो* ब्रह्मादयो व्यासादयो वा *अद्य* कलि-काले\ऽपि *गायन्ति* \।

कुतः ? *लोकानां* सर्वेषाम् एव *शमलापहं* पापोन्मूलकं, तद् विना
कलि-पातक-नाशासिद्धेः \। यद् वा, अद्यापीत्य् अनेन सदा
निरन्तर-गान-मात्रम् अभिप्रेतम् \। ततश् चायम् अर्थः---सर्व-जीवानां
शमलं संसार-दुःखम् अपहरतीति तथा \। यद् वा, शमः मनः-शान्तिः
लापो वचनं, तौ हन्ति परम-प्रेम-भराविर्भावेण वैकल्येन
मनो-धैर्यं वाक्-प्रवृत्तिं च सम्यक् हरति यत्, तद् इत्य् अर्थः \।

यद् वा, शमस्य आत्मारामतादि-लक्षणस्य लापं कथां हन्ति,
तत्-कथा-मात्रम् अपि नावशेषयति यत्, तद् इत्य् अर्थः \। तद् यो या
चाविन्दत्, स सा च **किं श्रेयो\ऽकरोद्** इति \। वा-शब्दश् च
शब्दार्थे\ऽनुक्त-समुच्चये \। ततश् च एवम् इत्य् अस्यान्त्य-पादेनापि
सम्बन्धः अनेन कालेन व्रजता तात \[भा।पु। १०.८.२१\] इत्य्-आदि, हरिं
सा\ऽमन्यतात्मजम् \[भा।पु। १०.८.४५\] इत्य्-अन्त-ग्रन्थोक्त-प्रकारेण
बाल्य-लीला-विशेषेण परम-स्नेह-विस्तारण-वात्सल्य-विशेषेण च
**यस्या** यशोदायाः **स्तनं पपाव्** इत्य् अर्थः \। अन्यथा
देवक्य्-आदि-साम्यापत्तेः \। पीत्वामृतं पयस् तस्याः पीत-शेषं गदाभृतः
\[भा।पु। १०.८५.५५\] इति
दशम-स्कन्धस्थ-मृताग्रजानयनाध्यायाद्य्-उक्तेः \।

श्री-भगवतो जन्मानन्तरं श्री-देवक्याः स्तुति-पूर्वक-प्रार्थनया
प्राकृत-शिशुत्वे स्नेह-स्नुत-स्तनायास् तस्या अपि स्तन्य-पान-कल्पनात् \।
तथा वत्साहरणादि-लीलायां कासाञ्चिद् वृद्ध-गोपीनाम् अपि स्तन्य-पानात् \।
अतस् तद्-व्यवच्छेदार्थम् अवश्यम् अत्राप्य् एवं-शब्दो योज्य एव\।

**हरिर्** इति तादृश-बाल्य-लीला-वात्सल्यादिना\ऽनवरतं तस्या मनो
हरन्न् इत्य् अर्थः \। अत एवोक्तम्---**महा-भागेति** \। अनेन च
श्री-नन्दतो\ऽपि तस्या भाग्य-विशेषः सूचितः लोके\ऽपि पितृतो\ऽपि मातरि
स्नेह-विशेषस्य दृष्टेः \। स च दशम-स्कन्धे रिङ्गण-लीलादौ
दाम-बन्धनादौ च व्यक्तम् कथित एव \। अत्राप्य् अग्रे व्यक्तो भावीति
दिक् \।

यद् वा, एवम् एतादृक्
चतुर्-युग-व्यापि-परम-भक्ति-लक्षण-दुष्करतर-तपो-विशेष-कृज्-जनक-जननी-श्री-वसुदेव-देवक्य्-अलब्ध-गन्धः
श्री-ब्रह्मादि-कवि-वर्ग-गीयमान-पूर्वोक्त-रिङ्गणादि-लीला-महामृत-समास्वादन-रूपः
\। अत एव महान् परम-चरम-काष्ठा-प्राप्त उदयोत्कर्षः फलं वा
यस्मात् तत् \। एवम् इति पूर्ववत् पृथक् पदम् एवेति वा तथापि महोदयम्
इत्य् अस्य तथैवार्थः कल्प्यते इति दिक् \।\।१२६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्थं तस्यां तादृशं
श्री-भगवत् स्नेहं तस्मिं च तस्या वात्सल्यं श्रुत्वा तद्
भाग्यभरेणाति-विस्मितः सन् तत् प्रसङ्गेन श्री-नन्दस्य तस्याश् च
भाग्यं पृच्छति---नन्द इति \। किं कतरत्, ब्रह्मन् ! हे
सर्व-वेद-मूर्ते ! साक्षात् पर-ब्रह्म-मूर्ते वेति तत् दोषं भवता
विज्ञायत इति भावः \। एव ईदृशं महानुदयः सर्वतः स्नेहोत्कर्षो
यस्मात् तत्, महा-भागेति श्री-नन्दतो\ऽपि तस्याः श्रेयो\ऽधिकम्
अभिप्रैति, तद् अभि-व्यञ्जयति \। वा---शब्द उक्त-समुच्चये \। एवं
षष्ठाद्य् अध्याय-त्रयोक्त-प्रकारेण, किंवोक्त-रिङ्गणादि-लीला-प्रकारेण,
किंबोक्तेश्वर-ज्ञानाच्छादन-पूर्वक-स्नेह प्रवर्धन-प्रकारेण \। पपौ
इति श्री-देवक्यास् तथा वत्सपाल-रूपधारणे पीतस् तनाभ्यो\ऽपि
वैशिष्ट्यं दर्शितम्, तासु तत् तद् भावात् \। तत्र देवक्याः
स्तन-पानं---पीत्वामृतं पयस् तस्याः पीत-शेषं गदाभृतः
\[भा।पु।१०.८५.५५\] इत्य् अग्रे पञ्चाशीतितम् आध्यायोक्तेर् ज्ञेयम् \। हरिर्
इति तादृश-बाल्य-लीलया वात्सल्य-विशेषादिना च मनो हरन्न् इति भावः
\।\।४६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्थं तस्यां तादृशं
श्री-भगवतः स्नेहं तस्याश् च तस्मिन् वात्सल्यं तद्
भाग्यभरेणाति-विस्मितः श्री-नन्दस्य तस्याश् च भाग्यं पृच्छति नन्द
इति \। किङ्कतरत् एवम् ईदृशो महान् उदय सर्वतः स्नेहोत्कर्षो यस्मात्
महा-भागेति ततो\ऽपि तस्यः श्रेयः अधिकम् अभिप्रैति, तद् एवाह, पपाव्
इति \। अतः पीत्वामृतं पयः तस्याः पीत-शेषं गदाभृत इत्य् उक्तरीत्या
श्री-देवक्यास् तथावत्स-बालक-रूपेणान्यासां गोपीनां स्तन-पाने स्त्य् अपि
पूर्वत्रैश्वर्य-ज्ञान-मिश्रत्वात् यथाकथञ्चित् तत्राप्य् असमये
वारैक-जातत्वाश् चोत्तरत्रान्य-रूपत्वाद् उभयत्र
परस्परैतादृश-स्नेहाभावाद् अत्रैव स्तन-पान-सम्यग् अभिप्रेतम्
\।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नन्द इत्य्-आदि नायं सुखापो इत्य्
अन्तोऽध्याय-द्वयात्मको ग्रन्थः \।\।४६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
ऐश्वर्य-दर्शन-श्रवणाभ्याम् अपि तस्याः प्रेम-दार्ढ्यम् आकर्ण्य
कर्मि-प्रभृतिभ्यो भक्तेभ्यश् चाभिव्यज्यमानम् उत्कर्षं च जानन्न्
अतीव-विस्मयेन पृच्छति---नन्द इति \। **महान् उदयः** फलं यस्य
तत् **महा-भाग** इति नन्दाद् अपि तस्याः श्रेयो\ऽधिकम् अभिप्रैति
\।\।४६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एवम्
ऐश्वर्य-दर्शन-श्रवणाभ्याम् अशिथिल-पुत्र-भावां
तद्-भाव-वश्य-परेशां यशोदाम् आकर्ण्य विस्मितः परीक्षित्
पृच्छति---नन्द इति \। महान् उदयः फलं यस्य तत् महा-भागेति
तस्यानन्दाद् अप्य् अधिकं श्रेयो\ऽभिप्रैति \। ननु कथं विस्मयसे ?
तत्राह---पपाव् इति \। यस्य नन्दस्यास्तनम् आज्ञा-रूपं शब्दं हरिः
पपौ पालितवान्, यस्या यशोदायाः स्तनं पपौ पीतवान् इत्य् अर्थः
\।\।४६\।\।

**\॥।**

**\।\। १०.८.४७ \।\।**

**पितरौ नान्वविन्देतां कृष्णोदारार्भकेहितम् \।**

**गायन्त्य् अद्यापि कवयो यल् लोक-शमलापहम् \।\।**

**श्रीधर-स्वामी (भावार्थ-दीपिका) :** ययोः प्रसन्नोऽवतीर्णस् तौ
पितराव् अपि यं नान्व् अविन्देतां न प्राप्नुताम् \। कृष्णस्योदारं
महद्-अर्भकेहितं बाल-लीलाम् \। यच् च कवयो गायन्ति तद् योऽविन्दत् स
किं श्रेयोऽकरोद् इति \।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ययोर् देवकी-वसुदेवयोः
\। प्रसन्नो युवां मां पुत्र-भावेन इत्य्-आदि तद् उक्तेः \।
पितरावपीत्यपिना नन्द-यशोदयोर् अपितृत्वाम् न ज्ञेयं किन्तु ताव् अपि
वैकुण्ठेशस्य ययोर् जातत्वात् परं तु तस्य नन्द-नन्दनाविष्टत्वात् तौ
नान्वविदेताम् \। विदन्तिर् अत्र लाभार्थे विदेर् ज्ञाने च वेत्तीति विदेर्
लाभे च विन्दति इति वचनात् \। दातृमहतो इत्य् अमरः \। स किं
श्रेयोकरोद् इति द्वयोर् अन्वयः \।\।४७\।\। \[विश्वनाथ\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महोदयत्वम्
एवाभिव्यञ्जयन् विहित-चतुर्
युग-व्यापि-महा-भक्ति-लक्षण-दुष्करतर-तपो-विशेषाभ्यां
जनक-जननीभ्यां श्री-वसुदेवेवकीभ्याम् अपि महद्भ्याम् आह---पितराव्
इति \। अनु-पश्चाद् अपि नाविन्देतां न साक्षाद् अन्वभवताम्---मथुरायां
गतेन बाल्य-लीला-सम्बरणात् \। कृष्णस्य साक्षाद् अवतारिण उदारं महत्,
भुक्ति-मुक्ति-भक्त्य् आद्य् अशेषार्थम् प्रदं वा आर्भकेहितं बाल्य-चरितम्,
किं वक्तव्यम्, तस्य साक्षाद् अनुभव-माहात्म्यम्, तत् कीर्तनादिकम् अपि
महा-फलम् इत्य् आशयेनाह-यच् च कवयः श्री-ब्रह्मादयः श्री-व्यासादयो
वाद्य-बलिकाले\ऽपि गायन्ति, कुतः ? लोकानां सर्वेषाम् अपि शमलापहं
पापोन् मूलकम् अन्यथा कलि-कालीन-पाप-वर्ग-नाशा-सिद्धिः \। यद् वा,
स्व-जन्मारभ्याद्य् अपि गायन्तीति निरन्तर-गानम् उक्तम् \। तत्-किम् अर्थम्
? सर्व-जीवानां शमलं संसार-दुःखम् अपहन्तीति तथा तत् \। यद् वा,
अद्यापि चिरकाले\ऽतीते\ऽपि कवय आत्मा-रामा अपि गायन्ति \। कुतः ?
लोकस्य मुनि-जनस्य शमः शान्तिर् लोपो वाक् तौ हन्ति
प्रेम-भराविर्भावनेन मनोधैर्यं वाक्---प्रवृत्तिं च संहरतीति \।
किं वा, शमस्यात्मारामतादि---लक्षणस्य लापं हति तत् कथा-मात्रम् अपि
नावशेषयतीति तथा तद् इति परम---रसमयत्वेन स्वतः
पुरुषार्थतोक्ता \। तद् यो या चाविन्दत, स सा च किं श्रेयो\ऽकरोद् इति
पूर्वेणान्वयः \।\।४७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च पितराव् इति पितृत्वेन
सर्व-लोकख्यातौ लब्धवरौ चापि श्री-कृष्णस्य उदारं राजन् पतिर्
इत्य्-आदौ अस्त्वेवम् अङ्ग भजतां भगवान् मुकुन्दो मुक्तिं ददाति कर्हिचित्
स्म न भक्ति-योगम् इत्य् उक्तदिशापरमादेयस्यापि दातृवत् अर्भकेहितं तत्
अनुपश्चात् अपि नाविन्देतां मथुरायां गतेन बाल्य-लीला-सम्बरणात् किं
वाच्यं साक्षाद् अनुभव-माहात्म्यं तस्य भक्ता गुरवो\ऽपि यद् गानेनापि
कृतार्थं मायाः परः परार्धं कालं गमयन्तीत्य् आह यच् च कवयः
श्री-ब्रह्मादय पूर्वपरार्धादौ श्री-नारदादि-प्रत्य् उपदेशशम् आरभ्य
अद्यापि गायन्ति अहो सर्वेषाम् अपि तद् भाग्य-विशेषे हेतुर् इत्य् आह यद् एव
चाद्य कलि-काले\ऽपि लोक-मात्राणां सर्वेषाम् अपि शमलापहम् एकत्रापि
गीयमानेन सम्बन्ध-परम्परया कृतार्थीकरणात् मद्-भक्ति-युक्तो
भुवनं पुनाति इति, अनुव्रजाम्य् अहं नित्यं पूयेयेत्य् अङ्घ्रि-रेणुभिः
इतिवत् \। अत उक्तं श्री-सूतेन कृष्ण-चरितं कलि-कल्मषघ्नम् इति \।

यद् वा, कवय आत्माराम-शिरोमणयो\ऽपि भवद्-विधा महा-भागवता
अनादितः श्रुति-पुराण-गीयमानम् अपि अद्यापि गायन्ति परमानन्द-भरेण
यथ तथाप्य् उन्मत्ता इव गायन्त एव वर्तन्ते, न च कथयन्ति मात्रं
यच् च लोकस्यातिदीनस्यापि मद्-विधस्य यच् छमलं तद् अन्तरायकं
कर्म, तस्य हन्तृ यच् छ्रवण-मात्रेण मद्-विधो\ऽपि परम-कृतार्थतां
मन्यत इत्य् अर्थः \। तद् यो या चाविन्दत्, स सा च किं श्रेयोऽकरोद् इति
पूर्वेणान्वयः \। एवं महा-विस्मयो व्यञ्जितः \।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु पीत-शेषं
गदा-भृतः इति वचनाद् देवक्या अपि स्तनं पपाव् इत्य् अत आह---पितरौ
अस्मत्-कुले पितृत्वेन ख्यातौ, देवकी-वसुदेवौ कृष्णस्य
उदारम्-अति-सुख-प्रदम् अतिमहच् च **अर्भकेहितं** बाल-चरित्रं
**न** **अन्वविन्देतां** चक्षुर्-आदिभिर् आस्वादयितुं नालभताम्,
उदार-पदेन राम-मातृत्वाभिमानिनी रोहिणी
वत्साहरण-लीला-प्राप्त-मातृभावा गोप्यश् च व्यावृत्ता यद् अर्भकेहितम्
\।\।४७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** परम-दुर्लभ-लाभाद्
विस्मये\ऽहम् इत्य् आह---पितरौ इति \। पितृत्वेन ख्यातौ पितरौ
देवकी-वसुदेवौ कृष्णस्योदारं परमानन्द-प्रदम् महच् चार्भकेहितं
बाल-चरितं नान्वविन्देतां, साक्षान् नालभेताम् \। उदार-पदेन
राम-मातृत्वाभिमानिनी रोहिणी प्राप्त-मातृभावा गोप्यश् च व्यावर्त्यन्ते यद्
अर्भकेहितम् \।\।४७\।\।

**\॥।**

**\।\। १०.८.४८ \।\।**

श्री-शुक उवाच---

**द्रोणो वसूनां प्रवरो धरया भार्यया सह \।**

**करिष्यमाण आदेशान् ब्रह्मणस् तम् उवाच ह \।\।**

**श्रीधर-स्वामी (भावार्थ-दीपिका) :** ब्रह्मण आदेशान्
गो-पालनादि-लक्षणान् \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदेशो वर्णविकृतौ नियोगे
चातिसर्जने इति धरणिः \। करिष्यमाण इति \। यदि मां गवां पालनम्
अपि भवान् आज्ञापयिष्यति तद् अप्य् अहं सर्वथा करिष्यामीति कथयन् तं
ब्रह्माणम् उवाच ह वक्ष्यमाणं वाक्यम् इति शेषः \।\।४८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं जगति
तादृश-श्रेयो\ऽसम्भवाद्-विस्मयेन प्रश्नः \।
परम-भक्ति-प्रार्थनेनैव गाढ-स्नेहैकलभ्यं
कृष्ण-बाल्य-चरितामृतं ताभ्यां लब्धम् इति तत्रोत्तरं वक्तुम् आदौ
तयोः पूर्व-वृत्तम् आह---द्रोण इति त्रिभिः \। प्रवरः परम-श्रेष्ठः,
श्री-नन्दावतारत्वात् \। आदेशान् श्री-मथुरा-मण्डले गो पालन लक्षणान्
एव, बहुत्वं तन् माहात्म्य-गौरवात् \। ह हर्षे स्फुटम् इति वा \। एतत्
सर्वत्रैव प्रसिद्धम् इत्य् अर्थः \।\।४८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथास्याग्रिमाध्याये मुख्यः
सिद्धान्तो वक्ष्यते \। प्रथमं तावत् \"किम् अकरोच् छ्रेयः ?\" इति
साधन-गतं तत्-प्रश्नम् अनुसृत्य तत्र सिद्धान्ताभासं यावद् एतद्
अध्यायं वक्तुम् आदौ तयोर् अंशेन यत् पूर्व-वृत्तं, तद्
अभेदेनाह---द्रोण इति त्रिभिः \। प्रवरः परम-श्रेष्ठः
श्री-नन्दांशत्वात् आदेशन् श्री-मथुरा-मण्डले
गोपालन-प्रायवास-श्री-वसुदेव-सख्यादि-लक्षणान् \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ नन्दः किम् अकरोद्
ब्रह्मन् इत्य्-आदि \। कथम् एतादृशं भाग-धेयं द्रोण-धरात्वेन
श्रूयमाणयोर् नन्द-यशोदयोर् यतः खलु वसुदेव-देवक्योर् अप्य् अतिशयं
सुखम् आसीद् इत्य् आशङ्कमानं राजानम् आह---द्रोणो वसूनां प्रवर इत्य्-आदि
त्रिभिः \। वसूनां प्रवरः कश्चिद् द्रोण-नामा धरा-नाम्न्या भार्यया सह
ब्रह्मण आदेशं करिष्यमाणः कदाचिद् ब्रह्मणा तस्मै य आदेशः कृतः,
तं करिष्यमाणः करिष्यामीत्य् अङ्गीकुर्वन् उवाच---अग्रे मया प्रार्थ्यमानं
वरं प्रयच्छ, तदा ते आज्ञा-पालनं करिष्यामीति भुवि भू-तले
कृतावतारे हरौ विश्वेश्वरे महा-देवे देवानाम् अपि देवे नौ आवयोः परमा
भक्तिः स्यात् \। कीदृशयोः ? लोके जातयोः \। भक्तिः कीदृशी ? यया अज्ञो
दुस्तरं संसार-सागरं तरेत् \। इति प्रार्थिते सति ब्रह्माह---अस्तु \।
इति पुनर् उक्तः सन् व्रजे नन्दो जज्ञ इति \। एवं ख्यातः, नन्द इत्य् एव
ख्यातः \। धरा यशोदा साभवत् यशोदायामासः स्थितिर् यस्याः सा तथा
\। एतेन नित्य-भूतयोर् एव नन्द-यशोदयोर् द्रोण-धरे जीवत्वं त्यक्त्वा
प्रविष्टे, न तु द्रोण-धरे एव नन्द-यशोदे, ते तु नित्ये एव \। तेन
तयोर् भाग-धेयं प्रति कः सन्देहः ? केवल-द्रोण-धरयोस् तु
तथा-विध-सौभाग्ये सन्देहावतार इति स्थितम् \।\।४८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्णावतारस्य
तदीय-बाल्य-लीलानां च नित्यत्वाद् एव नन्द-यशोदयोर् नित्य-सिद्धत्वं
स्पष्टम् इति नाप्य् एतादृशः प्रेमा साधन-सिद्धो भवितुम् अर्हतीत्य् अपि
जानतो\ऽपि राज्ञो\ऽस्य प्रश्नो\ऽयं यथा भक्ताव् व्युत्पन्नस्येत्य् अतस्
तत्र ममाप्य् उत्तरं तादृशी भवितुर् अर्हतीति प्रष्टरि राजन्य्
उदासीन-मना एवाह---द्रोण इति \। **आदेशान्** गोपालनादि-लक्षणान् **तं**
ब्रह्माणम् \।\।४८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** नन्द-यशोदयोस् तयोस्
तत्-प्रेम्णा च नित्य-सिद्धतां जानन्न् अपि राजा तत्-सौभाग्य-साधनं
श्रेयः पृच्छतीति तद्-अंशस्याप्य् अनयोः सत्त्वात् तथैवोत्तरयिष्यामीति
भावेन तावद् आह---द्रोण इति \। आदेशान् गोपालनादि-रूपान् \। तं
ब्रह्माणम् \।\।४८\।\।

**\॥।**

**\।\। १०.८.४९ \।\।**

**जातयोर् नौ महादेवे भुवि विश्वेश्वरे हरौ \।**

**भक्तिः स्यात् परमा लोके ययाञ्जो दुर्गतिं तरेत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नौ आवयोः भुवि जातयोर्
महादेवे भक्तिः स्याद् इति \। अनेन भूलोक एव भक्ति-स्थानं न
ब्रह्मलोकादीति सूचितं शङ्कर व्यावृत्त्य् अर्थं विश्वेश्वर इति पुनर् अपि
तत्रैव प्रसक्तं विश्वेश्वरत्वेन हरस्यैव प्रसिद्धेः \। तद् व्यावृत्त्य्
अर्थं हराव् इति \। परमात्युत्कृष्टा यया परम-भक्तयाञ्जो विनैव
प्रयासम् \। तयोर् भाविनि जन्मनीति लभ्यते \। महा-देवः क्रीडा यस्य
तस्मिन् भुवि स्थितो यो विश्वेश्वरस् तस्मिन् विश्वेऽपीश्वरा यत्र तस्मिन्
परावरेशो महद् अंश-युक्त इत्य् उद्धवोक्तेः पूर्णेवतारिणीत्य् अर्थः \।
हरावावयोर् मनश्चौरे परमेति फलेन फल-कारणम् अनुमीयते इति
न्यायात् स्वहृदय-विचारिता पितृत्वोचित-वात्सल्यम् अपीत्य् अर्थः \।\।४९\।\।
\[विश्वनाथ\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। १.६.७७\] **यया**
मद्-भक्त्या तच्-छ्रवणादिना अन्यो\ऽपि **लोकः** सुखेन संसारं
तरतीति \।\।४९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र यद्य् अपि श्री-मन्
नन्दांशत्वाच् छ्रद्ध-भगवन् माधुर्याशस्फूर्ति-योग्यस् तथापि तत् तद्
एव मुनि-सङ्गेन तद् ऐश्वर्य-ज्ञानम् आलम्ब्य श्लेषेण स्वाभीष्टम्
आह---जातयोर् इति \। भुवि जातयोः सनोर् नौ आवयोः हरौ
मनोहरता-प्रधाने भगवति अत एव विश्वेषाम् ईश्वरे\ऽपि महादेवे
परम-क्रीडापरे भक्तिः प्रेम-लक्षणा स्यात् प्रार्थनायां लिङ् परमेति
स्व-मनस्य् आदृतं तद् विशेषं बोधयति \। स च
पितृत्वोचित-वात्सल्याख्य इति फलेनानुमीयते ये यथा मां प्रद्यन्ते
इत्य्-आदि श्रवणात् एवं वचन-मात्रलभ्यापराशेषार्थ-परित्यागमय्या
प्रार्थनया पूर्वम् अपि तयोस् तादृश-भक्तेर् अस्तित्वम् अवगम्यते
अस्तित्वे\ऽपि प्रार्थना तादृश-प्रेमोत्कण्ठयैव
अतृप्ति[म्व्]{।मर्क्}अभावत्वात् प्रेम्णः यथा श्री-ध्रुवस्य कुबेरे साक्षात्
पुत्रत्व-प्रार्थना तु केवल-कामनामय्य् अपि स्यात् तादृश-पुत्रेण
स्व-महिमा-वृद्धेः अत प्रेम-स्वभावत्वात् तत् प्राधान्येनैव प्रार्थितं
नान्यथा यत्र तादृशत्वेन कृष्णस्याप्य् अनुगतिः स्वतो जातेति एवं
श्री-वसुदेवादितः साधने\ऽप्य् उत्कर्षो दर्शितं साधनस्य च
शुद्ध-भक्तित्वात् अतः शुद्ध-भगवत् प्रेम-वासनत्वेन तत्र सर्वेषाम्
अपि हितं प्रार्थितं न कामि-जनवन् मत्सरेणात्मन एव तद् आह,
ययास्मद् भक्त्या तच् छ्रवण-कीर्तनादि-नान्योऽपि लोकः सर्वो दुर्गतिं
तरेत् इति लोके इति सप्तम्य् अन्त-पाठे लोके यया प्रसिद्धयान्योऽपीति
शेषः \। एवम् उभयोर् अपि वात्सल्य-शुद्धत्वे मातृ-भाव-स्वाभाव्यात्
श्री-यशोदाया आधिक्यम् अपि ज्ञेयम् \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : जातयोर्** इत्य् अनेन भाविनि
जन्मनीति लभ्यते \। **महान्** **देवः** क्रीडा यस्य तस्मिन् **भुवि**
स्थितो यो **विश्वेश्वरस्** तस्मिन् विश्वेऽपीश्वरा यत्र तस्मिन् परावरैशो
महद् अंश-युक्ते इत्य् उद्धवोक्तेः पूर्णे इत्य् अर्थः \। **हरौ** आवयोर्
मनश् चौरे **परमा** इति फलेन फल-कारण मनुमीयत इति न्यायात्
स्वहृदय-विचारिता पितृत्वोचित-वात्सल्यम् अपीत्य् अर्थः \। ययास्मद्
भक्त्या भविष्यन्त्या तच् छ्रवण-कीर्तणादिना अन्यो\ऽपि सर्वो लोकः
**दुर्गतिं तरेद्** इति शुद्ध-प्रेम-**भक्ति**-प्रार्थनया तज् जन्मनि
तयोस् तद् अनुरूप-साधन-भक्तिर् अप्य् एका शुद्धैवासीद् इत्य् अवगम्यते न
तु पृष्नि-सुतपसोर् इव भक्तिस् तपो-योगौ चेति पूर्वं व्याख्यातम् एव तत्
प्रसङ्गे तत् फलम् \।\।४९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.८.५० \।\।

**अस्त्व् इत्य् उक्तः स भगवान् व्रजे द्रोणो महा-यशाः \।**

**जज्ञे नन्द इति ख्यातो यशोदा सा धराभवत् \।\।**

**श्रीधर-स्वामी (भावार्थ-दीपिका) :** स एवेह द्रोणो जज्ञे \। स च
नन्द इति ख्यातः सा च धरा यशोदाभवत् \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *न व्याख्यातम्*
\[विश्वनाथ\] \।\।५०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भुवि जातयोः सतोः नौ
आवयोः परमा प्रेम-लक्षणा भक्तिः स्याद् अस्त्व् इत्य् अर्थः \। एवं पूर्वम्
अपि भक्तिर् अस्त्य् एव अधुना च तयोः परमैकान्तिकी प्रगाढ-वात्सल्यम्
अयीति यावस्था अनन्य-साध्यत्वात् पुत्रतयैव श्री-भगवत् प्राप्तिर् इति
ज्ञेयम् \। कथम्-भूते ? महादेवे परम-क्रीडापर इत्य्
अर्थः---क्रीडार्थाद् दीव्यतेर् इत्य् अवतारत्वम् \। विशेषां ब्रह्मादीनां
सर्वेषाम् ईश्वर इति परेश्वरत्वेनावतारित्वम् इत्य् अवतारो\ऽवतारी चैको
यस् तस्मिन् \। यद् वा, भुवीत्य् अस्य यथास्थित्यैवान्वयः \।
भुव्यवतीर्णो\ऽपि यो विश्वेष्वरः साक्षाज् जगदीशस् तस्मिन्न् इत्य् अर्थः,
अत एव महान् देवो द्युतिर् यस्य निजाशेषैश्वर्य-प्रकटनाद् अत एव हरौ
जगन् मनोहरे भगवति यया भक्त्या लोकः सर्वो\ऽप्य् अञ्जो\ऽनायासेन
दुर्गतिं दुस्तर-संसार-सागरं तरेत् \। एतद् आनुषङ्गिकं फलम् उक्तम्,
तच् चाञ्जः पदेन सूचितम् एव, पाकार्थ-प्रज्ज्वलिताग्नेः स्वतः
शितादि-हरणवत् \। यद् वा, दुरिति दुर्गमाम् अनैदुरापाम् अपीत्य् अर्थः,
गतिं मोक्ष-लक्षणाम्, तरेद् इति मुमुक्षुभिर् बहुधा
स्तुतत्वेनापरिहार्यत्वाद्-दुस्तर-समुद्रत्वं ध्वनितम् \। एवं
मोक्ष-निरसनत्वेन भक्तेर् माहात्म्यम् उक्तम् \। यद् वा, ययास्म इत्य्
अर्थः---श्री-भगवत इव सम्पूर्णतयावतीर्णत्वात् \। इह श्री-माथुरे
देशो \। महा-यशा इति तादृश-प्रार्थनात् \। यद् वा, पूर्वतो\ऽप्य् अत्र
वैशिष्ट्यं बोधयति---महा-यशाः सन्निति, तच् चान्वर्थम्,
नन्द-संज्ञय सूचितम् एव \। यद् वा, नन्दस्य यशोदायाश् च विशेषणम्,
अर्थः स एव \।\।५०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स एवेत्य् अभेद-विवक्षया इह
श्री-मथुरा-प्रदेशे स भगवान् इति पाठे परमादरो दर्शितः पूर्वतोऽपि
महा-यशाः सन् \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स एव **द्रोणो**
**व्रजे** इह **नन्द इति ख्यातः** सा **धरा** एवेह **यशोदा** इति
नित्य-सिद्धयोर् यशोदा-नन्दयोः साधन-सिद्धौ धरा-द्रोणौ
प्रविष्टावभूताम् इत्य् अर्थः \।\।५०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ब्रह्मणैवअम् अस्त्व् इत्य्
उक्तेः स एव द्रोणो व्रजे नन्द इति ख्यातो जज्ञे, धरा तत्-पत्नी
यशोदाभवत् नित्य-सिद्धयोर् यशोदा-नन्दयोः साधन-सिद्धौ
धरा-द्रोणौ प्रविष्टाव् इत्य् अर्थः \।\।५०\।\।

**\॥।**

**\।\। १०.८.५१ \।\।**

**ततो भक्तिर् भगवति पुत्री-भूते जनार्दने \।**

**दम्पत्योर् नितराम् आसीद् गोप-गोपीषु भारत \।\।**

**श्रीधर-स्वामी (भावार्थ-दीपिका) :** गोप-गोपीनाम् अपि वस्तु-स्वभावाद्
अस्त्य् एव भक्तिस् तयोः पुनर् नितराम् इति \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** जनार्दनः गोपीजनान्
प्रेम्णा पीडयति नवनीत-चौर्याद्य् उपद्रवैरुद्वेजयतीति वा स्तन्य-रसं
याचमाने इति वा गोप-गोपीषु मध्ये दम्पत्योर् यशोदा-नन्दयोर् भक्तिर्
नितराम् आसीद् इति गोपाः गोप्यश् चापि द्रोण-धरयोर् अनुवर्तिनस्
तादृश-साधनवन्तः पूर्व-जन्म-न्यासन्न् इति ज्ञापितम् \।\।५१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१२७\] ततश् च
तादृश-श्री-कृष्ण-परमोदार-बाल्य-चरितामृत-सागरस्य नन्द-यशोदाभ्यां
कृते सम्यक् पाने हेतुं वदन्तः श्री-शुकदेव-पादाः श्री-ब्रह्म-वरेण
श्री-कृष्ण-परम-भक्ति-प्राप्त्य्-आदिकम् एतयोः पूर्व-जन्म-वृत्तं
कथयित्वा प्रश्नोत्तरम् उपसंहरन्त आहुः---**ततो भक्तिः** \[भा।पु।
१०.८.५१\] इति \।

तस्मात् परम-भक्त-वर-श्री-ब्रह्म-वचनाद् धेतोः **दम्पत्योः**
श्री-नन्द-यशोदयोर् **भगवति** परमेश्वरे दुराराध्ये **जनार्दने**
असुरादि-दुष्ट-जनानां संहारके तद्-अर्थम् एव **पुत्र-भूते**
पुत्र-रूपे सतीत्य् अर्थः \।

यद् वा, जनैर् अशेषैर् लोकः स्व-स्वाभिमत-प्राप्तये केवलम् अर्द्यमानो
याच्यमानो यस् तस्मिन् पुत्र-भूते पुत्रत्वं प्राप्ते \। पाठान्तरे अपुत्रः
पुत्रो\ऽभूद् इति पुत्रीभूतः पर-ब्रह्म-परमात्म-परमेश्वरत्वादिना
पुत्रत्वायोग्यो\ऽपि परमा भक्तिर् मयि पुत्रत्वेनैव सम्पद्यत इति
निश्चित्य परम-भक्त-वात्सल्यादि-निज-महिम्ना पुत्रतया जातो यस्
तस्मिन्न् इत्य् अर्थः \।

**भक्तिः** प्रेम-लक्षणा **आसीत्** स्थिता नैश्चल्येनाभूद् इत्य् अर्थः \।
**गोपेषु गोपीषु** च मध्ये नितराम् इति वस्तु-स्वभावाद् गोप-गोपीणां
तस्मिन् भक्तिर् अस्त्य् एव \। तयोस् तु नितरां तेषां भक्तेः सकाशात्
प्रकृष्टेत्य् अर्थः \। एतच् च बाल्यापेक्षया उक्तम् इति ज्ञेयम् \। यतः
परम-प्रेम-रसाविष्कार-समये कैशोरे पौगण्डे च कदाचिद् बाल्ये चापि
गोपीनाम् एव सर्वतो\ऽधिकतरा भक्ति-सम्पत् श्रूयते \। तच्
चोद्धव-यानादौ श्री-भगवद्-वचनाद् एवाग्रे व्यक्तं भावि \।

हे **भारत** ! परम-प्रकृष्ट-भरत-वंशोद्भवेति प्रश्नोत्तरम्
अधुना स्वयम् एव विचार्य जानीहीति भावः \। तथा
हि---भगवत्-सदृश-पुत्रार्थं पूर्व-जन्मन्य् आराधनं कृतवतोः
श्री-देवकी-वसुदेवयोस् तथैव वरं दत्त्वा वर-दान-यन्त्रितेष्व् अपि
जन्मसु स्वयम् एव पुत्रतां प्राप्तः \। श्री-नन्द-यशोदाभ्यां च
श्री-कृष्णे परमा भक्तिर् वृता श्री-ब्रह्मणापि स एव वरो दत्तः \। अतो
निज-दत्त-वराद् अपि स्व-भक्त-दत्त-वरम् अधिकं सुसम्पादयता
भगवता तयोस् तत्-सम्बन्धिनां च व्रज-निवासेन
परम-मनोहर-विचित्र-बाल्य-लीलया
तुच्छीकृत-चतुर्-वर्गक-निज-प्रेम-भक्ति-विशेषो विस्तारित इति \।
श्री-नन्दादीनां च नित्य-प्रियतम-पार्षद-वराणां श्री-ब्रह्म-वरादिना
भक्ति-प्राप्तिर् यथा श्री-रुद्र-वरेण श्री-कृष्णस्य
शाम्ब-पुत्र-वरादि-प्राप्तिर् इत्य् एवम् आदि-सिद्धान्तस् तु पूर्वम् उक्तो\ऽस्ति
\। एतद् अपि भारतेति सम्बोधनेन सूचितम् \।\।१२७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तस्मात्
श्री-ब्रह्म-वचनाद् अपुत्रः पूत्रो भूतः पुत्रीभूतः, तस्मिन्न् इति
श्री-देवक्यां वसुदेवाज् जातत्वेन श्री-नन्द-यशोदयोः साक्षात्
पुत्रत्वाभावे\ऽपि पुत्रता-प्राप्तेः \। यद् वा, पुत्री देवी महा-माया,
पूत्र्या सहितो भूतो जातः पुत्री-भूत इति केचित्,
जन्म-लक्षण-संसार-नाशके \। किं वा, जनैः श्री-ब्रह्मादिभि-भक्तैः
सर्व-लोकैर् वादर्शनाद्य् अर्थ-मर्दनं याचन-मात्रं यस्य तस्मिन्
परम-दुर्लभ इत्य् अर्थ इति परमेश्वरत्वम् उक्तम्, तथापि
परम-मधुर रूप गुण-लालादि प्रकटनम् आह---भगवतीति, इति
तया-महा-भाग्यम् उक्तम् \। गोप-गोपीषु मध्य इति जात्यादिना साम्ये\ऽपि
तयोर् नितरां विशेषत आसीद् इत्य् अर्थः \। यद् वा, बात्सल्यवतीषु
गोप-गोपीषु तयोर् नितरां साक्षात् पुत्रत्वात् \। हे भारतेति
भरत-वंश्येषु मध्ये श्री-कृष्ण-भक्ति-विशेषेण यथा भवान् मुख्यस्
तया तत्र स-भार्यो नन्दो\ऽपीति \। यद् वा, द्रोण-धरयोर् नित्य-प्रिय
श्री-नन्द-यशोदाशत्वात् स्वतो भक्तिर् अस्त्य् एव अधुना च
निजांशि-विषय-प्रवेषेन साक्षात् श्री-नन्द-यशोदयोः सत्योस् तत्
सम्बन्धेन गोप-गोपीनां च, षाठ्यर्थे सप्तमी, श्री-ब्रह्म-वचनान्
नितरां भक्तिर् आसीद् इत्य् अर्थः \। तस्माच् च \[ब्रह्मणः\] तेषां भक्तिर्
इति भक्ति-विशेष-स्वभाविका-तृप्तितो ब्रह्मणो वर-ग्रहणात् \। किं वा,
श्री-कृष्णस्य साम्ब-पुत्रादि-वर-ग्रहणेन श्री-शिव-सम्माननादिवद्
श्री-नन्दस्य भगवद् अवताराथ समुद्यत श्री-ब्रह्म-सम्मानार्थम् इति
ज्ञेयम्, अन्यथा---तद्-भूरि-भाग्यम् इह जन्म किम् अपि
\[भा।पु।१०.१४.३४\] इत्य्-आदि-वक्ष्यमाण-श्री-ब्रह्म-प्रार्थनानुपपत्तिर्
इति दिक् \। एतच् चाशेषं श्री-भागवतामृतोत्तर-खण्डे विवृतम् एव
\।\।५१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तादृश-भक्तेर् हेतोः
पुत्री-भूते योऽन्यस्य कस्यचित् पुत्रो नासीत् तस्मिन् पुत्रतां प्राप्ते तयोर्
एव शुद्धोद् रिक्त-तादृशाभावात् अतः पुत्र-भूत इति क्वचित् पाठः
सङ्गत एव कथम्-भूतेऽपि जनैर् ब्रह्मादिभिः भक्तैर् अद्यते याच्यते
मात्रं न तु लभ्यते यः तस्मिन्न् अपि यतो भगवति स्वयं भगवति
श्री-कृष्ण इत्य् अर्थः \। तस्मिन् भक्तिर् नितरां पूर्वतोऽपि वरीयस्य् आसीत्
तथा प्रसिद्धा व्रज-जन-मुख्यत्वेन स्वाभाविक-परम-वात्सल्यवतीषु
गोप-गोपीष्व् अपि नितराम् आसीद् इत्य् अर्थः \। पुत्री-भूतत्वाद् एवेति
\।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : जनार्दनः** गोपीजनान्
प्रेम्णा पीडयति नवनीत-चौर्याद्य् उपद्रवैर् उद्वेजयतीति वा
स्तन्य-रसं याचमाने इति वा गोप-गोपीषु मध्ये दम्पत्योर्
यशोदा-नन्दयोर् भक्तिर् नितराम् आसीद् इति गोपाः गोप्यश् चापि
द्रोण-धरयोर् अनुवर्तिनस् तादृश-साधनवन्तः पूर्व-जन्म-न्यासन्न् इति
ज्ञापितम् \।\।५१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** जनैर् आर्द्यते याच्यते
वाञ्छितान्ययम् इति तस्मिन् गोप-गोपीषु मध्ये **दम्पत्योर्** **नितरां**
भक्तिर् आसीत् \। ते च ताश् च पूर्व-जन्मनि द्रोण-धरानुसारिणः
साधकायनबभूवुर् इति बोध्यते \।\।५१\।\।

**\॥।**

\।\। १०.८.५२ \।\।

**कृष्णो ब्रह्मण आदेशं सत्यं कर्तुं व्रजे विभुः \।**

**सह-रामो वसंश् चक्रे तेषां प्रीतिं स्व-लीलया \।\।**

**श्रीधर-स्वामी (भावार्थ-दीपिका) :** स्व-लीलया पुत्र-भावानुकारिण्या
\।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदेशं परमा भक्तिर्
अस्त्विति वरं प्रीतिं चक्रे प्रेमाणम् उत्पादयामासः \।\।५२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आदेशं श्री-नन्दं प्रति
परमा भक्तिस् तु इत्य् एतल् लक्षणाम् आज्ञाम् इति तद् वश्य-साध्यताभिप्रेता
\। यद् वा, अस्त्व् इति सम्यग् वचनम्, राम-सहितो व्रजे तद् उचित-स्थाने
वसन् स्व-लीलया-साधारण-बाल्य-चेष्टया तासां श्री-यशोदादीनां
प्रातिमानन्दं चक्रे \। विभुर् विचित्र-निज-लीलया व्रजं सर्वं
व्याप्नुवन्न् इत्य् अर्थः \। यद् वा, तत् कर्तुं समर्थ इति राम-साहितत्यं
च तल् लीलाया एव माधुर्य-विशीषापेक्षया \। यद्य् अपि स्वस्य स्वीयानां च
सुख-विशेषार्थ जगाद्धतार्र्थं च तत् तत्, तथापि ब्रह्मण आदेशं
सत्यं कर्तुम् इति तद् अपेक्षया ततैव कस्यचिद् वैशिष्ट्यस्याभिप्रायेण
\। किं वा, श्री-वसुदेव-देवक्योर् उपेक्षा-दोष-परिहारार्थम्, अन्यथा
पञ्चाच् छ्री-भगवद् ऐश्वर्य-प्रकटे सतिनियोपेक्षया तयोर् अनुतापः
सम्भवेत् \। एवं श्री-वसुदेव-देवकीभ्याम् अपि विशिष्टः
श्री-नन्द-यशोदयोस् तत् सम्बन्धि-जनेष्व् अपि श्री-भगवतः प्रसादो
दर्शितः \। स च युक्त एव, यस्तस् ताभ्यां पुत्रार्थम् एव तपः कृतम्,
एताभ्यान्तु परम-भक्तिर् एव प्रार्थिता \। तत्र च स्व-दत्तवराद् अपि
निज-भक्त-प्रदत्त-वरस्याधिक्य-सम्पादनं भक्त-बत्सलस्य तस्य
सु-प्रसिद्धम् एवेति दिक् \।\।५२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र
प्रस्तुत-सिद्धान्ताभास-दृष्ट्या तावद् उपसंहरति---कृष्णः स्वयं
भगवत्त्वेन परम-स्वतन्त्रो\ऽपि ब्रह्मणो जगद्
गत-सर्व-निज-भक्त-गुरोर् आदेशं वरं सत्यं कर्तुं तेन सामान्यतया
दिष्टापि सा तयोः परम-श्री-रामेणापि सह व्रजे वसन् तदानीं
प्रकटीकृते तयोस् सम्बन्धिनि व्रज-विशेषे स्वयम् अपि तत् पुत्रतया
प्रकटी-भूय निवसन् स्वया निज-स्वाभाविक्यैव लीलया तेषां तयोस् तत्
सङ्गिनां च प्रितिं तद् विशेषं चक्रे वक्ष्यमाणतात्विक-सिद्धान्तानुसारेण
त्व् अयम् अर्थः \।

ननु, यदि तादृशी भक्तिस् तयोः पूर्वम् अपि विद्यत एव तर्हि ब्रह्मादेश
किं कृतं तत्राह कृष्ण इति स्वेषु भक्तेषु या लीला तद् भक्तिवशालीलेत्य्
अर्थः तयैव तेषां प्रीतिं कर्तुं व्रजे वसन् कृष्णो ब्रह्मण आदेशं
वरं सत्यं चक्रे विप्रा वेद-विदो युक्ताः इत्य्-आदिवत् कृपया तन्
महिमानमप्य् अदर्शयत् इत्य् अर्थः \। अतस् तद् आदेशेन तयैव हितं
कृतम् इति भावः \। तद् आदेशं विनाप्य् अन्येषां गोपादीनां तद्
भावकथनात् \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आदेशं** परमा भक्तिर्
अस्त्व् इति वरं **प्रीतिं** चक्रे प्रेमाणम् उत्पादयामास \।\।५२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** आदेशं पुत्र-भूते
जनार्दने परमा भक्तिः स्याद् इति वरं प्रीतिं चक्रे, प्रेमाणम्
जनयामास \।\।५२\।\।

**\॥।**

(१०.९)

## नवमोऽध्यायः 

### श्री-कृष्णस्योलूखले बन्धनम् \।

**\।\। १०.९.१ \।\।**

श्री-शुक उवाच---

**एकदा गृह-दासीषु यशोदा नन्द-गेहिनी \।**

**कर्मान्तर-नियुक्तासु निर्ममन्थ स्वयं दधि \।\।**

**श्रीधर-स्वामी (भावार्थ-दीपिका) :**

नवमे पय उद्रिक्तौ गत्वा गोप्य् अथ तत्-कृतम् \।

विलोक्य भाण्ड-भङ्गादि कृष्णं दाम्ना बबन्ध तम् \।\।\*\।\।

तनूदराश्रितं विश्वं दृष्ट्वा विस्मित-चेतसः \।

बन्धन-द्व्य्-अङ्गुलापूर्त्या पूर्णताम् अन्वदर्शयत् \।\।\*\*\।\।

**स्वयं दधि निर्ममन्थ** \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्सिक्ते पात्राद् बहिर्
निःसृते \। *तत्-कृतं* कृष्ण-कृतम् \। आदिना नवनीत-प्रक्षेपादयो
ग्राह्याः \। तं येन *भाण्ड-भङ्गादि* कृतम् इति \। *दाम्ना* रज्ज्वा \।\*\।
*तनूदराश्रितम्* अल्प-जठरगम् \। अद्भुत-धियो यशोदायाः बन्धने
*द्व्य्-अङ्गुलस्यापूर्त्या* न्यूनतया *पूर्णतां* सर्वत्र परिपूर्णः कथं
बध्येत ? इत्य् [अन्वर्थताम्]{।मर्क्} \।\*\*\।

**नन्द-गेहिनी** नन्द-भार्या \। **कर्मान्तरेषु**
गृह-मार्जनोक्षणादि-रूपेषु नियुक्तासु योजितासु \। अत्र
विश्वनाथः---एकदा दीप-मालिका-महोत्सव-दिने \।
कार्त्तिक-मासोपास्य-दामोदर-लीलायाः सम-कालत्वाद् इति तोषिणी-काराः \।
**गृह-दासीषु** यावद् गृह-कर्माधिकारिणीषु सर्वास्व् एव कर्मसु
नैमित्तिकेतर-**कर्मसु नियुक्तासु** दधिषु चाखिलेषु निर्मथ्यमानेषु,
एवं **दधि** पुत्र-श्रेयो-निबन्धेन दासीनाम् अविज्ञत्वं सम्भाव्य
पुत्रोपभोगाय **स्वयं ममन्थ** \। अस्याः पद्म-गन्धि-पयसः
केवल-[तृणञ्चराया]{।मर्क्} दुग्धं नीरोगम् अनेन मत्-पुत्र-श्रेयो
भविष्यतीति हेतोः \। अन्यथा
लोक-शास्त्र-प्रसिद्धासङ्ख्य-धेनु-मतल्लिका-दुग्धानां तयैकया दध्नेः
मथनस्यासम्भवात् \। **ममन्थ** इत्य् उपलक्षणं दोहन-तापादीनाम् अपि
\।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं
भक्त-वात्सल्य-रसेन उपालम्भनानन्देऽप्य् अतृप्तस्य
नियन्त्रणानन्द-विशेष-कामनया श्री-भगवतो दाम-बन्धनाङ्गीकार-लीलां
वदन्, तयैव महाभागा इति प्राक् सूचितं, श्री-नन्दाद् अपि श्री-यशोदाया
भाग्य-भरम् एव वर्णयति---**एकदा** इत्य्-आदिना \। **यशोदा** इति
दामोदरत्वादिना श्री-कृष्णस्य भक्त-वश्यतादि-यशोदा **नन्दस्य गेहिनी**
इति बहुल-दास्य्-आदि-सम्पत्तिर् उक्ता \। तथाप्य् **एकस्मिन् दिने**
गृहस्थ-**दासीषु** कर्म-करीषु सर्वास्व् अन्य-**कर्मान्तरेषु**
पुत्रार्थ-दधि-मथन-दुग्धावर्तन-व्यतिरिक्त-कर्मसु **नियुक्तासु**
सतीषु \। **दधि केवलं** पुत्रोपभोग्यं नवनीतार्थकं ज्ञेयं,
अन्यथा लोक-शास्त्र-प्रसिद्धासङ्ख्येय-धेनु-वरानन्त-दुग्धानां
तयैकया दधि-मन्थनासम्भवः, अत एव स्वयं निःशेषं **ममन्थ**
उत्तम-नवनीतार्थम् \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तत्र
तात्त्विक-सिद्धान्तं वक्तुं तत्-प्रतिपादन-योग्यां पूर्वापर-विलक्षणां
लीलाम् उदाहरन् दधि-पयश्-चौर्यानुक्रमत्यक्रान्ताम् अनुस्मृत्य
वर्णयति---**एकदा** इत्य्-आदिना \। **यशोदा** इति दामोदरत्वादिना
श्री-कृष्णाय प्रेम-वश्यतातिशय-यशो-दानात् **नन्दस्य गेहिनी** इत्य्
अर्धाङ्गत्वात्, तेन तस्यापि माहात्म्यम् अवगन्तव्यम् इति बोध्यते \।
**एकस्मिन् दिने** गृह-दासीषु यावद् गृह-कर्माधिकारिणीषु सर्वास्व् एव
**कर्मान्तरे** नैमित्तिक-स्वरूपे **नियुक्तासु** सतीषु चाखिलेष्व् एव
मथ्येषु सत्सु **दध्य्** एकं **ममन्थ** \। तच् च
पुत्र-श्रेयो-निबन्धनेज्या-निवेद्याय पुत्रोपभोगाय च ज्ञेयम् \। तया
तस्यैव सर्वोपादेयत्वेन गृहीतत्वात् \। अत एव **निः** निष्ठिततया
**ममन्थ**, अन्यथा
लोक-शास्त्र-प्रसिद्धासङ्ख्य-धेनु-मतल्लिका-दुग्धानां तयैकया
दधि-मन्थनासम्भवः स्यात् \। कर्मान्तरं चात्र परम-विशिष्टं
ज्ञेयं, सर्व-परित्यागेन सर्वासाम् एव नियुक्तत्वात् \। गोपानाम् अपि
तद्-दिने यतस् ततो गतत्वेनावगम्यमानत्वात् \। तच् च नूनम्
इन्द्र-याग-रूपं तस्येव व्रजे तादृश-मान्य-चरत्वात्
कार्त्तिक-मासोपास्य-दामोदर-लीलायाः सम-कालत्वाच् च तत् यागस्य च
कार्त्तिकीयत्वं तद्-आरम्भेनैव प्रवर्तित-श्री-गोवर्धन-मखस्य
कार्त्तिक-शुक्ल-प्रतिपदि लोकागमयोर् विधीयमानत्वात् \। तथा च
शरद्-वर्णनायाम् आग्रयण-सहयोगेन स एव इन्द्रियैश् च महोत्सवैर्
\[भा।पु। १०.२०.४८\] इति वक्ष्यते \। अत्र इन्द्रियार्थैर् इत्य् अर्थत्वेऽपि
इन्द्रम् इन्द्रिय-कामस् तु \[भा।पु। २.३.२\] इति न्यायेन स एव देवतेति
\।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : एकदा** इति प्रायोऽयं
दीप-मालिका-महोत्सवो भवेत्, दामोदर-लीलोपासनस्य कार्त्तिकेऽभिधानात्
\।\।१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

निषिद्ध्य मन्थनं पीत्वा स्तनं चाट्र्प्तिमान् क्रुधा \।

भाण्डं भित्त्वा द्रुतो मात्रा नवमे बद्ध ईश्वरः \।\।

चौर्य-क्रोधादिमान् मात्रा बद्धस् त्वं कृष्ण रोदिषि \।\।

अतिचमत्कार-कारकस्यासाधरणस्य
श्री-कृष्ण-विषयक-नन्द-यशोदाश्रयक-महा-वात्सल्य-प्रेम्णः साधनम्
अप्य् असाधारणम् अपूर्वं श्रेयो भवितुम् अर्हतीति तद्-अनाकर्णितवतः
प्रश्न-कर्तुः राज्ञोऽपि चित्तं नातिप्रसन्नम् आलक्ष्य तत्र मुख्यं
सिद्धान्तम् अभिव्यञ्जयितुं दिनान्तर-गतां दाम-बन्धन-लीलां वक्तुम्
उपक्रमते---**एकदा** इति \। दीप-मालिका-महोत्सव-दिन इति
श्री-वैष्णव-तोषणी \। अत्र
\"श्यमैक-कर्ण-तुरङ्गवत्-परार्ध-सङ्ख्यास्व् अपि गोषु मध्ये व्रजस्य
याः पद्म-गन्धाद्या अतिसुस्वादु सुगन्धि-पयसं
सुगन्धि-तृण-मात्र-चारिण्यः सप्ताष्ट एव गावो वर्तन्ते, तासाम् एव
दुग्ध-दध्य्-आदिकं मत्-पुत्रस्य रोचकं भविष्यति\" इति विचारयन्ती
श्री-**यशोदा** **निर्ममन्थ स्वयम्** इति
स्व-पुत्र-रोचनीय-नवनीतोत्क्रमण-दुग्धावर्तनादौ
वात्सल्य-प्रेमोत्थ-हठाद् एव **दासीनां** विज्ञत्वम् असम्भाव्यम्
\"अद्यारभ्य काल-क्सय-भक्ष्य-नवनीत-दुग्धादिकं सर्वम् अहम् एव
साधु साधयिष्यामि यथा तत् तद् एव रोचयन् कृष्णश् चौर्यार्थं
पर-गृहं न यास्यति\" इति भावः \। **दधि** इत्य् अनन्तानां दध्नां
मध्ये यद् एकं सार-भूतं पूर्वेद्युः स्वयम् एव साधितं, तद् एवेति
भावः \। **निर्ममन्थ** इत्य् उपलक्षणं दुग्धम् अप्य् आवर्तयामास
\।\।१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**

निवार्य दध्नो मथनं निपीत-

स्तन्योऽप्य् अतृप्तेः कुपितः परेशः \।

विभिन्न-भाण्डो नवमे जनन्या

द्रुतोऽपराधाद् उदरे निबद्धः \।\।

परीक्षितः प्रश्नानुसारेण प्रतिवाचं दत्त्वाप्य् अतिकृपालुः श्री-शुकः
स्व-कृपा-पात्रं तं प्रत्य् अपृष्टोऽपि नन्द-यशोदयोर् नैतत् सौभाग्यं
साधन-हेतुकम्, अपि त्व् अनादि-सिद्धम् एवेति स्व-सिद्धान्तं
दर्शयति---**एकदा** इत्य्-आदिभिः \। एकस्मिन् वासरे जातं तच् चरितं
निशम्य तयोस् तादृशं सौभाग्यं परिचिन्व् इतीत्य् अर्थः \।
**गृह-दासीष्व्** इति सकल-दधि-मथन-रसवत्य्-उपकरण-विधानादिषु
कर्मसु ता नियोज्येत्य् अर्थः \। **यशोदा दध्य्**-एकं **निर्ममन्थ \।**
सा हि पुत्र-भावेन कृष्णम् उपास्ते \। तस्या नैत्यिकं कृत्यम् एतत्
स्व-पुत्रातिप्रिय-हैयङ्गवं पद्म-गन्धादीनां पञ्चानां सर्वोत्तमानां
गवाम् इदं दधि बोध्यम् \। अन्यथा राज्ञ्यास् तस्यास् तद् असम्भवः \।
**नन्द-गेहिनी** इति तद्-अर्ध-शरीरत्वात् तस्यापि तत्-सम-सौभाग्यता
सूच्यते \।\।१\।\।

**\॥।**

**\।\। १०.९.२ \।\।**

**यानि यानीह गीतानि तद्-बाल-चरितानि च \।**

**दधि-निर्मन्थने काले स्मरन्ती तान्य् अगायत \।\।**

**श्रीधर-स्वामी (भावार्थ-दीपिका) :** तदा **च** **अगायत** इति
**च**-कारान्वयः \।\।२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : गीतानि** कविभिर् इति शेषः
\। यदा स्वयं **दधि निर्ममन्थ**, तदा **अगायत** इति द्वयोः
सम्बन्धः \। ***च***-कारोऽत्रानुक्त-समुच्चायकः, तेन यदा *तदा* इति
लब्धम् \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : यानि यानि** इति वीप्सया
सर्वाण्य् अपि सङ्गृह्णाति, **इह** लोके **गीतानि** प्रसिद्धानि \। यद् वा,
व्रजे गीत-रूपेण निबद्धानि **तस्या** **बालः**, तस्य **चरितानि**
पूतना-वधादीनि, **तान्य्** एव **अगायत**, स्नेह-भरेण
परमाश्चर्यत्वेन च तैर् एव चित्ताक्रमणात् \। विशेषश् च
**दधि-निर्मन्थने** **काले** **स्मरन्ती** चिन्तयन्ती \।

यद् वा, **तद्-बाल-चरितानि** सदैव **स्मरन्ति** इति तत्-कालस्य
स्वभावेन गीताश्रयत्वात्, तदानीं **तान्य्** एव **अगायत** \। एवं
स्नेह-विशेषेण पुत्राशेष-चरित-गानार्थं स्वयम् एव दधि निर्मन्थितुं
तद्-दिने दासीनां सर्वासां कर्मान्तर-नियोजनम् \। तच् च श्री-भगवतो
दामोदरत्वेच्छयैवेति ज्ञेयम् \।\।२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : यानि यानि तस्य बालस्य** **च
चरितानीह** तव सभायां मया गीतानि, तानि सर्वाणि स्वयं **स्मरन्ती**
वात्सल्य-विलासेन भावयन्ती **दध्नो निर्मन्थनं** यत्र, तस्मिन्
**काले** गानावसरे **अगायत** \। **च**-कार उक्त-समुच्चये
**निर्ममन्थ अगायच्** चेति नाना-कवि-जन-रचितानि सर्वाणि स्वयं
तत्-क्षण-निबद्धानि वेति ज्ञेयं गीत-रूपेणेति शेषः \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स प्रसिद्धो यो **बालः**
कृष्णः, तस्य **चरितानि** **यानि गीतानि** गीत-च्छन्दसा
कवि-पुरन्ध्रीभिः स्वयं वा निबद्धानि, **तानि स्मरन्ती** अनुसन्दधती
**अगायत** गृहान्तः-शयित-कृष्णादर्शनोत्थस्य
स्वान्तः-क्षोभस्योपशान्तये इति भावः \।\।२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : यानि यानि
तद्-बाल-चरितानि** गीत-छन्दसा निबद्धानि, **तानि स्मरन्त्य् अगायत**
गृहान्तर-शायित-पुत्रादर्शनोत्थ-क्षोभ-शान्तये \।\।२\।\।

**\॥।**

**\।\। १०.९.३ \।\।**

**क्षौमं वासः पृथु-कटि-तटे बिभ्रती सूत्र-नद्धं**

**पुत्र-स्नेह-स्नुत-कुच-युगं जात-कम्पं च सुभ्रूः \।**

**रज्ज्व्-आकर्ष-श्रम-भुज-चलत्-कङ्कणौ कुण्डले च**

**स्विन्नं वक्त्रं कवर-विगलन्-मालती निर्ममन्थ \।\।**

**श्रीधर-स्वामी (भावार्थ-दीपिका) : सूत्र-नद्धं** काञ्ची-बद्धम् \।
**रज्जोर् आकर्षेण श्रमो** ययोः, तयोर् भुजयोश् **चलन्तौ कङ्कणौ** च
\। **कवरात्** केश-पाशाद् **विगलन्त्यो मालत्यो** यस्याः सा \।\।३-४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** क्षुमा अतसी, तत्-सम्भवं
**क्षौमम्**, अतसी स्याद् उमा क्षुमा इत्य् अमरः \। यद् वा, क्षुमः
कृमि-विशेषेऽपि क्षुमी स्यात् तैल-साधने इति कोशात्, कृमि-तन्तु-निर्मितम्
\। सूत्रं कार्पासजे काञ्च्यां साधने शास्त्र-सूचके इति धरणिः \।
कबरः केश-सङ्घाते वर्ण-भेदे सुखाधिके इत्य् अपि \। **मालत्यो**
जाति-पुष्पाणि \। सुमना मालती जातिः इत्य् अमरः \। पुष्पे जाति-प्रभृतयः
स्व-लिङ्गा व्रीहयः फले इत्य् अमरोक्तेर् मालती पुष्पेऽपि स्त्री-लिङ्गान्त्यैव
\। कार्तिके मालत्या एव प्राधान्यात् \। क-प्रत्यय-ह्रस्वाभावस् त्व् आर्षः
\। जातः कम्पो यत्र तज् **जात-कम्पं** द्वितीयान्तानां
बिभ्रती-पदेनान्वयः \। यद् वा, जातं कं घृतं यस्मात्, तज् जातकं
दधि कं जलं कं घृतं शिरः इति कोशात् \। **सुभ्रूः**
यशोदा-हर्ष-सूचनायेयम् उक्तिः निर्ममन्थ \। किम्भूता ? पञ्च वस्तूनि
बिभ्रती \। तान्य् आह---**वासः** **पृथु-कटि-तटे** \।
**पुत्र-स्नेह-स्तुत-कुच-युगम्** \।
**रज्ज्व्-आकर्ष-श्रम-भुज-चलत्-कङ्कणौ कुण्डले** **वक्त्रं** चेति\।
अपरं पूर्ववत् \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्थं मातृ-योग्यत्वेन
तस्या गानादि-वैदग्धीं प्रदर्श्य सौन्दर्यं चोद्दिशन्
तदानीन्तन-वेश-विशेषं वर्णयति---**क्षौमम्** इति कौशेयम् \। तच् च
पीतम् इति ज्ञेयम् \। तस्यास् तन्त्रोक्त-श्याम-वर्णत्वेन शोभा-भरापेक्षया
\। **सूत्र-नद्धम्** इति तत्रैव शोभा-भरं बोधयति \। यद् वा,
**दधि निर्मन्थनार्थं** विशेषतः काञ्च्या दृड्ध-बद्धम् इत्य् अर्थः \।
पुत्र-स्नेहेन स्नुतं प्रस्नुतं क्षीरं कुच-युगम् इति पुत्र-चरित-गानान्
निरन्तरं वा स्नेह-भर-स्वभावात्, सुभ्रूर् इति तदानीं भ्रुवश्
चालनेन शोभातिशयाभिप्रायेण \। कुण्डले च चलन्ती \। **कबरः**
केश-बन्धः \। **मालती** इत्य् अत्र क-प्रत्ययाभाव आर्षः \। एवं
स्नेह-भरोदयः सूचितः \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्थं तद्-एक-स्निग्धायां
तन्-मातरि निज-स्नेह-भरोदया ताम् एव वर्णयन् परम-सौन्दर्येण
परम-स्नेहेन च तन्-मातृत्व-योग्यतां दर्शयति---**क्षौमम्** इति \।
तत्र **सुभ्रूः** **पृथु-कटि-तट** इत्य् उपलक्षणेन
सर्वाङ्ग-सौन्दर्यं व्यञ्जितं वेष-सौन्दर्यं क्षौमम् इत्य्-आदिना \।
**क्षौमम्** अतसी-तन्तूत्थं वाल्कं क्षौमा स्याद् उमा क्षुमा इति चामरः \।
अतिसूक्ष्मं चेदम् अवलोक्यते नाना-रागं चेति \। अत्र तु सचित्रं पीतं
ज्ञेयम् अस्याः क्रम-दीपिकाभिप्रायतः श्याम-वर्णत्वेन शोभाभरावेक्षया
एतस्याः पीत-वर्णत्वं तु गौतमीये \। **सूत्र-नद्धम्** इति तत्रापि
शोभा-दर्शिना सूत्रं नीवि-बन्धं मन्थनार्थं विशेषतो वा तन्-नद्धं
स्वाभाविक-चेष्टा-सौन्दर्यम् आह---**रज्ज्वा** इत्य्-आदिना \। **कुण्डले** च
**चलन्ती कबरः** केश-बन्धः मालतीत्य् अत्र क-प्रत्ययाभावः
समासान्तो विधिर् अनित्य इति ज्ञापनात् \। **मालतीति** तस्या एव कार्त्तिके
प्राधान्यात् \। स्नेहम् आह---**पुत्रेति** \। जातेति च पुत्र-चरित-गानात्
**सुभ्रूर्** इति भ्रुवश् चालन-व्यञ्जनया हर्षादि-भाव-विलासोऽपि
वर्णितः \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वात्सल्य-प्रेम्णा
रूप-गुणाभ्यां च कृष्णस्य यशोदैवानुरूपा मातेति द्योतयन्
वात्सल्य-रसोपासकानाम् अवश्य-कर्तव्यं श्री-कृष्ण-मातुर् ध्यानम्
आह---**क्षौमम्** अतसी-तन्तूत्थं पीत-चित्रम् अतिसूक्ष्मं भवेत् \।
तेनास्याः श्याम-वर्णत्वं क्रम-दीपिकोक्तं ध्वनितम् \। **सूत्र-नद्धं**
नीव्या निबद्धम् \। **पृथु-कटि-तटे** **सुभ्रूर्** इत्य् आभ्यां
सर्वाङ्ग-सौन्दर्यत्वं च व्यञ्जितं **रज्जोर् आकर्षेण श्रमो** ययोस्
तयोर् भुजयोश् **चलन्तौ कङ्कणौ** **वक्त्रं** इत्य् अन्तानां
**बिभ्रति** इत्य् अनेन सम्बन्धः \। मेघ-तुल्यात् कवराद् **विगलन्ती**
जल-बिन्दु-श्रेणीव **मालती** यस्याह् सा क-प्रत्ययाभाव आर्षः \।\।३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** दधि मथ्नन्त्या हरिर्
मातुर् ध्यानार्थं शोभां वर्णयति---**क्षौमम्** इति \। **सुभ्रूर्**
यशोदा जातकं **दधि निर्ममन्थ** \। कीदृशी ? **पृथु-कटि-तटे**
क्षौमम् अतसी स्याद् उमा क्षुमा इत्य् अमरोक्तेर् अतसी-तन्तूत्थम् अतिसूक्ष्मं
चित्रम् अनर्घं वसनं **सूत्र-नद्धं** काञ्च्या निबद्धं
**पुत्र-स्नेहेन स्नुतं कुच-युगं** च **रज्ज्वोर् आकर्षेण श्रमो** ययोः,
तयोर् **भुजयोश् चलन्तौ** रत्न-मयौ **कङ्कणौ** च, कर्णयो
रत्न-जटिते **कुण्डले** च हार-केयूर-नूपुराणाम् उपलक्षणं,
**स्विन्नं** स्वेद-बिन्दुवद् **वक्त्रं** चेति पञ्च-वस्तूनि **बिभ्रती**
तैर् विशिष्टासतीत्य् अर्थः \। **कवराद्** अभ्र-तुल्याद् **विगलन्ती**
तारा-ततिर् इव **मालती** यस्याः सेत्य् अभूतोपमा व्यज्यते \। कव-भाव
आर्षः \। **पृथु-कटि-तटे सुभ्रूर्** इत्य् आभ्यां पदाभ्यां
सर्वावयव-सौन्दर्यं सूच्यते \। विद्युदे गौरीयं मन्त्र-पीठावरणे
दृष्टा इन्दीवरस्याम् एति क्वचित् \।\।३\।\।

**\॥।**

**\।\। १०.९.४ \।\।**

**तां स्तन्य-काम आसाद्य मथ्नन्तीं जननीं हरिः \।**

**गृहीत्वा दधि-मन्थानं न्यषेधत् प्रीतिम् आवहन् \।\।**

**श्रीधर-स्वामी (भावार्थ-दीपिका) :** *पूर्व-श्लोकस्य व्याख्या
द्रष्टव्या \।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : न्यषेधन्** निवारितवान्
\।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव **स्तन्य-कामो**
मधुर-लीलानुरूपया स्वाभाविक-क्षुधैव वा \। तां
तादृक्-स्नेह-रस-मयीम् \। यतो **जननीम्** इति तस्यापि
तद्-गर्भज-बुद्धिं बोधयति \। **दध्नो मन्थानं** मन्थन-दण्डं
**गृहीत्वा** पाणिभ्यां धृत्वा, अतो **न्यषेधत्**, दधि-मथनात् तां
दधि-मन्थनं वा न्यवारयत् \। तेन च तस्याः सुखम् एवाभूद् इत्य्
आह---**प्रीतिम् आ** समन्ताद् **वहन्** प्रापयन् कुर्वन्न् इति वा,
स्तन-पाने प्रयत्नतो मन्थन-दण्ड-ग्रहणेन निषेधेन चातुर्याच् च \।
एवं मनोहरणाद् **धरिर्** एकाकितयागमनं च स्वयं श्री-मातृ-हस्तेन
बन्धनानन्दम् अनुभवितुं तद्-विघ्न-शङ्कयाग्रजस्य सहचराणाम् अपि
केनापि छलेन दूरे परित्यागाद् इति ज्ञेयम् \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**
तत्-स्नेह-विशेष-मय-बाल्य-लीला-रूपया क्षुधा **स्तन्य-कामः** \।
**तां** तादृक् स्नेह-रस-मयीं यतो **जननीम्** इति
श्री-कृष्णान्तः-स्थित-भावम् एवानुवदति---तेन च तस्याः सुखम् एवाभूद्
इत्य् आह---**प्रीतिम् आ** समन्तात् **वहन्** प्रापयन् स्तन-पाने प्रयत्नात्
मन्थन-दण्ड-ग्रहणेन निषेधन-सामार्थ्याच् चातुर्याच् च एव
मनोहरणाद् **धरिः** शय्यातः उत्थायेति ज्ञेयम् \। कार्त्तिके प्रातर् एव
मन्थन-व्यवहारात् बालान्तरैर् असंमिलितत्वाच् च \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : आसाद्य** प्रातर् अन्तर्-गृहात्
प्रबुद्ध्य बहिर् निःसृत्य क्षुधा रुदन्-मुखः सन्न् इत्य् अर्थः \।
**मन्थानं** मन्थन-दण्डं **गृहीत्वा** इति मातर् मा मथानेति
स्व-वचनं मानयिष्यन्तीं मातरम् अभिज्ञायेति भावः \। अतस् तच्
चातुर्यं ज्ञात्वा या मातुः **प्रीतिस्** ताम् **आवहन्** \।\।४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : आसाद्य** इति गृह-मध्ये
प्रबुद्ध्य बहिर् निर्गम्य क्षुधा रुदन्-मुखः सन्न् इत्य् अर्थः \।
**मन्थानं गृहीत्वा** इति मया निषिद्धापि मन्थनं न त्यजेद् इति
ज्ञात्वेत्य् अर्थः \। अतस् तद्-बुद्धि-नैपुण-विज्ञाया मातुः **प्रीतिम्
आवहन्** \।\।४\।\।

**\॥।**

**\।\। १०.९.५ \।\।**

**तम् अङ्कम् आरूढम् अपाययत् स्तनं**

**स्नेह-स्नुतं स-स्मितम् ईक्षती मुखम् \।**

**अतृप्तम् उत्सृज्य जवेन सा ययाव्**

**उत्सिच्यमाने पयसि त्व् अधिश्रिते \।\।**

**श्रीधर-स्वामी (भावार्थ-दीपिका) : अधिश्रिते** चुल्लिम् आरोपिते
**उत्सिच्यमाने** अतितापेनोद्रियमाने \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अधिश्रिते**ऽधिक-पक्वे वा
पयोऽवरोपयितुम् इति शेषः \। अहो लालस्यास्य बुद्धिर् इत्य् उक्त्वा मथनाद्
उपरम्य उपविष्टा स्वयम् **अङ्कम् आरूढं** तम् **उत्सृज्य ययौ** \।

ननु, श्री-कृष्णाद् अपि तस्या दुग्धम् अतिममतास्पदम् अभूत्,
यद्-अनुरोधेनातृप्तः कृष्णोऽप्य् उपेक्षितः ? सत्यम् \। तत्-पयस्
तस्यैव---यद् धामार्थ-सुहृत्-प्रियात्म-तनय-प्राणाशयास् त्वत्-कृते
\[भा।पु। १०.१४.३५\] इत्य् उक्तेः \। बालोऽयं न काम् अपि स्व-सम्पत्तिं
रक्ष्यां जानातीत्य् अतो मयैव सा रक्ष्येति तत्-त्यागस् तत्-स्नेह-मयः
गोप-जातीनां च सर्वतो दुग्ध-सम्पत्ताव् एवाग्रह इति \।

यथात्म-सम्पत्त्य्-अर्थं सह्यमानेऽप्य् आत्म-दुःखे स्नेह-विशेष एवात्मनि
गम्यते तद्वद् इहापि ज्ञेयम् \। पितरौ च पुत्रस्यापात-दुःखं सोढ्वाप्य्
उदर्क-देह-धन-विद्यादि-सम्पत्त्य्-अर्थ-कर्माणि सदैवेहेते तच्
चौषध-पायन-स्नपनादौ प्रसिद्धम् इति तोषणी \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स-स्मितं** **मुखं**
तस्य **ईक्षमाणा** **स्नेह-स्नुतत्वाद्** एव क्षुधितत्वाद् एव वा \।
तत्-पानेऽ**तृप्तम्** अपि त्यक्त्वा \। तत्रैव हेतुः---**उत्सिच्यमान** इति
\। एवं दृष्टि-गोचरेऽनतिदूरे पयः-पाक-स्थानं ज्ञेयम् \। तत्-पयोऽपि
मथ्यमान-दधिवद् एव तस्यैवोपभोगापेक्षया लव-मात्रम् अन्यत्र
गमन-दोषोऽपि परिहृतः स्यात्, अत एव **तु**-शब्दः \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : स-स्मितं** पयसः स्वयं
स्नुतत्वान् मधुरत्वाच् च स्मितेन गण्डे लक्ष्यमाणेन सहितं **मुखं**
तस्य **ईक्षमाणा** **अतृप्तम्** अपि त्यक्त्वा \। ननु, तं पाययन्त्य् एवाङ्के
कृत्वा कुतो न गता ? तत्राह---**जवेन** इति \। तथा सति वेगेन
गमनासिद्धेः \। तत्रैव हेतुः---**उत्सिच्यमान** इति उदञ्चतीत्य् अर्थः
\। एवं दृष्टि-गोचरे अनतिदूरे पयः पाक-स्थानं ज्ञेयम्, तत्-पयोऽपि
मथ्यमान-दधिवद् एव इति क्षणिक-तत्-त्यागोऽपि कृतः \। अथवा---यद्
धामार्थ-सुहृत्-प्रियात्म-तनय-प्राणाशयास् त्वत्-कृते \[भा।पु।
१०.१४.३५\] इति कैमुत्यम् \। तस्यास् तु विशेषतः सर्वं तस्यैव पितरौ
च पुत्रस्यापात-दुःखं सोढ्वाप्य्
उदर्क-देह-धन-विद्यादि-सम्पत्त्य्-अर्थ-कर्माणि सदैव हते तच्
चौषध-पायन-स्नपन-ताडनादौ प्रसिद्धम् \। अन्यत्र च न
सम्भवतीत्य् अन्य-भाव-दुर्बोधो माता-पितृ-स्नेह-परिपाकः खल्व् असौ
गोप-जातीनां च सर्वतो दुग्ध-सम्पत्ताव् एवाग्रहः \। ततोऽयं बालको न
काञ्चिद् अपि स्व-सम्पत्ति-रक्षां जानातीत्य् अतो मयैवाधुना सा कर्तव्येति
धिया तत्-परित्यागेन तद्-अर्थ-गमनम् अपि तत्-स्नेह-मयम् एव
यथात्म-सम्पत्त्य्-अर्थं सह्यमानेऽप्य् आत्म-दुःखे स्नेह-विशेष एवात्मनि
गम्यते तद्वद् इति विवेचनीयम् \। अत एव **तु**-शब्दः \।\।५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २३९) :** अथ
तर्जन-विस्वादौषध-पायनादिवत्-तदात्व-भवं तत्-सुखम् अप्य्
अतिक्रम्यायातिभद्रायैतत् समृद्धये चेष्टा यथा---**तम् अङ्कम्** इति \।
यद्-धामार्थ-सुहृत्-प्रियात्म-तनय-प्राणाशयास् त्वत्-कृते \[भा।पु।
१०.१४.३५\] इत्य् अनेन कैमुत्य-प्राप्तेस्
तद्-गृह-सम्पत्ति-सम्पादन-प्रयत्नस् तु सुतराम् एव
तदायति-समृद्ध्य्-अर्थ एव \। तत्र गोप-जातीनां सत्य् अपि
महा-सम्पत्त्य्-अन्तरे तत्-कारणे च दुग्ध-हेतुक-सम्पत्त्य्-अर्थम् एव
महान् आग्रहः स्वाभाविकः \। तस्माद् आयतीय तत्-सम्पत्ति-वर्धनार्थं
दुग्ध-रक्षायाम् औत्सुख्यम् इदं वात्सल्य-विलसितम् एव सत् वात्सल्यं
पुष्णाति समुद्रम् इव तरङ्ग-सङ्घः \। अत्र तस्या हृडयम्
ईदृशम्\--\"अयं सम्पत्ति-रक्षां न जानाति \। ततः सम्प्रति
मद्-एक-कर्तव्यासौ\" इति \। अत्र च **स्नेह-स्नुतम्** इति
स्वाभाविक-गाढ-स्नेहं दर्शयित्वा तथैव सूचितम्\। एवं तत्-कृते
दधि-मण्ड-भाण्ड-भङ्गेऽपि तस्या बहिर् एव कोपाभासो दर्शितः
\।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो बालस्यास्य बुद्धिर्
इत्य् उक्ता मन्थनाद् विरम्योपविष्टा स्वयम् एवाङ्कम् **आरूढं** **तम्**
**उत्सृज्य** एत्य् अत्र हेतुः **जवेन** इति तत्रापि हेतुः **उत्सिच्यमाने**
अतितापेनोद्रिच्यमाने सति **पयसि** उत्तारणार्थम् इत्य् अर्थः \।
**अधिश्रिते** चुल्लीम् आरोपिते \। ननु, कृष्णाद् अपि तस्या दुग्धम्
अतिममतास्पदम् अभूत्, यद्-अनुरोधेन अतृप्तः कृष्णोऽप्य् उपेक्षितः ?
सत्यम्---

तद् भक्ष्य-पेयादिषु काप्य् अपेक्षता

यया पुनः सोऽपि समेत्य् उपेक्ष्यताम् \।

प्रेम्णो विचित्रा परिपाट्य्-उदीरिता

बोध्या तथा प्रेमवतीभिर् एव या \।\।५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** मथनं हित्वोपविष्टा
स्वयम् **एवाङ्कम् आरूढं** **तं स्तनम् अपाययत्** **अतृप्तं** हरिम्
**उत्सृज्य**, न तु **सा जवेन** वेगेन **सा ययौ** \। तत्र
हेतुः---**अधिश्रिते** चुल्लीम् आरोपिते तद्-भोग्ये पयस्य् अतितापेन
**उत्सिच्यमाने** पात्राद् अतिरिच्यमाने सति तद्-उत्तारणायेति शेषः \।
पयसि तस्या ममत्वं पुत्रार्थत्वान् न दूषणम् अपि तु भूषणम् एव
\।\।५\।\।

**\॥।**

**\।\। १०.९.६ \।\।**

**स जात-कोपः**[^५३] **स्फुरितारुणाधरं**

[^५३]: सञ्जात-कोपः


**सन्दश्य दद्भिर् दधि-मन्थ-भाजनम् \।**

**भित्त्वा मृषाश्रुर् दृषद्-अश्मना रहो**

**जघास हैयङ्गवम् अन्तरं गतः \।\।**

**श्रीधर-स्वामी (भावार्थ-दीपिका) : दृषद्-अश्मना** शिला-पुत्रेण \।
**अन्तरं** गृह-मध्यं **गतः** \। **रह** एकान्ते नवनीतम्
अभक्षयत् \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दधि-मण्डो भवेन् मस्तु
इति हलायुधः \। दृषद्-अश्माल्प-पाषाणे इति धरणिः \। **हैयङ्गवं**
नव-नवनीतं ह्यो गो-दोहोद्भवं धृतंहैयङ्गवीणं संज्ञायाम् इति
निपाताद् हैयङ्गवीनं हैयङ्गवम् इतीत्य् आर्षम् \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : जात-कोपस्** त्यक्तत्वाद्
अतृप्तत्वाद् वा इत्य्-आदिकम् अशेष-मातृ-स्नेह-भरेण तत्-कालीन-स्वभावेन
वा रोदिति \। अधुना त्व् **अमृषाश्रुर्** अतृप्तत्वात् \। **दृषद्-अश्मना** इति
निःशब्दम् अधो-देशे शनैर् अल्प-च्छिद्रार्थम् \। **हैयङ्गवं**
तुङ्ग-शिक्य-स्थितं **जघास** \। महद् उलूखलम् एकम् आनीय परिवर्त्य
तद्-अङ्घ्रेर् उपरि-भागम् आरूढः सन्न् इति ज्ञेयम् \। तच् चातृप्तत्वेन
बुभुक्षया \। किं वा, कोपाद् एव \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : जात-कोपस्** त्यक्तत्वाद्
अतृप्तत्वाद् वेत्य् आदिकम् अशेष-मातृ-स्नेह-भरेण तत्-कालीन-स्वभावेन वा
बाल्य-लीला-माधुर्यम् एव ज्ञेयम् \। **मृषा** कारणाभावेऽपि
मातृ-प्रतारणार्थम् **अश्रुर्** यस्य सः \। यद् वा, कदाचित् कैतवादिना
मिथ्यापि रोदित्य् अधुना त्व् अमृषाश्रुर् अतृप्तत्वात् \। **दृषद्-अश्मना** इति
निःशब्दम् अधो-देशे शनैर् अल्प-च्छिद्रार्थम् \। **हैयङ्गवं**
तुङ्ग-शिक्य-स्थितं **जघास** \। महद् उलूखलम् एकम् आनीय परिवर्त्य
तद्-अङ्घ्रेर् उपरि-भागम् आरूढः सन्न् इति ज्ञेयम् \। तच् चातृप्तत्वेन
बुभुक्षया किं वा कोपाद् एव \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : स जात-** इति \। **अन्तरं**
गृहाभ्यन्तर-गृहं **गतः** \।\।६-७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : मृषा** वृथापि
बाल्य-स्वभावाद् एवाश्रुर् यस्य सः \। दृषाद्-अश्मना शिला-पुत्रेण
निःशब्द-च्छिद्रार्थं तत्-तले इति ज्ञेयम् \। **अनन्तरं**
गृहाभ्यन्तरं **हैयङ्गवं** ह्यो गो-दोहस्य सद्यो नवनीतम् \।\।६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** अतृप्तस्य पुत्रस्य
उत्सर्जनाद् अवज्ञानात् कोपोऽभूद् इत्य् आह---**स** इति \। न हरिर्
**जात-कोपः** सन् **स्फुरितम् अरुणाधरं दद्भिः सन्दश्य** कोपाद्
**अमृषाश्रुर्** **दृष-दश्मना** सूक्ष्माग्रेण शिला-खण्डेन
**दधि-मण्ड-भाजनं भित्त्वा**, तेन तत्-तले निःशब्दं सूक्ष्मं
रन्ध्रं विधाय क्षुधितत्वाद् एवान्तरं गृह-मध्यं गतो **रह**
एकान्ते **हैयङ्गवं** ह्यो-गो-दोहस्य सद्यो धृतं रस-रूपं मात्रा
तद्-अर्थम् एव न्यस्तं **जघास** भक्षितवान् \। शिशुभिः
सूचित-स्व-चापलो मातृ-कोपानुत्थानाय कदाचिन् **मृषाश्रुश्** च
बाल-स्वभावेन भवेद् यस् त्व् अमृषाश्रुः कोपाद् अभूद् इति तथोक्तं \।

ननु विजिघत्सोऽपिपास \[छा।उ। ८.१.५\] इति श्रुतेः, नित्य-तृप्तस्यातृप्तिर्
अरोषणो ह्य् असौ देव इति स्मृतेः \। रोष-शून्यस्य रोषश् चेह विरुध्यते
इति [चेद् युयते]{।मर्क्} मौग्ध्यवत् प्रभीतवच् च
मातृ-वात्सल्य-रस-पोषी स्वरूप-धर्म एवातृप्ति-कोप-लक्षणः स
उक्त-युक्तेः, न तु प्राकृत-रसस्याष्टादश-महा-दोषाविरहितत्व-स्मरणात्
रहो-भवत्त्वाच् चेदं कोपादिकं नानुकृति-रूपम् इति तत्त्व-विदः
\।\।६\।\।

\॥।

**\।\। १०.९.७ \।\।**

**उत्तार्य गोपी सुशृतं पयः पुनः**

**प्रविश्य सन्दृश्य च दध्य्-अमत्रकम् \।**

**भग्नं**[^५४] **विलोक्य स्व-सुतस्य कर्म तज्**

[^५४]: भिन्नं


**जहास तं चापि न तत्र पश्यती \।\।**

**श्रीधर-स्वामी (भावार्थ-दीपिका) : सुशृतं** सुतप्तं
**दधि**-मन्थन-स्थानं **प्रविश्य** **भिन्नं** **सन्दृश्य** दृष्ट्वा
\।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : उत्तार्य** चुल्ल्या अन्यत्र
निधाय \। **तत्** सर्वम् \। **तं** सुतम् \। **तत्र**
दधि-मन्थन-स्थाने \। **विलोक्य** वाम-तर्जन्या नासाग्रं स्पृष्ट्वेति
भावः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सद्य **उत्तार्य**,
**संदृश्य** साक्षाद् दृष्ट्वा दधि-मण्ड-प्रवहनात्[^५५] \। **तच्** च
**सुतस्यैव कर्म** इति **विलोक्य** निर्धार्य-तादृशे कर्मण्य्
अन्यस्याप्रवृत्तेर् अशक्तेश् च \। तम् अपि तत्रापश्यन्ती
**जहास**---तस्यापि चापल्येन भेदेन चातुर्येण वा भीत्यापसरणेन वा
\। च-काराच् छनैस् तं मृगयामास च, विशेषेण
पादाब्जाङ्गुष्ठ-द्वयाग्रवष्टम्भनेन \।\। ७\।\।

[^५५]: दधि-मण्ड-प्रहरणात्


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुष्ठु **शृतं** पक्वं
**भग्नं** भिन्नं, तच् च **सुतस्यैव** **कर्म** इति **विलोक्य**
निर्धार्य तादृशे कर्मण्य् अन्यस्याप्रवृत्तेर् भङ्ग-चातुर्य-विशेषोपलब्धस्
तस्य कोप-सम्भावनाच् **च** **तम् अपि** **तत्र अपश्यन्ती जहास**
तस्यातिचापल्येन भेदने चातुर्येण भीत्यापसरणेन
गृहान्तस्थ-किङ्किण्यादि-तच्-चालित-भाण्डादि-शब्दाश्रवणेन च \।\।७\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः २४०) :** (१०.९.५ तीकात् पश्चात्) मनसि
तु प्रबल-चापल्य-दर्शनेन हर्ष एव \। यथाह---**उत्तार्य** इति \।
स्पष्टम् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सुशृतं** सुपक्वम् \।
दधि-मन्थन-स्थानं **प्रविश्य** **दध्य्-अमत्रकं** दधि-पात्रम्
अतिचिक्वणत्वेन अतिदृढत्वेनानुकम्पायां कन् \। **भग्नं विलोक्य** इति
वाम-तर्जन्या नासाग्रं स्पृष्ट्वेति ज्ञेयम् \।\।७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.९.८ \।\।**

**उलूखलाङ्घ्रेर् उपरि व्यवस्थितं**

**मर्काय कामं ददतं शिचि स्थितम् \।**

**हैयङ्गवं चौर्य-विशङ्कितेक्षणं**

**निरीक्ष्य पश्चात् सुतम् आगमच् छनैः \।\।**

**श्रीधर-स्वामी (भावार्थ-दीपिका) : उलूखलाङ्घ्रेः** परिवर्तितस्य
उलूखुलस्य **उपरि** \। **शिचि** शिक्ये \। **चौर्येण विशङ्कितं**
चञ्चलम् **ईक्षणं** यस्य तं **सुतम्** \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पश्चात् पृष्ठतः
काकादि-भयाद् विवर्त्य स्थापितोलूखुलोपरि स्वस्तिकासनेन उपविष्टम् \।
अन्तर्-गृह-प्रवेशानन्तरं यत् किञ्चिद् भुक्त्वा सत्वरम् अवशिष्टं
**हैयङ्गवीनं** स-भाण्डम् एव गृहीत्वा मातृ-वञ्चनाय
**पश्चाद्**-द्वारेण निर्जनं गृह-पश्चाद्-देशं गत्वेति शेषः \। पूर्वं
शिक्ये स्थापितं यत् तद् एवेति चौर्येणानीतम् इत्य् अर्थः \। **चौर्याद्**
धेतोर् मातृ-ताडन-भयाद् **विशङ्किते** तद्-आगमनानुसन्धान-परे
**ईक्षणे** यस्य तं गृहान्तर्गतैर् अतिर्यग्-ग्रीवं **निरीक्ष्य**
तद्-दृष्टि-वञ्चनार्थं तत्-पृष्ठतस् तं जिघृक्षन्ती \। **शनैः**
स्व-पाद-शब्दाभावार्थम् \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अवस्थितम्**
[अवधानेनोर्दावस्थित्या]{।मर्क्} सन्तम् \। **मर्को**ऽयम् इति जाताव्
एकत्वम्, मर्कटेभ्य इत्य् अर्थः \। **पश्चात्** सुतस्य पृष्ठतस्
तद्-दृष्टी-वञ्चनार्थम् \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** काकादि-भयाद् विवर्त्य
स्थापितस्योलूखुलस्योपरि स्वस्तिकासनेन उपविष्टम्
अन्तर्-गृह-प्रवेशानन्तरं यत् किञ्चिद् एव भुक्त्वा सत्वरम् अवशिष्टं
**हैयङ्गवीनं** स-भाण्डम् एव गृहीत्वा मातृ-वञ्चनाय पश्चाद्-द्वारेण
निर्जनं गृह-पश्चाद्-देशं गत्वेति शेषः\। पूर्वं शिक्ये स्थापितं यत्
तद् एवेति विशेष-चापल्य-दर्शनम् अप्य् उक्तं, **पश्चात्** सुतस्य
पृष्ठतः तद्-दृष्टि-वञ्चनार्थम् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** उलूखलेति पश्चाद्-द्वारेण तस्मान्
निर्गम्येति शेषः \।\।८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
दधि-क्लिन्न-चरण-चिह्नेन किङ्किणी-शब्देन च
तच्-चालित-भाण्डादि-शब्देन च गृहान्तः-स्थितं नवनीतं भुञ्जानम्
अनुमाय हसन्ती किञ्चिद् विलम्ब्य यावत् तत्र यियासति स्म तावद् एव
पक्ष-द्वारेण निःसृत्य बहिः-प्राङ्गनान्तरे काकादि-भयाद्
अधोमुखी-कृत-**उदूखलस्य** **उपरि** कृष्णे स्वस्तिकासनेनोपविष्टे
सति यद् अभूत् तद् आह---उदूखलेति **शिचि** शिक्ये **स्थितं** ततश्
चोरयित्वा आनीतम् इत्य् अर्थः \। **चौर्याद्** धेतोर् मातृ-ताडन-भयाद्
विशङ्किते तदा गमनानुसन्धान-परे **ईक्षणे** यस्य तम् \।
गृहान्तर्-गतैर् अतिर्यग्-ग्रीवं **निरीक्ष्य** **पश्चात्**
तद्-दृष्टि-वञ्चनार्थं तत्-पृष्ठतस् तं जिघृक्षन्ती शनैर् इति
स्व-चरण-शब्दाभावार्थः \।\।८\।\।

**\॥।**

**\।\। १०.९.९ \।\।**

**ताम् आत्त-यष्टिं प्रसमीक्ष्य सत्वरस्**

**ततोऽवरुह्यापससार भीतवत् \।**

**गोप्य् अन्वधावन् न यम् आप योगिनां**

**क्षमं प्रवेष्टुं तपसेरितं मनः \।\।**

**श्रीधर-स्वामी (भावार्थ-दीपिका) : तपसा** एकाग्र्येण **ईरितं**
तद्-आकारतां नीतम् अत एव **प्रवेष्टुं क्षमं** योग्यं **योगिनां**
**मनोऽपि** **यं नाप** तम् \। अथवा, **अन्वधावत्** केवलं **न** त्व्
**आप** \। **योगिनां मनो**ऽपि **यं प्रवेष्टुं न क्षमम्** इति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : आत्त-यष्टिं**
स्वीकृत-यष्टिकाम् \। **तत** उलूखलाङ्घ्रेः \। **भीतवद्** इति \। न हि
तस्य कुतोऽपि भयम्, अपि तु तस्यैव भीषास्माद् वातः पवते \[तै।उ।
२.८.१\][^५६] इत्य्-आदि-श्रुतेः \। सर्व-भय-हेतुत्वम् आह---**अपससार**
धावनं चकार \। मनो-गोचरस्य हस्तादिना ग्रहणं सर्वथासम्भावीत्य्
अत आह---*अथवा* इति \। कुतो नाप ? इत्य् आकाङ्क्षायाम् आह---*यतो* हेतोः
\। नैतन् मनो विशति \[भा।पु। ११.३.३६\] इत्य्-आदि वक्ष्यमाणत्वात् \।
**यं प्रवेष्टुं** यत्र प्रवेशं कर्तुं विषयीकर्तुम् \। यतो वाचो
निवर्तन्ते अप्राप्य मनसा सह \[तै।उ। २.७.१\] इति श्रुतेः \। यद् वा,
साहाजिक-मातृ-स्नेह-भर-ज्ञानेन तत्त्वतोऽन्तर्-भयाभावात् \। यद् वा,
**भीतवद्** इति \। मतुब्-अन्तं भय-युक्तं यथा स्यात्, तथा दुद्राव
\। भय-भावनया स्थितस्य इति कुन्त्य्-उक्तेः \। **गोपी** यशोदा \।
**योगः** समाधिः, तद्वतां **मनस्** **तपसा** ज्ञानेन **ईरितम्** अपि
**प्रवेष्टुं** ब्रह्मणि लीनीभवितुं **क्षमम्** अपि **यं नाप**---नायं
सुखापः \[भा।पु। १०.९.२१\] इत्य् अग्रे वक्ष्यमाणत्वात् \।\।९\।\।

[^५६]: भीषास्माद् वातः पवते भीषोदेति सूर्यः भीषास्माद् अग्निश् चन्द्रश्
    च मृत्युर् धावति पञ्चमः \।\।


---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : प्र**कर्षेण **सम्**यग्
**ईक्षित्वा** इति स्व-ताडनार्थं तस्या **यष्टि**-ग्रहणासम्भवात् \। प्राक्
कदापि तद्-दर्शनाच् च तन्-निर्धारार्थम्, अतः **सत्वरो** वेगवान् सन्
**तत** उलूखलाङ्घ्रेर् **अवरुह्य अपससार** धावित्वा पलायतेत्य्
अर्थः \। **भीतवद्** इति सहज-मातृ-स्नेह-भर-ज्ञानेन
तत्त्वतोऽन्तर्-भयाभावात् \। यद् वा, भीतोऽन्यो यथा तथैवेत्य् अर्थः
\। एषा मातरि वात्सल्यादि-लीला-माधुरी \। **योगः** समाधिस् तद्वतां
**मनः प्रवेष्टुं** ब्रह्मणि लीनीभवितुं **क्षमं** योग्यम् अपि
**तपसा** ऐकाग्र्येण **ईरितं** त्वद्-उन्मुखत्वाय प्रेरितम् अपि **यं
नाप** नास्पृशद् अपीत्य् अर्थः \। तं **गोपी** श्री-यशोदा **अन्वधावत्**
धावन्तं धावनेन साक्षात् पश्चाद् ययाव् इति तस्याः सर्व-भक्तेभ्योऽप्य्
अधिको भाग्य-भरो दर्शितः \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : प्र**कर्षेण **सम्**यग्
**ईक्षित्वा** इति स्व-ताडनार्थं तस्या **यष्टि**-ग्रहणासम्भवात् प्राक्
कदापि तद्-दर्शनाच् च तन्-निर्धारार्थम्, अतः **सत्वरः** सन्
**अपससार** मातृ-वञ्चनाय
यमलार्जुनाख्य-चैत्य-वृक्ष-सन्निहित-नाना-जनता
सदन-निज-पुर-पुरो-द्वारं प्रत्य् एवेति ज्ञेयं \। **भीतवद्** इति
सहज-मातृ-स्नेह-भर-ज्ञानेन तत्त्वतोऽन्तर्-भयाभावात् \। यद् वा,
भीतोऽन्यो यथा तथैवेत्य् अर्थः \। एषा मातरि बाल्यादि-लीला-माधुरीं
माता तु तस्मिन् दिने पुरो-द्वारम् अपि निर्गत-जनं ज्ञात्वा **अन्वधावद्**
एवेत्य् आह \। **योगः** समाधिः तद्वतां **मनः** **प्रवेष्टुं**
ब्रह्मणि श्री-भगवत एवाविर्भावान्तरे वा लीनीभवितुं **क्षमं**
योग्यम् अपि **तपसा** ऐकाग्र्येण **ईरितं** त्वद्-उन्मुखत्वाय प्रेरितम्
अपि **यं नाप** नास्पृशद् अपीत्य् अर्थः \। नायम् \[भा।पु। १०.९.२१\]
इत्य्-आदौ स्पष्टीभावित्वात् तम् अन्वधावत्, पदे पदे प्राप्यमानम् इवाधावत्
\। अहो अस्तु तावद् अस्याः सन्ततम् अङ्क-शयनादि-समय-सौभाग्य-भरो
दर्शितः \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुत्र-भीषणार्थम्
**आत्त-यष्टिं भीतवद्** इति साहजिक-मातृ-स्नेह-भर-ज्ञानेन
तत्त्वतोऽन्तर्-भयाभावात् \। यद् वा, भीतवद् इति मतुब्-अन्तं
भय-युक्तं यथा स्यात् तथा **अपससार** दुद्रावेत्य् अर्थः \।
भय-भावनया स्थितस्य \[भा।पु। १.८.३१\] इति कुन्त्य्-उक्तेः \। **गोपी**
यशोदा **योगः** समाधिस् तद्वतां **मनः तपसा** ज्ञानेन **ईरितम्**
अपि **प्रवेष्टुं** ब्रह्मणि लीनी-भवितुं **क्षमम्** अपि **यं नाप** \।
नायं सुखाप \[भा।पु। १०.९.२१\] इत्य्-आदौ स्पष्टीभावित्वात् \।\।९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** ततः किम् अभूत् ? तद्
आह---ताडनार्थम् **आत्त-यष्टिं**
गृहीतातिसूक्ष्म-रत्न-चित्र-लघु-लकुटिकां **तां** मातरं
**प्रसमीक्ष्य** ताडयेद् एवाद्येति विज्ञाय **सत्वरस्** **तत**
उलूखलाङ्घ्रेर् **अवरुह्य अपससार** पलायाञ्चक्रे भीतं भयं यत्र
विद्यते तद् यथा भवं तथा भय-भावनया स्थितस्य \[भा।पु।
१.८.३१\] इति कुन्ती-वाक्यात् \। **गोपी** राज्ञी तन्-माता **तम् अन्वधावत्**
\। **योगिनां** **मनो यं नाप** कीदृक् **तपसा** समाधि-पर्यन्तेन
**ईरितं** परिशोधितं **प्रवेष्टुं क्षमं** योग्यम् अपि तत्-प्रसादेन
तन्-मनस् तस्मिन् प्रविश्यन्, न तु स्व-सामर्थ्येनेति भावः \।\।९\।\।

**\॥।**

**\।\। १०.९.१० \।\।**

**अन्वञ्चमाना जननी बृहच्-चलच्-**

**छ्रोणी-भराक्रान्त-गतिः सुमध्यमा \।**

**जवेन विस्रंसित-केश-बन्धन-**

**च्युत-प्रसूनानुगतिः परामृशत् \।\।**

**श्रीधर-स्वामी (भावार्थ-दीपिका) : अन्वञ्चमाना** एव कृष्णम्
अनुगच्छन्ती \। **बृहत्योश् चलयोः श्रोण्योर् भरेणाक्रान्ता** स्तब्धा
**गतिर्** यस्याः सा \। **विस्रंसितात् केश-बन्धनाच् च्युतैः प्रसूनैर्
अनुगतिर्** अनुगमनं यस्याः सा \। यद् वा, **जवेन** कम्पितात्
केश-बन्धनात् पुरः पतितानि प्रसूनान्य् अनु भयम् उत्पादयन्ती पश्चाद्
गतिर् यस्याः सा **परामृशद्** धृतवती \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : प्रसूनैः** सह
**अनुगमनं** सर्वथा अयोग्यं प्रसूनानां जडत्वाद्, अतोऽर्थान्तरम्
आह---*यद् वा* इति \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :
बृहच्-चलच्-छ्रोणी-भराक्रान्त-गतिर्** अपि **जवेन** धावन-वेगेन
**तं परामृशत्** पृष्ठतो धृतवती, यतो **जननी** \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बृहद्** इत्य्-आदि-रूपापि **जवेन
परामृशत्** तं पृष्ठतो धृतवती स्नेह-मयेनेति शेषः \। यतो
**जननी** \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च योगि-दुष्प्रापं तम्
अनुधावनेन सा न प्रापेति वाच्यम् इत्य् आह---अन्वञ्चेति \। **विस्रंसितात्**
**केश-बद्धाट्** **च्युतैः** **प्रसूनैर्** **अनुगतिर्** अनुगमनं
यस्याः सा \।\।१०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** न च सा योगि-मनोऽगम्यं
तम् अनुपधावती न प्रापेति वाक्यम् इत्य् आह---**अन्वञ्च-** इति \।
**विस्रंसितात्** **केश-बन्धात् च्युतैर्** मालती-**प्रसूनैर्**
**अनुगतिर्** यस्याः सा \। **परा** पृष्ठतोऽ**मृशद्** अगृह्णाद् इत्य् अर्थः
\।\।१०\।\।

**\॥।**

**\।\। १०.९.११ \।\।**

**कृतागसं तं प्ररुदन्तम् अक्षिणी**

**कषन्तम् अञ्जन्-मषिणी स्व-पाणिना \।**

**उद्वीक्षमाणं**[^५७] **भय-विह्वलेक्षणं**

[^५७]: उद्वीक्षमाणा


**हस्ते गृहीत्वा भिषयन्त्य् अवागुरत् \।\।**

**श्रीधर-स्वामी (भावार्थ-दीपिका) : अञ्जन्-मषिणी** अञ्जन्ती सर्वतः
प्रसरन्ती मषी ययोस् ते **अक्षिणी** **स्व-पाणिना कषन्तं**
संमर्दयन्तम् \। **भिषयन्ती** ह्रस्वश् छान्दसः \। भीषयन्ती भयम्
उत्पादयन्ती **अवागुरद्** अभर्त्सयत् \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : मषी** दीप-कज्जलम् \। मषी
लेखन-द्रव्ये दीप-कज्जल-सुवीरयोः इति धरणिः \। यद् वा,
**अवागुरत्** ताडनार्थं हस्तम् उद्धृतवती न केवलं योगि-प्रायं
धृतवत्य् एव, किं तु ब्रह्मादिभिर् अनिशं स्तूयमानं तम् अभर्तस्यद् अपि
\। महा-काल-यमादीनाम् अपि भय-हेतुं यष्ट्या अताडयच् चेत्य्
आह---**कृतागसम्** इति \। यद् वा, **अवागुरत्**---\"भो अशान्त-प्रकृते !
वानर-बन्धो! मन्थनी-स्फोटक ! अद्य नवनीतादिकं कुतः प्राश्नासि ?
तथा बध्नाम्य् अद्य यथा बालैः खेलितुं नवनीतम् अपहर्तुं च न
प्रभविष्यसि \। इदानीं यष्टि-ताडनात् किं बिभेषि ?\" इति तर्जयन्ती
यष्ट्य्-उत्थानेन ताडनोद्यमं चकार, न तु तताड \। गुरी उद्यमे
\।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कृतम् आगो** येन
दधि-भाजन-भेदन-नवनीत-चौर्यादि-लक्षणं येन तम् \। अतस्
ताडणम् आशङ्क्य तत्-परिहारार्थं **प्र**कर्षेण **रुदन्तम्** \। अत एव
**अञ्जन्-मषिणी** अश्रुभिः प्रसरत्-कज्जले स्वतः-स्फुरन् कज्जले
वाक्षिणी वाञ्चमानम् अपि मातृ-हस्तेनाश्रु-मार्जनम् अपराधाद् अप्राप्य
**स्वस्य** एव **पाणिना** **कषन्तं** संमर्दयन्तं
बहुलाश्रु-निर्गमार्थम् \। किं वा, अस्रापसारणार्थं मार्जयन्तं किञ्चित्
**भयेन विह्वले** चञ्चले **ईक्षणे** नेत्रे \। किं वा, विह्वलम् आकुलं
निरीक्षणं यस्य तम् \। किं वा, भय-विह्वलेक्षणं यथा स्यात्, तथा
रुदन्तम् **उच्**चैर् **वीक्षमाणा** अवलोकयन्त्य् अपि पुनस्
तादृश-विकर्माणाचारणार्थं **भिषयन्ती**---\"इतः-प्रभृति
नवनीतादिकं किञ्चिन् न दास्ये \। त्वां बद्ध्वा गृहान्तर् धास्ये, यथा
कुत्रापि गत्वा क्रीडितुं न शक्नोषि \। क्रीडनकानि सहचर-बालकादींश् च
द्रष्टुम् अपि न शक्ष्यसि\" इत्य्-आदि-वाक्येन \। तथा यष्ट्य्-उत्थापनादिना
च यस्य भयम् उत्पादयन्त्य् **अवागुरत्**---\"हे अशान्त ! रोषाक्रान्त !
लुब्ध-प्रकृते ! वानर-प्रिय ! लुण्ठाक !\" इत्य्-आदि-निर्भर्त्सनम् एव
सह वात्सल्य-भरेणाकरोत्, न च ताडयामास \। यत् त्व् अपाठे
भय-विह्वलेक्षणं यथा स्यात्, तथोच्चैर् ऊर्ध्व-मुखतयावलोक्यमानेति
तस्य कातर्य-मुखम् अतोऽवागुरद् एव \। यद् वा, भयेन कम्पमाने हस्ते
गृहीत्वा क्षणम् अवागुरत् \। अन्यत् समानम् \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : कृतम् आगो** येन **तम्** अतस्
ताडनम् आशङ्क्य तत्-परिहारार्थं **प्र**कर्षेण **रुदन्तम्**, अत एव
**अञ्जन्-मषिणी** अश्रुभिः प्रसरत्-कज्जले **अक्षिणी** वाञ्छ्यमानम् अपि
मातृ-हस्तेनाश्रु-मार्जनम् अपराधाद् अप्राप्य **स्वस्य** एव **पाणिना
कषन्तं** संमर्दयन्तं बहुलाश्रु-निर्गमार्थम् \। किं वा,
अस्रापसारणार्थं मार्जयन्तं किञ्चित् **भयेन** **विह्वले ईक्षणे**
नेत्रे यस्य तम् \। किं वा, तथा रुदन्तम् **उच्**चैर् **वीक्षमाणा**
अवलोकयन्त्य् अपि पुनस् तादृश-विकर्माभ्यास-सङ्कोचनेन
सुप्रकृत-तपो-दानार्थं **भिषयन्ती** भाययन्ती भाययितुम्
**अवागुरत्** अवागुरत, गुरी उद्यमे \। \"हे अशान्त ! रोषाक्रान्त !
लुब्ध-प्रकृते ! वानर-प्रिय ! गृह-लुण्ठाक ! इतः-प्रभृति
नवनीतादिकं किञ्चिन् न दास्ये \। बद्ध्वा गृहान्तर् धास्ये, यथा कुत्रापि
गत्वा क्रीडितुं न शक्तोऽसि \। क्रीडनकानि सहचर-बालकादींश् च द्रष्टुम्
अपि न शक्ष्यसि\" इत्य्-आदि-वाक्येन तथा यष्ट्य्-उत्थापन-प्रायादिना
ताडनोद्यमम् इव कृतवतीत्य् अर्थः, न च ताडयामास \। \"उद्वीक्ष्यमाना\"
इति स-भयत्व-पाठे भय-विह्वलेक्षणं यथा स्यात्, तथा उच्चैर्
ऊर्ध्व-मुखतया अवलोक्यमाना इति तस्य कातर्यम् उक्तम् \। अतोऽवागुरद्
एव \। यद् वा, भयेन विह्वले कम्पमाने हस्ते गृहीत्वा क्षणम् अवागुरत्
\। अन्यत् समानम् \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : भिषयन्ती** भाययितुम् इत्य् अर्थः
\। **अवागुरत्** अवागुरत भर्त्सनादिना ताडनोद्यमम् इव कृतवती
\।\।११\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** योगि-दुष्प्रापं तं न
केवलं धृतवत्य् एव किन्तु ब्रह्म-रुद्रादिभिर् अनिशं स्तूयमानं तम्
अभर्त्सयद् अपि, महा-काल-यमादीनाम् अपि भय-हेतुं तं यष्टि-मात्रेणाप्य्
अभाययद् अपीत्य् आह---**कृतागसम्** इति **अञ्जन्-मषिणी** अञ्जन्ती
सर्वतः प्रसरन्ती **मषी** ययोस् ते **अक्षिणी स्व-पाणिना**
स्व-वाम-पाणि-पृष्ठेनैव संमर्दयन्तं दक्षिण-पाणेर् मातृ-गृहीतत्वात्
**भीषयन्ती** यष्ट्या भाययन्ती ह्रस्व-सुगाव् आर्षौ \[पा।\] \। यद् वा,
भीषयमाणा तदा ह्रस्व-परस्मैपदे आर्षे \। **अवागुरत्**---\"भो
अशान्त-प्रकृते ! वानर-बन्धो ! मन्थनी-स्फोटक ! अद्य नवनीतादिकं
कुतः प्राप्स्यसि ? तथा बध्नाम्य् अद्य यथा सहचर-बालकैः सह
खेलितुं नवनीतम् अपहर्तुं च न प्रभविष्यसि\।\" इदानीं
यष्टि-ताडनोद्यमं चकार, न तु तताड \। गुरी उद्यमे \।\।११\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** न केवलं
योगि-मनो-ग्राह्यम् अपि तम् अगृह्णाद् एव, अपि तु विधि-हरादिस् ततस् तम्
अभर्त्स्ययत् \। कालस्यापि भय-हेतुं तं यष्ट्याप्य् अभाययच् चेत्य्
आह---**कृत-** इति \। **तं** कृष्णं **हस्ते** दक्षिणे **गृहीत्वा
भीषयन्ती** यष्ट्या भाययन्ती ह्रस्व-सुगाव् आर्षौ \[पा।\]
अवान्तर-ताडनोडमम् अकरोन् नाव् अताडयद् इत्य् अर्थः \। गुरी उद्यमे \।
तं कीदृशं ? **कृतागसं** सापराधम् अतस् ताडनम् आशङ्क्य
तत्-परिहाराय **प्ररुदन्तम्** **अञ्जन्ती** सर्वतः प्रसरन्ती **मषी**
कज्जलं ययोस् ते **अक्षिणी स्व-पाणिना** दक्षिण-पाणैर् गृहीतत्वाद्
वाम-पाणि-पृष्ठेन **कषन्तं** मर्दयन्तं मातृ-हस्तेन बाध्यमानम् अप्य्
अश्रु-मार्जनम् अपराधान् **स्व-पाणिना** एव कुर्वन्तम् इत्य् अर्थः \।
कीदृशी सा ? इत्य् आह---**भय-विह्वलेक्षणं** तम् **उद्वीक्षमाणा** इति \।
\"हे चौर्य-पण्डित ! कोपाक्रान्त ! कपि-कुलम् इव मन्थनी-छिद्र-कर !
गृह-लुण्ठाक ! तिष्ठ त्वं\। तथाहम् अद्य यतिष्ये, यथा कुत्रापि
गत्वा क्रीडितुं न शक्नुयाः \। क्रीडनकानि सखि-बालांश् च द्रष्टुम् अपीशो
न भवेः\" इति व्यञ्जयन्ती रुक्ष-मुद्रया तं पश्यन्तीत्य् अर्थः \।
ताडने यदि तवातिशया भीस् तत् किम् अद्य दधि-भाण्डम् अभाङ्क्षीः मातर्
एव मथनैव करिष्ये पातयस्व करतो बत यष्टिम् इति \। यद् वा,
भयेन **विह्वले** कम्पमाने **हस्ते गृहीत्वा** क्षणम् **अवागुरत्** \।
अन्यत् समानम् \।\।११\।\।

**\॥।**

**\।\। १०.९.१२ \।\।**

**त्यक्त्वा यष्टिं सुतं भीतं विज्ञायार्भक-वत्सला \।**

**इयेष किल तं बद्धुं दाम्नातद्-वीर्य-कोविदा \।\।**

**श्रीधर-स्वामी (भावार्थ-दीपिका) : इयेष** ऐच्छत \।
**अतद्-वीर्य-कोविदा** तत्-प्रभावानभिज्ञा \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : \"**मातर् मा मा ताडय\" इत्य्
उक्ते, ताडने यदि विशेष-भीस् ते तर्हि \"किम् अद्य दधि-भाण्डम्
अभाङ्क्षीः ?\" \"मातर् एवम् अथ नैव करिष्ये \। पातय कराद् यष्टिम्\"
इति पुत्रोक्ति-कातर्य-विक्लव-मना हन्त कदाचिद् अयं मन्युना वनं
प्रविशेद् इति शङ्कया तन्-निरोधार्थम् उपायं निश्चिकायेत्य्
आह---**त्यक्त्वा** इति \। **तद्-वीर्यस्य** मर्व्-अव्यापकत्व-लक्षणस्य
तद्-ऐश्वर्यस्य **न कोविदा** \। शुद्ध-तन्-माधुर्यैक-निमग्नत्वाद् इति
भावः \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यतोऽर्भक-वत्सला,
अतोऽ**तद्-वीर्य-कोविदा** तत्-प्रभावानुसन्धान-रहिता
स्नेह-भराक्रान्त-चित्तत्वेनान्यास्फूर्तेः \। यद् वा, तद्-वीर्यत-कोविदापि
**बन्धुम्** **इयेष** \। यद् वा, **तद्-वीर्य-कोविदा**
तच्-चापल-भर-दुर्वारिताद्य्-अभिज्ञा \। अतस् तं बन्धुम् एवैच्छत् \।
पक्ष-द्वयेऽपि हेतुर् **अर्भक-वत्सला** \। यद् वा, तस्य वीर्यं बलं,
तस्मिन् कोविदा, \"महा-बलिनम् एतम् अहं बन्धुं न शक्नुयाम्\" इत्य् एतद्
वितर्कयन्तीत्य् अर्थः \। तथापि **बन्धुम् इयेष** \। कुतः ?
**अर्भक-वत्सला** मातृ-स्नेहेनात्मनो बालक-बुद्ध्या स्नेहेन ततोऽप्य्
अधिक-बलवत्ताभिमानात् \। किं वा, वात्सल्येन तद्-धितार्थं
तद्-अतिचापल्य-दोष-निरसन-व्यग्रतया किञ्चिद् अन्याननुसन्धानात् \।
**किल** प्रसिद्धौ निश्चये वा \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यतोऽ**र्भक**-मात्रे
**वत्सला** किम् उत स्वार्भके तस्मिन् इत्य् अर्थः \।
अतोऽ**तद्-वीर्य-कोविदा** तत्-प्रभावानुसन्धान-रहिता
स्नेह-भराक्रान्त-चित्तत्वेनान्यास्फूर्तेः \। यद् वा, **तद्-वीर्य-कोविदा**
तच्-चापल-भर-दुर्वारताद्य्-अभिज्ञा अतस् तं बद्धुम् एवैच्छत् \।
**किल** प्रसिद्धौ निश्चये वा \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** **\"**मातर् मा मा
ताडय\" इत्य् उक्ते, \"ताडने यदि तवातिशया भीस् तत् किम् अद्य
दधि-भाण्डम् अभाङ्क्षीः ?\" \"मातर् एवम् अथ नैव करिष्ये, पातय
स्व-करतो बत यष्टिम्\" इति पुत्रोक्ति-कातर्य-विक्लव-मना हन्त कदाचिद्
अयं मन्युना वनं प्रविशेद् इति शङ्कया तन्-निरोधार्थम् उपायं
निश्चिकायेत्य् आह---**त्यक्त्वा** इति \। **तद्-वीर्यस्य**
मर्व्-अव्यापकत्व-लक्षणस्य तद्-ऐश्वर्यस्य **न कोविदा** \।
शुद्ध-तन्-माधुर्यैक-निमग्नत्वाद् इति भावः \।\।१२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : \"**मातर् मा मा ताडय\"
इत्य् उक्ते, \"ताडने यदि तवातिशया भीः, तत् किम् अद्य दधि-भाण्डम्
अभाङ्क्षीः ?\" \"मातर् एवम् अथ नैव करिष्ये, पातय स्व-करतो बत
यष्टिम्\" इति पुत्रोक्ति-कातर्य-विक्लव-मना हन्त कदाचिद् अयं मन्युना
वनं प्रविशेद् इति शङ्कया तन्-निरोधार्थम् उपायं निश्चिकायेत्य्
आह---**त्यक्त्वा** इति \। **तद्-वीर्यस्य** मर्व्-अव्यापकत्व-लक्षणस्य
तद्-ऐश्वर्यस्य **न कोविदा**, शुद्ध-तन्-माधुर्यैक-निमग्नत्वाद् इति
भावः \।\।१२\।\।

**\॥।**

**\।\। १०.९.१३-१४ \।\।**

**न चान्तर् न बहिर् यस्य न पूर्वं नापि चापरम् \।**

**पूर्वापरं बहिश् चान्तर् जगतो यो जगच् च यः \।\।**

**तं मत्वात्मजम् अव्यक्तं मर्त्य-लिङ्गम् अधोक्षजम् \।**

**गोपिकोलूखले दाम्ना बबन्ध प्राकृतं यथा \।\।**

**श्रीधर-स्वामी (भावार्थ-दीपिका) :** अकोविदत्वम् आह---**न चान्तर्**
इति पञ्चभिः \। बन्धनं हि बहिः-परिवृतेन **दाम्ना** **अन्तर्**
आवृतस्य भवति \। तथा च, **पूर्वापर**-विभागवतो वस्तुनः पूर्वतो
दाम धृत्वा परितः परिवेष्टनेन सम्भवति, न त्व् एतद् अस्तीत्य्
आह---**न चान्तर्** इति \। किं च, व्यापकेन व्याप्यस्य बन्धो भवति,
तच् च विपरीतम् इत्य् आह---**पूर्वापरम्** इति \। किं च,
तद्-व्यतिरिक्तस्य चाभावान् न बन्ध इत्य् आह---**जगच् च य** इति
\।\।१३\।\। **तं** **मर्त्य-लिङ्गम् अधोक्षजम् आत्मजं मत्वा बबन्ध**
इति \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** को वेत्ति मत्तोऽधिकम् इत्य्
आत्मानं मन्यमानः कोविद इति \। इगुपधात्वात् कः बाहुलकाद् विभक्तेर्
अलुक्, विद् ज्ञाने तद्-भिन्नत्वम् आह \। अन्यद् आह---*किं च* इति \। पुनर्
अन्यद् आह---*किं च* इति \। *तद्-व्यतिरिक्तस्य* कृष्ण-भिन्नस्य \।
जगतां ब्रह्माण्डानां च यः समूहो यस्मिन् स **जगच्-चय** इति \। यद्
वा, यः कृष्ण एव जगत्, सर्वं खल्व् इदं ब्रह्म \[छा।उ। ३.१४.१\] इति
श्रुतेः \। तद्-भिन्नं किञ्चिन् नास्तीति भावः \। यो बन्धः स जगतः,
यः कृष्णश् च सोऽजगत् जगन् न, तस्य जगद्-ईश्वरत्वात् \। यद् वा,
योजनं योऽजो आर्षत्वात् कुत्वाभावः बन्धस् तं गच्छतीति यो जगत् \। न
योजगदयोजगद् इति सर्व-बन्धन-निवर्तकस्य कुतो बन्धनम् ? इति
भावः \।\।१३\।\।

**मर्त्य-लिङ्गम्** इति \। **मर्त्यस्य लिङ्गम्** एव न तु मर्त्यं,
यतोऽ**धोक्षजम्** इन्द्रिय-जन्य-ज्ञानाविषयम् अत एव **अव्यक्तं** न
केनापि प्रमाणेन उपनिषदं विना व्यज्यत इत्य् अव्यक्तम् \। **यथा
प्राकृतं** [सामाय]{।मर्क्} नर-बालम् अनेनापि तस्याप्राकृतावं सिद्धम्
इति \। यस्य विभुत्वेन सर्वेण जगतापि बन्धनं न सम्भवेत् तस्य
जगद् एक-देशी-भूतेन **दाम्ना** कथं बन्धनं भवेद् इति \। न च
साकारत्वेन तस्य विभुत्वं सम्भवेद् इति वाच्यम् \। साकारस्यैव
तस्योदरे सर्व-जगतो यशोदया दृष्टत्वात् \।

तर्हि सा कथं बबन्ध ? तत्राह---**आत्मजं** **मत्वा**
असाधारण-वात्सल्य-प्रेम-विषयीकृत्येत्य् अर्थः \। तस्य प्रेमाधीनत्वाद्
विभुत्वेऽप्य् अचिन्त्य-शक्त्यैव बन्धनम् इति भावः \। अव्यक्तं
प्रेम-वश्यत्वाद् एव प्रच्छन्नीभूत-महैश्वर्यं मर्त्य-लिङ्गं
मनुष्याकारं, तद् अप्य् अधोक्षजम् अतीन्द्रियं यथा प्राकृतं बध्नाति,
तथैव चित्-पुञ्जम् अपि तं **बबन्ध** इत्य् अहो प्रेम-बलं यस्या इति
भावः \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : न चान्तर् न बहिर्
यस्य** इत्य्-आदि \। न विद्यते प्राकृतस्येव **अन्तरम्**
अस्थि-मांस-रक्तादि **बहिर्** मल-मूत्रादि केवल-सच्चिदानन्दात्मकत्वात्
\। वक्ष्यति च रुक्मिणी व्यतिरेकेण---त्वक्-श्मश्रू-रोम- \[भा।पु।
१०.६०.४५\] इत्य्-आदि \। कथम् अस्य बन्धनम् ? इति भावः \। अतः
पूर्वोक्तम् अतद्-वीर्य-कोविदत्वं \[भा।पु। १०.९.१२\] व्रजेश्वर्या दर्शितम्
\। यद् वा, अन्तरम् अन्तर्यामिवत्त्वं बहिः परिच्छिन्नत्वं जीवस्यैव
तथा \। यद् वा, नान्तरं न च बहिर् यस्येति अन्तर् बहिर् एक-रूपम्
अत्युज्ज्वल-स्वच्छत्वात् \। अथवा, अन्तरम् अन्तरङ्गा, बहिर् बहिरङ्गा
सर्व-समत्वात् \। **न पूर्वं** न प्राक्, **न चापरं** न च पश्चात्
यस्य, व्यापकत्वात्, अथ च **जगतः पूर्वं** **च परं च** पश्चात् \।
अहम् एवासम् एवाग्रे \[भा।पु। २.९.३२\] इत्य्-आदेः स्वयम् उक्तत्वात् \। तस्य
बन्धनम् अशक्यम् इति भावः \।\।१३-१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो महा-भाग्यं
श्री-यशोदाया इत्य् आह---**न च** इति द्वाभ्याम् \। यस्य **अन्तर् बहिश् च
न** अस्ति, तथा **पूर्वं** पूर्व-भागोऽप्य् **अपरं** पश्चाद् भागश् **च
न** अस्ति, सच्-चिद्-आनन्द-घन-मूर्तित्वेनावितर्क्य-स्वरूपत्वात् \।
सर्वत्रैव नञः प्रयोगस् तत्-तद्-अभाव-दार्ढ्यार्थम् \। अत एव
समुच्चये **च**-कारौ **अपि**-शब्दश् च \। पूर्वेत्य्-आदिना व्यापकत्वम्
अप्य् उक्तम् \। अन्यत् तैर् व्याख्यातम् \।

यद् वा, अन्तर् बहिश् च नास्ति व्योमवत् सर्व-व्यापकत्वाद् अतो बन्धनं न
सम्भवतीति भावः\। किं च, पूर्वं कारणम् अपरं मृद्-आदेर् घटादिवत्
कार्यं च नास्ति, अतः सदैक-रूपत्वेन आत्मनो मननं च न घटेतेति
भावः \। किं च, बन्धन-साधनम् अपि तस्य न किञ्चित् कल्पत इत्य्
आह---पूर्वेत्य्-आदि \।

किं च, **अधोक्षजम्** इन्द्रिय-ज्ञानागोचरम् इत्य् अर्थः \।
यतोऽ**व्यक्तं** परम-सूक्ष्मम् \। तथापि **मर्त्य-लिङ्गं** कृपया
मनुष्याकारेण प्रकटीभूतम् इत्य् अर्थः \। यद् वा, अधोक्षजं शकटाक्षाद्
अधः सङ्कटात् पुनर् इव [जातमतावा]{।मर्क्}त्मजम् एव मत्वा मम
गर्भजोऽयम् इत्य् अभिमानं कृत्वा प्राकृतं सामान्य-जनम् इव \। किं वा,
प्रकृष्टाकारं मधुर-मृदुलाङ्गम् अपि यथावत् दृढतयोलूखुले
नवनीत-चौर्यार्थं तेनैवानीते कलभ[मालाने]{।मर्क्} इव, **दाम्ना**
गो-बालादि-निर्मित-दधि-मथन-मृदु-रज्ज्वा **बबन्ध** \। यतो गोपिका
सहज-स्नेह-भराक्रान्त-चित्तेत्य् अर्थः \। श्लेषेण तद्-रक्षण-परेति
तद्-बन्धनं चोदर इति ज्ञेयम् \। दामोदरत्वेन प्रसिद्धत्वाद् अत्र तन्
नोक्तम् \। श्री-हरि-वंशे---दाम्ना चैवोदरे बद्ध्वा प्रत्यबन्धद्
उदूखले \[ह।वं। २.७.१४\] इति \। तच् च दुःखाप्राप्त्य्-अर्थम् एव
\।\।१३-१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो प्रेम-बलं श्री-यशोदाया
इत्य् आह---**न च** इति युग्मकेन \। व्यापकत्वेन **बहिर् नास्ति** अतस्
तत्-प्रतियोगितया प्रतीतम् **अन्तरम्** अपि **नास्ति** \। एवं
**पूर्वापरे** अपि **जगच् च य** इति कारण-व्यतिरेके कार्य-व्यतिरेकात्
यद् अनन्यत् जगत् इत्य् अर्थः \। ततश् च तच्-छक्त्यैव जगच्-छक्तेस्
तद्-अंशांश-भूतया रज्ज्वा कथं तद्-बन्धः स्यात् ? न ह वह्निम् अर्चिषो
दहेयुर् इति भावः \। सर्वत्रैव नञ्-प्रयोगस्
तत्-तद्-अभाव-दार्ढ्यार्थम् \। अत एव समुच्चये **च**-काराव्
**अपि**-शब्दश् च \। तम् एव बबन्ध यत्-तदोः सामानाधिकर्णयान् न च
स्वरूपान्तरम् इत्य् अर्थः \।\।१३\।\।

यथा प्राकृतं बालं तथैव च तर्हि कथं बबन्ध ?
तत्राह---**मर्त्य-लिङ्गं** दृश्यमान-मनुष्य-बालकाकारं तर्हि कथं
न चान्तर् इत्य्-आदि ? तत्राह---**अधोक्षजम्** इन्द्रिय-ज्ञातातीतरूपम् \।
अत एव---

> नित्याव्यक्तोऽपि भगवान् ईक्ष्यते निज-शक्तितः \।
>
> ताम् ऋते परमात्मानं कः पश्येद् अमितं प्रभुम् \।\।

इति नारायणाध्यात्म-दृष्ट्या न केनापि व्यज्यत इत्य् **अव्यक्तं**
उभयथाप्य् अचिन्त्य-स्वरूप-तद्-धर्मम् इत्य् अर्थः \। श्रुतिश् च, अर्वाग्
देवा अस्य विसर्जनेनाथ को वेद यत आबभूव \[ऋग्-वेद-खिल[^५८]\]
इत्य् आद्या तस्मात्

[^५८]: क़ुओतेद् ब्य् मध्व तो गीता १०.११।


> अचिन्त्याः खलु ये भावा न तांस् तर्केण योजयेत् \।
>
> प्रकृतिभ्यः परं यत् तु तद् अचिन्त्यस्य लक्षणम् \।\।

इत्य् उद्यम-पर्वाद्य्-उपदेशेन श्रुतेस् तु शब्द-मूलत्वात् \[२.१.२७\] इति
न्यायेन अस्थूलो नर-मध्यमो व्यापको हरिर् इत्य्-आदि,

> अस्थूलश् चानशुश् चैव स्थूलोऽणुश् चैव सर्वतः \।
>
> अवर्णः सर्वतः प्रोक्तः श्यामो रक्तान्त-लोचनः \।\।
>
> ऐश्वर्य-योगाद्भगवान् विरुद्धार्थोभिधीयते \।

इति श्री-मध्वाचार्य-दर्शित-श्रुति-पुराण-प्रामाण्येन तथैव तूरीयम्
अतुरीयम् आत्मानम् अनात्मानम् उग्रम् अनुग्रं वीरम् अवीरं महान्तम् अमहान्तं
विष्णुम् अविष्णुं ज्वलन्तम् अज्वलन्तं सर्वतो-मुखम् असर्वतो-मुखम् इति
नृसिंह-तापनी-दृष्ट्या,

> मया ततम् इदं सर्वं जगद् अव्यक्त-मूर्तिना \।
>
> मत्-स्थानि सर्व-भूतानि न चाहं तेष्व् अवस्थितः \।\।
>
> न च मत्-स्थानि भूतानि भूतानि पश्य मे योगम् ऐश्वरम् \। \[गीता
> ९.४-५\]

इति साक्षाच्-छ्री-स्वयं-भगवद्-उपदेशेन
प्रत्येकाचिन्त्य-विरुद्धाविरुद्धानन्त-शक्तिमयत्वात् घटत एव युगपत्
तद्-द्वयम् अपीत्य् अर्थः \। अतः श्रीमत्या मात्रैव निजाङ्क-प्रविष्टस्यापि
तस्य मुखान्तर्-विश्वं दृष्टं सर्व-रज्जुभिर् अपि द्व्य्-अङ्गुल-मात्रं न
पूरयितव्यम् इति च \। अतः स्वाभाविकाचिन्त्य-शक्तित्वात् माया-कल्पना च
परास्ता क्ल्̥प्त-परिग्रहे लघुः क्ल्̥प्त-परिग्रह इति न्यायात् व्यर्थत्वाच् च
तर्हि कथं तद् विभुत्वं तस्यां नास्फुरत् ? तत्राह---**आत्मजं
मत्वा** वात्सल्य-रस-पूर्ण-मनस्त्वेन तद्-अंशाच्छादनाद् इत्य् अर्थः \।
तच् च बन्धनम् उदरे ज्ञेयं दामोदरत्वेन प्रसिद्धत्वाद् अत्र नोक्तं \।
श्री-हरिवंशे तूक्तं दाम्ना चेवोदरे बद्ध्वा प्रत्य् अबन्धद् उलूखले
\[ह।वं। २.७.१४\] इति \। तच् च दुःखाप्राप्त्य् अर्थम् एव वस्तुतो
बन्धनं तु भयेन गमन-शङ्कयैव कृतम् उलूखलं
पुरोद्वाराभ्यन्तर-पतितम् अन्यद् एव ज्ञेयं
द्वाराग्र्यावस्थानोचितचैत्यतरु-युगल-समीपगत्वात् चैत्यत्वं चाग्रे
वक्ष्यते \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न चान्तर् इति \। किं च \।\।१३\।\।

**भगवत्-सन्दर्भः २७-** विभुत्वं चाह---**न चान्तर्** इति \। टीका
च--- बन्धनं हि बहिः-परीतेन दाम्ना अन्तरावृतस्य भवति \। तथा
पूर्वापर-विभागवतो वस्तुनः पूर्वतो दाम धृत्वा परितः परिवेष्टनेन
भवति \। न त्व् एतद् अस्तीत्य् आह---न चान्तर् इति \। किं च, व्यापकेन
व्याप्यस्य बन्धो भवति \। तच् चात्र विपरीतम् इत्य् आह---पूर्वापरम् इति
\। किं च, तद्-व्यतिरिक्तस्य चाभावान् न बन्ध इत्य् आह---जगच् च यः
इति \। तं मर्त्य-लिङ्गम् अधोक्षजम् आत्मजं मत्वा बबन्धेति \।इत्य् एषा
\।\।

**जगच् च यः** इत्य् अत्र यस्य कारणस्य व्यतिरेकेण कार्यस्य जगतो
व्यतिरेकः स्याद् इति, तद्-अनन्यस्य जगतस् तच्-छक्त्यैव शक्तेस्
तद्-अंशांश-रूपया रज्ज्वा कथं बन्धः स्यात् ? न हि वह्निम् अर्चिषो
दहेयुर् इति भावः \।

**तं मर्त्य-लिङ्गम्** इत्य्-आदौ \। टीका-कृताम् अयम् अभिप्रायः---ननु
सर्व-व्यापकं कथं बबन्ध ? न हि ब्रह्माण्ड-गोलकादिकम् अपि कश्चिद्
बध्नाति \। तत्राह---मर्त्य-लिङ्गं मनुष्य-विग्रहम् \। तर्हि कथं
व्यापकत्वं ? तत्राह---अधोक्षजम् अधः-कृतम् इन्द्रियजं ज्ञानं येन,
तं सर्वेन्द्रिय-ज्ञानागोचरं प्रत्यक्षादि-प्रमाणैर् अचिन्त्य-स्वरूपम् इत्य्
अर्थः \। तस्मात् तद्-आकारत्वेऽपि तस्मिन् विभुत्वम् अस्त्य् एवेति भावः \।
अधोक्षजत्वाद् एवाव्यक्तत्वम् अपि व्याख्यातम् इति तन् नोद्धृतम् \।

ननु मनुष्य-विग्रहत्वेऽप्य् अपरित्यक्त-विभुत्वं कथं मातुर् नास्फुरत्
? तत्राह---आत्मजं मत्वेति \। वत्सलाद्य्-अभिध-प्रेम-रस-विशेषस्य
स्वभावोऽयम् \। यद् असौ स्वानन्द-पूरेण तस्य तादृशत्वं प्रत्य्
अनुभव-पद्धतिम् आवृणोतीत्य् अर्थः \। इत्थं चातद्-वीर्य-कोविदत्वं
तस्या माहात्म्यम् एव तं रज्जुभिर् बद्धम् अपि कर्तुस् तस्य
प्रेम-रसस्यानुभाव-रूपत्वात् \। तद् उक्तम्---नेमं विरिञ्चो न भव
\[भा।पु। १०.९.२०\] इत्य्-आदि \।

**प्राकृतं यथा** इत्य् अनेन **अधोक्षजम् इ**त्य् अनेन च वस्तुनो
व्यापकत्वं मायया तु मर्त्य-लिङ्गत्वम् इत्य् अपि परिहृतम् \। यद् धि
तर्क-गोचरो भवति, तत्रैव कदाचिद् असम्भव-रीति-दर्शनेन
साभ्युपगम्यते, यत् तु स्वत एव तद्-अतीतं, तत्र तत्-स्वीकृतिर्
अतीव-मूर्खता \। यथा बाडव-नाम्नो वह्नेर् जल-निधि-मध्य एव
देदीप्यमानतायाम् ऐन्द्रजालिकता-स्वीकरणम् \। श्रुतिश् च---अर्वाग् देवा
अस्य विसर्जनेनाथ को वेद यत आबभूव \[ऋ।वे। १०.१२९.६\] इत्य्-आद्या \।

किं च, यद् गतं बन्धनं तस्य श्री-विग्रहस्यैव व्यापकत्वं
विवक्षितं यत्-तदोः सामानाधिकरण्यात् \। तस्यास्
तत्राकोविदत्वोपपादनत्वाच् च \। तत्र विग्रहत्वं परिच्छिन्नायाम् एव
सम्भवति, कर-चरणाद्य्-आकार-सन्निवेशात् \। तस्माद् अस्यैव तस्मिन्
परिच्छिन्नत्वं विभुत्वं च युगपद् एव \। मूल-सिद्धान्त एव
परस्पर-विरोधि-शक्ति-शत-निधानत्वं तस्य दर्शितम् \। दृश्यतेऽपि
लोके त्रिदोषघ्न-महौषधीनां तादृशत्वम् \।

तथैव विभुत्वम् उक्तं ब्रह्म-संहितायाम्---

> पन्थास् तु कोटि-शत-वत्सर-संप्रगम्यो
>
> वायोर् अथापि मनसो मुनि-पुङ्गवानाम् \।
>
> सोऽप्य् अस्ति यत्-प्रपद-सीम्न्य् अविचिन्त्य-तत्त्वे
>
> गोविन्दम् आदि-पुरुषं तम् अहं भजामि \।\। \[ब्र।सं। ५.४०\] इति \।

श्रुतिश् च मध्व-भाष्य-प्रमाणिता---अस्थूलोऽनणुर् अमध्यमो
मध्यमोऽव्यापको व्यापको हरिर् आदिर् अनादिर् अविश्वो विश्वः सगुणो निर्गुणः
इति \।

तथैव नृषिंह-तापनी च---तुरीयम् अतुरीयम् आत्मानम् अनात्मानम् उग्रम्
अनुग्रं वीरम् अवीरं महान्तम् अमहान्तं विष्णुम् अविष्णुं ज्वलन्तम्
अज्वलन्तं सर्वतो-मुखम् असर्वतो-मुखं \[नृ।ता।उ। २.३\] इत्य्-आदिका \।

ब्रह्म-पुराणे---

> अस्थूलोऽनुरूपोऽसाव् अविश्वो विश्व एव च \।
>
> विरुद्ध-धर्म-रूपेऽसाव् ऐश्वर्यात् पुरुषोत्तमः \।\। इति \।\।

तथैव दृष्टं श्री-विष्णु-धर्मे---

> परमाण्व्-अन्त-पर्यन्त-सहस्रांशाणु-मूर्तये \।
>
> जठरान्तायुतांशान्त-स्थित-ब्रह्माण्ड-धारिणे \।\। इति \।\।

अतः श्री-गीतोपनिषदश् च---

> मया ततम् इदं सर्वं जगद् अव्यक्त-मूर्तिना \।
>
> मत्-स्थानि सर्व-भूतानि न चाहं तेष्व् अवस्थितः \।\।
>
> न च मत्-स्थानि भूतानि पश्य मे योगम् ऐश्वरम् \। \[गीता ९.४-५\] इति
> \।

अव्यक्त-मूर्तिनेति तादृश-रूपत्वाद्
बुद्धि-वैभवागोचर-स्वभाव-विग्रहेणेत्य् अर्थः \।\।१३-१४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ कौतुकेन
दधि-भाण्ड-भेद-नवनीतापहार-चापल-जात-कोपा व्रजेश्वरी पुनर् एवं
चापल्यं मा करोत्व् इति स्व-तनयं विनिनीयुर् दाम्ना बबन्धेति तस्य
लीला-स्तवं दर्शयति---**न चान्तर् न बहिर्** इत्य्-आदि \। यस्य **न
चान्तः** प्राकृतवद् धातु-सम्बन्धः \। **न बहिस्**
त्वग्-आदि-सम्बन्धोऽपि \। यस्यान्तर्-बहिर् आनन्द-घनत्वात् \। अथवा,
अन्तर् अन्तर्यामित्वं बहिः परिच्छिन्नत्वम् \। नान्तर् न बहिर् इत्य् अन्तर्
बहिर् एक-रूपत्वम् \। अथवा, अन्तर् अन्तरङ्गा बहिर् बहिरङ्गा न यस्य
सर्व-समम् \। **न पूर्वं** न प्राक् **नापि चापरं** न पश्चात् \। अहम्
एवासम् एवाग्रे \[भा।पु। २.९.३२, ६.४.४७[^५९]\] इति स्वोक्तेः \। अथ च, यो
जगतः पूर्वश् चापरश् च बहिश् च \। अनादित्वात् पूर्वः \। अनन्तत्वाद्
अपरः पर इत्य् अर्थः \। अपावृतत्वाद् बहिर् जगतो यो जगच् च
जगद्-आधारत्वात् \। एवम्भूतं तं श्री-कृष्णं विग्रहं कथं बध्नात्व्
इति पूर्वोक्तम् अतद्-वीर्य-कोविदत्वं व्रजेश्वर्या वात्सल्येनैव कृतम् \।
न त्व् अज्ञानेन \।\।१३\।\।

[^५९]: अहम् एवासम् एवाग्रे नान्यत् किञ्चान्तरं बहिः \।

    संज्ञान-मात्रम् अव्यक्तं प्रसुप्तम् इव विश्वतः \।\।


---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्मादि-स्तम्ब-पर्यन्तं
स्व-माया-गुणैर् निबध्नन्तम् अपि सर्व-व्यापकम् अपि महा-महेश्वरं तं
स्व-प्रेम-बलाद् एव पट्ट-मय-**दाम्ना बबन्ध** अपीत्य् आह---**न च**
इति द्वाभ्यां \। बन्धनं हि बहिः-परीतेन **दाम्ना** आवृतस्य
परिच्छिन्नस्य वस्तुनः सम्भवति \। यस्य तु विभूत्वाद् **बहिर् न**
विद्यते तत्-प्रतियोगित्वाद् **अन्तश् च न** विद्यते, तत्र क्व वा दाम्ना
स्थातव्यम् ?

किं वा, तेनावरीतव्यम् इति भावः \। सर्व-देश-व्यापकत्वम् उक्त्वा
प्रसङ्गात् सर्व-काल-व्यापकत्वम् आह---**न पूर्वं नापि चापरम्** इति \।
यस्मात् प्राक् पश्चात् कालौ नस् त इत्य् अर्थः \। किं च, व्यापकेन
व्याप्यस्य बन्धो भवति तच् चात्र विपरीतम् इत्य् आह---**पूर्वापरम्**
इति \। **जगच् च य** इति तच्-छक्ति-कार्यत्वाद् इत्य् अर्थः \। ततश् च
सम्पूर्णेन जगतापि तद्-बन्धो न सम्भवेत् \। किं पुनर्
जगद्-अंशांश-भूतेन दाम्नेत्य् अर्थः \। न च साकारत्वेन तस्य
विभुत्वं सम्भवेद् इति वाच्यं साकारस्यैव तस्योदरे सर्व-जगत
इदन्तास्पदस्य यशोदया दृष्टत्वात् तर्हि सा कथं बबन्ध ?
तत्राह---**तम् आत्मजं मत्वा** असाधारण-वात्सल्य-प्रेम-विषयी-कृत्येत्य्
अर्थः \। तस्य प्रेमाधीनत्वात् विभुत्वेऽप्य् अचिन्त्य-शक्त्यैव बन्धनम्
इति भावः\। **अव्यक्तं** प्रेम-वश्यत्वाद् एव
प्रच्छन्नीभूत-महैश्वर्यं, **मर्त्य-लिङ्गं** मनुष्याकारं तद् अप्य्
**अधोक्षजम्** अतीन्द्रियम् \। **यथा प्राकृतं** बध्नाति तथैव
चित्-पुञ्जम् अपि **तं बबन्ध** इत्य् अहो प्रेम-बलं यस्या इति भावः
\।\।१३-१४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.९.१५ \।\।**

**तद् दाम बध्यमानस्य स्वार्भकस्य कृतागसः \।**

**द्व्य्-अङ्गुलोनम् अभूत् तेन सन्दधेऽन्यच् च गोपिका \।\।**

**श्रीधर-स्वामी (भावार्थ-दीपिका) : द्व्य्-अङ्गुलोर्** न द्वाभ्याम्
अङ्गुलाभ्यां **ऊनम्** अपूर्णम् \।\।१५-१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यावद् वै तं न निवर्तते
तावन् नाहं वश्यो भवामीत्य् अङ्गुल-द्वयोनत्वेन द्योतितम् इति भावः \।
यद् वा, नाहं रज्जुभिर् बद्धुं शक्यः, किन्तु द्वाव् एव मम
बन्धन-हेतू भक्ति-वैराग्य-रूपाव् इति \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** द्व्य्-अङ्गुलोनम् इत्य्-आदि
\। द्वाभ्याम् अङ्गुलीभ्यां ऊनोऽहं कदापि न बद्धो भवामि \। एकं
भक्त-परिश्रमः, अपरं मदीया कृपेति \। यदैतद् द्वयं भवति, तदा
बद्धः स्याम् इति द्व्य्-अङ्गुलोन-शब्द-तात्पर्यार्थः \।\।१५-१७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स्व-शब्देन कृतागम इत्य्
अनेन च बन्धन-योग्यतोक्ता, अपराधे हि पर-बालकवद् उपेक्षानौचित्यात्
\। द्व्य् अङ्गुलोनम् इति द्वि-चणकादिवल्लोकोक्तिर् इत्या स्वल्प-मात्रत्वे
तात्पर्यम् \। यद् वा, त्रिषु भक्ति ज्ञान-कर्मसु मध्ये द्वाभ्यां
जान-कर्मभ्यां स्वस्यालभ्यत्वात् तथा दर्शितम् अन्यं दाम
सन्धानञ्चातिभीत्या तस्य पलायनम् आशङ्क्यास्मिन् बद्धं त्रयं धृत्वा
भ्रामं भ्रामम् \। किं वा, हस्तेनैकेन तं गृहीत्वा हस्तान्तरेण
दाम-सङ्ग्रहणात् \। किं वा, दास्यादिभिः काभिश्चत् कौतुकेन तद् अर्पणात्
\।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्व-शब्देन कृतागस इत्य्
अनेन च बन्धन-योग्यतोक्ता, अपराधे हि पर-बालकवद् उपेक्षानौचित्यात्
\। द्व्य्-अङ्गुलोनम् इति द्वि-चणकादिवल्-लोकोक्ति-रीत्या स्वल्प-मात्रत्वे
तात्पर्यम् \। यद् वा, त्रिषु भक्ति-ज्ञान-कर्मसु मध्ये द्वाभ्यां
ज्ञान-कर्माभ्यां स्वस्यालभ्यत्वात् तथा दर्शितम् अन्य-दाम-सन्धानं
चातिभीत्या तस्य पलायमान-शङ्क्यास्मिन् बद्धं त्रयं धृत्वा भ्रामं
भ्रामम् \। किं वा, हस्तेनैकेन तं गृहीत्वा हस्तान्तरेण
दाम-सङ्ग्रहणात् \। किं वा, दास्यादिभिः काभिश्चित् कौतुकेन तद्-अर्पणात्
\।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ततश् चारब्धे बन्धने
परिच्छिन्नस्यापि व्यापकत्वम् आपादयितुं पुरान्तर्वर्तिनीभिः कौतुकात्
सर्वतः सर्व-गोपिकाभिर् आनीताभी रसनाभिर् अपि परस्पर-ग्रथिताभिर्
अपि बन्धना-पर्याप्ताव् उपस्थितायां पुनर् अन्याभिर् अपि ग्रथनेऽपि
द्व्य्-अङ्गुल-मात्रोनता जायत इत्य् आह---द्व्य्-अङ्गुलोनम् इत्य्-आदि \। प्रथमं
यद् आनीतं दाम, तद् द्व्य्-अङ्गुलोनम् अभूत् \। तद्-अनन्तरं यद् आनीय
तत्र ग्रथितम्, तद् अपि द्व्य्-अङुलोनम् इति क्रमेण सर्वेषाम् एव
परस्पर-ग्रथितानाम् अपि द्व्य्-अङुल-मात्रोनता यद् आसीत्, तत्रैतद् बीजम्
\। न चान्तर् बहिर् इत्य्-आद्य्-उक्त-प्रकारो भगवान् बन्धुम् अशक्य एव \।
किन्तु द्वाभ्याम् एव बद्धो भवति---भक्त-परिश्रमः, स्वय्स कृपा चेति
\। तद्-द्वितयं यदा युगपद् भवति, तदैव बद्धो भवतीत्य् अर्थः \।
तद् यावन् नाभूत् तावद् एव द्व्य्-अङ्गुल-न्यूनतेति द्वि-शब्दोपादानम्
\।\।१५-१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रेम्ना सम्भविष्यत्य् अपि
तस्य बन्धने प्रथमं तद्-आकारस्य मातृ-क्रोड-परिच्छिन्नस्यापि
विभुत्वम् आह त्रिभिः---तद्-दामेति \। सहचरैः सह खेलनं
पर-गृहेषु दधि-चौर्यं चावश्यकं प्रात्यहिकं कृत्यं चिकीर्षोर् मम
बन्धनं मा भवत्व् इति तद्-इच्छायां जातायां मत्-प्रभुं का बध्नीयाद्
इति तदीय सत्य-सङ्कल्पता शक्त्या प्रेरिता विभुता-शक्तिः सहसैव
तद्-देहे प्रादुरासीद् इत्य् आह---**द्व्यङुलोनं** द्वाभ्याम् अङ्गुलीभ्याम्
अपूर्णम् \। ततश् च **तेन** दाम्ना सह अन्यद् दाम **सन्दधे** ग्रन्थिं
दत्त्वा जुगुम्फेत्य् अर्थः \।\।१५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.९.१६ \।\।

**यदासीत् तद् अपि न्यूनं तेनान्यद् अपि सन्दधे \।**

**तद् अपि द्व्य्-अङ्गुलं न्यूनं यद् यद् आदत्त बन्धनम् \।\।**

**श्रीधर-स्वामी (भावार्थ-दीपिका) :** *पूर्व-श्लोकस्य व्याख्या
द्रष्टव्या \।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद् सन्धितम् आसीत् तद् अपि
\। तेन सन्धित-सन्धितेन \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *पूर्व-श्लोकस्य
व्याख्या द्रष्टव्या \।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यदित्य् अस्यान्यदित्य् अनेन
पूर्वेणान्वयः, यद्-यस्माद् इति वा, बध्यतेनेनेति बन्धनं दाम यद्-यद्
आदत्त तत् सर्वम् अपि द्व्य् अङ्गुलं न्यूनम् एवासीद् इति पूर्वेणान्वयः
\।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यद् इत्य् अस्यान्यद् इत्य् अनेन
पूर्वेणान्वयः \। यद् यस्माद् इति वा \। बध्यतेऽनेनेति बन्धनं दाम यद्
यद् आदत्त तत् सर्वम् अपि द्व्य्-अङ्गुल-न्यूनम् एवासीद् इति पूर्वेणान्वयः
\।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** (पञ्चदशम-श्लोकस्य टीका
द्रष्टव्या) \।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** बध्यतेऽनेनेति
**बन्धनं** दाम \।\।१६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** बध्यतेऽनेन बन्धनम्
\।\।१६\।\।

**\॥।**

**\।\। १०.९.१७ \।\।**

**एवं स्व-गेह-दामानि यशोदा सन्दधत्य् अपि \।**

**गोपीनां सुस्मयन्तीनां स्मयन्ती विस्मिताभवत् \।\।**

**श्रीधर-स्वामी (भावार्थ-दीपिका) : स्मितं** कुर्वतीनां मध्ये स्वयम्
अपि **हसन्ती विस्मयम् आप** \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *विस्मयम् आप*---\"कोऽयं
देवो यक्षो दैत्यो वा यतो बन्धं नाप्नोति ?\" इति **विस्मिता बभूव** \।
न तु तस्य स्वाभाविकी महिम-रूपां सिद्धिं वेदेति भावः \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुष्ठु स्मयन्तीनां
स्मयमानानाम् अपि गोपीनाम् \। अनादरे षष्ठी \। अतिनिर्बन्धेन प्रयत्नश्
चिकीर्षमाणेऽपि पुत्र-बन्धने सामर्थ्याभावात् परमाश्चर्येण तासां यत्
सुस्मयनं, तद् अप्य् अनाहत्येत्य् अर्थः \। स्व-गेहे यानि दामानि तानि
सर्वाण्य् अपि सन्दधती सती \। यद् वा, सन्दधती बन्धनाभिनिवेशेन
सन्धानं कुर्वत्य् अपि, सप्तम्य्-अर्थे षष्ठी \। गोपीषु स्मयन्तीषु
विस्मिताभवत् \। सर्वैः समुचितैर् अपि दामभिर् द्व्य्-अङ्गुलापूर्तेः \।
एवं बाल्य-लीलायाम् एव पारमैश्वर्येण
भगवत्ता-भर-प्रकटन-माधुर्यम् अपि पूर्ववद् ऊह्यम् \। तथा
बालक-रूपेण परिच्छिन्नत्वेऽप्य् अनन्त-दामभिर् द्व्य्-अङ्गुलापूर्त्या
तस्यैवापरिच्छिन्नत्वम् एव \।

नन्व् एकम् एव वस्तु तेनैव परिच्छिन्नम् अपरिच्छिन्नं चेति विरुद्धम् \।
स परिच्छेदः प्रातीतिकः पारमर्थिको वा ? यदि तु प्रातीतिकस् तर्हि
प्रतीतेर् वास्तवत्वाभावात् परिच्छेदस्य मिथ्यात्वम् एव, यथा
बहु-योजन-सहस्र-विस्तारस्य रवि-मण्डलस्य हस्त-मात्रतया प्रतीतेः
\। यदि तु पारमर्थिकस् तर्हि तसापरिच्छिन्नत्वं वदन् जन
उपहासास्पदम् एव स्यात्, यथा करतल-स्थस्य हरिण्-मनेः \।
अत्रोच्यते---प्राकृते वस्तुन्य् एवायं नियमः \। तर्काप्रतिष्ठानात् \[वे।सू।
२.१.११\] इति न्यायाद् अचिन्त्यैश्वर्यत्वाच् च तर्कागोचरे भगवति सर्वोऽपि
विरोधः समाधीयत एव \। तथा चोक्तं स्कन्द-पुराणे
प्रभास-खण्डे---

> अचिन्त्याः खलु ये भावा न तांस् तर्केण योजयेत्
>
> प्रकृतिभ्यः परं यच् च तद् अचिन्त्यस्य लक्षणम् \।\। इति \।

अत एव कौर्मे---

> अस्थूलश् चानणुश् चैव स्थूलोऽणुश् चैव सर्वतः \।
>
> अवर्णः सर्वतः प्रोक्तः श्यामो रक्तान्त-लोचनः \।
>
> ऐश्वर्य-योगाद् भगवान् विरुद्धार्थोऽभिधीयते \।\। इति \।

एवं सर्वत्रोन्नेयम् \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुष्ठु स्मयन्तीनां
स्मयमानानाम् अपि गोपीनाम् \। अनादरे षष्ठी \। अतिनिर्बन्धेन
सन्धीयमानेऽपि मुहुर् बन्धने रज्जु-पर्यायैर् अपर्यवसिते
परमाश्चर्येण यच् च तासां सुस्मितं तद् अप्य् अनाद्र्ट्येत्य् अर्थः \।
स्व-गेहे यानि दामानि मन्थन-नेत्राणि तानि सर्वाण्य् अपि सन्दधती सती
\। यद् वा, सन्दधती बन्धनाभिनिवेशेन सन्धानं कुर्वत्य् अप्य् अभवत्,
सप्तम्य्-अर्थे षष्ठी \। गोपीषु स्मयन्तीषु सतीषु स्वयम् अपि स्मयन्ती
विस्मिताप्य् अभवत् \। अतोऽस्मिन् दिने स-पुत्रा श्री-रोहिण्य् अपि
श्रीमद्-उपनन्दादि-गृहे निमन्त्रितैव गतासीद् इति गम्यते, अन्यथा सा
न्यवरयिष्यद् इति \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत्र स्थितेऽपि प्रेमणि
भक्त-वैयग्र्य-विशेष-तज्-ज्ञान-तत्-कृपा-विशेषाभ्यां द्वाभ्याम् ऊनत्वेन
तद्-वशं करणं न स्याद् इत्य् एषा तु दैवी सूचना \। वक्ष्यते च, दृष्ट्वा
परिश्रमं कृष्णः कृपयासीत् स्व-बन्धने \[१०.९.१८\] इति \। अतः
श्री-रोहिण्य्-आदि-श्रीमद्-उपनन्दादि-गृहे निमन्त्रितैव गतासीद् इति लभते
\। अन्यथा सा वात्सल्याद् अवारयिष्यद् इति \।\।१७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** (पञ्चदश-श्लोकस्य टीका
द्रष्टव्या) \।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गोपीनां गोपीषु
प्रतिवेशि-पुरन्ध्रीषु **सुस्मयमानासु** सतीषु **विस्मितेत्य्** अहो
मुष्टि-परिमितम् अस्योदरं शत-हस्त-परिमितेन दाम्नापि न वेष्ट्यते \।
तत्रोदरं तिलमात्रम् अपि न विपुलीभवति \। दामाप्य् अङ्गुलि-मात्रम् अपि
न न्यूनीभवति \। तद् अपि वेष्टनं न पूर्यत इत्य् एको विस्मयः \।
प्रतिवारम् एव वेष्टने द्व्य्-अङ्गुल-न्यूनतैव न तु
त्र्य्-अङ्गुल-चतुर्-अङ्गुलादि-न्यूनतेति द्वितीयं विस्मयः \।\।१७\।\।

**\॥।**

**\।\। १०.९.१८ \।\।**

**स्व-मातुः स्विन्न-गात्राया विस्रस्त-कबर-स्रजः \।**

**दृष्ट्वा परिश्रमं कृष्णः कृपयासीत् स्व-बन्धने \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वमातुः कृपया
स्व-बन्धने आसीत् स्वयं बद्धोऽभूद् इत्य् अथः \। स्विन्न-गात्राया इत्य्
अनेन तस्या वैराग्यं सूचितम् \। एक-सम्बन्धि-ज्ञानम्
अपर-सम्बन्धि-स्मारकम् इति न्यायेन ज्ञानम् अपि तस्या जातम् इति
ज्ञान-वैराग्ययोः सदा साहचर्य-नियमात् विस्मयम् आह---मुष्टि-परिमितम्
अप्य् अस्योदरं शत-हस्त-मित-दाम्नापि न वेष्ट्यतेऽहो उदरं तिल-मात्रम्
अपि न विपुलीभवति दामाप्य् अङ्गुलि-मात्रम् अपि न न्यूनीभवति तद् अपि
वेष्टनं न पूर्यते इत्य् एको विस्मयः \। प्रतिवारम् एव वेष्टने
द्व्य्-अङ्गुल-न्यूनतैव न तु त्र्य्-अङ्गुलादि-न्यूनतेति द्वितीयो विस्मयः \।
ततश् चाहो मणिमयानति-दीर्घ-किङ्किणी-चेष्टितावलग्नस्य
गृहस्थित-सर्व-दामभिर् अपि यद् बन्धनं न निष्पद्यते तद् अस्य
शुभं यद् बालकस्य ललाटे विधात्रा बन्धनं न लिखितम् इत्य् अनुमीयते
तद् अतो हे यशोदे विरम्यताम् इति पुनर्ध्री-जन-प्रतिबोधतयापि
यशोदयाद्य सन्ध्या-पर्यन्तम् अद्य् एतद्-ग्राम-स्थैर् अपि दामभिर्
ग्रथितैर् एतद् उदरस्यावधिर् अधिजिगमिषणीय इति प्रौढ-वादवत्या
पुत्राभिमत्या परमेश्वर-बन्धनोद्यमे परित्यक्ते सति
भक्त-भगवतोर् मध्ये भक्त-हठ एव तिष्ठेद् इत्य् अतो मातुः श्रमम्
आलक्ष्य मातृ-वत्सलो भगवान् एव स्व-हठं तत्याजेत्य् आह---स्व-मातुर्
इति \। कृपयेति \। सर्व-शक्ति-चक्रवर्तिनी परम-भास्वती कृपा-शक्तिर्
एव भगवच्-चित्तं नवनीतम् इव विद्रुतीकृत्य
सत्य-सङ्कल्पता-विभुताशक्ती सहसैवान्तर्धापया मासेत्य् अर्थः \।
परिश्रमं कृपयेत्य् आभ्याम् इत्य् असूचि \। यावद् भक्त-निष्ठा भजनोत्था
श्रान्तिस् तद्-दर्शनोत्था स्व-निष्ठा कृपा चेति द्वाभ्याम् एव भगवान्
बद्धो भवेत् \। ते द्वे यावन् नाभूतां तावद् द्व्य्-अङ्गुलोनतासीत् तयोर्
उद्भूतयोस् तु बद्धोऽभूद् इति प्रेम्णा स्व-बन्धन-प्रकारः स्वयम्
उदाहृतो भगवतेति \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तथा च स्वमातुः
स्विन्न-गात्रायाः इति मातृ-रूपस्य भक्तस्य यदा परिश्रम आसीत्, तदैव,
कृपयासीत् स्व-बन्धने इति स्व-कृपापि जाता \। बद्धोऽपि बभूव
\।\।१८\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१२९\] अथ पूर्वं
महा-भागेति सूचितं श्री-नन्दाद् अपि विशिष्टं भगवत्याः श्री-यशोदाया
माहात्म्यम् \। तत्रैकदा नवनीत-प्रिय-स्व-पुत्रार्थं स्नेह-भरेण
स्वयं दधि मथ्नती श्री-यशोदा तदानीम् एव स्तन्य-कामेनागतं
मथन-दण्ड-ग्रहणेन तद्-विघ्नम् आचरन्तं स्व-सुतं स्तन्यं
पाययन्ती, तद्-अर्थम् एव सार-ग्रहणाय चुल्लीम् आरोपितं
पयो\ऽतितापेनोद्रिच्यमानं दृष्ट्वा, अतृप्तम् अपि तम् उत्सृज्य, तत्र गत्वा,
तद् उत्तार्यागता, दधि-मथन-भाण्डं शनैः शिला-पुत्रेण
स्व-पुत्रेणाधो-भग्नं दृष्ट्वा, तं चादृष्ट्वान्वेषयन्ती गृह-मध्ये
हैयङ्गवं चोरयन्तं क्षिपन्तं च पक्ष-द्वारतो बहिर्-भूय तत्र
स्थावरत्वे उदूखलोपर्य् उपविश्य मर्कट-शावकान् नवनीतम् आशयन्तं
वीक्ष्य यष्टिम् आदाय, शनैस् तत्-पृष्ठतो गच्छन्तीयं तम् अथ
पलायमानम् अनु धावन्ती वेगेन धृत्वा, प्ररुदन्तं भर्त्सयन्ती
पुत्र-वत्सला यष्टिं त्यक्त्वा, हितेच्छया बन्धुम् इच्छन्ती
स्व-बालकस्योदरे धृतं दाम लोके संख्याल्पकतया प्रसिद्धेनाङ्गुलीनां
द्वयेनोनं वीक्ष्य बहुभिः स्व-गेह-दामभिः सन्धीयमानम् अपि
तथैवालोक्य परम-विस्मिता परिश्रान्ता च यदाभृत् तदानीं
तद्-विषयकं श्री-कृष्ण-वात्सल्य-विशेषं श्री-शुकदेव-पादा
अवर्णयन्---**स मातुः** \[भा।पु। १०.९.१८\] इति द्वाभ्याम् \।

स परिच्छेद-त्रयातीत-तनुर् अपि कृष्णो मातुः परिश्रमं परमायासं
ज्ञात्वा कृपया स्वस्य बन्धने आसीत् बन्धनानर्हो\ऽपि
स्व-कारुण्य-विशेषेण बन्धनं स्वयं स्वीकृतवान् इत्य् अर्थः \। स्व-मातुर्
इति पाठे नित्यात्म-मातृ-रूपेण वर्तमानायाः परम-प्रसाद-योग्यायाश् चेत्य्
अर्थः \। श्रम-लक्षणं-स्विन्न-गात्रायाः प्रस्वेदार्द्र-सर्वाङ्गा इति तथा
विस्रस्त-कबरेभ्यः केश-बन्धेभ्यः स्रजः कबराः स्रजश् च वा यस्या
इति च \। एतच् च
बन्धन-स्वीकार-हेतु-स्नेह-भर-विकार-लक्षणत्वे\ऽपि द्रष्टव्यम्
\।\।१२९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** स निजाशेष-भगवत्ता
सार प्रकटन-परः कृष्णः सर्व-चित्ताकर्षक-लीलः \। स्वेति पाठे
श्री-देवकीतो\ऽपि स्वीयत्वेन वात्सल्य-विशेष-पात्रंत्वं बोध्यते \। अत
एव कृपया स्व-बन्धने दुघटे\ऽप्य् आसीत्, द्व्य् अङ्गुल-पूरणेन बन्धनम्
अङ्गीचकारेत्य् अर्थः \। यद् वा, स्वस्य परिश्रमं दृष्ट्वा स्विन्न-गात्रायाः
स्व-परिश्रम दर्शन खेदेन स्विन्नाङ्ग्या मातुः कृपया वात्सल्येन
स्व-बन्धने मातृ-कर्तृक-बन्धने आसीद्-बन्धो\ऽभूद् इत्य् अर्थः \।
विशेषेण स्रस्ताः खण्ड-खण्डशः सर्वत्र पतिताः कबरात् स्रजः \। किं
वा, विस्रस्तः स्वर्वतः स्खलितः कबरः स्रजश् च यस्याः सा \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स
निजाशेष-भगवत्ता-सार-प्रकटन-परः कृष्णः सर्व-चित्ताकर्षक-लीलः
\। स्वेति पाठे श्री-देवकीतोऽपि स्वीयत्वेन वात्सल्य-विशेष-पात्रत्वं
बोध्यते \। अत एव कृपया स्व-बन्धने दुर्घटेऽप्य् आसीत् \।
द्व्य्-अङ्गुल-पूरणेन बन्धनम् अङ्गीचकारेत्य् अर्थः \। यद् वा, स्वस्य
परिश्रमं दृष्ट्वा स्विन्न-गात्रायाः स्व-परिश्रम-दर्शन-खेदेन
स्विन्नाङ्ग्या मातुः कृपया वात्सल्येन स्व-बन्धने मातृ-कर्तृक-बन्धने
आसीद् बद्धोऽभूद् इत्य् अर्थः \। विशेषेण स्रस्ताः खण्ड-खण्डशः
सर्वत्र पतिताः कवरात् स्रजः \। किं वा, विस्रस्तः सर्वतः स्खलितः
कवरः स्रजश् च यस्याः सा \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथ तद्-द्वयस्य समावेशे
सति बद्धोऽपि बभूवेति दर्शयति---स्व-मातुः स्विन्न-गात्राया इत्य्-आदि \।
मातृ-रूपस्य भक्तस्य परिश्रमो जातः \। स्वस्यापि कृपा च जाता \।
द्वाभ्यां द्व्य्-अङ्गुल-न्यूनता च गता \। बद्धोऽपि बभूवेति रहस्यम्
\।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् चाहो मणिमयान्
अतिदीर्घ-किङ्किणी-वेष्टितावलग्नस्यास्य गृह-स्थित-सर्व-दामभिर् अपि
यद् बन्धनं न निष्पद्यते, तद् अस्य शुभम् \। यत् बालकस्य
ललाट-पत्रे विधात्रा बन्धनं न लिखितम् इत्य् अनुमीयते तद् इत
उद्यमात् प्रिय-सखि यशोदे विरम्यताम् इति पुरन्ध्री-जन-प्रबोधितयापि
यशोदयाद्य सन्ध्या-पर्यन्तम् अप्य् एतद्-ग्राम-स्थैर् अपि दामभिर्
ग्रथितैर् एतद् उदरस्यावधिर् अधिजिगमिषणीय इति प्रौढ-वादवत्या
पुत्राभिमत्या परमेश्वर-बन्धनोद्यमे ह्य् अपरित्यक्ते सति
भक्त-भगवतोर् मध्ये भक्त-हठ एव तिष्ठेद् इत्य् अतो मातुः श्रमम्
आलक्ष्य मातृ-वत्सलो भगवान् एव स्व-हठं तत्जाजेत्य् आह---स इति \।
**स्वमातुर्** इति च पाठः \। **कृपया** इति सर्व-शक्ति-चक्रवर्तिनी
परम-भास्वती कृपा-शक्तिर् एव भगवच्-चित्तं नवनीतम् इव
विद्रुतीकृत्य तत्र स्वयं प्रादुर्भूय पूर्वोद्भूते सत्य-सङ्कल्पता
विभुता-शक्ती तत्र सहसैवान्तर्धापयामासेत्य् अर्थः \। अत्र
**परिश्रमम्** इति कृपयेत्य् आभ्यां द्व्य्-अङ्गुल-न्यूनता समाहिता
भक्त-निष्ठा भजनोत्था श्रान्तिस् तद्-दर्शनोत्था स्व-निष्ठा कृपा चेति
द्वाभ्याम् एव भगवान् बद्धो भवेत् \। ते द्वे यावन् नाभूतां तावद्
द्व्य्-अङ्गुल-न्यूनता आसीत् \। तयोर् उद्भूतयोस् तु बद्धोऽभूद् इति प्रेम्ना
स्व-बद्धेन प्रकार स्व-मातरि स्वयम् उदाहृतो भगवतेति ज्ञेयम्
\।\।१८\।\।

**\॥।**

**\।\। १०.९.१९ \।\।**

**एवं सन्दर्शिता ह्य् अङ्ग हरिणा भृत्य-वश्यता \।**

**स्व-वशेनापि कृष्णेन यस्येदं सेश्वरं वशे \।\।**

**श्रीधर-स्वामी (भावार्थ-दीपिका) :** न चैवं स्वातन्त्र्य-भङ्ग इत्य्
आह---एवं सन्दर्शितेति \। सेश्वरम् इदं विश्वं वशे यद् अधीनम् इत्य्
अर्थः \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु स्वतन्त्रो भगवान्
इति सर्वैर् गीयते बन्धने च तस्य स्वतन्त्रता-नाशेन परतन्त्रता
स्याद् इति चेत्, तत्राह---*न चैवम्* इति \। *एवम्* उक्त-रीत्या \। **अङ्ग**
हे नृप \। स्वस्यात्मनो वशो वशवर्ती तेन न हि तस्यान्यो वश-कर्ता,
सर्वस्य वशी इत्य्-आदि-श्रुतेः \। यस्य कृष्णस्येदं विश्वं वशे \। तद्
उक्तम्---

> स-सुरासुर-गन्धर्व-स-यक्षोरग-राक्षसम् \।
>
> जगद्-वशे वर्ततेदः कृष्णस्य सचराचरम् \।\। इति \।

भगवतः परम-पारमैश्वर्ये सत्य् अपि प्रेम-वश्यता-निबन्धनं
बन्धनम् इदं परम-चमत्कारित्वाद् भूषणम् इदं, न तु दूषणम् इत्य्
आह---एवं हरिणा स्वस्यात्मारामत्वे बुभुक्षया पूर्ण-कामत्वेऽप्य् अतृप्त्या
शुद्ध-सत्त्व-स्वरूपत्वेऽपि कोपेन स्वाराज्य-लक्ष्मीवत्त्वेऽपि चौर्येण
महा-काल-यमादि-भयदत्वेऽपि भय-पलायनाभ्यां मनोग्रयानत्वेऽपिप्
मात्रा बलाद् ग्रहणेन आनन्दमयत्वेऽपि दुःख-रोदनेन
सर्व-व्यापकत्वेऽपि बन्धनेन भक्त-वश्यता स्वाभाविक्य् एव स्वस्य
सम्यग्-दर्शिता \। अज्ञान् प्रति दर्शनायोपयोगाभावाद्
ब्रह्म-भव-सनत्कुमारादीन् विज्ञान् अप्य् अतिचमत्कारं प्रापय्यानुभावितेति
नेदम् अनुकरण-मात्रत्वेन व्याख्येयम् \। दर्शयंस् तद्-विदां लोके आत्मनो
भक्त-वश्यताम् इत्य् अत्र तद्-विदाम् इति प्रयोगाद् इति भावः \। स्व-वशेन
स्वाधीनेन कुतः स्वाधीनत्वं ? तत्राह---यस्य चिच्-छक्ति-सार-भूतेन
प्रेम्णैतस्यानन्दातिशय-प्रदर्शनार्थम् एव भक्त-वश्यत्वं निष्पद्यते
नान्यथेति ज्ञेयम् \। इति चक्रवर्ती \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् एतद् अध्यायाद्
आरम्भत उक्त-प्रकारेण वा, अङ्गेति प्रेम सम्बोधने, हि निश्चिअये \।
हरिणेति तथा भक्तानां मनो-हरणात् स्व-वशेन स्वतन्त्रेणापि, यतः
कृष्णेन साक्षात् परमेश्वरेणेत्य् अर्थः \। तद् एवाभिव्यञ्जयति---यस्येति
\। यद् वा, सन्दर्शितेत्य् अत्र हेतुः---कृष्णेनेत्य् उक्तार्थम् एवैतत् \।
सम्यग्-दर्शितेति सं-शब्देन ब्रह्मादिभ्यः पूर्व पूर्व भक्तेभ्यस्
तत्य्हा वीरासन् दौत्य् असारथ्याद्य् अनुगृहीत---श्री-युधिष्ठिरादिभ्यो\ऽपि
महान् विशेषः सूचितः---केनापि साक्षात् तथा तद्-बन्धनात् \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, पूर्णत्वं
परमेश्वरत्वं च साधितं तथा बुभुक्षा तृप्त्य्-अभावः कोपश् चौर्यं
भयं पलायनं बलाद् ग्रहणं रोदनं बन्धनं च वर्णितं तत् तद्
अप्य् अन्तरत्वेन रहस्यत्वेन भवताम् अपि रस-हेतुत्वेन तात्त्विकम्
एवाधिगम्यते, ततः कथम् इव तादृशे तत् तद् इति उच्यते सत्यं तत्र
गुणैः पूर्णत्वम् ईश्वरत्वं च वर्तते तथापि भक्तानुग्रहस् त्व् अवश्यं
मन्तव्यः यं विना न ते कस्यापि सुख-करा भवन्ति \।
अकोमल-हृदयत्वेनारोचमानत्वात् \। ततस् त्व् एषां गुणत्वम् अपि हीयते
जन-सुख-हेतवो धर्मा हि गुणाः स्वतश् च निर्दयता-रूपो दोष एव, न
च तस्मिन् न सम्भवति साधारणत्वापातेनानैश्वर्यात्---अयम्
आत्मापहत-पाप्मा एष उ एव वामनीः वासानि वामानि सर्वाण्य् अभियन्ति इति
श्रुतेः \। तस्मात् सर्वेषां गुणत्व-साधको दोषान्तर-विरोधी च स एव
मुख्यो गुणो मन्तव्यः \। यथैव षष्ठे पुंसवन-व्रत-प्रसङ्गे स
एवादौ पठितः,

> यथा त्वं कृपया भूत्या तेजसा महिमौजसा \।
>
> जुष्ट ईश गुणैः सर्वैस् ततोऽसि भगवान् प्रभुः \।\। \[भा।पु।
> ६.१९.५\] इति \।

स च भक्त्य्-अनुरूप एव न्याय्यः, न्यूनत्वे दोषस्य तद्-अवस्थत्वात्,
तत्र यदि सर्वतो भावेन निरुपाधि-तद्-वशता-मयी भक्तिः स्यात्, तर्हि
तस्यापि तद्-वशत्व-पर्यन्तता युक्ता न चैवम् ऐश्वर्यं हीयते \।
अन्यत्र जागरूकत्वात् यथा बद्धस्यापि वक्ष्यमाणयोर्
नलकूबरमनीग्रीवयोः \। किम् च प्रत्युत, तेन गुणेन सर्वाकर्षणाद्
विगुणीभूयैवैश्वर्य-वृद्धिः स्यात् \। अतो भक्त-वश्यताप्य् आवश्यकता \।
तथा च श्री-वैकुण्ठ-देवेन स्वयम् अप्य् उक्तम्,

> अहं भक्त-पराधीनो ह्य् अस्वतन्त्र इव द्विज \।
>
> साधुभिर् ग्रस्त-हृदयो भक्तैर् भक्त-जन-प्रियः \।\। \[९.४.६३\]
> इत्य्-आदि \।

अत्र साधुभिर् इति तद्-ग्रस्त-हृदयत्वे हेतुः साधुषु
प्रोज्झित-कैतवेषु ममापि निष्कैतवताया एव युक्तत्वाद् इत्य् अर्थः \।
अतः सा च वशता तद्-अनुकूलतान्तर्-भैर् ईहामय्य् एव स्याद् इति
तद्-भाव-भावित-बॢअयादि-भावत्वाद् युक्तैव तस्यापि तत्-तद्-भावितेति
अतस् तादृशस्यापि श्री-कृष्णस्य तादृशं भावं तत्त्विकम् एव मत्वा
विस्मयानन्दाभ्यां श्री-कुन्ति-देव्य् अपि मुमोह यथा तद्-वाक्य,

> गोप्य् आददे त्वयि कृतागसि दाम तावद्
>
> या ते दशाश्रु-कलिलाञ्जन-सम्भ्रमाक्षम् \।
>
> वक्त्रं निनीय भय-भावनया स्थितस्य
>
> सा मां विमोहयति भीर् अपि यद् बिभेति \।\। \[भा।पु। १.८.३१\] इति \।

तद् एतद् अभिप्रेत्य् आह---एवम् इति \। एवम् उक्त-प्रकारेण दर्शिता तत्रापि
सम्यक् \। अन्यत्र बन्धन-पर्यन्त-ममता विलासास्पदत्वाभावात् \।
अङ्गेति प्रेम-सम्बोधने हि निश्चये हरिणेति \। तथा भक्तानां
मनोहरणात् स्व-वशेन स्वतन्त्रेणापि यतः कृष्णेन स्वयं भगवतेत्य्
अर्थः \। तद् एवाभिव्यञ्जयेति---यस्येति \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवम् अपि एतत्-प्रकारेणैव
सम्यग्-दर्शिता न ऊर्ध्वम् अस्तीति भावः \।\।१९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भगवतः
परम-पारमैश्वर्ये ऽस्त्य् अपि प्रेम-वश्यता निबन्धनं बन्धनम् इदं
परम-चमत्कारित्वाद् भूषणम् एव न तु दूषणम् इत्य् आह---**एवं
हरिणा** स्वस्य आत्मारामत्वे ऽपि बुभुक्षया पूर्ण-कामत्वे ऽप्य् अतृप्त्या
शुद्ध-सत्व-स्वरूपत्वे ऽपि कोपेन स्वाराज्य-लक्ष्मीवत्वे ऽपि चौर्येण
महा-काल-यमादि-भयदत्वे ऽपि भय-पलायनाभ्यां मनोग्रयानत्वे ऽपि
मात्रा बलाद्-ग्रहणेन आनन्दमयत्वे ऽपि दुःख-रोदनेन सर्व-व्यापकत्वे
ऽपि बन्धनेन **भक्त-वश्यता** स्वाभाविक्य् एव स्वस्य **सम्यक्
दर्शिता** अज्ञान् प्रति दर्शनाय उपयोगाभावात्
ब्रह्म-भव-सनत्कुमारादीन् विज्ञानम् अप्य् अतिचमत्कारं
प्रापय्यानुभावितेति नेदम् अनुकरण-मात्रत्वेन व्याख्येयं, दर्शयंस्
तद्-विदां लोके आत्मनो भक्त-वश्यताम् \[१०.११.९\] इत्य् अत्र *तद्-विदाम्
इति* प्रयोगाद् इति भावः \। **स्व-वशेन** स्वाधीनेनापि, न तु, तर्हि
कुतः स्वाधीनत्वं ? तत्राह---**यस्य** इति \। चिच्-छक्ति-सार-भूतेन
प्रेम्णैव तस्यानन्दातिशयार्थम् एव भक्तवश्यत्वं निष्पद्यत इति प्राक्
प्रपञ्चितम् \।\।१९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.९.२० \।\।**

**नेमं विरिञ्चो न भवो न श्रीर् अप्य् अङ्ग-संश्रया \।**

**प्रसादं लेभिरे गोपी यत् तत् प्राप विमुक्तिदात् \।\।**

**श्रीधर-स्वामी (भावार्थ-दीपिका) :** भगवत्-प्रसादम् अन्येऽपि भक्ता
लभन्ते इदं त्व् अतिचित्रम् इति सरोमाञ्चितम् आह---नेमम् इति \। विरिञ्चः
पुत्रोऽपि \। भवः स्वात्मापि \। श्रीर् जायापि \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लेभिरे उलूखले यद् यं
प्रसादं गोपी यशोदाप तं विरिञ्च्य्-आदयो नापुर् इति भावः \। लेभिरे
धान्य-कुट्टनम् इति निघण्टुः \। अत एवोक्तम् अभियुक्तैः,

> यशोदायाः परं नास्ति देवता इति मे मतिः \।
>
> यस्या उलूखले बद्धो मुक्तिदो मुक्तिम् इच्छति \।\। इति \।

यथा-श्रुतस् तु स्वामि-चरणैर् व्याख्यात एव \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नेमं विरिञ्च इत्य्-आदि
\। विमुक्तिर् मुक्तेः कैवल्याद् अपि विशिष्टा या दास्य-रूपा, तां ददातीति \।
तस्मात् श्री-कृष्णात् गोपी यशोदा यत् यं प्रसादं प्राप \। यत् तद् अव्ययम्
\। तत् के लेभिरे ? न कोऽपीत्य् अर्थः \। भव ब्रह्मादयोऽपि न लेभिर
एव, कोऽत्र सन्देह इति प्रत्येकं निषेध-प्राधान्यात् न-काराः \। इमं
तं न ब्रह्मा, न भवः, न श्रीः \।

यद् वा, नेमम् इति सर्वनाम-पदं नेमम् अपि अर्धम् अपि \। अपि-शब्दः
सर्वत्र योज्यः \। विरिञ्चोऽपि भवोऽपि श्रीर् अपि न लेभिरे \।
अत्यन्ताभावे वीप्सा \। त्रयाणां कर्तॄणाम् एक-क्रियाया बहुत्वम्, यथा
देवदत्तो यज्ञदत्तो विष्णुमित्रश् च गच्छन्ति \। द्वौ नञौ प्रकृतार्थं
गमयतः इति नाशङ्कनीयम् \। यथा, न खलु न खलु बाणः
सन्निपातोऽयम् अस्मिन् इत्य्-आदि \। मा मा मानद इत्य्-आद्य्-अभियुक्ताः \। यद्
वा, एते प्रसादं न लेभिरे, न, लेभिरे एव, किन्तु नेमं नैतादृशं,
गोपी यत् प्राप, न तादृशम् इति \।\।२०\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी):** \[बृ।भा। २.७.१३०\] अहो
भगवत्-प्रसादम् अन्ये\ऽपि लभन्ते, इदं त्व् अतिचित्रम् इति
परम-विस्मिता भक्त-प्रवर-श्री-बादरायणि-पादाः
स-रोमाञ्चित-बाष्प-कम्प-वैयग्र्यम् आहुः---**नेमम्** \[भा।पु। १०.९.२०\]
इति \।

**यत् तत्** अनिर्वचनीयं **प्रसादं** \। **गोपी** इति प्रेम-विशेषोक्तिः
श्री-नन्द-गोप-पत्नी श्री-यशोदा **प्राप** प्रकर्षेण लेभे \। इमं
प्रसादं **विरिञ्चः** पुत्रो\ऽपि, **भवः** सखापि, **अङ्ग-संश्रया**
सदा वक्षः-स्थिता जगत्-पूज्या **श्रीः** महा-लक्ष्मीर् वल्लभापि **न
लेभिरे** \। कुतो\ऽन्ये जनाः ? इति शेषः \।

तेषां परमेश्वरत्वादिना गौरवेण भजनम् अस्यास् तु केवलं स्नेहेन,
तत्र च पुत्रत्वेन, तत्रापि
भगवन्-महिम-विशेषापादक-क्रिया-विशेषेणेति प्रसाद-विशेष-लाभः
स्वत एव सम्पद्यत इति सिद्धान्तः पूर्वम् उक्तो\ऽस्त्य् एव \। नञः पुनः
पुनर् उक्तिश् च निषेधातिशयार्था \।

किं वा, लेभे इति वक्तव्ये लेभिरे इत्य् आर्षत्वात् \। किं वा, लेभिरे नान्ये
केचिद् अपीत्य् अध्याहार्यम् \। ततश् च लेभे इति स्वतो वचन-व्यत्ययेन
पूर्व-वाक्य-त्रयं सुसङ्गतम् एव \। **विमुक्तिदाद्** इत्य् अनेन च
ये\ऽन्येभ्यो\ऽपि संसार-बन्धनाद् विमुक्तिं ददाति सः \। अमुया गोपाल्या
गो-पाशैर् बद्ध इत्य् एतद्-भक्त-वात्सल्य-मयं परमाश्चर्यं द्योतते \।
किं च[^६०], विमुक्तिर् विशिष्टा मुक्तिः सालोक्य-सामीप्यादि-रूपा
सान्द्र-परमानन्द-मयी \। ताम् अपि कदाचित् कस्मैचिद् एवासौ दत्ते \। अहो
लभन्तां वा कतिचित् ईदृशं च प्रसादं न कोऽप्य् अन्यो\ऽलभतेति सूच्यते
\।\।१३०\।\।

[^६०]: किन्तु


---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद्
एवाभिव्यञुजयति---नेमम् इति \। अङ्ग-संश्रयेति
नित्य-बक्षः-स्थलस्थ-श्री-त्वेनाशक्यमानेदृशी तद् वश्यता
निरस्ता---तथैकस्यैवाङ्गस्य वक्षसो वशीकरणात् \। यद् वा,
अङ्ग-संश्रयत्वे\ऽपि तद् अधीनत्वाभावाल्लेभिरे लेभ इत्य् अर्थः \। यद्
वा, विरिञ्चो न लेभे, भवो न लेभे, लेभिर अन्य केचिद् अपि \। यद् वा,
दौ नञौ प्रकृतार्थं गमयतः इति न्याये प्रवृत्ते तृतीयो नञ्
निषेधार्थो वृत्तः \। विरिञ्चो भवः श्रीर् न लेभिर इत्य् अर्थः \। यद्
वा, भवादयः केचित् प्रसादं लेभिरे, गोपी तु यत् तद् अनिर्वचनीयम् \।
किं वायं तं त्वति-प्रसिद्धं च प्रसादं प्राप, इमं न विरिञ्चः
प्राप, न भवः प्राप, न श्रीर् अपि प्रापेत्य् अर्थेः \। विमुक्तिदाद् इति
केभ्यश् चिन्मुक्तिं केभ्यो\ऽपि विशिष्ट-मुखिं
श्री-वैकुण्ठ-लोक-लब्धि-लक्षणां ददातीति तथा तस्माद् इत्य् अर्थः \।
एवं यो\ऽन्येभ्यो विमुक्तिं ददाति, स तया साक्षाद् वद्ध इति
परम-भक्तिवश्यता द्योतिता \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवाभिव्यञ्जति---नेमम्
इति \। अङ्ग-संश्रयेति नित्य-वक्षः-स्थल-स्थ-श्रीत्वेनाशक्यमानेदृशी
तद्-वश्यता निरस्ता \। तथैकस्यैवाङ्गस्य वक्षसो वशीकरणात् \। यद्
वा, अङ्ग-संश्रयत्वेऽपि तद्-अधीनत्वाभावाल् लेभिरे लेभ इत्य् अर्थः \।
यद् वा, विरिञ्चो न लेभे, भवो न लेभे, लेभिर अन्ये केचिद् अपि \। यद्
वा, द्वौ नञौ प्रकृतार्थं गमयतः इति न्याये प्रवृत्ते तृतीयो नञ्
निषेधार्थो वृत्तः \। विरिञ्चो भवः श्रीर् न लेभिरे इत्य् अर्थः \। यद्
वा, भवादयः केचित् प्रसादं लेभिरे, गोपी तु यत् तद् अनिर्वचनीयम् \।
किं वायं तं त्व् अतिप्रसिद्धं च प्रसादं प्राप, इमं न विरिञ्चः
प्रापः, न भवः प्राप, न श्रीर् अपि प्रापेत्य् अर्थः \। विमुक्तिदाद् इति
केभ्यश्चिन् मुक्तिं केभ्योऽपि विशिष्ट-मुक्तिं
श्री-वैकुण्ठ-लोक-लब्धि-लक्षणां ददातीति, तथा तस्माद् इत्य् अर्थः \।
एवं योऽन्येभ्यो विमुक्तिं ददाति, न तया साक्षाद् बद्ध इति
परम-भक्ति-वश्यता द्योतिता \।\।२०\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १५१) :** तद् एतत् कारणं तद्-आभासम्
एव मन्यमानस् तयोर् ब्रह्मादिभ्योऽपि सौभाग्यातिशयस्य ख्यापनार्थम्
अनन्तरम् एव एकदा गृह-दासीषु \[भा।पु। १०.९.१\] इत्य्-आद्य्-अध्यायम्
आरब्धवान् \। तत्रैव च
साक्षाच्-छ्री-भगवद्-बन्धन-रूप-महा-वशीकरण-कारण-वात्सल्यम् अपि
विदितं, तेन ब्रह्मणोऽपि शिव-लक्ष्मीभ्याम् अपि दुर्लभं
भगवत्-प्रसाद-भरम् आह---नेमं विरिञ्च इति \।

स आदि-देवो जगतां पुरो गुरुः \[भा।पु। २.९.५\] इत्य् उक्तेः **विरिञ्चिस्**
तावद् भक्तादि-गुरुः, स च \। भवस् तु वैष्णवानां यथा शम्भुः
\[भा।पु। १२.१३.१६\] इत्य्-आदि-दर्शनात्, ततोऽप्य् उत्कर्षवान्, स च \। श्रीस्
तु तयोर् अपि भगवद्-भक्ति-शिक्षा-निदर्शन-प्रथम-रूपत्वात्
परमोत्कर्षवती \। तद् एवम् उत्तरोत्तर-विन्यासेन यथोत्तर-महिमानं
सूचयित्वा श्रीस् तु न केवलं भक्ति-मात्रेण तादृश्य् एव \। किं तर्हि
परम-सख्येन ततोऽप्य् अनिर्वचनीय-माहात्म्येत्य् आह \। अङ्ग-संश्रयेति
\। एवंभूतापि सा च प्रसादं लेभिरे एव \। कस्मात् ? विमुक्तिदात्---

> अस्त्व् एवम् अङ्ग भजतां भगवान् मुकुन्दो
>
> मुक्तिं ददाति कर्हिचित् स्म न भक्ति-योगम् \। \[भा।पु। ५.६.१८\]

इत्य् उक्त-रीत्या प्रायो विमुक्तिम् एव ददाति न तु तथाभूतं प्रसादं,
तस्मात् श्री-भगवत एव किन्तु गोपी श्री-गोपेश्वरी यत् तद् अनिर्वचनीयं
प्रसाद-शब्देनापि वक्तुं शङ्कनीयं, तस्मात् प्राप, तद्-रूप-प्रसादं
विरिञ्चिश् च भवश् च श्रीश् च न लेभिरे न लेभिरे ने लेभिरे इत्य्
अर्थः \। लेभिरे इत्य् अस्य प्रत्येकं नञ्-त्रयेणान्वयः \। नञस्
त्रिर्-आवृत्तिश् च निषेधस्यातिशयार्था \। पूर्वोत्तराध्याय-द्वये
श्र्-बादरायणेर् विवक्षितम् इदम् \। द्रोण-धरयोस् तावत्
साधारण-देवतात्वं चेत् तर्हि तयोः
श्री-शिवादि-दुर्लभ-चरणारविन्द-स्फूर्ति-लेशस्य श्री-कृष्णस्य तथा
प्राप्तौ स्वतः सम्भावना नास्ति \। न च तयोस् तादृश-गाढ-भजनादिकं
कुत्रचिद् वर्ण्यते \। अन्यथा तद् एवाहम् आख्यास्यम् \। न च ताभ्यां यद्
ईदृशं फलं लब्धं तद् ब्रह्मणि पूर्वं प्रार्थितं, किन्तु
दुर्गति-तरण-हेतुत्वेनोत्तम-भक्ति-मात्रम् \। न च ब्रह्मापि
श्री-कृष्णस्य महा-भक्तैर् अपि दुर्लभ-पुत्रत्वादिकं विशिष्य ताभ्यां
वरं दत्तवान् \। न च नेमं विरिञ्चिः
इत्य्-आदिनोच्यमान-तादृश-प्रसादाप्ति-राहित्यस्य ब्रह्मणो वरस्
तादृश-फल-दाने भवति समर्थः \। वक्ष्यते च
तत्-प्रसादाप्ति-राहित्यातिशयः \। तद् भूरि-भाग्यम् इह जन्म किम् अप्य्
अटव्यां यद् गोकुलेऽपि कतमाङ्घ्रि-रजोऽभिषेकम् \[भा।पु। १०.१४.३४\]
इत्य्-आदिना \। तस्मात् तयोस् तादृश-महोदये कारणं नास्ति किन्तु
निष्कारणत्वेन तयोर् नित्याम् एव तादृशीं स्थितिं विज्ञाय मया
श्री-भगवल्-लीलयैव
स्व-भक्ति-विशेष-प्रचार-कारणक-श्री-भगवद्-इच्छयैव
द्रोण-धरा-रूपेणांशेनैवावतीर्णयोर् ऐक्य-विवक्षया यथा कथञ्चित्
कारणाभास एवोपन्यस्त इति \। किं च श्रीमद्-भागवतेऽस्मिन्
श्री-भगवत्-प्रेमैव सर्व-पुरुषार्थ-शिरोमणित्वेनोद्घुष्यते \। तस्य
च परमाश्रय-रूपं श्री-गोकुलम् एव \। तत्रापि श्री-व्रजेश्वरौ \। ततस्
तत् परमाश्रय-नित्यत्वे सिद्ध एव तादृश-ग्रन्थ-प्रयत्नः सकलः
स्यात् \। यत एव श्री-ब्रह्मादिभिस् तत्र यत् किञ्चिज् जन्म प्रार्थ्यते इति
\।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** नेमम् इत्य्-आदि-द्वयम् \।\।२०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** इदानीं श्री-व्रजेश्वर्याः
सौभाग्यम् अनुस्मृत्य जात-विस्मयः श्री-शुको वदति---नेमं विरिञ्च
इत्य्-आदि \। विशिष्टा मुक्तिर् विमुक्तिः, प्रेमाकारा वृत्तिस् तां ददातीति तथा
\। तस्मात् श्री-कृष्णात् यत् यं प्रसादं गोपी प्राप, तं प्रसादं के
लेभिरे, न केऽपीत्य् अर्थः \। किं-शब्दोऽध्याहार्यः \। न केऽपीत्य् उक्तेर्
असम्भाव्य-जन-प्रतिषेधस्योपस्थितौ पुनः सम्भाव्यमानान् ब्रह्मादीन्
अपि निषेधति \। अपि-शब्दः प्रत्येकं योज्यः \। न विरिञ्चो ब्रह्मापि, न
भवः श्री-रुद्रोऽपि, किं बहुना ? अङ्गे सम्यग् अविरतः श्रयः श्रयणं
यस्याः सा श्रीर् अपि, प्रत्येकं न-कारः प्रत्येक-निषेधस्य प्राधान्यात् \।
इमम् अनुभूयमानम् \। अथवा, ब्रह्मापि भवोऽपि श्रीर् अपि न न लेभिरे
\। अत्यन्ताप्राप्तौ न नेति वीप्सा \। त्रयाणां कर्तॄणाम् एक-क्रियायां
बहुत्वं, देवदत्तो यज्ञदत्तो विष्णुमित्रश् च गच्छन्तीतिवत् \। द्वौ
नञौ प्रकृत्य्-अर्थं गमयत इति नाशङ्कनीयम्, यथा---मा मा वैदर्भ्य्
असूयेथाः \[भा।पु। १०.६०.२९\] इत्य्-आदि \। न खलु न खलु वाणः
सन्निपात्योऽयम् अस्मिन् \[अ।शा।\] इत्य्-आदि च \। समग्र-प्राप्तिस् तु दूराद्
आस्ताम् \। अर्ध-प्राप्तिर् अपि तेषां नास्तीत्य् आह---नेमम् अपि अर्धम् अपि \।
नेमं-शब्दोऽर्ध-वचनः सर्व-नाम \। अपि-शब्दः सर्वत्रान्वयितव्यः
\।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भक्त-वश्यस्य तस्य
भक्तेष्व् अपि मध्ये व्रजेश्वर्या आधिक्यम् अपारं वश्यत्वातिशय-दर्शनेन
सरोमाञ्चम् आह---नेमम् इति \। विशिष्टा मुक्तिर् **विमुक्तिः** \। प्रेमा
तत्-प्रसादाद् अपि कृष्णात् यत् **प्रसादं** **गोपी** श्री-यशोदा **प्राप्तं**
तत् तं प्रसादं **विरिञ्चो** **भवः** **श्रीर्** अपि **न लेभिरे** न
लेभिरे न लेभिर इत्य् अन्वयः \। नञ्-त्रयेण लेभिरे इत्य् अस्य
त्रिर्-आवृत्त्या प्राप्त्य्-अभावातिशय उक्तः \। यद् वा, विरिञ्चो भवः श्रीर्
अपि प्रसादं न लेभिरे अपि तु प्रसादं लेभिर एव \। किन्तु गोपी यं
प्रसादं प्राप इमं न लेभिरे इत्य् अन्वयः \। विरिञ्चः पुत्रोऽपि स
आदि-देवो जगतां परो गुरुर् \[भा।पु। २.९.५\] इत्य् उक्तेस् ततोऽप्य्
उत्कर्षवान् अपि श्रीर् जायापि अङ्ग-संश्रयत्वेन सख्य-भक्ति-रसवत्त्वात्
दासाभ्यां ताभ्याम् उत्कर्षवत्य् अपि यस्याः सकाशात् प्रेम्णा न्यूना एव सा
यशोदा साधन-सिद्धा पूर्व-जन्मनि ब्रह्म-दत्त-वरा धरा आसीद् इति
महान् एवान्ययः \। नहि ब्रह्मणो वर-दान-लभ्यम् एतादृशं
प्रेम-सौभाग्यं भवितुम् अर्हति स ब्रह्मापि---तद् भूरि-भाग्यम् इह
जन्म किम् अप्य् अटव्यां \[भा।पु। १०.१४.३४\] इति प्रार्थयमानोऽस्या
न्यूनातिन्यून-कक्षायाम् एव गण्यत इत्य् अतः श्रुति-स्मृत्य्-आगम-प्रसिद्धे
नित्य-सिद्धे एव नन्द-यशोदे त्वया ज्ञेये \। नन्दः किम् अकरोद् ब्रह्मन्
श्रेय एवं महोदयं \[भा।पु। १०.८.४६\] \। यशोदा वेत्य् अल्प-विमर्शे
त्वदीय-प्रश्ने मयाप्य् अस्पष्ट-प्रायं द्रोणो वसूनां प्रवर इति
तद्-एकांशाश्रयं प्रत्युत्तरं दत्तम् इति भावः \।\।२०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** श्री-यशोदा सौभाग्येन
विस्मितो मुनिः स-रोमाञ्चं तदाह नेमम् इति \। मुक्तिं ददाति कर्हिचित् स्म
न भक्ति-योगं \[भा।पु। ५.६.१८\] इत्य् उक्त-दिशा प्रायेण मोक्ष-प्रदात्
यदीमं प्रसादं बन्धनाङ्गीकार-रूप-कृपा-विलासं गोपी राज्ञी यशोदा
प्राप, तत् तं विरिञ्चो भवश् च स्वावतारोऽपि स्व-भक्त्याग्रेसरोऽपि न
लेभिरे न प्रापुः \। लेभिरे इत्य् अस्य न तु त्रयेण त्रिर्-आवृत्त्या
सर्वथा तत्-प्राप्तेर् अभावः \। तथा च नन्दः किम् अकरोत् \[भा।पु।
१०.८.४६\] इति तत्-प्रश्नस्योत्तरं तत्र तद्-अंशम् आगन्तुकम् आदाय
गदितं वस्तुतस् त्व् अनादितस् तैः तत्-पितरौ
निउपम-तत्-सौभाग्यवन्ताव् इति गृहाण न चैतत् सौभाग्यं
ब्रह्म-वह-हेतूक्तं सम्भाव्यं तद् भूरि-भाग्यम् इह जन्म किम् अप्य्
अटव्यां \[भा।पु। १०.१४.३४\] इत्य्-आदि निगदता तेन
तत्-प्रजापाद-रजोभिषेकस्य वाञ्छितत्वात् \।\।२०\।\।

**\॥।**

**\।\। १०.९.२१ \।\।**

**नायं सुखापो भगवान् देहिनां गोपिका-सुतः \।**

**ज्ञानिनां चात्म-भूतानां यथा भक्तिमताम् इह \।\।**

**श्रीधर-स्वामी (भावार्थ-दीपिका) :** फलितम् आह---नायम् इति \।
देहिनां देहाभिमानिनां तापसादीनां ज्ञानिनां निवृत्ताभिमानानाम् अपि
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** फलितं लब्धम् \।
आत्म-भूतानाम् \। ज्ञानी त्व् आत्मैव मे मतः \[गीता ७.१५\] इत्य् उक्तेर्
भगवद्-रूपाणाम् अपि ज्ञानिनाम् अपि ज्ञान्नाम् अयम् इति शृङ्ग-ग्राहिकया
दर्शयति---गोपिका-सुतो यशोदा-सूनुर् इत्य् अनेन स-गुण-विग्रह इत्य् उक्तम्
\। ज्ञानिनस् त्व् अव्यक्त-विग्रहोपासका अत एवोक्तं---क्लेशोऽधिकतरस्
तेषाम् अव्यक्तासक्त-चेतसां \[गीता १२.५\] इति भगवद्-गीतासु \। या
निर्वृतिस् तनुभृतां तव पाद-पद्मे \[भा।पु। ४.९.२६\]
इत्य्-आदि-ध्रुवोक्तेश् च सुखेन भक्तिमताम् एव लभ्यः \। भक्त्या लभ्यस्
त्व् अनन्यया \[गीता ११.५५\] इत्य् उक्तेः \। भक्त्या माम् अभिजानाति यावान् यश्
चास्मि तत्त्वतः \[गीता ११.५५\] इति स्मृतेश् च \। भक्तिर् एवैनं
दर्शयति \[गो।ता।उ।\] इति श्रुतेश् च \।

**गोपिका-सुत** इत्य् अपि भक्त्यैव गोपी-सुतताम् आहेति \। अत्र
श्री-भागवते भगवत्-प्रेमैव सर्व-पुरुषार्थ-शिरोमणित्वेन वर्ण्यते
\। तस्य स्थितिर् नित्य-सिद्ध-भक्तेष्व् एव तेष्व् अपि गोकुल-वासिन एव
श्रेष्ठा इत्य् आह---नायम् इति \। **देहिनां** देहाध्यासवतां **भक्तिमतां
ज्ञानिनां** देहाध्यास-रहितानाम् आत्माराम-भक्तानां तथाभूतत्वे सत्य्
एव प्राप्ति-योग्यतायां निषेध-सम्भवात् \। **आत्म-भूतानां**
पूर्व-श्लोकोक्तानां विरञ्चि-भव-श्रियां तत्र विरिञ्चि-भवयोः
स्वावतारत्वात्, लक्ष्म्याः स्वरूप-शक्तित्वेनात्म-भूत्वम् \। एवं
त्रिविध-जनानां **गोपिका-सुतोभगवान् न सुखापः** \।

किं तद् ? इति विकुण्ठ कौशल्यादि-सुत एव दुःखम्
एवाभिव्यञ्जयति---एषाम् इह श्री-यशोदायाम् एतद् उपलक्षितेषु
वात्सल्य-सख्य-कान्त-भावाश्रयेषु व्रज-लोकेषु या भक्तिः---स्त्रिय
उरुगेन्द्र-भोग-भुज \[भा।पु। १०.८७.२३\] इत्य्-आदिना, यथा
त्वल्-लोक-वासिन्यः इत्य्-आदिना च श्रुत्य्-आदिभिर् अनुगति-मयी तद्-गतां
यथा सुखापः, तथा तेषां नेति \। तेन
गोपिकाद्य्-अनुगतिमय-न्यूनता-दुःखाङ्गीकारस् तु
विरिञ्चि-मय-लक्ष्म्य्-आदिभिर् ईश्वराभिमानिभिः स्व-स्व-लोक-स्थितैर्
दुःशक एव \। अन्येषां तादृशोपदेशस्यालाभाद् अरोचकत्वाद् वा
तद्-अनुगत्य्-अभाव एवेति भाव इति चक्रवर्ती \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नायम् इत्य्-आदि \।
गोपी-सुतोऽयं भगवान् अन्यत्र भगवच्-छब्दस्य तूपचारः \।
आत्म-भूतानां ज्ञानिनाम् अपि न सुखापः च-कारोऽप्य् अर्थः \। किम् उत
देहिनाम् \। तर्हि केषां सुखापः ? तत्राह---इह श्री-कृष्णो भगवति
गोपिका-सुते भक्तिमताम् \।\।२१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** लब्धोचितम् एवेत्य्
आह---नायम् इति \। अयं स्वीकृत-महा-बन्धनोऽपि गोपिका-सुतः
राज्ञी-पुत्रः श्री-यशोदा-नन्दनः परम-गुण-रूपादि-युक्तः श्री-कृष्णः \।
इह गोपिका-सुते \। यद् वा, चित्तारूढत्वाच् छ्री-नन्द-व्रज इत्य् अर्थः \।
या भक्तिर् भगवद्-भजनम् आदरो वा तद्वताम् अपि जनानां, यथा
सुखापः सुलभस् तथा देहिनां देहातिरिक्तात्म-ज्ञानवतां ज्ञानिनाम्
आत्म-तत्त्वानुभविनां जीवन्-मुक्तानाम् इत्य् अर्थः \। आत्म-भूतानां च
सिद्ध-मुक्तीनां सिद्धानाम् अपीत्य् अर्थः \। किं वात्मीयानां भक्तान्तराणाम्
अपि न सुखापः \। किन्तु दुःखेन कथञ्चित् केनचिद् अंशेनैव प्राप्य इत्य्
अर्थः \। अथवा श्री-ब्रह्मादीन् अन्यान् भक्तान् प्रति यद्यपि तादृशः
प्रसादो मास्तु, तथापि तैर् भक्तैर् एवायं लभ्यो न त्व् अन्यैर् इति \।
यद् वा, तेषाम् एव सुखं सम्पादयति, न त्व् अन्येषाम् इति \। प्रसङ्गाद्
भक्ति-माहात्म्यम् आह---नायम् इति \। अयं सुदुर्लभः प्रसादः, भगवान्
साक्षात् परमेश्वरो गोपिका-सुतो गोकुल-जनैक-प्रिय इत्य् अर्थः \।
पद-त्रयेण परम-दौर्लभ्यम् उक्तम् अतो देह्य्-आदीनां न सुखापः, किन्तु
भगवद्-भक्तिमताम् एव, इह यत्र कुत्रापि स्थाने \। यद् वा, अस्मिन्न् एव
लोके वर्तमान-देहे वा सुखापः सुख-लभ्यः \। किं वा, सुखं
प्रापयतीति तथा सः \। आत्म-पोतानाम् इति पाठं केचित् पठन्ति \।
तत्रात्मैव पोतस् तरण-साधनं येषां ज्ञानिनाम् \। अन्यत् समानम् \।
यथेत्य् अस्यात्रैव वान्वयः \। यथावत् सुखापो मोक्षस्य
दुःख-निवृति-मात्र-रूपत्वेन मुक्तानाम् अपि न सुखाप इति \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ कथम् अस्यास् तादृशी
तत्-प्राप्तिर् जाता परेषां वा कथं स्यात् ? तत्राह---नायम् इति \। अयं
गोपिका-सुतो भगवान् देहित्वेनाभिमानवतां तप-आदिभिर् न सुखापः, किं
तु

> एतावान् एव यजताम् इह निःश्रेयसोदयः \।
>
> भगवत्य् अचलो भावो यद् भागवत-सङ्गतः \।\। \[भा।पु। २.३.११\]

इत्य् उक्त-रीत्या कथञ्चित् कदाचित् तद्-भक्त-सङ्गो यदि स्यात् तदा क्रमत
एव प्राप्यः \। एवं ज्ञानिनां देहाद्य्-अतिरिक्तात्म-ज्ञान-वताम्
आत्म-भूतानां तद्-विज्ञानवताम् अपि न सुखापः किन्तु पूर्ववत्
तद्-भक्त-सङ्गाद् एव आत्म-भूतानाम् इति पाठं केचित् पठन्ति तत्र
आत्मैव पोत-स्तरण-साधनं येषां ज्ञानिनाम् इत्य् अर्थः \। तर्हि सुखाप
इत्य् अपेक्षायां तन्-निदर्शनम् आह---यथा इह श्री-गोपिका-सुतो भक्तिमतां
सुखापः \। अनेन महा-नारायणादि-भक्तिमन्तोऽपि व्यावृत्ताः \। युक्तं च
तेषाम् असुखाप इति देहिनां ज्ञानिनाम् अ देहि-सामान्य-दृष्ट्या
भक्तान्तराणांच गोप-लीला-दृष्ट्या तत्रादरानास्पदत्वात् तद्-भक्तानां
सुखाप इति च युक्तम् इत्थं सतां ब्रह्म-सुखानुभूत्या \[भा।पु।
१०.१२.११\] इत्य्-आदिषु तेषां तादृश-तल्-लीलायाः सर्वोत्तमतया अनुभवाद्
इति ज्ञेयम् \। तत्र गोपिका-सुत इति निर्विशेषणम् एवोपलक्षणं गोपिकाया
एव सर्वोपादेयत्वेन विवक्षितत्वात् इह-शब्दश् च तद्-वाच्येव न
जगद्-आदि-वाची प्राप्तत्वात् व्यर्थत्वाच् च भक्तिमन्तश् च
त्रैकालिक-भक्त-परम्परा एव अविशेषेण प्राप्तत्वात् ताम् उपदिशतां
वेदानां तद्-उपदेशकोपदेश्य-परम्पराणां चानाद्य्-अनन्त-काल-भावित्वात्
तच् च विशेषणं भक्ति-सुख-प्राप्ति-रूपयोः साधन-साध्ययोर् उभयोर्
अप्य् अवस्थयोर् दत्तं तस्मात् ते सार्वकालिक-तद्-भक्ता
गोपिका-सुतत्वेनैव साधयन्ति लभन्ते च तम् इति स्थिते नित्यैव तस्य
तद्-रूपेणावस्थितिः सिद्धा तथा गोपिका-सुतत्वेनैव साधन-निर्णयो
गोपिकायाश् च तत्-साधनत्वे स्वाश्रय-दोषापातान् न साधनावकाश इति
सैव निर्धार्यते \। अत एव गोपिकायाः सुखाप इति किं वक्तव्यं
गोपिकायास् तु सुत एव स इति व्यञ्जितम् उपलक्षणं चैतत् श्री-नन्दस्य
तदीयानाम् अपि तेषां तादृशत्वं च श्री-कृष्ण-जन्माष्टम्य्-आदि-व्रते
तदीय-नाना-मन्त्रे चावरण-पूजायां द्रष्टव्यं तस्मात् पूर्वं मया तयोर्
अंशाभ्यां द्रोण-धराभ्यां यल्-लीला-मात्रं तद्
एवापात-प्रबोधार्थ-मात्रार्थम् उक्तम् इति भावः \।\।२१\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः १५२) :** तस्मात् स्वाभाविक्य् एव तयोस्
तादृशी स्थितिर् इति प्रतिपादयंस् तत्-सम्बन्धेनैव भजतां सुखापो
नान्येषाम् इत्य् आह---नायम् इति \।

सुखेनाप्यत इति **सुखापः** \। **अयं** श्री-**गोपिका-सुतः** भगवान्
**देहिनां** देहाभिमानिनां तप-आदिना न सुखापः, न सुलभः, किन्तु
तैर् अतिचिरेणैव तेन शुद्धेऽन्तःकरणे कथञ्चिद् भक्तावलोकन-लेशेन
जात-सद्-बुद्धिभिस् तद् एव तप-आदिकं तस्मिन्न् अर्पयद्भिः कथञ्चिद्
एवासौ लभ्यते \। तथा **आत्म-भूतानाम्** आविर्भूताद्वैत-वृत्तीनां
निवृत्त-देहाभिमानानां **ज्ञानिनाम्** अपि तादृशेन ज्ञानेन न सुखापः,
किन्तु पूर्वेणैव करणेन जात-तद्-आसत्तिभिस् तेन ज्ञानेन यद् ब्रह्म
स्फुरति, तद् एवायम् इति चिन्तयद्भिस् तैः कथञ्चिद् एवासौ लभ्यते \।

ततश् च द्वयोर् अपि तयोः साधनयोर् हीनत्वात् तल्-लाभश् च न साक्षात्
किन्तु केनचिद् अंशेन व्यञ्जितम्---ते प्राप्नुवन्ति माम् एव सर्व-भूत-हिते
रताः \[गीता १२.४\], क्लेशोऽधिकतरस् तेषाम् अव्यक्तासक्त-चेतसाम् \[गीता
१२.५\] इति श्री-भगवद्-उक्तेः \। शाब्दे परे ब्रह्मणि धर्मतो व्रतैः
स्नातस्य मे न्यूनम् अलं विचक्ष्व \[भा।पु। १.५.७\] इति
श्री-व्यास-प्रश्नानन्तरात् \।

> भवतानुदित-प्रायं यशो भगवतोऽमलम् \।
>
> येनैवासौ न तुष्येत मन्ये तद् दर्शनं खिलम् \।\। \[भा।पु। १.५.८\]

इति श्री-नारद-प्रतिवचनाच् च \। सुखापस् तु केषाम् इत्य् अपेक्षायां
निदर्शनम् आह---इह गोपिका-सुते भक्तिमतां यथा तथा च
श्री-ब्रह्मोक्तिः---ज्ञाने प्रयासम् उदपास्य \[भा।पु। १०.१४.३\] इत्य्-आदि,
श्री-नारदोक्तिश् च यजते यज्ञ-पुरुषं स सम्यग्-दर्शनः पुमान्
\[भा।पु। १.५.३८\] इति \। सुखाप इति श्री-गोपिकायास् तु सुखाप इति किं
वक्तव्यम् \। तस्याः सुत एवायं भगवान् इत्य् अतो गोपिका-सुत इति
विशेषणं दत्तम् \।

सुखम् आपयतीति वा सुखापः \। यतश् चायं न देहाभिमानिनां सुखापः
यतो गोपिकासुतस् तत्-सुतत्व-लीलायाः स्व-साधारण-दृष्ट्यानादरात् \।
तथा ज्ञानिनाम् अपि न सुखापः यतो गोपिकासुतः
सर्वात्मैक-वृत्त्य्-उदयेन
भगवत्-स्वरूपानन्द-वैचित्री-सारोपरिचर-तल्-लीला-तत्त्वानुभवात् \।
यथेह श्री-गोपिका-सुते भक्तिमताम् इति निदर्शनम् \।

सुखेनाप्यते ज्ञायते इति वा सुखापः सुबोधः \। ततश् चायं
देहाभिमानिभिस् तर्कादिना न सुबोधः \। तथा ज्ञानिभिर् अपि ज्ञानेन न
सुबोधः \। तत्र पूर्ववद् धेतुर् गोपिका-सुत इति \। देहेभिः
देहाभिमानिभिर् अपि \। तत्-तद्-अलौकिक-कर्म-लिङ्गकात् तर्कात् ज्ञानिभिर्
अप्य् अनावृत-ब्रह्मत्वावगमात् सुबोध एव \। सत्यं तथापि यथेह
श्री-गोपिका-सुते भक्तिमद्भिः सुबोधस् तथा न \। ते हि
श्री-कृष्ण-भक्ताः स्व-सुख-निभृत-चेतास् तद्-व्युदस्तान्य् अभावोऽप्य्
अजित-रुचिर-लीलाकृष्ट-सारः \[भा।पु। १२.१२.६९\] इत्य्-आदि-दर्शनात्
तादृश-लीलानुभवस्यैव परम-पुरुषार्थत्वम् अवगच्छन्तीति भावः \।
अत्रार्थ-त्रयोऽपीह-पदेन श्री-परव्योम-नाथादि-भक्तिमन्तोऽपि
व्यावृत्ताः \। गोपिका-सुत इति विशेषणेन च त्रैकालिक-तद्-भक्तानां
तत्-सम्बन्धि-सुखापत्वं प्रति तत्-सुतत्वायोग-तद्-अन्यत्व-योगौ
व्यवच्छिद्येते \। इत्य् अतो विद्वद्-अनुभव-याथार्थ्येन नित्य एव
तत्-सम्बन्धो विवक्षितः \।

अत एवायं गोपिका-सुत इति स्वयम् अपि साक्षाद् अङ्गुल्या निर्दिश्यते \।
तस्माद् अपि साधूक्तं नित्य एव श्री-व्रजेश्वरयोस् तत्-सम्बन्ध इति \।
अत्र एकदा गृह-दासीषु \[भा।पु। १०.९.१\] इत्य्-आदिकम्, नेमं विरिञ्चः
\[भा।पु। १०.९.२०\] इत्य्-आदि पद्य-द्वयान्तम् इदम् उत्तर-वाक्यं, द्रोणो
वसूनां प्रवरः \[भा।पु। १०.८.४८\] इत्य्-आदिकस्य पूर्व-वाक्यस्य
बाधकत्वेनैवोक्तं, पूर्व-विरोध-धर्मान्तर-प्रतिपादनाद् अयुक्तत्वाच्
च पूर्वस्य असद्-व्यपदेशान् नेति चेन् न धर्मान्तरेण वाक्य-शेषात्
\[वे।सू। २.१.१७\] इतिवत् \। तत्र च यथैवासच्-छब्दस्य गत्य्-अन्तरं
चिन्त्यते, तथात्रापि \। तच् च पूर्वम् एव दर्शितं
पूर्वोत्तराध्याय-द्वये बादरायणेर् विवक्षितम् इदम् आरभ्य प्रकरणेन
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अथैवं भगवत्-प्राप्तिर्
भक्त्यैव भवति, न ज्ञानाद् इत्य् आह---नायं सुखाप इत्य्-आदि \। **अयं
गोपिका-सुतो** भगवान् श्री-कृष्णो **देहिनां मध्ये** इह
श्री-यशोदा-किशोरे भक्तिमतां यथा **सुखापः** सुलभस्
**तथात्म-भूतानां** ब्रह्म-भूतानाम् अपि **ज्ञानिनांन** सुलभः, तेषां
तु दुर्लभ एव \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** किं च,
श्री-भागवतेऽस्मिन् भगवत्-प्रेमैव
सर्व-पुरुषार्थ-शिरोमणित्वेनोद्घुष्यते \। तस्य मूल-भूताश्रयाणां
भक्तानां मध्ये नित्य-सिद्धत्व एव तस्य नित्य-स्थितिः सम्भवेत् \।
तेष्व् अपि मध्ये गोकुल-वर्तिनस् तन्-मात्र्-आदय एव श्रेष्ठाः, येषां
वात्सल्यादि-भाव-विषयी-भूतः कृष्णस् तद्-अनुगमन-भक्तिमद्भिर् एव
सुलभो नान्यैर् इत्य् आह---नायम् इति \।

**अयं गोपिका-सुतो न सुखापः** \। केषां ? **देहिनां** देहाध्यासवतां
**भक्तिमतां ज्ञानिनां** देहाध्यास-रहितानाम् आत्माराम-भक्तानां
तथा-भूतत्वे सत्य् एव प्राप्ति-योग्यतायां निषेध-सम्भवात्
**आत्म-भूतानां** पूर्व-श्लोक-निर्दिष्टानां विरिञ्च-भव-श्रियां तत्र
विरिञ्च-भवयोः स्वावतारत्वेन लक्ष्म्याः स्वरूप-शक्तित्वेनात्म-भूतत्वम्
एवं त्रिविध-जनानां गोपिका-सुतो भगवान् न सुखापः \। किं तद् इति
विकुण्ठ-कौशल्यादि-सुत एव दुःखम् एवाभिव्यञ्जयति यथा इह
श्री-यशोदायाम् एतद्-उपलक्षितेषु वात्सल्य-सख्य-कान्त-भावाश्रयेषु
व्रज-लोकेषु या भक्तिः स्त्रिय उरुगेन्द्र-भोग-भुज-दण्ड \[१०.८७.२३\]
इत्य्-आदिना, यथा त्वल्-लोक-वासिन्य इत्य्-आदिना च व्यञ्जिता \।
श्रुत्य्-आदिभिर् अनुगति-मयी तद्वतां यथा सुखापस् तथा नेति \।

तेन गोपिकाद्य्-अनुगतिमय स्व-न्यूनता दुःखाङ्गीकारस् तु
विरिञ्च-भव-लक्ष्म्यादिभिर् ईश्वराभिमानिभिः स्व-स्व-लोक-स्थितैर्
दुःशक एव अन्येषां तु तादृशोपदेशस्यालाभाद् अरोचकत्वाद् वा
तद्-अनुगत्य्-अभाव एवेति भावः \। तत्र सुखाप दुष्प्राप-शब्दाभ्यां
प्राप्त्य्-अप्राप्ती एवोच्यते इति केचिद् आहुः \।\।२१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एवं नन्द-यशोदयोः
सौभाग्यम् अभिधाय तद्-अनुगानां व्रजौकसां तद् आह---नायम् इति \।
**अयं गोपिका-सुतो** भगवान् कृष्णः **देहिनाम्** अनिवृत्त-देहाभिमानानां
**ज्ञानिनाम्** उदित-स्व-परात्म-ज्ञानानां तापसादीनाम्, **आत्मनि भूतानां**
स्थितानां विनिवृत्त-देहाभिमानानां सनकादीनां च \। यद् वा,
आत्म-भूतानां पूर्वोक्तानां विरिञ्चादीनां तथा सुखापो न यथेह व्रजे
निवसतां गोपिका-सुत-**भक्तिमताम्** इति \। तत्-तत्-सर्वापेक्षया
व्रजौकः सुतस्यातिशयिततनं सुख-प्रापणम् इति
नित्य-सिद्ध-सौभाग्यस् ते \। एवम् एवोक्तं सूत्र-कृतापि उपपन्नस्
तल्-लक्षणार्थोपलब्धेर् लोकवत् \[वे।सू। ३.३.३०\] इति साधकोत्कर्षः
सिद्धे पर्यवस्येद् इति तत्र भावः \।\।२१\।\।

**\॥।**

**\।\। १०.९.२२ \।\।**

**कृष्णस् तु गृह-कृत्येषु व्यग्रायां मातरि प्रभुः \।**

**अद्राक्षीद् अर्जुनौ पूर्वं गुह्यकौ धनदात्मजौ \।\।**

**श्रीधर-स्वामी (भावार्थ-दीपिका) :** भक्तैर् बद्धस्याप्य्
अन्य-मोचकत्वम् आह---कृष्णस् त्व् इति \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अद्भुतम् आह---भक्तैर्
इति \। व्यग्रायां लग्नायाम् \। अर्जुनौ ककुभ-वृक्षौ \। पूर्वं गुह्यकौ
पूर्व-जन्मनि यक्षौ \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-यशोदा कृष्णं
बबन्ध \। स चान्यं मोचयामासेति भिन्नोपक्रमे तु-शब्दः \।
गृह-कृत्येष्व् इति बहुत्वेन तेषाम् अनुपरतिः सूचिता \। यद् वा, पुनः
पुत्रार्थं नवनीत-साधन-काऋयेषु बहुत्वं गौरवात् \। अत एव
व्यग्रायाम् अतस् तद्-अर्थम् अन्यत्र तस्या यानं ज्ञेयम् \।
दृढ-बन्धन-मोचनोलूखलाकर्षण-शक्त्यम् अनेन पुत्रस्यान्यत्र
गमन-शङ्कापगमात् \। तथा च श्री-विष्णु-पुराणे तस्या वचनम्---यदि
शक्तोऽसि गच्छ त्वम् अतिचञ्चल-चेष्टित \[वि।पु। ५.६.१६\] इति \।
दाम-बद्धस्यैव गमनम् \। गमने स्वातन्त्र्यं च बोधितम् अत एव
प्रभुस् तदानीं प्राप्त-स्वातन्त्र्यात् \। यद् वा, जगद्-उद्धारे समर्थः \।
यतः कृष्णः साक्षाद् भगवान् अतोऽद्राक्षीद् अनुग्रहीतुम् अग्रहीतुम् ऐच्छद्
इत्य् अर्थः \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं श्री-गोपिकायां
केवल-बालत्वेऽप्य् अन्यत्राव्याहत-ज्ञानादिमत्त्वं वक्तुं
प्रस्तौति---कृष्णस् त्व् इति \। एवं यशोदा श्री-कृष्णं बबन्ध स चान्यं
मोचयामासेति भिन्नोपक्रमे तु-शब्दः गृह-कृत्येष्व् इति बहुत्वेन तेषाम्
उपरतिः सूचिता तं त्यक्त्वा गमनं च तस्य प्राङ्गण-समीपस्थत्वात्
वक्ष्यमाणानां बालानां रक्षितत्वात्
दृढ-बन्धन-मोचनोलूखलाकर्षण-शक्तेर् अमननेन पुत्रस्यान्यत्र
गमन-शङ्कापगमात्, तथा च श्री-विष्णु-पुराणे तस्या वाक्यं---यदि
शक्नोषि गच्छत्व् अमति-चञ्चल-चेष्टित \[वि।पु। ५.६.१५\] इति \।

**पूर्वम् अद्राक्षीत्** इत्य् उक्तं \। तत्र
पूर्व-पूर्व-तद्-दर्शन-सम्भवेऽपि सम्प्रति **गच्छ** तद्-उक्तिस्
तद्-विशेषानुसन्धानापेक्षयेति तच् च यद्यपि स्व-योग्यत्वात्
तल्-लीला-शक्ति-कृतम् एव तथापि स्व-बन्धनानुसन्धानेन
तद्-बन्धानुसन्धानस्य योग्यत्वाद् इवेत्य् उत्प्रेक्षणीयं दृष्ट्वा विचारितवान्
इत्य् अर्थः \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भक्तैर् बद्धस्याप्य्
अन्य-मोचकत्वं वक्तुम् आह---कृष्णस् त्व् इति \।\।२२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एवं मातुर् हठ-रक्षया
ताम् आनन्द्य नारदस्य स्वैकान्तिनो वचन-सत्यता-विधानेनानन्दाय मनो
दधे इत्य् आह---कृष्णस् त्व् इति \। तन्-निविष्ट-चित्तायाम् एव मातरि तस्मिन्
कोष-बोधनाय गृह-कृत्येषु व्यग्रायां सत्याम् अर्जुनाव् अद्राक्षीत् मात्रा
निबद्धोऽहं तद्-ऋणी न तद्-ऋण-निर्यातने समर्थः किन्तु
तत्-पुर-द्वार-स्थितयोर् वृक्षयोर् मोक्षं करिष्यामीति भावेनेत्य् आशयः
\।\।२२\।\।

**\॥।**

**\।\। १०.९.२३ \।\।**

**पुरा नारद-शापेन वृक्षतां प्रापितौ मदात् \।**

**नलकूवर-मणिग्रीवाव् इति ख्यातौ श्रियान्वितौ \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शाप-हेतुम् आह---मदाद् इति
\। तत्रापि हेतुः श्रियान्विताव् इति \।

> श्रुति-चक्षुर् वाग्-विहीनं
>
> कुरुते लक्ष्मीर् जनस्य को दोषः \।
>
> गरल-सहोदर-जाता
>
> यन् न मारयति तच् चित्रम् \।\। इत्य् उक्तेः \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मदाद् अभिमानान्
मधु-मत्तताया वा हेतोः \। तत्र हेतुः श्रिया सम्पदान्विताव् इति \। यद्
वा, शोभया पुष्पादि-समृद्ध्या वान्विताव् इत्य् अर्जुनयोर् विशेषणम्
\।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तम् एव तस्य विचारम्
आह---पुरेति \। मदाद् अभिमानात् मधुमत्तायाश् च हेतोः यतः श्रिया
सम्पदावितौ \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

ऋणित्वाद् एव बद्धोऽहं मात्रा तद्-अनृणीभवन् \।

किं कुर्वे इति संचिन्त्य मोचयत् तत् पुर-द्रुमौ \।\।२३\।\।

इति सारार्थ-दर्शिन्यां हर्षिण्यां भक्त-चेतसाम् \।

दशमे नवमोऽध्यायः सङ्गतः सङ्गतः सताम् \।\।\*\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** पुरेति प्रस्फुटम्
\।\।२३\।\।

स्तेयकोपवतो जीवान् गुणैर् वध्वैवरोदये \।

तद्वन् मात्रा निबद्धस् तैर् मारुहीत्य् आहुर् अर्भकाः \।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां दशम-स्कन्धे

उलूखल-बन्धनं नाम नवमोऽध्यायः \।

\।\।९\।\।

**\॥।**

(१०.१०)

## अथ दशमोऽध्यायः

### यमलार्जुनोद्धारः \।

**\।\। १०.१०.१ \।\।**

**श्री-राजोवाच---**

**कथ्यतां भगवन्न् एतत् तयोः शापस्य कारणम् \।**

**यत् तद् विगर्हितं कर्म येन वा देवर्षेस् तमः \।\।**

**श्रीधर-स्वामी (भावार्थ-दीपिका) :**

दशमेऽपातयद् रिङ्गन्न् अन्तरा यमलार्जुनौ \।

तत्रत्याभ्यां च देवाभ्यां कृष्णः स्तुत इतीर्यते \।\।\*\।\।

**यद् विगर्हितं कर्म,** **येन वा देवर्षेर्** भागवतोत्तमस्यापि
**तमः** क्रोधः, **तद् एतत् कथ्यताम्** इति \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *यमलौ* युग्मौ ताव्
*अर्जुनौ* चेति कर्मधारयः, द्वितीया त्व् अन्तरायोगात् \। *अन्तरा* मध्ये
रिङ्गणं स्खलनं समे इत्य् [अमरः \।]{।मर्क्} *रिङ्गन्* हस्त-पादादिभिश्
चलन् *तत्रत्याभ्यां* *देवाभ्यां* नल-कूवराभ्याम् \।

> अर्जुनः ककुभे पार्थे कार्तवीर्य-मयूरयोः \।
>
> मातुर् एक-सुतेऽपि स्यात् पुंलिङ्गो धवलेन्यवत् \।\। इति मेदिनी
> \।\।\*\।\।

*भागवतोत्तमस्याप्य्* असम्भावित-तमसोऽपि \। **विगर्हितं** निन्दितम्
\। **येन** कर्मणा \। **तद्** **एतत्** कर्म \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-दामोदरस्य
परम-मनोहर-लीला-श्रवणेन चित्तारूढस्य तस्य
भाव-विशेष-कौतुकेन क्षणं स-बन्धनस्य स्थित्य्-अर्थम् इव
कथान्तरम् आपातयन् पृच्छति---**कथ्यताम्** इति \। **तमो**\ऽभूद् इति
शेषः \। \"येनासीद् देवर्षेस् तमः\" इति पाठान्तरं सुगमम्, आर्षत्वाच्
छन्दो-भङ्गादोषः \। तच् च सर्व-सम्मतं न स्यात् \। **तद् एतत्
कथ्यताम्** अधुनैव कथ्यताम् इत्य् अर्थः \।

यद् वा, तद् अवाच्यम् अपि महद्-अपराध-कथने\ऽपि दोषाद् विशेषतो
गर्हितम् इति यथा मुनि-पुत्र-शापे गर्हितं मत् कर्म कारणम्,
ततो\ऽपीदम् अधिकतरं न्यूनं भवेत् \। अन्यथा भागवतोत्तमस्य
श्री-नारदस्य क्रोधासम्भव इत्य् अर्थः \। **भगवन्** ! हे सर्वज्ञ !
इति यथा **मद्-विगर्हित-कर्मणा** मुनेः शापो\ऽपि
भवत्-सङ्गमादिनानुग्रह एव वृत्तः, तथा तयोर् अपि किम् अभूत् ? तच् च
त्वया ज्ञायत एवेति भावः \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ तस्य बद्धस्य
मातृ-कोपाद् व्यग्रस्य चाव्याहत-सर्वज्ञमयीं विचार-रूपामान्तर-लीलाम्
अपि कौतुकात् पृच्छति---**कथ्यताम्** इति \। **तमो**ऽभूद् इति शेषः \।
तद् एतच् छापस्य कारणम् इति योज्यं, \"येनासीद् देवर्षेस् तमः\" इति
पाठान्तरं सुगमम् आर्षत्वाच् छान्दो-भङ्गादोषः \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :**
तद्-युगल-मोक्षण-लीला-श्रवण-रस-पोषार्थं पृच्छति---**कथ्यताम्**
इति \।\।१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

कुवेरात्मजयोः शापः कथा प्रोक्ता पुरातनी \।

तद् विमोचयिता कृष्णस् ताभ्यां तु दशमे स्तुतः \।\।

तयोर् विगर्हितं यत् कर्म येन वा कर्मणा देवर्षेर् अपि तमः क्रोध
एतत्तयोः शापस्य कारणं कथ्यताम् इत्य् अन्वयः \।\।१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.१०.२ \।\।**

श्री-शुक उवाच---

**रुद्रस्यानुचरौ भूत्वा सुदृप्तौ धनदात्मजौ \।**

**कैलासोपवने रम्ये मन्दाकिन्यां मदोत्कटौ \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुदृप्तौ गर्वितौ \।
मन्दाकिन्यां गङ्गायाम् \। मदेन धनादिजेनोत्कटाभुच्छ्रङ्खलौ \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रुद्रानुचरत्वाद् एव
सुदृप्तौ महा-गर्ववन्तौ \। यद् वा, सुदृप्तत्वे हेतुः---धनदात्मजाव्
इति \। रुद्रस्यानुचरौ भूत्वापि तद् अधिष्ठित-महा-पुण्य-स्थाने, तत्र
च मन्दाकिन्यां मन्दाकिनी-तटे, मदिरा-पानात् तथा गङ्गायां निषिद्धाया
अपि जल-क्रीडाया विधानात्, तत्र च विवस्त्राव् इति वक्ष्यमाणाद्-गङ्गायां
नग्नात्वाच् च महापराधा उक्ताः \। मदैः श्र्यादि सम्बन्धिभिर् उत्कटौ
मत्तौ, किञ्च, मदिरां पीत्वा वारुणीं वरुण-निर्मिताम् इति महा-मादकत्वम्
उक्तम् \। स्त्रिय एव जनाः, परिचारक-रूपा लोका वा, तैः सह, अन्विति
तयोर् अप्यादौ गानं बोधयति, मत्तत्वात् \। यद् वा, निरन्तरम् इत्य् अथः
\।\।२.३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-शुक-देवश् च तादृश-तद्
विचारम् अनुसृत्य वक्तुम् आरब्धवान् तत्र रुद्रस्येति युग्मकम् वारुणीं
क्षीरोद-मथनाज् जातां किं वा वरुण-निर्मिताम् इति महा-मादकत्वम् उक्तं
तां पीत्वा कैलादोपवन-मध्ये या मन्दाकिनी तस्यां तत् समीपे पुष्पिते
वने प्रथमं चेरतुः \।\।२.३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३ \।\।

**वारुणीं मदिरां पीत्वा मदाघूर्णित-लोचनौ \।**

**स्त्री-जनैर् अनुगायद्भिश् चेरतुः पुष्पिते वने \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वारुणीं वरुणाज् जातां
कदन्बादि-सम्भवाम् वारुणी वृक्ष-कोटरात् इति वक्ष्यमाणत्वात् \। यद् वा,
ततोऽभूद् वारुणी देवी इति समुद्र-मथनाख्यानोक्तेः \। वरुण-देवताकं
यद् अन्नं तन्मयी सरेति स्वामिचरणाः \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.४ \।\।

**अन्तः प्रविश्य गङ्गायाम् अम्भोज-वन-राजिनि \।**

**चिक्रीडतुर् युवतिभिर् गजाव् इव करेणुभिः \।\।**

**श्रीधर-स्वामी (भावार्थ-दीपिका) :** गङ्गायाम् अन्तर् मध्ये \।
कथं-भूते \। अम्भोजानां वनानि तेषां राजयस्ता विद्यन्ते यस्मिंस्
तस्मिन् \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अम्भोजानां सरोजानाम् \।
राजयः प्ङ्क्तयः \। करेणुभ्यां नेमे स्त्री इत्य् अमरः \। करेणुभिर्
गजीभिः \।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गजाविवेति महा-मत्ततया
जल-क्रीडने दृष्टान्तः \। अन्यत् तैर् व्याख्यातम् \। यद् वा,
अम्भोज-वनेन राजितुं शीलम् अस्य, तस्मिन् जल इति शेषः \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गङ्गायां चिक्रीडतुः किं कृत्वा
अन्तः प्रविश्य अन्त कथम्-भूते ? अम्भोजवनानां राजिर्यत्रेत्य्
अव्यय-विशेषणत्वेन नपुंसकत्वान्नुम् \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अम्भोज-वनेन राजितुं शीलं यस्य
तस्मिन् \।\।४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : गङ्गायां** **चिक्रीडतुः**
किं कृत्वा अन्तर् मध्ये प्रविश्य, कीदृशे **अम्भोजानां** **वनराजिर्**
यत्र तस्मिन् \।\।४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.५ \।\।

**यदृच्छया च देवर्षिर् भगवांस् तत्र कौरव \।**

**अपश्यन् नारदो देवौ क्षीबाणौ समबुध्यत \।\।**

**श्रीधर-स्वामी (भावार्थ-दीपिका) :** अपश्यत्, दृष्ट्वा च क्षीबाणौ
मत्तौ समबुध्यत \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र गङ्गा-तटे \।
क्षीबाणावश्लील-भाषिणौ वा अश्लील-भाषी स्यात् क्षीवा मदत्तोऽथ हिंसकः
इति धरणिः \। हे कौरवेति \। शुद्ध-वंशजत्वाद् एव त्वाम् इदं गोप्यं
वक्ष्यामीति भावः \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** त्व् अर्थे च-कारो
भिन्नोपक्रमे \। यद् वा, अपश्यत् सम्यग्-बुध्यत चेति च-कारान्वयः \।
यदृच्छया तयोः केनापि भाग्योदयेनेत्य् अर्थः \। आगत इति शेषः \।
देवर्षिर् इति नियन्तृत्वम्, भगवान् इति दयालुत्वम्---इति
वक्ष्यमाण-शापानुग्रहयोर् योग्यता उक्ता \। हे कौरवेति तत्र
तस्यागमनासम्भवे\ऽप्य् आगमनात् कौतुकेन सम्बोधनम् \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** त्व् अर्थे चकारो भिन्नोपक्रमे
\। यद् वा अपश्यत् सम्यग् अवबुद्ध्यत चेति चकारान्वयः \। यदृच्छया
स्वैरितया आगत इति शेषः \। देवर्षिर् इति नियन्तृत्वं भगवान् इति
दयालुत्वम् इति वक्ष्यमाण-शापानुग्रहयोर् योग्यतोक्ता कौरवेति
तस्यागमनासम्भवे\ऽप्य् आगमनात् कौतुकेन सम्बोधनम् \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दृष्ट्वा च क्षीवाणौ मत्तौ
समबुध्यतेति मत्तयोर् अनयोर् मम कृपा न फलवती भविष्यतीति तयोर्
मदापनोदनार्थं दध्याव् इति भावः\।\।५.६\।\।

**\॥।**

\।\। १०.१०.६ \।\।

**तं दृष्ट्वा व्रीडिता देव्यो विवस्त्राः शाप-शङ्किताः \।**

**वासांसि पर्यधुः शीघ्रं विवस्त्रौ नैव गुह्यकौ \।\।**

**श्रीधर-स्वामी (भावार्थ-दीपिका) :** कुत इत्य् अत आह---तं दृष्ट्वेति
\।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पर्यधुर् वेष्टितवत्यः \।
तत्र हेतुः तं दृष्ट्वेति \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गुह्यकाव् इति तदा
सात्त्विकत्वाभावेन देवत्वहानेः केवल-यक्षतयैवोपलक्षितौ \।
एव-शब्देन देवीनाम् अग्रहेणापि न पर्यधत्ताम् इति बोध्यते \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गुह्यकाव् इति तदा
सात्त्विकत्वाभावेन देवत्व-हानेः केवल-यक्षतयोपलक्षितौ एव-शब्देन
देवीनाम् आग्रहेणापि न पर्यधाताम् इति बोध्यते \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

\।\। १०.१०.७ \।\।

**तौ दृष्ट्वा मदिरा-मत्तौ श्री-मदान्धौ सुरात्मजौ \।**

**तयोर् अनुग्रहार्थाय शापं दास्यन्न् इदं जगौ \।\।**

**श्रीधर-स्वामी (भावार्थ-दीपिका) :** अनुग्रहार्थाय अनुग्रहश् च
मद-नाशोऽर्थश् च श्री-कृष्ण-दर्शनं तद् अर्थम् \। इदं वक्ष्यमाणं न
ह्य् अन्य इत्य्-आदि \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुग्रहार्थयोः
समाहार-द्वन्द्वः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सुरात्मजावपि
मदिरा-मत्तौ, यतः श्री-मदेनान्धौ सद् असद्-दृष्टि-हीनौ,
मदिरेत्यादि-विशेषण-द्वयं शापे, सुरेति चानुग्रहे हेतु-विवेचनीयः \।
जगौ तत्त्वतो\ऽन्तःकोपाभावेन सदा वीणासक्त-पाणितया वीणयागायत् \।
किं वा, गाथा-रूपेणोच्चैः स्वयम् अवोचत् \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सुरात्मजाव् अपि मदिरामत्तौ
यतः श्री-मदेन अन्धौ सद् असद् दृष्टि-हीनौ मदिरेत्य् आदि
विशेषण-द्वयं शापेसुरेति चानुग्रहे हेतुर् विवेचनीयः तयोर्
अनुग्रहार्थायेति तौ प्रति स्व-योग्यस्यानुग्रहस्य योऽर्थः
उपशान्ति-भगवद् भक्ति-भगवत् साक्षाकार-संवलन-रूपं तस्मै तं
प्रापयितुं स्थावरत्व-प्रापकं शापं दास्यन् अनुग्रह-स्वभावत्वाद् एषां
सोयम् अनुग्रह-परापराधं स्व-शापाद् अभिभूय स्वरूपेणैव
पर्यवसितः स्यात् ततश् च तद् रूपोऽर्थः स्वयम् एव व्यक्तीभवतीति
भावः \। तत्र च सति यत् खलु-विशेषेण बृहद् वनान्तर्भावि-श्री-मद्
व्रज-राज-द्वार्यर्जुनाख्य-गोप-सखनाम् अवृक्षतया जन्म प्रापतुः यच्
च येन येनावतारेणेत्य् आदिरीत्या परमहित-लीला
श्री-बाल-गोपाल-साक्षात्कारादिकं लेभाते तत्रेदं सम्भावयामः तदानीं
तेन श्री-मद् देवर्षिणा तु तोकेन जीव हरं यद् उलूकिकायाः इत्य्-आदि-रूपः
निरर्गल-कारुण्यमय-तल् लीला-गानं क्रियामाणम् आसीद् इति तत्
कारुण्यतादात्म्यापन्न-निजानुग्रहेण तत् पर्यन्तो\ऽप्य् अर्थो दत्त इति
जगौ तत्वतोऽन्तः कोपाभावेन गाथारूपेणोच्चैः स्वयम् अवोचत् \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद्-विधानाम् अनुग्रहस्य योऽर्थः
श्री-कृष्ण-दर्शनं तस्ये \।\।७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनुग्रहस्य अर्थः** फलं
भगवत् साक्षात्कारस् तद् अर्थं **शापं दास्यन्न्** इति यथा अतिवत्सलः
पित्रादिको ऽतिमधुरं क्षीरादिकं भोजयिष्यन् पुत्रादिकम् अतिनिद्राणम्
आलक्ष्य तन् निद्रा-भङ्गार्थं नख-द्वयाघातं करोति तद्वद्-इत्य्-अर्थः
\। **जगाव्** इत्य् अन्ये ऽपि श्रुत्वा स्वहितं जानन्त्व् इति भावः \।\।७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.८ \।\।

**श्री-नारद उवाच---**

**न ह्य् अन्यो जुषतो जोष्यान् बुद्धि-भ्रंशो रजो-गुणः \।**

**श्री-मदाद् आभिजात्यादिर् यत्र स्त्री द्यूतम् आसवः \।\।**

**श्रीधर-स्वामी (भावार्थ-दीपिका) : जोष्यान्** प्रियान् विषयान्
**जुषतः** सेवमानस्य पुंसः **श्री-मदाद्** **अन्य आभिजात्यादिः**
सत्-कुल-विद्यादि-जनितो मदः \। **अन्यो** वा **रजो-गुणो**
रजः-कार्य-हास्य-हर्षादि-रूपे **न हि** \। तथा **बुद्धि-भ्रंशो**
बुद्धिं भ्रंशयतीति तथा, किन्तु श्री-मद एवेति \। तद् आह---**यत्र**
इत्य्-आदि-चतुर्भिः \। **यत्र** श्री-मदे \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *मद* इति \।
शेष-कल्पनातो वरं श्लोकान्तर्गत-पदेनान्वयः \। ऋजु-मार्गेण
सिध्यतो\ऽर्थस्य वक्रेण साधनायोगात् इति न्यायात् \। अत आह\--*अन्यो वा*
इति \। ***श्रीमद*** एव सर्व-परः इत्य् आह---*किन्तु* इति \।
**स्त्री**-शब्देन पर-स्त्री-सङ्गः स्व-स्त्री-सङ्गस्य शास्त्रीयत्वात् \।
**द्युत**-पदेन तत्-क्रीडा \। **आसव**-पदेन च तत्-पानं लक्ष्यते
\।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-मदेनान्ध्यं दृष्ट्वा
श्री-भ्रंश-शापं दातुम् आदौ श्री-मदं निन्दति---न हीति पञ्चभिः \।
अभिज्ञातिः सत् कुलम्, तद् उद्भव आभिजात्यो मदः,
आदि-शब्दाद्-विद्यादि-मदः, तथा चोक्तम्---

> विद्या-मदो धन-मदस् तथा चाभिजनो मदः \।
>
> एते मदा मदान्धानां त एव हि सताम् दमाः \।\। \[म।भा।
> ५.३५.४३[^६१]\] इति,

[^६१]: विद्या-मदो धन-मदस् तृतीयो \ऽभिजनो मदः \।

    एते मदावलिप्तानाम् एत एव सतां दमाः \।\। ५.३४.४२


**न ह्य् अन्यो जुषतो जोष्यान् बुद्धि-भ्रंशो रजो-गुणः \।**

**श्री-मदाद् आभिजात्यादिर् यत्र स्त्री द्यूतम् आसवः \।\।**

यत्र श्री-मदे सति स्त्र्यादयो भवन्ति \। यद् वा, यस्मिन् विषये सति
श्री-मदे सति स्वत एव सद्यस् तेषां प्राप्तेः \। स्त्रिया आदौ निर्देशस्
तस्या सर्वान् अथ-मूलत्वात्, किं वानर्थापादने स्त्र्यादीनां यथोत्तरं
श्रेष्ठ्यम्, तत्र द्युते कलहादि-दुःखेन वृथा धन-व्ययेन च तस्य
स्त्रीतः शैष्ठ्यम्, तस्माच् च मत्ततया देह-रक्षादेर् अप्य् अननुसन्धानेन
चासवस्य \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-मदेनान्धां दृष्ट्वा
श्री-भ्रंश-रूपं शापं दातुम् आदौ श्रीमदं निन्दति-न हीतीति पञ्चभिः
\। अभिजातिः सत्-कुलं तद्-उद्भवः आभिजात्यो मदः आदि-शब्दाद्
विद्यादि-मदः तथा चोक्तं---

> विद्या-मदो धन-मदः तथैवाभिजनो मदः \।
>
> मदा एतैर् अलिप्तानां त एव हि सतां दमाः \।\।

यत्र श्री-मदे सति स्वत एव सद्यस् तेषां प्राप्तेः तेषां काम-क्रोधयोर्
महा-हेतुत्वात् तयोश् च

> काम एष क्रोध एष रजो-गुण-समुद्भवः \।
>
> महाशनो महा-पाप्मा विध्येनम् इह वैरिणम् \।\। गीता \।

इत्य्-आदिना निन्दितत्वेन श्री-मद् भीतासूक्तत्वात् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ज्योष्यान्** प्रियविषयान्
**जुसतः** सेवमानस्य पुंसः श्रीमदान्धस्य **आभिजात्यादिर्**
बुद्धि-भ्रंशको हि निश्चयेन न भवति। यथा श्रीमदः अवश्यम् एव
बूद्धिं भ्रंशयतीत्य् अर्थः। अभिजातिः सत्कुलं तद्-उद्भवः आदिशब्दाद्
विद्यादि मदः। रजोगुणोद्भवत्वाद्रजो गुणः श्रीमदे सति यथा पापानि
जायन्ते तथा नान्यत्रेत्य् आह, यत्रेति चतुर्भिः \।\।८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.९ \।\।

**हन्यन्ते पशवो यत्र निर्दयैर् अजितात्मभिः \।**

**मन्यमानैर् इमं देहम् अजरामृत्यु नश्वरम् \।\।**

**श्रीधर-स्वामी (भावार्थ-दीपिका) :** इमं नश्वरं देहम् अजरा-मृत्यु
अजरश् च अमृत्युश् च यथा तथा मन्यमानैः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र येषु स्त्र्यादिषु सत्सु
पशवो भूतानि पशुर्वै स देवानाम् इति श्रुतेः \। पशु-शब्दो मनुष्येऽपि
वर्तते \। हननमपि मारण-धन-हरण-प्रवासनापमानादि-भेदाद्
बहुविधं ज्ञेयम् \। यथातिवत्सलो जनकादि-रति-मधुरं क्षीरादिकं
भोजयितुं पुत्रादिकं निद्राणम् आलक्ष्य तन् निद्रा-भङ्गार्थं
नख-द्वयाघातं करोति तद्वत् \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** परम् अपि
महा-पाप-जनकं परद्रोह-लक्षणं सुदुष्टं कर्मात्र घटत इत्य्
आह---हन्यत इति भोजन-सुखार्थं पशव इति
भक्ष्याभक्ष्य-विचारो\ऽपि निरस्तः \। निर्दयैर् असद्भिर्
यतो\ऽजितेन्द्रियैर् अत एवं साक्षाज् जरा मरण धर्मकम् अपि, तत्र च
नश्वरं प्रतिक्षणं रोगादिना नाश-शीलीलम् अप्य् अजरा-मृत्यु वस्त्विति
मन्यमानैः \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च महा-पाप-जनकं
परद्रोह-लक्षणं सुदुष्टं कर्मात्र घटत इत्य् आह---हन्यन्त इति \।
भोजन-सुखार्थं पशव इति साक्षात् भक्ष्याभक्ष्य-विचारो\ऽपि निरस्तः
\। निदयरसद्भिः यतः अजितेन्द्रियैः अत एव इमं साक्साज्
जारादि-धर्मकम् अपि तत्र च प्रतिक्षण-परिणामित्वेन नाशा-लीलम् अपि
अजरमृत्युवस्त्विति मन्यमानैः टीकायाम् अजरश् च यो देह-विशेषः पश्चान्
मृत्युर् अप्य् अन्यः तयोः द्वन्द्वक्यं तद्वन् मन्यमानैर् इत्य् अर्थः
\।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** हन्यन्त इति अजरश् च यो
देह-विशेषः पश्चाद्-अमृत्युर् अप्य् अन्यस् त्वयोर् द्वन्द्वैक्यं तन्
मन्यमानैर् इत्य् अर्थः \।\।९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : जरा-मृत्युभ्यां**
दृष्टाभ्याम् अपि **इमं देहं** न **नश्वरं** **मन्यमानैः**।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.१० \।\।

**देव-संज्ञितम् अप्य् अन्ते कृमि-विड्-भस्म-संज्ञितम् \।**

**भूत-ध्रुक् तत्-कृते स्वार्थं किं वेद निरयो यतः \।\।**

**श्रीधर-स्वामी (भावार्थ-दीपिका) :** नर-देव-भूदेव संज्ञितम् अपि
श्वादिभिर् भक्षितं विट्-संज्ञितं दग्धं भस्म-संज्ञितम् अन्यदा
कृमि-संज्ञितम् \। तत्-कृते तद्-अर्थं यो भूत-ध्रुक् भूत-द्रोग्धा \।
यतो भूत-द्रोहान् निरयो भवति स किं स्वार्थं वेद \। नैव वेदेत्य्
अर्थः \।\।१०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** निरयो निर्गतोऽयः सुखं
यतः स निरयो नरकः \। यद् वा, तत्-कृते अन्तः
काम-क्रोध-लोभाक्रान्त-चित्ततया स्वयम् अज्ञानीभूय
विहितत्याग-पूर्वकं लोके निज-ज्ञानितां प्रकट्य लोकान् कर्मतः
प्रचाय्याहं ब्रास्मीति मामेवेश्वरं जानीत तत् तम् असि इति श्रावयित्वा च
त्वम् अपीश्वरोऽसीति देह-पूजां कारयितुं भूतं नित्य-भूतं परमात्मानं
स्वस्य तत् तुल्य-भावनया गृह्यतीर्ष्यतीति भूत-ध्रुक् स किं स्वार्थं
स्वस्यानीशतां वेद यतो भगवद्-द्रोहान् निरयो भगवति
राजाभिमानि-तन्तुवायस्य राज-दण्डवद्यम् अदण्डो भवतीति भावः \।
भूत-ध्रुक् को लभेत शम् इति तद् अवध्यायी न क्वचित् सुखम् एधते इति
च कंस-भार्याभिर् वक्ष्यमाणत्वात् \। *इत्य् अर्थ* इति \। स तु सर्वथा
स्वार्थापरिज्ञाणिति भावः \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** स्वस्थार्थं हितम् इत्य्
अर्थः \।\।१०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी)**, **जीव-गोस्वामी
(लघु-वैष्णव-तोषणी) :** स्वस्यार्थं हितम् इत्य् अर्थः \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नर**देव** भूदेव
**सञ्ज्ञितम्** अपि अन्ते मरणानन्तरं श्वादिभिर् अभक्षितं पुत्रादिभिर्
अदग्धं चेत् कृमि-सज्ञितं भक्षितञ् चेत् विट्-सञ्ज्ञितं दग्धञ् चेत्
भस्म-सञ्ज्ञितं भवेत्, तस्य देहस्य कृते यो भूतद्-ह्रुक्, यतो
भूत-द्रोहात्।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.११ \।\।

**देहः किम् अन्न-दातुः स्वं निषेक्तुर् मातुर् एव च \।**

**मातुः पितुर् वा बलिनः क्रेतुर् अग्नेः शुनोऽपि वा \।\।**

**श्रीधर-स्वामी (भावार्थ-दीपिका) :** इदानीं देहेऽहं भावोऽपि न
घटत इत्य् आह---देह इति \। निषेक्तुः पितुः \। मातुः पितुर् वा माताम्
अहस्य पुत्रिका-करणे \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्न-दातुर् नित्यं
भोजन-प्रदस्य निषेक्तुंर् गर्भाधान-कर्तुः पितुर् इति स्वामि-चरणाः \।
बलिनो बलात्कारेण ग्रहीतू राज्ञादेः क्रतुर् द्रव्यं दत्त्वा मौल्येन
ग्रहीतुः \। अग्नेः अन्त्ये तस्य तत्रैवाहुति-निक्षेपात् \। शुन इत्य्
उपलक्षणं गृध्रादेर् अपि \। आहुत्यभावे तैर् एव भक्ष्यत इति तेषाम्
अपि स्वत्वं तत्र \। अपि वेत्य् उक्तेः मृदि निखनने कृम्यादिभिर् भक्ष्यते
तद् अतस् तेषाम् अपि स्वत्वम् इति ज्ञेयम् \।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** देहे ममतापि न
घटेतेत्याशयेणाह---देह इति \। स्वं स्वत्वास्पदम् \। बलिनो
बलाद्-विशिष्ट्याद्य् अर्थ-गृह्णतः एवार्थे अपि-शब्दः, अस्य एव शब्दस्यापि
पूर्वैर् अप्य् अन्वयः \। एवम् अन्न-दात्रादीनां प्रत्येकम् \।
स्वत्व-निर्धाराद् देहस्यात्य् अन्तानात्मीयतोक्ता \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देहे ममता निर्धारणम् अपि
न घटेत बहु-विप्रतिपत्तर् इत्य् आह देह इति-स्वं धनं स्वीयम् इत्य्
अर्थः \। बलिनः बलाद्विष्ट्याद्यर्थं गृह्नतः एव-शब्दस्यापि पूर्वैर्
अप्य् अन्वयः क्रेतुर् वा बलिनोऽग्रेर् इति वा बलिनः क्रेतुर् अग्रेर् इति वा
पाठः \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** देह इति स्वं वस्त्विति शेषः
\।\।११\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** देहे ममता
निर्धारणमपि न घटते बहुविप्रतिपत्तेर् इत्य् आह, देह इति।
**निषेक्तुः** पितुः **स्वं** धनम्, **मातुः** पितुर्मातामहस्य वा
पुत्रिकाकरणे सति। बलिनो बलाद्विष्ट्यर्थं गृह्नतः \।\।११\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.१२ \।\।

**एवं साधारणं देहम् अव्यक्त-प्रभवाप्ययम् \।**

**को विद्वान् आत्मसात् कृत्वा हन्ति जन्तून् ऋतेऽसतः \।\।**

**श्रीधर-स्वामी (भावार्थ-दीपिका) :** अव्यक्त-प्रभवाप्ययम् अव्यक्तात्
प्रभवस् तस्मिन्न् एवाप्ययो यस्य तम् आत्म-सात्-कृत्वा आत्मेति मत्वा \।
असतो मूढाद् ऋते \।\।१२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्त-प्रकारेण \।
साधारणम् अनेकस्वत्वास्पदम् \। अव्यक्तात् प्रकृतेः अव्यक्तादीनि भूतानि
व्यक्तम् अध्यानि भारत \। अव्यक्त-निधानान्य् एव इति स्मृतेः \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अव्यक्तं प्रधानम्, तत्
प्रभावाप्य् अयत्वेन मायिकत्वम्, तथाप्य् आत्मेति मत्वा \। यद् वा,
अव्यक्तादीश्वरात् प्रभवाप्य् अयौ यस्येत्य् अस्वाधीनत्वम् उक्तम्, तथाप्य्
आत्मीयम् इति मत्वा, विद्वान् तत् तत्त्वं जानन्न् इत्य् अर्थः \। यद् वा,
अविद्वान् अपि को हन्ति ? हन्यमानस्य साक्षाद्-दुख-दर्शनात् \। तच् चाग्रे
वक्ष्यति \। असतः श्री-मद्-दुर्बुधेर् विना \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं पूर्वोक्त-प्रकारेण देहं
साधारणम् अपि विद्वान् जानन् तथा अव्यक्त प्रधानवत्कारणावस्थायाम्
अविविक्तं भूत-पञ्चक्वं तत्र प्रभवाप्य् अयौ
यस्येत्यापात-मात्र-प्रतीतम् अपि जानन् को नाम तमात्मत्वेनाङ्गीकृत्य
जन्तून् हन्ति न को\ऽपि असन्तस्तु जानन्तोऽपि घ्नन्तीत्य् अर्थः \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अव्यक्तात्** **प्रभवस्**
तस्मिन्न् एवाप्ययो यस्य तम् \। आत्मसात् कृत्वा आत्मत्वेनाङ्गीकृत्य
**असतो**ऽज्ञान् विना \।\।१२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.१३ \।\।

**असतः श्री-मदान्धस्य दारिद्र्यं परम् अञ्जनम् \।**

**आत्मौपम्येन भूतानि दरिद्रः परम् ईक्षते \।\।**

**श्रीधर-स्वामी (भावार्थ-दीपिका) :** एवं **श्री-मद**-विचेष्टितम्
उक्त्वा तत् प्रतीकारं निश्चिनोति---**असत** इति \। परं श्रेष्ठं,
दारिद्र्यम् एव केवलम् इति वा \। कुत इत्य् अत आह---आत्मौपम्येनेति \।
ततो न द्रुह्यतीति भावः \।\।१३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-प्रतीकारं
**श्री-मद**-नाशकं दारिद्र्यस्य श्रैष्ठ्यम् असहमानोर्थान्तरम्
आह---केवलम् इति \। एकम् इत्य् अर्थः \। तत्र हेतुम् आशङ्कते---कुत इति
\। आत्मौपम्येन स्व-सादृश्ये नेति \। इति भाव इति---सुख-दुःखे स्ववन्
मन्यत इति तथापिअम् \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो बतासाधोर्
अन्यस्यान्यथा कथञ्चित् हितं स्यात्, श्रीमत्तस्य त्व् असाधोर्
दारिद्र्येणैवेत्य् आह---असत इत्य्-आदि \। दारिद्र्यम् एव परंआञ्जनम् इत्य्
अन्धता-निदानस्य श्रीमदस्य वैद्यकोक्त-निदान-विपर्यय- न्यायेन
दारिद्र्येणैव प्रतीकार-सिद्धेः \। आत्मौपम्येनेति यथा मम सुखं
दुःखं च स्यात्, तथान्यस्यान्यस्यापीति कस्यैच्द् अपि दुःखार्थं न
कदापि प्रवर्तते इति भावः \। एवं
निर्दयत्वादि-हेतु-श्रीमद-वैपरीत्येन दारिद्र्ये समयत्वं बोधितम्,
पशु-हननादिकं च निरस्तम् \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो बतासाधोर्
अन्यस्यान्यथापि कथञ्चित् हितं स्यात् श्रीमत्तस्य त्व् असाधोर्
दारिद्र्येणैवेत्य् आह---असत इत्य्-आदि \। परंअं जनम् इति
निदान-विपर्यय-न्यायेन \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्री-मद-रोग-प्रतीकारं
निश्चिनोति---असत इति \। **परं** केवलम् \।\।१३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** श्री-मद-रोगस्य
प्रतीकारं निश्चिन्वन्न् आह---असत इति \। परं केवलं यतो दरिद्रः
स्व-तौल्येन भूतानीक्षते, अतो न द्रुह्यतीत्य् अर्थः \।\।१३\।\।

**\॥।**

\।\। १०.१०.१४ \।\।

**यथा कण्टक-विद्धाङ्गो जन्तोर् नेच्छति तां व्यथाम् \।**

**जीव-साम्यं गतो लिङ्गैर् न तथाविद्ध-कण्टकः \।\।**

**श्रीधर-स्वामी (भावार्थ-दीपिका) :** स-दृष्टान्तम् आह---यथेति \।
मुखाम्लान्यादि-लिङ्गैः सर्वेषां जीवानां सुख-दुःखे समे इति ज्ञातवान्
इत्य् अर्थः \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तां** कण्टक-व्यथां
मुख-म्लान्यादि-**लिङ्गैर्** दुःख-सूचकैर् मुख-कार्ष्ण्यादिभिः
सुख-सूचकैर् मुख-विकासादिभिश् चिह्नैः \। *इत्य् अर्थ* इति---न हि
दुःखं विना मुख-मालिन्यं, सुखं विना वा मुख-विकाशो भवतीति
जानातीति भावः \। **तथाविद्ध-कण्टको** नेति \। स त्व् इत्थं
वदति---\"किं ते शक्ति-प्रहारो जातः, किम् अर्थम् अल्प-कण्टक-क्षतेन
रोदिषि ?" इति भावः \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : जन्तोः** कस्यचिद् अपि
प्राणिनः \। तां कण्टक-वेध-कृताम् \। **अविद्ध-कण्टकः**
कण्टकेनाविद्ध इत्य् अर्थः, **स तथा नेच्छतीति** न, अपि त्व् इच्छत्य्
एव, दुःखाज्ञानात् \। अन्यत् तैर् व्याख्यातम् \। यद् वा, लिङ्गैर् अङ्गादिभिर्
लक्षणैर् जीवेनान्येन साम्यं प्राप्तो\ऽप्य् अविद्ध-कण्टकश् चेत् तर्हि
तथाविद्ध-कण्टक-सदृशो न भवति, किन्तु इच्छत्य् एवेत्य् अर्थः \।
एवं दरिद्रो निज-दुःखानुमानेनान्य-दुःखम् अवकलयत्य् एवेति भावः
\।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यतो **यथेति** \।
**जन्तोः** कस्यचिद् अपि प्राणिनः **तां** कण्टक-वेध-कृतां
**नेच्छति**, तस्य सा भवत्व् इति न वाञ्छतीत्य् अर्थः \। यतो
**लिङ्गैः** मुख-म्लान्यादिभिर् **जीवस्य** तस्य **साम्यं**
निज-दुःखानुस्मरणात् कृपोदयेन तुल्यावस्थत्वं **गतः** प्राप्तो
भवति **अविद्ध-कण्टकः** कण्टकेनाविद्ध इत्य् अर्थः \।
राजदन्तादिवत् पर-निपातः \। यद् वा, अविद्धः अलग्नः कण्टको यस्य
सः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : लिङ्गैर्**
मुख-म्लान्यादिभिर् दृष्टैर् जीवे परस्मिन् साम्यं गतः \।
पूर्वानुभूत-स्व-व्यथा-सादृश्यं तत्रानुमिमान इत्य् अर्थः \।
**अविद्ध-कण्टकः** कण्टकेनाविद्धः राज-दन्तादिः \।\।१४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तत्र दृष्टान्तम्
आह---यथेति \। जन्तोः स्वान्यस्य तां व्यथां नेच्छति, लिङ्गैर्
मुख-म्लान्यादिभिर् दृष्टैर् अन्यस्मिन् **जीवे साम्यं गतः**
पूर्वानुभूत-स्व-व्यथा सादृश्यं तत्रानुमिमान इत्य् अर्थः \। **न
तथेति** कण्टकेनाविद्धो\ऽ**विद्ध-कण्टकः** राज-दन्तादिः \।\।१४\।\।

**\॥।**

\।\। १०.१०.१५ \।\।

**दरिद्रो निरहं-स्तम्भो मुक्तः सर्व-मदैर् इह \।**

**कृच्छ्रं यदृच्छयाप्नोति तद् धि तस्य परं तपः \।\।**

**श्रीधर-स्वामी (भावार्थ-दीपिका) :** किं च, दारिद्र्यं मोक्षम् अपि
साधयतीत्य् आह---दरिद्र इति श्लोक-चतुष्टयेन \। निरहं-स्तम्भो
निर्गतोऽहङ्कार-रूपः स्तम्भो यस्मात् सः \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दरिद्रम् उद्दिश्यान्यद् अप्य्
आह---किं चेति \। स्तम्भो गर्वः, गर्व-रोधनयोः स्तम्भः इति
हलायुधः \। सर्व-मदैः विद्याभिजनादि-मदैः सर्वैर् अनादृतत्वाद्
दरिद्रस्य सत्-कुल-मादादयो\ऽपि प्रायो नश्यन्तीति भावः \। यदृच्छया
देवेच्छया \। तत् कृच्छ्रम् \। तस्य दरिद्रस्य \। एतद् वै परं तपो
यद् व्यथितस् तप्यते इति श्रुतेः \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** निर्गतो\ऽहङ्कारेण
धनित्वादि-गर्वेण यः स्तम्भो\ऽनम्रता स यस्मात् \। यद् वा,
निर्गतो\ऽहङ्कारस्य स्तम्भ आश्रयो धनैश्वर्यादिर् यस्माद्द् अतः सर्वैर्
धनादि-सम्बन्धिभिर् मदैर् युक्तो भवति \। एवं
निरहं-स्तम्भत्वादिना दरिद्रस्य
श्रीमदोक्त-देह-जराद्य्-अमनन-वैपरीत्यम् अपि सूचितम् \। किं च,
अन्नाद्य्-अभावेन क्षुधादिना कष्टं यदृच्छया स्वभावत एव प्राप्नोति \।
परं श्रेष्ठम् इत्य् अभिमान-नाश-हेतुत्वात् \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहङ्कारेण धनित्वादि-गर्वेण
यः स्तम्भो नम्रत्वाभावः स निर्गतो यस्मात्, अतः सर्वैर्
धनादि-सम्बन्धिभिर् मदैश् चित्त-विक्षेपैर् मुक्तो भवति \। किं च,
अन्नाद्य्-अभावेन यदृच्छया स्वभावत एव प्राप्नोति यत् तत् तप इति
अभिमान-नाशकत्वात् \। तच् च परं श्रेष्ठम् इति प्रसिद्ध-तपोवद्
अभिमान-नाश-हेतुत्वात् \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दारिद्र्ये** सति
मोक्ष-साधनानि स्वत एव भवन्तीत्याह---दरिद्र इति त्रिभिः \।
अहङ्कारेण धनित्वादि-गर्वेण यः **स्तम्भः** नम्रत्वाभावः \। स
निर्गतो यस्मात् सः **सर्व-मदैर्** मुक्त इति दरिद्रस्य सर्वैर्
अनादृतत्वात् सत्-कुल-मदादयोऽपि प्रायो नस्यन्तीति भावः \।\।१५-१६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** किं च, दारिद्र्ये सति
मुक्ति-साधनानि स्वतो भवन्तीत्याह त्रिभिः \। अहं धनीति यः
स्तम्भः, स निर्गतो यस्मात् सः सर्व-मदैः सत्-कुलतादि-हेतुकैर्
मुक्तस् तस्य सर्वैर् अवज्ञातत्वात् तेऽपि प्रायः प्रनस्यन्तीत्य् अर्थः \।
स यदृच्छया कृच्छ्रम् आप्नोति तद् अस्य परं तपः \।\।१५\।\।

**\॥।**

\।\। १०.१०.१६ \।\।

**नित्यं क्षुत्-क्षाम-देहस्य दरिद्रस्यान्न-काङ्क्षिणः \।**

**इन्द्रियाण्य् अनुशुष्यन्ति हिंसापि विनिवर्तते \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु कृच्छ्रानुभवः
कथं तप इति चेत्, तत्राह---अनुशुष्यन्ति \। देह-शोषम् अनुशोषं
गच्छन्ति \। इन्द्रिय-प्राबल्य-दौर्बल्ये प्रवृत्ति-निवृत्ती ते
चान्नसत्ताभावाभ्यां स्तः
अन्नाप्राप्त्येन्द्रिय-प्राबल्यानुविधायि-हिंसा-लक्षणा प्रवृत्तिर् नश्यति,
हिंसा-नाश एव महत्-तप इति \। नातः परं तपो ब्रह्मन् यद्
धिंसादि-निवर्तनम् इत्य् उक्तेः \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तस्येन्द्रिय-जयादिकं च
तपो\ऽसाध्यम् अपि स्वतो भवतीत्य् आह---नित्यम् इति \। अन्न-काङ्क्षिणो
भक्ष्य-मात्रेच्छोर् अनु निरन्तरं शुष्यन्ति, विषय-रसाद् उपरंअन्तीत्य्
अर्थः \। अत एव हिंसा विषयोपभोगार्थ-पर-पीडादि-लक्षणाप्य्
उपरंअति \। एवम् अजितात्म-श्रीमत्त्व-विपरीतं स्त्र्य्-आदि-निवर्तकं
दरिद्रस्य जितात्मत्वम् उक्तम् \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्येन्द्रिय-जयादिकं च तपो
साध्यम् अपि स्वतो भवतीत्य् आह---नित्यम् इति \। अन्न-काङ्क्षिणः
भक्ष्य-मात्रेच्चोः अनु निरन्तरं शुष्यन्ति विषय-रसाद् उपरमन्तीत्य्
अर्थः \। अत एव हिंसा-विषयोपभोगार्थ-पर-पीडनादि-लक्षणाप्य्
उपरमति एवं श्रीमदाद् अजितात्मता \। ततश् च हिंसादिकं तद्-विपरीते
तु दारिद्र्ये हिंसादि-निवर्तकं जितात्मत्वम् इत्य् उक्तम् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** हिंसा पर-पीडा
\।\।१६\।\।

**\॥।**

\।\। १०.१०.१७ \।\।

**दरिद्रस्यैव युज्यन्ते साधवः सम-दर्शिनः \।**

**सद्भिः क्षिणोति तं तर्षं तत आराद् विशुद्ध्यति \।\।**

**श्रीधर-स्वामी (भावार्थ-दीपिका) :** युज्यन्ते स्वत एव सङ्गच्छन्ते
\। तर्षं तृष्णाम् \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्स् तृष्णाक्सायात् \।
आराच्छीघ्रम् \। सिध्यति मुक्तो भवतीत्य् अर्थः \। आराद् दूर-समीपयोः
इति विश्वः \।

ननु, [दरिद्रस्य तृष्णैव सर्व-दोदामयीति वाच्यं तस्या अपि
प्रतीकार-सम्भवाद् इत्य् आह---दरिद्रस्यैवेति \। धनित्वदारिद्र्योस्
तुल्य-दर्शित्वेनोभयेषाम् अपि गृहे विरक्तस्-अञ्चारस्य सम्भवेऽपि साधवो
दरिद्रस्यैव युज्यन्ते दद्रिद्र-कर्तृकस्यैव तद्
वन्दन-सन्तोषण-सम्बादादि-सम्भवात् तस्यैव ते स्वयं
संयोग-जनित-फलदायका भवन्ति न तु धनिनो मदान्धस्य \।
अत्रानयोः सन्निधौ वर्तमानोऽहम् एव प्रमाणम् इति भावः \। ततश् च
सद्भिः सत्-संयोग-महिम्नैव तं तर्षं तृष्णां दरिद्रः स्वयम् एव
क्षिणोति क्षीणीकरोति तत्-कृपालब्धस्य भक्त्य-मृतस्य
तृष्णाहर-स्वभावत्वाद् इति विश्वनाथः]{।मर्क्} \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च, सत्सङ्गत्या चायं
कृतार्थो भवतीत्य् आह---दरिद्रस्येति \। दरिद्रम् ईश्वरं च समं
तत्त्व-विचारेण तुल्यं द्रष्टुं शीलम् एषाम् इति तथा-भूता अपि
दरिद्रस्यैव, न तु धनादि-मत्तानाम्, युज्यन्ते स्वयम् एव मिलन्ति,
तेषां वैभवेनान्तिके गमनस्याप्य् असम्भवात् \। यद् वा, दीन-वात्सल्याद्
दरिद्रहितार्थम् एव युक्ता भवन्तीत्य् अर्थः \। अथवा, मा लक्ष्मीस् तया
सह वर्तत इति समो भगवान्, तद् दर्शिनः सदा चित्तान्तस् तद्
अनुभविनो महान्तो दरिद्रस्यैव युज्यन्ते, प्रायोकिञ्चनैर्
भगवद्-भक्तैः सह दरिद्रस्य विषयाभावेन समतया सख्यात्, तथा
दीनेषु तेषां कृपाधिक्याच् चातः सद्भिर् हेतुभिस् तम् अन्न-विषयकं
तर्षं लोभम् अक्षय्यं वा विषय-रागं स्वयं दरिद्र एव क्षिणोति, ततस्
तर्षक्षयात् \। आरात् शीघ्रम्, हि निश्चितम् \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च सत्सङ्गत्या चायं
कृतार्थो भवतीत्य् आह---दरिद्रस्येवेति, साधवोऽपि दरिद्रस्यैव
युज्यन्ते प्रयन्तं विनापि मिलिता भवन्ति, उभयेषाम् अपि
विविक्त-सञ्चाराद् इति भावः \। एवाकारान् अन् तु धनिनां तेषां
जन-सङ्घट्ट-प्राये तद् वासे दौर्घट-गमनत्वाद् इति भावः \। न
चान्य-लोकवत्तेर् अपि दरिद्रस्यायोगो धनिनो योगश् च यत्नेनापद्यत इत्य्
आह-समं धन-हानि-लाभयोस् तुल्यं द्रष्टुं शीलं येषां ते अतः सद्भिर्
युज्यमान-मात्रैर् हेतुभिस् तमन्न-विषयकम् अपि सर्वं तर्षं
स्वयन्द्ररिद्र एव क्षिणोति आराच्छ्रीघ्रं हि निश्चितम् \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च दरिद्रस्यैका
तृष्णैव सर्वदोषमयीति वाच्यं, तस्या अपि प्रतीकारसम्भवाद् इत्य् आह,
**दरिद्रस्यैवेति** धनित्व-**दारिद्र्ययोस् तुल्य-दर्शित्वेन** उभय
गृहान् कृपया गच्छन्तो ऽपि **साधवो** दरिद्रस्यैव युज्यन्ते
दरिद्रेणैव तद्वन्दन सम्भाषण संवादादि सम्भवात् तस्यैव ते
स्वयं योगजनित फलदायिका भवन्तीत्यर्थः। नतु धनिनो मदान्धस्य
अत्रानयोः सन्निधौ वर्तमानो ऽहम् एव प्रमाणम् इति भावः। ततश् च
**सद्भिः** सत्सङ्ग महिम्नैव तं **तर्षं** तृष्णां दरिद्रः स्वयम्
एव **क्षिणोति** क्षिणीकरोति। तत्-कृपालब्धस्य भक्त्य्-अमृतस्य तृष्णाहर
स्वभावत्वात् अतएव पूर्वम् उक्तं कृच्छ्रं **यदृच्छयाप्नोतीति**
कृच्छ्रस्य यादृच्छिकत्वं नतु कर्म-जनितत्वं भक्तस्य
कर्मानङ्गीकारात् \।\।१७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.१८ \।\।

**साधूनां सम-चित्तानां मुकुन्द-चरणैषिणाम् \।**

**उपेक्ष्यैः किं धन-स्तम्भैर् असद्भिर् असद्-आश्रयैः \।\।**

**श्रीधर-स्वामी (भावार्थ-दीपिका) :** ननु साधूनाम् अपि धनिकः
प्रियः स्यान् न दरिद्र इति तत्राह---साधूनाम् इति \। धनेन स्तम्भो
गर्वो येषां तैः \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** साधु-समागमे
शङ्कते---नन्व् इति \। धनिको धनी उपेक्ष्यैस् त्यक्त-प्रायैः \। तत्र
हेतुः असद्भिर् धन-मदावज्ञात-सज्जनैः \। तत्रआपि हेतुः असतां
विटनटपिशुन-वेश्यादि-जनानाम् आश्रयैः \। प्रायेण व्यसनासक्ता धनिनो
व्यसनि-प्रियाः इति सङ्ग्रहात् \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्वाट्यानाम् अपि कदाचिद्
धन-द्वारेण सत्सङ्गो नाम घटेत ? तत्राह---साधूनाम् इति सदाचऋआणां
समचित्तानाम् आत्म-तत्त्ववेदिनाम् इत्य् अर्थः \। मुक्तिर् अपि कुत्सिता यस्माद्
भजनानन्दात् तं ददातीति मुकुन्दो भगवान्, तच् चरणेप्साशीलानाञ्चैषां
त्रिविधानाम् उत्तरोत्तरम् उपेक्षायां शैष्ठ्यम् ऊह्यम् \। यद् वा,
मुकुन्द-चरणैषिणाम् इत्य् अस्यैव विशेषणत्वे यथोत्तरं
हेतु-हेतुमत्त्वम्, स्वयम् असद्भिः पुनश् चासताम् आश्रयैः \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, साधुभिर् मा क्रियतां
स्व-लाभार्थं धन-योगे यन्तः अनुग्रहार्थं तु क्रियतां
तत्राह---साधूनाम् इति \। एते साधवः सदाचारास् ते तु यत्र
स्त्रीद्यूतमासव इति दर्शनाद् असन्तो सदाचाराः एते समचित्ता धनित्वाद्य्
अनित्ययोः समदृष्टयस् ते तु धन-गर्वित्वेन तयोर् विषम-दृष्टयः एते
मुकुन्द-चरणैषित्वेन तद् एकाश्रयास् ते तु विषयैषित्वेनाद् असद्-आश्रयाः
इत्य् एवं प्रकृति-विरोधाद् अनभिर् उचेरुपेक्ष्यैस्
तादृश-यत्नमयानुग्रहायोग्यस् तादृशानुग्रह-रूपं प्रयोजनं किं स्यान्
नैवेत्य् अर्थः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च साधूनां
धनोपाधिका धनिक-संयोगः सम्भवतीत्य् आह, साधूनाम् इति। **धनेन
स्तम्भो** गर्वो येषां तैः। **असद्भिर्** अवैष्णवैः **असद्-आश्रयैर्**
अवैष्णव-सेविभिः तेन गर्वरहिता अदरिद्रा वैष्णव-सेविनो धनिनो ऽपि
साधुभिः संयुज्यन्त एवेति भावः \।\।१८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.१९ \।\।

**तद् अहं मत्तयोर् माध्व्या वारुण्या श्री-मदान्धयोः \।**

**तमो-मदं हरिष्यामि स्त्रैणयोर् अजितात्मनोः \।\।**

**श्रीधर-स्वामी (भावार्थ-दीपिका) :** तमो-मदम् अज्ञान-कृतं मदम्
\।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्व् असत्वेतद् अत्र भवण्
एतयोर् दण्डम् उपेक्षां वा करिष्यतीत्य् अपेक्षायां दण्डमेवैतयोर् हितत्वात्
करिष्यामीत्य् आह---तद् इति \। स्त्रैणयोः स्त्रीवशवर्तिनोः \। अजितात्मनोर्
अवशीकृतमनसोः \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु, माध्या मत्तता
क्षणाद् अपयास्यति ? तत्राह---श्रीमद् आन्धयोर् इति, श्री-मद् आन्धतायाः
स्थायित्वाद् असकृन् माध्वीकपानेन मत्तताप्य् अनुवत्स्यत्य् एवेति भावः \।
अत एव स्त्रेणयोः स्त्री---लम्पटयोः \। ननूपभोगेन स्त्रैणता शाम्येत ?
नेत्य् आह---अतितात्मनोर् असंयमित-मनसोर् इति \। यद् वा, विशेषणानाम्
एषां यथेष्टं हेतु-हेतुमत्ता द्रष्ट्व्या \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, माध्व्या मत्तता क्षणाद्
अपयास्यति तत्राह---श्रीमदान्धयोर् इति \। श्री-मदान्धतायाः स्थायित्वाद्
असकृन् माध्वीपानेन मत्तताप्य् अनुवर्त्स्थत्येवेत्य् अर्थः \। अत एव
स्त्रैणयोः स्त्री-लम्पटयोः ननूप-भोगेन स्त्रैणता शाम्येत् नेत्य्
आह---अजितात्मनोः असंयमितमनसोर् इति \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदनयोर् गर्व-रोगस्य
काञ् चिकित्सां करोमीति मनसि विचार्य निश्चिनोति, तद् अहम् इति चतुर्भिः।
**माध्व्या** मधुमय्या **तमो** ऽज्ञानं \।\।१९.२०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२० \।\।

**यद् इमौ लोक-पालस्य पुत्रौ भूत्वा तमः-प्लुतौ \।**

**न विवाससम् आत्मानं विजानीतः सुदुर्मदौ \।\।**

**श्रीधर-स्वामी (भावार्थ-दीपिका) :** तमः-प्लुतौ तमो-व्याप्तौ
\।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** लोक-पालस्य कुबेरस्य \।
विवाससं नग्नम् \। आत्मानं देहम् \। तत्र हेतुः सुदुर्मदौ मदिरामत्तौ
\।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुत्रौ भूत्वापि
तमोगुण-व्याप्तौ, न केवलम् अज्ञानेन नग्नौ, किन्तु श्री-मदेन मय्य्
अवज्ञयापीत्याशयेनाह---सुदुर्मदाव् इति \। अस्य वटोर् अग्रे नग्नत्वे को वा
दोष इति महा-दुष्ट-मदावित्त्य् अर्थः \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुत्रौ भूत्वापि
तमो-गुण-व्याप्तौ न केवलम् अज्ञानेन नग्नौ किं तु मदेन मय्य्
अवज्ञयापीत्य् आशयेनाह-सुदुर्मदाव् इति \। अस्य वटोर् अग्रे नग्नत्वे को वा
दोष इति महा-दुष्टमदाव् इत्य् अर्थः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२१ \।\।

**अतोऽर्हतः स्थावरतां स्यातां नैवं यथा पुनः \।**

**स्मृतिः स्यान् मत्-प्रसादेन तत्रापि मद्-अनुग्रहात् \।\।**

**श्रीधर-स्वामी (भावार्थ-दीपिका) :** शपति, अतोऽर्हत इति \।
अनुगृह्णाति, स्यातां नैवम् इत्य्-आदिना \। मत्-प्रसादेन स्मृतिः स्यात्
\।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शपति शापं ददाति \।
यतः सुदुर्मदौ अतः स्थावरतां वृक्षतां प्राप्तम् इति शेषः \।
अनुगृह्नाति---अनुग्रहं करोति \। एवं विवाससौ पुनर् न स्यातं भवेताम्
\। तत्रापि स्थावरत्वे\ऽपि \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत इति निज-कर्म-दोषाद्
एवेत्य् अर्थः \। स्यावरतां वृक्ष-योनि-मर्हतः, तमः-प्लुतत्वेन
स्थावर-तुल्यत्वात् \। स्मृतिर् ज्ञानं पूर्व-जन्म-वृत्त-स्मरणं वा,तेन
पुनस् तादृश-पाप-कर्मण्य् अप्रवृत्तेः, साधु-सेवायां च प्रवृत्तेर् अत एव
सुच्छायादिना सदा व्रज-जनानां सेवा ताभ्यां कृता \। तथा च
श्री-हरिवंशे---यौ तावर्जुन-वृक्षौ तु व्रजे सत्योपयाचनौ
\[विष्णु।प।७.२२\] इति \। मम प्रसादेनेत्य् अन्यथा तादृश-शाप-कर्मिणोस्
तद् असम्भव इति तत्त्वतः क्रोधाभावः, शापाश् च केवलं कृपयवेति
बोधयति \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत इति युग्मकम् \। अतो
निज-कर्म-दोषाद् एवेत्य् अर्थः \। स्थावरतां वृक्ष-योनि-महतः
तमःप्लुतत्वेन स्थावर-तुल्यत्वात् अतः स्थावरत्वेन परम-दारिद्र्ये
सति एवम् ईदृशौ पुनर् न स्याताम् ननु, स्थावरत्वं बहूनां वर्तते
नैतावता शिक्षा स्यात् तत्राह-स्मृतिः पूर्व-जन्म-वृत्तानुस्मरणम् अत एव
सदा परम-भगवत् प्रियाणां व्रज-जनानां सेवा च ताभ्यां कृता तथा
च श्री-हरिवंशे यौ तावर्जुन-वृक्षौ तु व्रजे सत्योपयाचनौ इति
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : स्थावरताम्** इति
निरावरणयोः स्तब्धयोर् अद्रुवाणयोर् अनयोः स्थावरत्वम् एवोचितम् इति
भावः। स्थावरत्वे ऽपि **मत्-प्रसादेन स्मृतिर्** अस्तु, स्मृतौ सत्याम् अपि
मद्-अनुग्रहाद् इत्य्-आदि। देवमानेन शरच्-छते वर्षशते **वृत्ते** सति
**वासुदेवस्य सान्निध्यं लब्ध्वा** **लब्ध-भक्ती** सन्तौ
**स्वर्लोकतां** **भविष्यतः** प्राप्स्यतः। भू प्राप्तौ परस्मैपदम्
आर्यम् \।\।२१-२३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२२ \।\।

**वासुदेवस्य सान्निध्यं लब्ध्वा दिव्य-शरच्-छते \।**

**वृत्ते स्वर्लोकतां भूयो लब्ध-भक्ती भविष्यतः \।\।**

**श्रीधर-स्वामी (भावार्थ-दीपिका) :** स्वर्-लोकतां देवत्वं पुनर्
लब्ध्वा मद्-अनुग्रहाल् लब्ध-भक्ती भविष्यत इति \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दिव्य-शरच्छते
दैविक-वर्षशते वृत्तेऽतीते सति \। वासुदेवस्य सन्निध्यं
श्री-कृष्ण-नौकट्यं यथात् स्यात् तथा \। तावत् कालस्यैव भगवद्
अवतारे शिष्टत्वात् भूयः पुनः स्वर्लोकतां देवत्वं लब्ध्वा मद् अनुग्राद्
इति पूर्व-श्लोक-गतम् इह सम्बध्यते \। तस्मिन् देवत्वे \। लब्धा
भक्तिर् याभ्यां तौ लब्ध-भक्ती भविष्यथ इति सम्बन्धः \। यद् वा,
लब्ध-भक्ती सन्तौ स्वर्लोकतां भविष्यथः प्राप्स्यथः \। भुवः
प्राप्तौ परस्मैपदम् अर्षं वासुदेवस्य सान्निध्यं लब्ध्वेति योज्यम्
\।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वासुदेवस्य मयि
यो\ऽनुग्रहस् तस्मात् तस्यैव सान्निध्यं लब्ध्वा श्री-मथुरायां बृहद्
वने श्री-नन्दावास-निकटे सर्वोपकारक-सुच्छाय महार्जुन वृक्ष-जन्म
प्राप्त्येति ज्ञेयम् \। दिव्य-शरच्छते इति शाप-कालम् आरभ्य तावत् काल
एव श्री-भगवद् अवतारात् \। लब्ध-भक्ती भविष्यतः इति विना निःशेष
दोष दुःखान् अपगमात् \। यद् वा, भक्ति-रसिकानां
भक्ति-व्यतिरिक्ता-शीरस्फूर्तेः, लब्धेति भक्तेः स्थिरतां बोधयति
\।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वासुदेवस्य मयि योऽनुग्रहस्
तस्मात् तस्यैव सान्निध्यं लब्ध्वा दिव्य-शरच्-छत इति तावत् काल एव
श्री-भगवद्-अवतारात् लब्ध-भक्ती भविष्यथ इति भक्ति-रसिकानां
भक्ति-व्यतिरिक्ताशीर् अस्फूर्तेः लब्ध्वेति भक्तेः स्थिरतां बोधयति
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२३ \।\।

श्री-शुक उवाच---

**एवम् उक्त्वा स देवर्षिर् गतो नारायणाश्रमम् \।**

**नलकूवर-मणिग्रीवाव् आसतुर् यमलार्जुनौ \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : यमलार्जुनौ**
सहोत्पन्न-ककुभौ \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नाराहणस्याश्रमं
श्री-वैकुण्ठ-लोकम्, तदैव प्रिय-श्री-रुद्रानुचर-शापेन महापराधं
मत्वा तं क्षमयितुम् \। किं वा, स्तोक्त-सिद्धिं प्रार्थयितुम् \। यद् वा,
बदरिकाश्रमम्---साक्षाच् च्री-भगवति लज्जादिना तत्-प्राथनस्यायोग्यत्वात्
तद् अवतारे निज-गुरौ तत् प्रार्थनार्थम् \। यद् वा, भक्त्या तद्
दर्शनार्थम्, तत एव तत्र गच्छन् वर्त्मन्यापतितं कृत्यं समाधाय
निजाचरितं तद् अशेषं गुरौ निवेदयितुं गतः \। तमलौ सहजातौ
श्री-कृष्णस्यार्जुन-सस्वत्वात् तन् न्म्नाप्येतौ किल सो\ऽनुग्रहीष्यतीति
श्री-नारदानुग्रहेणैव तत् संज्ञकौ वृक्षौ बभूवतु \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नाराहणस्याश्रमं
श्री-वैकुण्ठ-लोकम्, तदैव प्रिय-श्री-रुद्रानुचर-शापेन महापराधं
मत्वा तं क्षमयितुम् \। किं वा, स्तोक्त-सिद्धिं प्रार्थयितुम् \। यद् वा,
बदरिकाश्रमम्---साक्षाच् च्री-भगवति लज्जादिना तत्-प्राथनस्यायोग्यत्वात्
तद् अवतारे निज-गुरौ तत् प्रार्थनार्थम् \। यद् वा, भक्त्या तद्
दर्शनार्थम्, तत एव तत्र गच्छन् वर्त्मन्यापतितं कृत्यं समाधाय
निजाचरितं तद् अशेषं गुरौ निवेदयितुं गतः \। तमलौ सहजातौ
श्री-कृष्णस्यार्जुन-सस्वत्वात् तन् न्म्नाप्येतौ किल सो\ऽनुग्रहीष्यतीति
श्री-नारदानुग्रहेणैव तत् संज्ञकौ वृक्षौ बभूवतु \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

\।\। १०.१०.२४ \।\।

**ऋषेर् भागवत-मुख्यस्य सत्यं कर्तुं वचो हरिः \।**

**जगाम शनकैस् तत्र यत्रास्तां यमलार्जुनौ \।\।**

**श्रीधर-स्वामी (भावार्थ-दीपिका) :** प्रस्तुतम् आह---ऋषेर् इति
\।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रस्तुतं प्रसङ्गम् \।
ऋषेर् नारदस्य \। वचः वासुदेवस्य सान्निध्यम् \। इत्य्-आदि-रूपम्
\।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ऋषेर् इति तद् वचः
सत्यता भगवतो महा-भागवतोत्तमत्वेन भगवत् तुल्यस्येति
परम-भक्तिश् चोक्ता, अत एव सत्यं कर्तुम् \। हरिर् इति तच्छापाद्
उद्धरणाभिप्रायेण \। शनकैर् इति
शीघ्र-गत्योलूखलाकर्षण-शब्दोत्थानेन तत्र श्री-यशोदाद्य् आगमनस्य
शङ्कया, बाल्य-लीलया महोलूखलाकर्षणेन शीघ्र-गमनाप्रकाटनात् \।
एवं बलेन तद् आकर्षणार्थं रिङ्गणेनैव गमनं ज्ञेयम् \। तथा
चोक्तं द्वितीये---यद् रिङ्गतान्तर-गतेन \[भा।पु।२.७.२३\] इति
\।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवम् इतिहासं प्रदर्श्य
तस्य सम्प्रति यद् भगवद् अनुस्मृतत्वं दर्शितं तद् एव
दर्शयति---ऋषेर् इति \। तद् वचः सत्यता योग्या सा च तेनैव
प्रवर्तनीयेति भावः \। तत्रापि भगवतः
भक्त्याख्यपरम-विद्या-ज्ञानात्परम-पुज्यस्य भागवत-मुख्यस्येति च
क्वचित् पाठः \।\। हरिर् इति तच् छापाद् उद्धरणाभिप्रायेण शनकैर् इति
शब्द-समुत्थानेन मात्राद्य् आगमन-शङ्कया किं वा, बाल्य-लीलया ततश्
चोलूखलस्य शनैर् आकर्षणेन यतनम् अपि न जातम् इति ज्ञापितम् एवं
बलेन तदाकर्षणार्थं रिङ्गणेनैव गमनम् उक्तं च द्वीतीये यद्
रिङ्गतान्तरगतेन इति \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रस्तुतमाह ऋषेरिति
\।\।२४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२५ \।\।

**देवर्षिर् मे प्रियतमो यद् इमौ धनदात्मजौ \।**

**तत् तथा साधयिष्यामि यद् गीतं तन् महात्मना \।\।**

**श्रीधर-स्वामी (भावार्थ-दीपिका) :** किम् इति सत्यं कर्तव्यं
तत्राह---देवर्षिर् इति \। यद् यतः \। तत् ततः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** वचः-सत्यकरणे हेतुम्
आशङ्कते---किम् इतीति \। महात्मना नारदेन यद् यथा गीतं तत् तथा
साधयिष्यामीति \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यद् यथा गीतं तेन
महात्मना महान् आत्मा स्वभावो मद्भक्ति-विस्तारेण यस्य तेन \। अयं
प्रियतमत्वे हेतुः तथेमौ साधयिष्यामि सम्पादयिष्यामि, स्थावरयोर्
नेरूर्धं परम-भक्तिमन्तौ करिष्यामीत्य् अर्थः, लब्ध-भक्ती
भविष्यत इति तद् दानात् \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यत् यस्मात् देवर्षि मे
प्रियतमस् तत् तस्मात् तेन महात्मना महानुभावेन यद् यथा गीतं तथा
तेन प्रकारेणेमौ धनदात्मजौ साधयिष्यामि स्थावर-योने रुद्धस्य
पुनः स्वर्गं दत्त्वा परम-भक्तिमन्तौ करिष्यामीत्य् अर्थः \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत् देवर्षिर् मे प्रियतमः तत्
तस्माद् इमौ धनदोत्मजौ तथा साधयिष्यामि यत् यथा तेन महात्मना
गीतम् इत्य् अन्वयः \।\।२५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यद्** यस्माद् **देवर्षिर्**
**मे** **प्रियतमस्** **तस्माद्** **इमौ** **तथा साधयिष्यामि** **यद्**
यथा **तेन महात्मना गीतम्** इत्य् अन्वयः \।\।२५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२६ \।\।

**इत्य् अन्तरेणार्जुनयोः कृष्णस् तु यमयोर् ययौ \।**

**आत्म-निर्वेश-मात्रेण तिर्यग्-गतम् उलूखलम् \।\।**

**श्रीधर-स्वामी (भावार्थ-दीपिका) :** यमयोर् यमलयोः सहजातयोः \।
आत्मनः कृष्णस्य तन्-मध्य-प्रवेश-मात्रेण \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अन्तरेण मध्ये \। सप्तम्य्
अर्थे एनच् \। तिर्यक् तिरशीनं गतं जातम् \।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्य् अस्माद् हेतोः
कृत-महापराधयोर् एतयोर् मदे तद् अद्भुत-बाल्य-लीला-सम्पर्केणैव तत्
पापक्षयो भक्ति-लब्धिः स्यान् न चान्यथेति विचार्येत्य् अर्थः \। तिर्यग्
गतं श्री-भगवद् अभिप्रायानुसारेण तिर्यकत्वं प्राप्तम् इत्य् अर्थः \।
यद् वा, तिर्यक् यथा स्यात् तथा चलितम्---तिर्यग् वक्रे\ऽतिरो\ऽर्थे च
इति विश्वः \। भूतम् इति क्वचित् पाठ इति तस्य सचेतनत्वम् इव
सूचितम्, तच् च श्री-भगवत् सम्बन्धेन \। किं वा, तत् क्रीडोपकरणाम्
अपि सच् चिद् आनन्द-रूपत्वेन, एवं दाम्नो\ऽप्य् ऊह्यम्, अन्यथा सच् चिद्
आनन्द-घनेन श्री-भगवता सह तयोस् तादृश-संयोगासम्भवात् \। अत
एव पाद्मे श्री-दामोदराष्टके---नमस्ते\ऽस्तु दाम्ने स्फुर-दीप्ति-धाम्ने
इति, श्री-हरिवंशे\ऽपि तद् दाम तस्य बालस्य प्रभावाद् अभवद्-दृढम्
\[विष्णु।प ७.१९\] इति \। इत्थम् उलूखल-भङ्ग-दामत्रोटनादिशङ्का च
स्वत एव परिहृता स्यात् \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इति अस्माद् धेतोः कृतमहद्
अपराधयोर् मद्-बाल्य-लीला-क्रीडनकताप्राप्त्यैव तादृशत्वं स्याद् इति
विचार्येत्य् अर्थः \। तिर्यग् गतं श्री-भगवद् अभिप्रायानुसारेण
तिर्यक्त्वं प्राप्तम् इत्य् अर्थः तिर्यक् वक्रे तिरोर्थे च इति विश्वः \।
अत्र मात्र-पदेन यत्नं विनेति ध्वन्यते गतम् इति तस्यैव कर्तृत्वं
इति तस्य सचेतनत्वम् इव सूचितं तच् च लीला-शक्तेः स्वयं
सर्व-सम्पादकत्वेन यथा हरिवंशे तद् दाम तस्य बालस्य प्रभावाद्
अभवद् दृढम् इति पाद्मे नमस्तेऽस्तु दामे स्फुरदीप्ति-धाम्ने इति
\।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्म-निर्वेश-मात्रेण अयत्नेनापीत्य्
अर्थः \। तेन चोलूखलस्य तिर्यग्-गत्या लीला-शक्तेः प्रभूता दर्शिता
एवम् अन्यत्रापि ज्ञेयम् \।\।२६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** इति विचार्य **यमयोः**
सहजातयोर् द्वयोर् अन्तरेण मध्ये **ययौ** ततश् च **आत्मनः
प्रवेश-मात्रेण** **उलूखलं** **तीर्यग् गतं** तिरश्चीनम् अभूत्
\।\।२६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२७ \।\।

**बालेन निष्कर्षयतान्वग् उलूखलं तद्**

**दामोदरेण तरसोत्कलिताङ्घ्रि-बन्धौ \।**

**निष्पेततुः परम-विक्रमितातिवेप-**

**स्कन्ध-प्रवाल-विटपौ कृत-चण्ड-शब्दौ \।\।**

**श्रीधर-स्वामी (भावार्थ-दीपिका) :** अनु अञ्चतीत्य् अन्वक् \। तत्र
हेतुः, दामोदरेणेति \। उत्कलितः उत्पाटितोऽङ्घ्रि-बन्धो मूल-बन्धो ययोस्
तौ \। परमस्य श्री-कृष्णस्य विक्रमितं विक्रमस् तेनाति-वेपः कम्पो
येषु ते स्कन्ध-प्रवाल-विटपा ययोस् तौ \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्-स्वस्मिन् बद्धम्
उलूखलम् \। निष्कर्षताकृष्टवता \। बालेन यमलार्जुणौ निष्पेततुः \।
अनुरत्र वीप्सितोऽस्ति पश्चाद् अर्थे अन्वक् पृष्ठगामि \। तत्र
पृष्ट-गामित्वे न हि बद्धोदरपाशबद्धवस् त्व् अग्रतश्
चलत्य-सम्भववाद् इति भावः \। परमस्य ब्रह्मादिध्येयस्य हरेः \।
स्कन्ध-प्रवाल-विटपाः स्कन्धो महा-शाखाश्रयः \। प्रवलानि पत्राणि \।
विटपोऽल्प-शाखाश्रयस्तर्ववयवः \। चण्ड-शब्दो भयङ्कर-शब्दः
\।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत् तिर्यग् गत्या[^६२]
तयोर् लग्नं निःशेषेण कर्षयताकर्षता दामोरेण कर्त्रात्
कलिताङ्घ्रि-बन्धौ तरसा वेगेन निःशेषं पेततुः \। कथम् ? तद्
आह---परमेत्यादि \। अन्यत् तैर् व्याख्यातम् \। यद् वा, दामोदरेण हेतुना
भूमि-निर्गताङ्घ्रि-बन्धौ, अतो दामोदरस्याविक्रमितेन
विक्रमाप्रकटनेनापि \। किं वा तेनाविक्रमितौ विक्रमम् अप्रापिताव् अपि \।
किं वा, न विद्यते विक्रमितं विक्रमो ययोर् विषये तथा-भूतापि
महा-कम्प-युक्त स्कन्ध-प्रवाल विटपौ कृत-चन्ड-शब्दौ च सन्तौ
परं केवलं स्वयम् एव निष्पेत-तुर्ण तु पूतनावद् अन्यं कञ्चित्
पातयामासतुर् इत्य् अर्थः \। बालेनेति बलाप्रकटनादिना बाल्य-लीलाया
अव्यभिचारः, दामोदरेणेति तस्याम् एव माधुर्यम् उत्कलितेत्यादिना
चैश्वर्यम्, एवं पूर्ववद् भगवत्ता विशेष-प्रकटनम् उह्यम् \।\।२७\।\।

[^६२]: तात्पर्यगत्या


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत् तिर्यग् गत्या तयोर् लग्नं
निःशेषेण कर्षता आकर्षता दामोदरेण कर्त्रात् उत्कलिताङ्घ्रि-बन्धौ
सन्तौ तरसा वेगेन निश्शेषं पेततुः तद् आह---परमेत्य् आदि \। विटपा
अत्र शाखाः विटपः पल्लवे षिङ्गे विस्तारे गुल्म-शाखयोः इति विश्वः \।
अन्यत् तैः यद् वा, परम् इति छेदः दामोदरेणैव यत् अविक्रमितं
विक्रम-सदृशीकृतं तेनातिवेप इत्य्-आदिः परं केवलं स्वयम् एव
निपेस्ततुः न तु पूतनावत् किञ्चिद् अपातयताम् इत्य् अर्थः, बालेनेति \।
बलाप्रकटानादिना बाल्य-लीलाया अव्यभिचारः दामोदरेणेति तस्माद् एव
माधुर्यं उत्कलितेत्य् आदिना चैश्वर्यं सूचितम् एवं पूर्ववन् मधुरं
भगवत्ता-प्रकटनम् ऊह्यम् अत्र च मान-करणं हरिवंशे

> स च तेनैव नाम्ना तु कृष्णो वै दाम-बन्धनात् \।

गोष्ठे दामोदर इति गोपीभिः परिगीयते \।\। इति \।\।२७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** परम-विक्रमम् इति पततोस्
तयोर् एव महा-मर्दस् तेनेत्य् आदि \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् तिरश्चीनम् एव
**उलूखलम्** **अन्वक्** स्वानुकूलं यता स्यात् तथा निःशेषेण कर्षता
**बालेन उत्कलित** उत्पाटितो **ऽङ्घ्रि-बन्धो** ययोस् तौ
**परम-विक्रमितेन** अतिबलेनाकर्षणेनातिवेपा अतिकम्पमानाः
स्कन्धादयो ययोस् तौ दामोदरेणेति---

> स च तेनैव नाम्ना तु कृष्णो वै दाम-बन्धनात् \।
>
> गोष्ठे दामोदर इति गोपीभिः परिगीयते \।\।

इति हरिवंशोक्ता प्रसिद्धिः स्मारिता \।\। २७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२८ \।\।

**तत्र श्रिया परमया ककुभः स्फुरन्तौ**

**सिद्धाव् उपेत्य कुजयोर् इव जात-वेदाः \।**

**कृष्णं प्रणम्य शिरसाखिल-लोक-नाथं**

**बद्धाञ्जली विरजसाव् इदम् ऊचतुः स्म \।\।**

**श्रीधर-स्वामी (भावार्थ-दीपिका) :** ककुभः प्रति सर्वतः
स्फुरन्ताव् इत्य् अर्थः \। यद् वा, दिशः प्रकाशयन्ताव् इति \। कुजयोर्
वृक्षयोः स्थितोऽग्निर् यथा मूर्तिम् आनुपैति तथोपेत्य \। विरजसौ
निर्मदौ निरहङ्कारिणौ नष्ट-गर्वाव् इति यावत् \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तदा पतनान्तरम्
इति यावत् \। ककुभः सर्वा दिशः \। प्रतिर् द्वितीयया इति प्रति-शब्द
उपतिष्ठते तृतीयया सह-शब्दवत् \। स्फुरन्तौ देदीप्यमानौ गच्छन्तौ
वा इत्य् अर्थ इति \। इहाध्याहृत-प्रतियोगे कर्म-प्रवचनीयत्वेन द्वितीया
\। अध्याहारे श्रमं विमृश्यार्थान्तरम् आह---यद् वेति \। निर्मदौ
शापक्षयाद्-गतरजस्त्वेन सात्त्विकौ \। इदं वक्ष्यमाणम् \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र तयोर् वृक्षयोः
स्थितौ सिद्धौ देवावित्य् अर्थः \। किं वा शापान् मुतौ सफल-जन्मानौ
वा सन्तौ, अतः सर्वा दिशः स्फुरन्तौ, अन्तर्भूत-ण्यन्तम् इदम्,
शोभयन्तावित्य् अर्थः \। यद् वा, कुजयोः ककुभो दिग् भागात् तद् अन्तिके
उपेत्य मिथो ज्योतिर् मिलनाद् एकजातवेदा इव स्फुरन्तौ \। शिरसैव
प्रकर्षेण नन्वेति दण्ड-प्रणामे श्री-मुखादि-सन्दर्शनासिद्धेः कृस्णम्
इति तदानीम् अप्य् उलूखलाकर्षणम् अभिप्रायेण \। ननु दामोदरत्वेनात्य्
अन्त-बाल्य-लीलापरं बालकं तौ कथं प्रणतवन्तौ ?
तत्राह---अखिल-लोकानां नाथम् ईश्वरम्, तद् ऐश्वर्य-प्रभावात् तत्र च
श्री-नारदानुग्रहेण तद् विज्ञानोत्पत्तेर् इति भावः \। ननु
कृत-तादृशापराधौ श्री-नारद-प्रसादेन स्मृत-तद्-वृत्तौ च कथं
लज्जादिकं विहाय श्री-भगवत्-पार्श्तोपगमनादिकम् अकुर्वाताम् ?
तथाह---अखिलेत्य् अनन्य-गतित्वाद् इत्य् अर्थः \। विरजसाव् इति प्राक्
तमःप्लुताव् अप्य् अधुना श्री-भगवत्-सपर्शादिना श्री-नारदानुग्रहेणैव
वा विगत श्रीमद् अहेतु-रजो-गुणाव् एव सन्तावित्य् अर्थः \। स्म विस्मये,
महापराधिनोर् अपि सद्यस् तादृशत्व-सिद्धेः \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ककूभो व्याप्य स्फूरन्तौ
कुजयोर्वृक्षयोः, जातवेदा अग्निर्मिथो ज्योतिर्मिलनादेक जातवेदा इव
स्फूरन्तावित्य् अर्थः।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कुजयोः ककुभः सकाशात् उपेत्य
स्फुरन्तौ सम्भ्रमेण कम्पमानौ द्वयोस् त्विषा परस्पर-मिलितत्वात्
एकी-भूयाग्निर् इवोपेत्य त्वत्-प्रेक्षणं तन्-महिम-परिपाटीम् आरभते
\।\।२८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ककूभो** व्याप्य स्फूरन्तौ
**कुजयोर्** वृक्षयोः **जात-वेदा** अग्निः मिथो ज्योतिर्मिलनाद् एक एव
जातवेदा इव **स्फूरन्ताव्** इत्य् अर्थः \।\।२८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.२९ \।\।

**कृष्ण कृष्ण महा-योगिंस् त्वम् आद्यः पुरुषः परः \।**

**व्यक्ताव्यक्तम् इदं विश्वं रूपं ते ब्राह्मणा विदुः \।\।**

**श्रीधर-स्वामी (भावार्थ-दीपिका) :** गोपालं मां युवां देवौ किम् इति
प्रणताव् इति चेत् तत्राहतुः, हे कृष्ण कृष्ण महा-योगिन्,
अचिन्त्य-प्रभावस् त्वं न गोपालः, किन्तु परः पुरुषः \। यत आद्यः
कारण-भूतः \। तत्रापि न निमित्त-मात्रं किन्तूपादानम् अपि त्वम् एवेत्य्
आशयेन तुष्टुवतुः, व्यक्ताव्यक्तम् इति \। स्थूल-सूक्ष्मम् इदं ते रूपं
विदुः \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्तुतिं कुर्वाणौ दृष्ट्वा
निज-वैभवं गोपयितुम् आह---गोपालं इति \। सर्वतो निकृष्टं
पशु-पालनं कुर्वतम् इति भावः \। देवौ सर्वोत्तमौ \। तत्र
तस्यामाशङ्कायाम् \। आदरे वीप्सा कृष्ण कृष्णेति \। कृषन्ति निजापदं
नाशयन्तीति कृष्णा देवास् तेषाम् अपि कृष्ण हे देव-देवेत्य् अर्थः \।
अचिन्तत्य-प्रभावः वक्तुम् अशक्यैश्वर्यो महा-योगिन् नित्यस्यायम् अर्थः
\। यतो यस्मात् \। तत्रापि कारणत्वे\ऽपि \। न केवलं निमित्त-मात्रं
किन्त्विति ब्राह्मणा वेदतात्पर्यविदो व्यासाद्याः \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** कृष्ण कृष्ण
महा-योगिन्न् इत्य्-आदि \। ते तव यशोदानन्दनस्य रूपं व्यक्ताव्यक्तं
विदुः, भक्तेषु व्यक्तं यथार्थतया प्रकटम्, अभक्तेष्व् अव्यक्तम्
अयथार्थत्वेन स्फुरत् ते तव तत्त्वं न जानन्तीति भावः \।
किम्-भूतस्य ? ब्रह्मणो वृहतः, अथवा, ब्रह्मण इत्य् अनादरे षष्ठी,
ब्रह्म चानादृत्य विदुर् इत्य् अर्थः \। रूपं कीदृशम् ? इदं विश्वम् इदम्
एव विश्वं ज्ञाति-प्राण-धनादिकम् इति प्रतीतिर् यत्र \।\।२९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यद्य् अपि आवां
महापराधिनौ, तथापि त्वया नितराम् अनुगृहीतौ, तच् च तवोचितम् एवेत्य्
आशयेनोचतुः---कृष्णेति हे नराकृति पर-ब्रह्मन् ! वीप्सा-परमानन्देन
प्रेम-सभ्रमेण वा \। किं वा, जिह्वाकर्षक-कृष्ण-नाम-स्वभावेन \। यद्
वा, उलूखल-कर्षणादि-बाल्य-लीलारतस्य महाचञ्चलस्य क्षणं
स्थैर्यापादनेनाभिमुखीकरणाय कृष्णत्वम् एव प्रपञ्चयता \। महायोगिन्
हे अचिन्त्६यानन्तैश्वर्येर्तेत्य् अर्थः, यतस् त्वम् आद्यः सर्व-देव-शेष्ठः
परः पुरुषश् च परमात्मा परमेश्वरो वा, अत ईदृशी कृपा युक्तैवेति
भावः, किं च, इदं सर्वम् एव कार्य-कारणात्मकं जगद ब्रह्मणः
सर्व व्यापकस्य तव \। किं वा, त्वद् विभूति-रूपस्य ब्रह्मणो रूपं
विवर्तं विदुर् वेदान्तिनः \। एवम् आवयोर् अपि नित्य-त्वदीयत्वेनोनुग्रहो
घटैतैवेति भावः \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उलुखले बद्धं गोपालबालं
मां युवां देवौ किम् इति प्रणतावित्यत आहतुः---कृष्ण कृष्णेति \। द्वित्वं
द्वयोर् एव युगपद्-उक्तेः \। भगवान् त्वं परः पुरुषो
तत्राप्याद्यस्वयम भगवान् अतस्त्वं गोपालबालो भवस्येवेति भावः। हे
महायोगिन्! अचिन्त्यप्रभाव! अस्मन्मोचकस्य तवैतद्बन्धनकारण
मतर्क्यम् इति भावः। सर्वस्वरूपस्य तव केन बन्धनं सम्भवेदित्य्
आहतुः, व्यक्ताव्यक्तं कार्यकारणात्मकं \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कृष्ण कृष्णेति परम-स्वरूपत्वात्
परम-नामत्वाच् च प्राङ्-निर्देशो वीप्सा च परः पुरुषो भवान् तत्त्वेऽपि
आद्यः स्वयं भगवान् इत्य् अर्थः \।\।२९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उलुखले बद्धं
गोपाल-बालं मां युवां देवौ किम् इति प्रणताव् इत्य् अत आहतुः---कृष्ण
कृष्णेति \। द्वित्वं द्वयोर् एव युगपद् उक्तेः **त्वं परः पुरुषो**
भगवान् तत्राप्य् **आद्यः** स्वयं भगवान् अतस् त्वं गोपाल-बालो
भवस्येवेति भावः \। हे महायोगिन्न् अचिन्त्य-प्रभाव! अस्मन्-मोचकस्य
तवैतद् बन्धन-कारणम् अतर्क्यम् इति भावः \। सर्व-स्वरूपस्य तव
केन बन्धनं सम्भवेद् इत्य् आहतुः---व्यक्ताव्यक्तं कार्य-कारणात्मकं
\।\।२९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३० \।\।

**त्वम् एकः सर्व-भूतानां देहास्व्-आत्मेन्द्रियेश्वरः \।**

**त्वम् एव कालो भगवान् विष्णुर् अव्यय ईश्वरः \।\।**

**श्रीधर-स्वामी (भावार्थ-दीपिका) :** नियन्तापि त्वम् एवेत्य् ऊचतुः,
त्वम् एक इति \। देहः, असवः प्राणाः, आत्माऽहङ्कारः, इन्द्रियाणि च तेषाम्
ईश्वरः \। नन्व् अस्य कालो निमित्तं प्रकृतिर् उपादानं प्रकृतेर् जातो महान्
विश्वात्मतया परिणमते पुरुषः कर्ता नियन्ता च किम् अत्राहम् अत आहतुः,
त्वम् एव काल इत्य्-आदिना सार्धेन \। यतो भगवान् ईश्वरो विष्णुस् त्वम्
अतः कालो नाम तव लीला \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नियन्ता प्रेरकः \।
स्व-विषय-शक्तिप्रदः \। एतादृशस्तु कालो भवतीति चेत्
तत्राहतुः---त्वम् एवेति \। विष्णुर् व्यापनशीलः \। व्यापकस्याप्य्
आकाशस्योत्पति-विनाशवत्त्वाद् अहं न तादृशस् तत्राहतुः---अव्यय इति \।
तत्-कुतस् तत्राहतुः---ईश्वरोन्तर्यामी \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** किं च, त्वम् इति, इत्थं
तवैव सर्व-प्रवर्तकत्वेन तत्त्वतो[^६३]\ऽस्मद् अपराधाभावात् \। किं
वा, स्वत एव बहिर् अन्तस् त्वद् एक-नाथत्वाद् अनुग्राह्यौ भवाव एवेति
भावः \। ननु सर्व-प्रवर्तकः कालो जगत् कारणानां च महद् आदीनाम्
एव रूपम् ? तत्राहतुः---त्वम् एवेति सार्धेन कालत्वे हेतुतया भगवान्
इत्य्-आदि विशेषण-चतुष्कम्, भगवान् सर्व-सामर्थ्य-युक्तो विष्णुर्
व्यापकः न त्येति क्षीयत इत्य् अव्ययः, ईश्वर, सर्व-नियन्ता, कालस्यापि
तद् अंशत्वेन तादृशत्वात् सूक्ष्मेति कारणावस्थोक्ता, रजः सत्त्वेति
विश्वस्य वैचित्र्य् अपेक्षया सच् चिद् आनन्द-शक्तेर् व्यवच्छेदार्थं च \।
यद् वा, रज आदि-गुणाश् च त्वम् एवेत्य् अभिप्रायेण पुरुषो जीवो\ऽव्यक्तः
केवल-चैतन्य-रूपत्वेन परम-सूक्ष्मत्वात् \। अध्यक्ष इति पाठे देहाद्य्
अधिष्ठातेत्य् अर्थः \। तम् एव लक्षयति---सर्वे क्षेत्रस्य देहस्य
विकारा बाल्याद् अवस्थास् तद् अनुसन्धान-कर्ता, तथा चैकादशे---नात्मा
जजान न मरिष्यति नैधते\ऽसौ, न क्षीयते सवन-विद् व्यभिचारिणां
हि \[भा।पु।११.३.३८\] इति \। यद् वा, पुरुषः प्रकृत्य् अधिष्ठाता
सृष्टि-हेतुर् अध्यक्षः साक्षी अत एव सर्वेति कालादीनां चतुर्णां
यथोत्तरं सृष्ठि-हेतुत्वे श्रैष्ट्यातत् क्रमेण निर्देशः \।\।३०-३१\।\।

[^६३]: त्वत्तो


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च त्वम् इति एतच्
चार्धकम्, इत्थं तवैव सर्व-प्रवर्तकत्वेन तत्त्वतोऽस्मद्
अपराधाभावात् किं वा स्वत एव बहिर् अन्तस् त्वद् एक-नाथत्वाद्
अनुग्राह्यौ भवाव एवेति भावः \।

ननु, सर्व-प्रवर्तकः कालः जगत् कारणानां च महद् आदीनाम् एव रूपं
विश्वं तत्राहुतुः---त्वम् एवेति सार्धेन \। कालादित्वे हेतुतया भगवान्
इत्य्-आदि-विशेषण-चतुष्कं भगवान् सर्व-सामर्थ्य-युक्त विष्णुर् व्यापकः
न व्येति क्षीयत इत्य् अव्ययः ईश्वरः सर्व-नियन्ता कालस्य
त्वदंशत्वेनैव तत् तद् धर्मत्वात् त्वम् एव मुख्यः कालः इत्य् अर्थः \।
तथा महत्तत्त्वस्य व्यापकत्वेनैव महत्त्वात् तदादि-व्यापकस् त्वम् एव
मुख्यो महान् इत्य् अर्थः \। तथा भगवान् एक आसेदम् अग्र आत्मात्मनां
विभुः इत्य्-आदि-तृतीयस्कन्धादितो भगवांस् त्वम् एव
सर्व-कारणत्वेनाव्ययत्वात् मुख्या प्रकृतिर् इत्य् अर्थः \। तथा पुरुषस्य
त्वद् अंशत्वेनैव देहेन्द्रियादि-सत्त्वात् त्वम् एव मुख्यः पुरुष इत्य्
अर्थः \। सूक्ष्मेति भूमिर् आपोऽनलो वायुः
इत्य्-आदि-गोतोक्ताष्टावयवकार्यात्मक-प्रकृतेः कारणावस्थोक्ता
रजः-सत्त्वेति विश्वस्य वैचित्र्यापेक्षया सच्चिदानन्द-शक्तेर्
व्यवच्छेदार्थं च सा च तव प्रकृतित्वानुगतैव प्रकृतिः \। प्रकृतिश्
च प्रतिज्ञा दृष्टान्तानुपरोधात् \[१.४.२३\] इति न्यायात् मूल-प्रकृतिस् तु
त्वम् एवेत्य् अर्थः \। यद् वा, सूक्ष्मा दुर्ज्ञेया तर्हि कथं ममापि
रज-आदिमयत्वं ? नेत्य् आह---अरजः सत्त्वतमोमयीति अव्यक्तः
सूक्ष्म-चैतन्य-रूपत्वात् अध्यक्ष इति पाठे देहाद्य् अधिष्ठातेत्य् अर्थः
\। तम् एव लक्षयति---सर्व-क्षेत्रस्य देहस्य विकारा बाल्याद्य् अवस्थास्
तद् अनुसन्धानकर्ता तथा चैकादशे नात्मा जनान न मरिष्यति
नैधतेऽसौ न क्षीयते सवन-विद्व्यभिचारिणां हि इति \। यद् वा,
पुरुषः प्रकृत्य् अधिष्टाता सृष्टि-हेतुः अव्यक्तः सर्वागोचरः पाठान्तरे
सर्व-साक्षी अत एव सर्वेति \।\।३०-३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च त्वद् अन्यो बन्धकः
को ऽपीश्वरोऽस्तीत्य् आहुः---त्वम् इति \। असवः प्राणाः आत्माहङ्कारः
सर्वात्मकत्वात् त्वम् एवैक ईश्वर इत्य् आहतुः---तम् इति \। **कालो** नाम
तव चेष्टा महान् कार्यं प्रकृतिः शक्तिः पुरुषो ऽंशः कीदृशः अध्यक्षो
ऽन्तर्यामी सर्वेषु क्षेत्रेषु विकारान् मन आदीन् वेत्ति अतो विष्णुर् ईश्वर एको
**भगवांस्** **त्वम् एव** \।\।३०-३१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३१ \।\।

**त्वं महान् प्रकृतिः सूक्ष्मा रजः-सत्त्व-तमोमयी \।**

**त्वम् एव पुरुषोऽध्यक्षः सर्व-क्षेत्र-विकार-वित् \।\।**

**श्रीधर-स्वामी (भावार्थ-दीपिका) :** प्रकृतिः शक्तिः, पुरुषोंऽशः,
महान् कार्यम्, अतस् त्वम् एव सर्वम् इत्य् अर्थः \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं चान्येसाम् एव
निमित्तोपादानादि-रूपताप्रसिद्धास् तान् आह---नन्व् इति \। अत्र
निमित्तोपादानादौ अहं किम् \। इत्य् अर्थ इति \। शक्ति-शक्तिमतोर्
अभेदोग्न्यादौ दृष्टः \। लीलापि शक्तिकायत्वा च्छक्तिर् एव \। अंशाशिनोर्
अप्य् अभेद एव वहिस्पुलिङ्गस्य वह्नि-रूपत्व-दृष्टेर् इति भावः \।
सर्व-क्षेत्राणां विकाराणि जनादिषट् वेति साक्षितया पश्यतीति तथा
\।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३२ \।\।

**गृह्यमाणैस् त्वम् अग्राह्यो विकारैः प्राकृतैर् गुणैः \।**

**को न्व् इहार्हति विज्ञातुं प्राक् सिद्धं गुण-संवृतः \।\।**

**श्रीधर-स्वामी (भावार्थ-दीपिका) :** नन्व् अहम् एव चेत् सर्वं तर्हि
घटादि-ज्ञाने मज्-ज्ञानं किं न भवति, भवतीति चेत् सर्वोऽपि
ब्रह्म-वित् स्याद् अत आहतुः, गृह्यमाणैर् इति \। दृश्यत्वेन वर्तमानैर्
बुद्ध्य्-अहङ्कारेन्द्रियादिभिर् द्रष्टा त्वं न गृह्यसे इति भावः \। ननु
तर्हि जीवो जानातु नैवेत्य् आहतुः, को न्व् इहेति \। जीवाद्य्-उत्पत्तेः प्राग्
एव स्व-प्रकशतया सिद्धं त्वां को वा जानाति \। गुण-सम्बृतो
देहाद्य्-आवृतः \।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वस्य सर्व-रूपत्वे
शङ्कान्तरम् उद्वाटयति---नन्व् अहम् इति \। प्राकृतैः प्रकृति-कार्यभूतैः
गुनैर् लिङ्गैः \। इति भाव इति \। दृश्यस्य द्रष्टृता द्रष्टुर् दृश्यत्वं
च न भवतीति तात्पर्यम् \। एते जडत्वान् न जानन्तुं जीवः कथं न
जानाति चेतनत्वाद् इति शङ्कते न कोपीत्य् अर्थः \। को अद्धा वेद कः
प्रावोचत्कुत आयाता इयं विसृष्टिः इत्य्-आदि श्रुतेः \। क इह नु
वेदवतावर-जन्म लयो इत्य् अग्रे वक्ष्यमाणत्वाच् च \। अज्ञाने
हेतुः---गुण-संवृतो देहाद्य् आविष्टमनस् त्वाद् अवकाश एव विचारस्य नेति
भावः \।

> विषयाविष्टचिन्तानां विष्ण्वावेशः सुदूरतः \।
>
> वारुणीदिग्गतं वस्तु कथम् ऐन्द्रीं व्रजल्लभेत् \।\। इति मैत्रेयोक्तेः
> \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इह संसारे वर्तमानः,
यतो गुण संवृतो\ऽतः को नु विशेषेण तत्त्वतो ज्ञातुम् अर्हति शक्नोति ?
वि-शब्देनेश्वरो\ऽस्तीति सामान्येन ज्ञान-सत्ता सूचिता \। अन्यत् तैर्
व्याख्यातम् तत्र विकारैः प्राकृतैर् इत्य् अस्य व्याख्या-बुद्धि-विकारैर् इति
गुणैर् इत्य् अस्य चेन्द्रियादिभिर् इति, अथवैवं परमानुग्रह-कृद् अपि
साक्षाद्-दृश्यमानो\ऽपि त्वम् अस्माद् दृशैर् वशीकर्तुं तत्त्वतो ज्ञातुं वा न
शक्य इत्य् आहतुः---गृह्येति गृह्यमाणैः साक्षाद् अनुभूयमानैर् विकारैः
सदैव विक्रिया शु यैः प्राकृतैः स्वाभाविकैर् गुणेः कारुण्यादिभिर्
विशिष्टो\ऽपि त्वम् अग्राह्यो वशी-कर्तुम् अशक्य इत्य् अर्थः,
परम-स्वतन्त्रत्वात् \। यद् वा, तत्त्वतो ज्ञातुम् अशक्यः, एकस्यैव
युगपत् स गुणत्व-निर्गुणत्वादिना परम दुर्वितर्क्यत्वात् \। तत्र चेह
श्री-नन्द-गोकुले प्राक् प्रथमत एव सिद्धं नित्यं प्रकटतया
वर्तमानम् अपि त्वाम् \। किं वा, प्राक् प्राचील्नान् अपि गुणान् भक्ति-लक्षणान्
सम्यग् आश्रित आश्रितो\ऽपि को विशेषेण ज्ञातुम् अर्हति योग्यो भगवत्ता
प्रकटनेन परम दुर्बोध-लोलत्वात् \। यद् वा, यतो गुणैर् दामभिर्
गुणान् वा संश्रितस् त्वम् उक्त-स्वरूपस्य तव कथम् अपि दाम-बन्धना
सम्भवे\ऽपि तत् स्वीकारेण परम-मोहोत्पादनाद् इति भावः \।\।३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विज्ञातुं साक्षात् कर्तुम् अन्यत्
तैः तत्र विकारैः प्राकृतैर् इत्य् अस्य व्याख्या बुद्धि-विकारैर् इति
गुणैर् इत्य् अस्य चेन्द्रियादिभिर् इति \। अथ च श्लेषेण एवं
परमानुग्रह-कृद् अपि साक्षात् दृश्यमानोऽपि त्वम् अस्माद् दृशैर् वशीकर्तुं
तत्त्वतो ज्ञातुं वा न शक्यत इत्य् आहतुः---गृह्येति, गृह्यमाणैः साक्षाद्
अनुभूयमानैः अविकारैः सदैव विक्रिया-शून्यैः प्राकृतैः स्वाभाविकैर्
गुणैः कारुण्यादिभिर् विशिष्तोऽपि त्वम् अग्राह्यः वशीकर्तुम् अशक्य इत्य्
अर्थः \। परमस्वतन्त्रत्वात् अवतारिकायाः पक्षान्तरे तत्त्वतो ज्ञातुम्
अशक्यः एकस्यैव युगपद् विभुत्व मध्यमत्वादिना परम-दुर्वितर्कत्वात्
तत्र च इह श्री-नन्द-गोकुले प्राक् प्रथमत एव सिद्धं नित्यं
प्रकटतया वर्तमानम् अपि त्वां गुणान् भक्ति-लक्षणान् सम्यक् श्रितः
आश्रितोऽपि कः विशेषेण ज्ञातुम् अर्हति योग्यो भवति शक्तोऽपि वा अपितु न
कोऽपि लौकिकालौकिकता-प्रकटनेन परम-दुर्बोध-लीलत्वात् \। यद् वा,
गुणैर् दामभिर् अग्राह्योऽपि त्वं तान् गुणान् संश्रितः तैर् बद्ध इत्य्
अर्थः \। तथानुक्तिस् त्वाद् अदरेण अतः कोन्वित्य्-आदि-बन्धन-दर्शनेन
परम-मोहोत्पादनाद् इति भावः \। स्मृत इति पाठेऽपि सम्यक् वृतत्वेन स
एवार्थः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वत् कृपयैव त्वं
दृश्यसे वस्तुतस् त्वम् अदृश्य एवेत्य् आहतुः---**गृह्यमाणेस्** त्वया
दृश्यमानैर् **विकारैर्** बुद्धीन्द्रियादिभिर् द्रष्टा त्वं **न गृह्यसे**
कीदृशैः **प्राकृतैर्-गुण**-कार्यै तेनाप्राकृतैर् अगुण-कार्यैर्
बुद्धीन्द्रियादिभिस् तु त्वं दृश्यस एवेति भावः \।

नन्व् अप्राकृतत्वाज् जीवो जानातु नैवेत्य् आहतुः **को** ऽन्विहेति \। **प्राक्
सिद्धम्** इति त्वदीय-तटस्थ-शक्ति-विलासत्वाज् जीवस्यापि त्वं कारणम्
इत्य्-अर्थः \। **गुण-संवृत** इति गुणातीतस् तु स तद् भक्त्या कथञ्चित्
त्वां जानातीति भावः \।\।३२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३३ \।\।

**तस्मै तुभ्यं भगवते वासुदेवाय वेधसे \।**

**आत्म-द्योत-गुणैश्-छन्न-महिम्ने ब्रह्मणे नमः \।\।**

**श्रीधर-स्वामी (भावार्थ-दीपिका) :** अतो दुर्ज्ञेयत्वात् केवलं
प्रणमतः, तस्मै तुभ्यम् इति \। आत्मनः स्वस्मात् द्योतः प्रकाशो येषां
तैर् गुणैश् छन्नो महिमा यस्य \। अभ्रैर् इव रवेस् तस्मै \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो ज्ञानाविषयोतो हेतोः
\। महिमा महत्त्वम् \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवते परमेश्वराह
चित्ताधिष्ठात्रे, अतो वेधसे जगत् स्रष्ट्रे, ब्रह्मणे जगद् व्यापकायः \।
यद् वा, भगवते षड्-गुणेश्वर्य-युक्ताय, तत्रापि वासुदेवाय
भगवत्त्व-प्रकटनार्थं वसुदेवाज् जाताय, अतो वेधसे
सर्व-जीव-हित-कर्त्रे, अत एव ब्रह्मणे सर्वतो बृहत्त्वं गतायेत्य्
अनाच्छाद्य-महित्वम् उक्तम्, तथापि छन्न-महिम्ने \। अत्र गुणानां शक्तिं
सम्भावयत्य् आत्माद्योतैर् इति, वस्तुतस् तु तेषां मित्थात्वेनाच्छन्नत्वम्
एवोक्तम् \। अन्यत् तैर् व्याख्यातम् \। यद् वा, तस्मै परम-दुर्वितर्क्याय
वसुदेवनन्दनाय तुभ्यं नमः \। परम-दुर्वितक्र्यत्वे
हेतुः---भगवते\ऽशेषैश्वर्य-युक्ताय, अत एव वेधसे विधात्रे
अपूर्व-दर्शितानन्ताश्चर्य-लीलाकारिणे भगवत्त्वं वेधस्त्य्
अञ्चाभिव्यञ्जयतः, महिमा-अणिम प्रति-योगी अपरिच्छिन्नते\ऽप्य्
अपरिच्छित्वम् उक्तम् \। ननु सच् चिद् आनन्द-घनोदरे प्राकृतैर् दामभिर्
बन्धनम् अपि कथं घटताम् ? तत्र हेतुः---आत्मद्योतैः स्व प्रकाशैस्
तान्य् अपि सच् चिद् आनन्द-रूपाणीत्य् अर्थः \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्मै कृष्णस् तु भगवान्
स्वयम् इत्य्-आदौ प्रसिद्धाय तुभ्यं नमः पुनर् भगवते
महा-वैकुण्ठ-नाथाय नारायणाख्याय च पुनस् तच् चतुर्व्यूह-प्रथमाय
बासुदेवाय च पुनर्वेधसे सृष्टि-कर्त्रे सङ्कर्षणादि-रूपाय पुरुषाय च
पुरुषायैव स ते आत्मद्योतेत्य् आदिरूपिणे च ब्रह्मणे क्वचिद् अधिकारिणि
निर्विशेषाकारेण स्फुरते च तस्मात् तत् तत् सर्वात्मकत्वात्
परम-बृहत्तमायेत्य् उपसंहारो वा लीलानुरूपेण चायमर्थः \। तस्मै
श्री-नन्द-गोकुले प्राग् अपि सिद्धाय तुभ्यं श्री-नन्दात्मजाय भगवते
नमः क्वचिद् वसुदेवापत्याय च वेधसे अद्भुत-लीला सम्पादयित्रे अत
एवात्मद्योतैः स्वरूप-प्रकाश-विशेषैर् एव गुणैर् बाल्य-लीलेत्यादिभिर्
आच्छन्नैश्वर्याय यद् वा आत्मना त्वया त्वत् प्रभया द्योतन्ते त्वद्वद्
आभाति ये गुणा दामानि तैर् बद्धत्वेनाच्छन्न-विभुत्वाय सर्वम् अपि
त्वयि सम्भवतीत्य् आहतुः ब्रह्मण इति \।\।३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विश्वं सर्वम् एवं
प्राकृत-सर्वात्मकत्वम् उक्त्वा तद्-अतीत-तद्-आत्मकत्वम् अप्य् आहतुः, तस्मै
स्वयं भगवते महा-नारायणाय वासुदेवाय तच्-चतुर्व्यूह-प्रथमाय
वेधसे प्राकृत-सृष्टि-कर्त्रे सङ्कर्षणादि-रूपाय \। कीदृशाय पुरुषाय ?
आत्मेति \। अत एव तत्-तत्-सर्वात्मकत्वात् ब्रह्मणे परम-बृहते
\।\।३३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतो दुर्ज्ञेयत्वात् केवलं
प्रणमत---तस्मा इति \। **वेधसे** विश्वकर्त्रे दुर्ज्ञेयत्वस्य कारणं
गुण-संवृत इति संवृतत्वम् उक्तम् एव पुनर् अपि स्पष्टयतः आत्मना
तयैव द्योतन्ते इति त्वत् प्रकाशैर् **गुणैश् छन्नो महिमा** मेघैर् इव
रवेर् यस्य तस्मै \।\।३३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३४ \।\।

**यस्यावतारा ज्ञायन्ते शरीरेष्व् अशरीरिणः \।**

**तैस् तैर् अतुल्यातिशयैर् वीर्यैर् देहिष्व् असङ्गतैः \।\।**

**श्रीधर-स्वामी (भावार्थ-दीपिका) :** अहोऽहम् ईश्वर इति कुतो ज्ञानं
तत्राहतुः, यस्येति \।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अहो आश्चर्यम् अशरीरिणः
प्राकृत-शरीर-रहितस्यानाशिनो वा \। अशरीरं वा वसन्तम् इत्य्-आदि-श्रुतेः
\। अशरीर एवान् अपेक्षितास्मत्समवायय इति वृत्रोपख्यानोक्तेश् च \।
देहीवाभाति मायया इति \। न हन्यते हन्यमाने शरीरे इत्य् आद्य् उक्तेश् च
\। शरेरेषु तियग् आदि-देहेषु \। तैष् तैः प्रसिद्धैस् तच्-छब्दावृत्तिर्
बहुत्वापेक्षया \। अतुल्यातिशयैः साम्याधिक्यवर्जितर् असाधारणैर् देहिषु
शरीरिषु असङ्गतैः सभावितैः भूम्य्
उद्धरणमन्दर-गोवर्धन-धारणदावानल-पानादि-रूपैः \।वीर्यैः
पराक्रमैः \।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** यस्यावतारा इत्य्-आदि \।
यस्यावताराः शरीरेषु, मत्स्यादि-शरीरेषु, यस्य कीदृशस्य ? अशरीरिणः,
त्वन्तु मत्स्यादिवत् शरीरी न भवसि, सच् चिद् आनन्द-विग्रह एव त्वम्,
सरेषां परम-मनोहरत्व-सुखदत्व-परमानन्द-प्रदत्वाच् च
कारुण्यादि-गुणत्वाच् च, न तु विग्रहवान् \। तैस् तैर् इत्य्-आदि---तैर् अनिर्
वाच्यैस् तैः प्रसिद्धैर् न विद्यते तुल्यम् अतिशयश् च येषां तैर् गुणैर्
विशिष्टत्वात्, देहिषु ब्रह्मादिष्व् असङ्गतैः, केवलं त्वय्य् एव सङ्गतैः
\।\।३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्रीरिषु[^६४] मत्स्यादिषु
देहिषु मध्ये वाशरीरिणः प्राकृत-शरीर-रहितस्य तव \। किं वा,
शरीरिषु वर्तमाना अप्य् अशरीरिणस् तद् धर्म-रहिताः \। अतस् तस् तैर्
अनिर्वचनीयेर् यतो\ऽतुल्यातिशयैर् वाय्यैः प्रभावैर् अद्भुत-चरितैर् वा
देहिषु जीवेष्व् असङ्गतैर् अघटमानैर् इत्य् अर्थः \। अवतारा अपि
ज्ञायन्ते, किं पुनस् त्वम् अवतारीत्य् अर्थः \। सर्वथा जाज्ज्वल्यमानात्
कथम् अप्य् अनाच्छाद्यान् माहात्म्य-विशेषाद् इति भावः \। अन्यतैर्
व्याख्यातम् \। यद् वा, एवम् अवतारित्वं परम-दुर्ज्ञेयम् एव, कथञ्चित्
तवावतारा वा ज्ञातुं शक्यन्त इति \। एवं स्व-प्रेम-विवृद्धये
विचित्र-लीलयात्मानम् आच्छादयन्न् अपि त्वं नितरां प्राकट्यम् एव यासीर्
इत्य् आहतुः---यस्येति \। अर्थः स एवोभयत्र \।\।३४\।\।

[^६४]: शरीरेषु


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विवक्षितम् आहतुः---यस्येति
युग्मकेन \। शरीरिषु मत्स्यादि-जातिषु मध्ये अशरीरिणः
प्राकृत-शरीर-रहितस्य तव किं वा शरीरिषु वर्तमाना अप्य् अशरीरिणः
तद् धर्म-रहिताः शरीरेष्व् इति पाठे स एवार्थः \। अतस् तैर्स् तैर्
अनिर्वचनीयैः अत एवातुल्यातिशयैर् वीर्यैः प्रभावैर् अद्भुत-चरितैर्
वा देहिषु जीवेषु असङ्गतैर् अघटमानैर् इत्य् अर्थः \। अवतारा अपि
ज्ञायन्ते किं पुनस् त्वम् अवतारीत्य् अर्थः \। अन्यत् तैः यद् वा एवं
स्व-प्रेम-विवृद्धये विचित्र-लीलयात्माच्छादयन्न् अपि त्वं नितरां
प्राकट्यम् एव यासीर् इत्य् आहतुः---यस्येति \। अर्थः स एव \।\।३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं महिमानं निरूप्य
तथा-भूतस्य तस्यावतारेष्व् अपि महिमातिशयम् अमार्यादं दर्शयित्वा
तत्र तस्य कैमुत्यम् आपादयन्तौ साक्षात्-तद्-अवतारे
सर्व-लोक-भाग-धेयान्तः-पतित-स्व-भाग-धेयं श्लाघेते---यस्येति
द्वाभ्याम् \। भगवति देह-देहित्वयोर् भेदाभावात् जीववद् असौ शरीरी न
भवतीत्य् अशरीरिणः \।\।३४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सत्यं परमेश्वर
एवम्-भूतो भवत्य् एव युवां तु माम् एव परमेश्वरं केन लक्षणेन
ब्रुवाथे तत्राहतुः **यस्य अवतारा** मत्स्यादयः **शरीरिषु**
मत्स्यादि-जातिषु मध्ये **ज्ञायन्ते** अनुमीयन्ते **अशरीरिणः**
प्राकृत-शरीर-रहितस्य तव कैः **देहिषु** जीवेष्व् **असङ्गतैर्**
अघटमानैर् **वीर्यैः** प्रभावैः **स भवान्** अवतारी खल्व् एव
भवसि हस्ति-सहस्रेणापि दुरुत्पाटनयोर् आवयोर् अर्जुनयोर्
अर्जुन-समौजसो बाल्य-लीलोदिति बल-लवेनाप्य् उत्पाटनात् रज्जूलूखलयोर्
अपि तादृश शक्त्यापर्णाद् इति भावः \। **भवाय** भूत्यै **विगतो
भवो** यस्मात् तस्मै मोक्षाय अंश-भागेन अंशांशेन ब्रह्म-रुद्रादिना
आशिषां सर्व-कामनानां पतिर् दाता यः स एवेत्य् अर्थः \।\।३४-३५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३५ \।\।

**स भवान् सर्व-लोकस्य भवाय विभवाय च \।**

**अवतीर्णोऽंश-भागेन साम्प्रतं पतिर् आशिषाम् \।\।**

**श्रीधर-स्वामी (भावार्थ-दीपिका) :** भवायोद्भवाय \। विभवाय
विगतो भवो यस्मिंस् तस्मै \। कैवल्यायेत्य् अर्थः \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्यावतारा ज्ञायन्ते स
भवानीति सम्बन्धः \। भवो जन्म \। इत्य् अर्थः इति \। जन्म-निवृत्तिर्
एव कैवल्य-पदार्थ इति तात्पर्यम् \। सर्व-लोलस्येति केचिद्-दृष्ट्वा केचि
स्पृष्ट्वा केचित् स्मृत्वा केचिज् ज्ञात्वा केचिन् मम कर्माण्य् एव श्रुत्वा स्मृत्वा
च संसारान् मुच्यन्त इत्य् आह---अंश-भागेनेति व्याख्यात-चरम् \।
आशिषामभीप्सितानाम् \। पतिर् दाता \।
गीतोक्तार्तादिचतुर्विध-भक्ताभीष्टद इति भावः \। स भवान् अवतारी
खल्व् एव भवति हस्ति-सहस्रेणापि दुरुत्पाटनयोर् आवयोर् अर्जुनयोर्
अर्जुन-समौजसोर् बाल्य-लीलोदितबललवेनाप्य् अपि पाटनात् \।
रज्जूलूखलयोर् अपि तादृश-शक्त्य् अर्पणाद् इति भावः \। अंशांशेन
ब्रह्म-रुद्रादिना आशिषां सर्व-कामानां पतिर् दाता यः स एव भवान् इत्य्
अर्थः \।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :**
अवतीर्णो\ऽंश-भागेनेत्य् आदि \। हे अंश-भागेन ! अंशानां भागो भाग्यं
तस्य इन प्रभो \। अथवा, अंशाश् च भागाश् च तेषां इन, अथवा,
अंशनां भागेन भाग्येनेति तृतीयान्तं वा वा पदम् \।\।३५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नन्ववतारी चेत् तर्हि
श्री-वैकुण्ठ-लोकं विहाय किम् अर्थम् अत्रागतो\ऽसि ? त्राहतुः---स इति
\। भवाय विभवाय चेत्य् अहिकामुष्मिकाशेष-सम्पत्त्य् अर्थम् अंश-भागेन
परिपूर्वतयेत्य् अर्थः यद् वा, अंशानां जीवानां भाग्येन हेतुना \।
साम्प्रतम् अवतीर्णः \। किञ्चाशिषां भक्त-कामितानां सर्वेषाम् एव पतिः
पालकः परिपूरक इत्य् अर्थः \। साम्प्रतम् इत्य् अस्य यथा-स्थितम्
अत्रैव वान्वयो गोकुल-क्रीडा-समये\ऽस्मिन्न् इत्य् अर्थः \।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो भाग्यम् इत्य् आहतुः---स
इति \। भवाय विभवाय चेति ऐहिकामुष्मिकाशेषसम्पत्य् अर्थः \।
साम्प्रतम् अवतीर्णः यतः आशिषां भक्तकामितानां सर्वेषाम् एव पतिः
पालकः परिपूरक इत्य् अर्थः \। साम्प्रतम् इत्य् अर्थः यथा स्थितम्
अत्रैव वान्वयः गोकुल-क्रीडा-समये अस्मिन्न् इत्य् अर्थः \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

\।\। १०.१०.३६ \।\।

**नमः परम-कल्याण नमः परम-मङ्गल \।**

**वासुदेवाय शान्ताय यदूनां पतये नमः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इदम् एव रूपं परतमं
नमन्तः नम इति परमं कल्याणं यस्मात् तत्-तथा मोक्ष-प्रदेत्य् अर्थः
\। परम-मङ्गल ऐहिकामुष्मिक-प्रत्य् ऊहवारकः \। तद्
एवाहतुः---शान्ताय इति \। मोक्ष-प्रदत्वम् आह---वासुदेवाय यदूनां
पतये ति \। परम-मङ्गलत्वम् आह---मङ्गलाय च लोकानाम् \। आस्ते
यदुकुलाम्भोधावाद्योनन्तसखः पुमान् इत्य् आद्य् उक्तेः \। परमस्य
महादेवस्यापि मङ्गलम् यच्च्यौचनिस्सृत-सरित्-प्रवरोदकेन शिवः
शिवोऽभूत् इत्य् उक्तेः \। वासुदेवाय नन्द-नन्दनाय \। शूरसेननन्दनाय
वा \। यदूनां क्षत्रियाणां गोपानां वा पतये \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् अवतार-प्रयोजनं
निर्दिश्योप-संहतस् तद् एवाशेष-माहात्म्यामृतमय-नाम-द्वारा कीर्तयन्
भक्त्या मुहुः प्रणमतः नम इति \। स्वतः परम-कल्याण-स्वरूप \।
यद् वा, परमं प्रेम-लक्षणं यस्मात् \। किं च, विश्वस्य मङ्गलम्
ऐहिकाम् उष्मिक-सुखं यस्माद् इति निष्काम-सकाम-भक्त-भेदेन
सम्बोधन-द्वयम् \। तत् कुतः ? वासुदेव-नन्दनाय, अतः शान्ताय
निर्विकाराय सुख-स्वरूपाय वा, विशेषतो यदूनां यादवानां स्कान्दे
मथुरापण्डानुसारेणयदु-शब्देन गोपोक्तेः श्री-नन्दादीनां वा पालकाय,
तथा च तत्र---रक्षिता यादवाः सर्वे इन्द्र-वृष्टि-निवारणात् इति,
यत्राभिषिक्तो भगवान् मघोना यदुवैरिणा इत्य्-आदि \। यद् वा,
श्रीवासुदेवायेति जन्म-लीला, शान्तायेति युद्धात्य् आरम्भे\ऽपि क्रोधाद्य्
अभावेन, तथा तादृश-यज्ञ-पत्नी-प्रार्थने\ऽपि धर्मादि-प्रदर्शनेन
शान्तिमत्त्वात् \। यदूनां पतय इति श्री-मथुरागमनानन्तरं
यादव-पालन-द्वारा द्वारका-क्रीडा चेति संक्षेपेण सर्वावतार-प्रेयाजनं
परम-कल्याणत्वं विश्व-मङ्गलत्वयोर् हेतुत्वेनोद्दिष्टम् \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् अवतार-प्रयोजनेन
स्व-मङ्गकारितौचितीम् उपपाद्य तादृशं च तद् गुणं तादृश तन्
नाम-कीर्तन-द्वारैवानुमोदमानौ तद् उचित-सेवायाम् अप्य् अक्षमं मन्यौ
केवलं भक्त्या मुहुः प्रणमतः-नम इति \। हे
स्वतः-परम-कल्याण-स्वरूप ! किं च विश्वस्य मङ्गलं ऐहिकाम्
उष्मिक-सुखं यस्माद् इति सकाम-निष्काम-भेदेन सम्बोधन-द्वयं
परम-मङ्गलेति क्वचित् पाठे परमाणां श्री-शिवादीनाम् अपि मङ्गलेति
व्याख्येयं यच्छौचनिःसृत-सरित् प्रवरोदकेन इत्य्-आदौ शिवः शिवोऽभूत्
इत्य् उक्तेः तत् कुतः वासुदेवाय सर्वहितार्थम् एव वसुदेव-द्वारा
प्रकटाय अतः शान्ताय निर्दोषाय सुख-स्वरूपाय वा नित्यम् एव तु
यदूनां क्षत्रियाणां गोपानां च तेषां पतये कुल-पति-रूपाय श्री-गोपानां
च यादवत्वं स्कन्द-मथुरा-माधात्म्ये व्यक्तं रक्षिता यादवाः सर्वे
इन्द्र-वृष्टि-निवारणात् इति तथा यत्राभिषिक्तो भगवान् मघोना
यदुवैरिणा इत्य्-आदिना \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवानूद्य नमस्कुरुतः---नम
इति \। परमाणां शिवादीनाम् अपि मङ्गल-रूप-वासुदेवाय वसुदेव-द्वारा
प्रकटाय शान्ताय सर्वस्य परम-सुख-रूपाय यदूनां
क्षत्रिय-विशेषाणां गोप-विशेषाणां च \।\।३६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परम-कल्याणं यस्मात्
तस्मै हे स्वयं च परम-मङ्गल-स्वरूप \।\।३६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३७ \।\।

**अनुजानीहि नौ भूमंस् तवानुचर-किङ्करौ \।**

**दर्शनं नौ भगवत ऋषेर् आसीद् अनुग्रहात् \।\।**

**श्रीधर-स्वामी (भावार्थ-दीपिका) :** नौ आवाम् \। अनुचरः कुबेरो
नारदो वा तस्य किङ्करौ \। भगवतस् तव दर्शनम् \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुबेरस्य
महादेवानुचरत्वं विमृश्याह---नारदो वेति \। ऋषेर् नारदस्य \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं स्तुत्वान् अवसरे
श्री-भगवन् निकटे तत्रावस्थितिम् अयुक्तां मन्वानौ निज-स्थानं गन्तुम्
आज्ञां गृह्नीतः---अनुजानीहीति प्रस्थापय, भूमन् ! हे परमेश्वर ! अयं
भावः---स्थावरत्वेन त्वत् सङ्गे भ्रमणाद्य् अशक्त्यात्र
वृक्षतयावस्थितिं नैवेच्छावो देवत्वेन च त्वत्
क्रीडा-विशेष-स्थाने\ऽस्मिन् स्थातुं नार्हाव एव, अतस् त्वद् भजनार्थं
निज-गृहम् एव किल गच्छाव इति \। अन्यत् तैर् व्याख्यातम् \। यद् वा,
स्तुत्या काञ्चिद् आज्ञां प्रार्थयते---अनुजानीहीति, आवां प्रति काञ्चिद् आज्ञां
विधेहीत्य् अर्थः \। भूमन् ! हे सर्वतः परिपूर्णेति यद्य् अपि तव काप्य्
अपेक्षा नास्ति, तथाप्य् अनुजानीहीति भावः, तच् च भक्त-वात्सल्याद् एवेत्य्
आहतुः---अनुचरस्य भक्तस्य सख्युर् वा श्री-शङ्करस्य किङ्करौ
रुद्रस्यानुचरावित्य् उक्तेः \। यद् वा, श्रुत्वा[^६५] भक्ति-विशेषेण
दासानु-दासतां प्रार्थयेते---अनुचराणां किङ्कराव् इति निरन्तरं जानीहि
\। यद् वा, परमाभीष्टं प्रार्थयेते---अनुजानीहीति, तवानुचराणां
गोप-बालानां किङ्करौ अनु अनुजानीहि, एषां किङ्करौ कृत्वात्रैव रक्षेत्य्
अर्थः \। नन्वति-द्र्लभम् इदम्, तत्राहतुः---अनुग्रहाद् इति \। नौ आवां
प्रति तव दर्शनं भगवतः परम-दयालोर् अचिन्त्य-प्रभावस्य वा \।
ऋषेः श्री-नरदस्य महापराधिनोर् अपि महद्
अनुग्रहेणालभ्य-लाभ-सिद्धेर् अत्रावस्थितेर् अनुज्ञापि सुलभेति भावः
\।\।३७\।\।

[^६५]: स्मृत्वा


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं स्तुत्वा देवत्वेनानवसरे
तत्रावस्थितिमयुक्तां मत्वा तादृशं स्थावरत्वम्
एवानुशोचन्तावाहतुः---अनुजानीहीति \। गन्तुम् एवेति भावः \। भूमन् ! हे
परमेश्व ! अन्यत् तैः \। यद् वा, अनुजानीहि आवां प्रति किञ्चिद् आज्ञां
विधेहीत्य् अर्थः \। भूमन् हे सर्वतः परिपूणेति यद्य् अपि काप्य् अपेक्षा
नास्ति तथापीति भावः \। तच् च भक्त-वात्सल्याद् एवेत्य् आहतुः
अनुचरस्य भक्तस्य श्री-शङ्करस्य किङ्करौ रुद्रस्यानुचरावित्य् उक्तेः \।
यद् वा श्री-नारद-किङ्करौ तत् प्रसादेनैवैतादृश-फल-प्राप्तेस् तद्
अनुगति-स्मरणस्यैव प्रस्तुतत्वात् युक्तत्वाच् च \। यद् वा, अनुचराणां
किङ्कराव् इति निरन्तरम् अनुजानीहि यद् वा, तवानुचराणां गोप-बालकानां
किङ्करौ अनुजानीहि एषां किङ्करौ कृत्वा अत्रैव रक्षेत्य् अर्थः \।

नन्व् अतिदुर्लभम् इदं तत्राहतुः---अनुग्रहाद् इति \। नौ आवाभ्यां तव
दर्शनं भगवतः परम-दयालोः अचिन्त्यप्रभावस्य वा प्रभोः ऋषेः
श्री-नारदस्य महापराधिनोर् अप्य् अलभ्यलाभ-सिद्धेर् एतद् अप्य् आशास्महे
इति भावः \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनुचरस्य** नारदस्य
**किङ्करौ** \।\।३७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.१०.३८ \।\।**

**वाणी गुणानुकथने श्रवणौ कथायां**

**हस्तौ च कर्मसु मनस् तव पादयोर् नः \।**

**स्मृत्यां शिरस् तव निवास-जगत्-प्रणामे**

**दृष्टिः सतां दर्शनेऽस्तु भवत्-तनूनाम् \।\।**

**श्रीधर-स्वामी (भावार्थ-दीपिका) :** तत्र गतयोर् अवयोः
पूर्व-स्वभावो विषय-प्रवणता इत्य्-आदि भवतु \। न इत् बहु-वचनम् \।
अस्मदो द्वयोश् च \[पा। १.२.५९\] इति द्वि-वचन-स्थाने बहु-वचनम् \।
अस्मत्-सङ्गिनां सर्वेषाम् अपीति वा बहु-वचनम् \। तव निवास-भूतं यज्
जगत् तस्य प्रणामे \। त्वन्-निवास-भूतम् इति बहु-मानेन जगतः
प्रणामे शिरोस् त्व् इत्य् अर्थः \। भवत्-तनूनां भवतो मूर्तीनाम्
\।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्रालकायाम् \।
पूर्व-स्वभावो विषय-प्रवणता इत्य्-आदि भवतु \। न हि बहुवचनम् \।
अस्मदो द्वयोश् च इति सूत्रेण \। यद् वा, क्लिष्ट-कल्पनातोर्थान्तरम् एव
वरं तद् आह---अस्मद् इत्य्-आदि \। इत्य् अर्थ इति सर्वत्रास्माकं
भगवद्-दृष्टिर् भवत्व् इति तात्पर्यम् \। तव पादयोः स्मृत्यां मन इति
सम्बन्धः \। सतां यथा-शास्त्रं वर्तमानानाम् \। निवासो वहति स्थानं
जगद्य् अस्य तस्य सम्बोधनम् \।\।३८\।\।\। विश्वनाथौ

---------------------------------------------------------------------------------------------------------------------

**क्द्-** षड्वर्गम् आह---**वाणी** इति \। **पादयोः** **स्मृत्यां**
**मनः** \। **शिरः प्रणामे** हि \। **निवास-जगत्** जगन् निवासो
यस्येति \। निवास-शब्दस्य सप्तमी-विशेषणे बहुव्रीहाव् इति पूर्व-निपातः
\।\।३८\।\। \[मु।फ। ७.९३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-नारदानुग्रहेण मद्
भक्ताव् एव युवां वृतौ, ततस् तत्रैव गच्छतम् इति चेत् तर्हि
सर्व-भक्ति-प्रकारं देहीति \। यद् वा, वासुदेवस्य सान्निध्यं लब्ध्वेति
तद् अनुग्रहम् एकम् अधिकं त्वं सम्पादय, एवं लब्ध-भक्ती
भविष्यथ इत्य् अन्यच् च सम्पादयेत्य् आहतुः---वाणीति \। तव पादयोर्
गुणानां भक्त-वात्सल्यादीनां कोमलत्वादीनां च अनु निरन्तरं कथने
एव, न च याग-योगादि-निरूपणे, नो\ऽस्माकम्, सम्बन्ध्य् अपेक्षया
बहुत्वम्, वाणी वाग् इन्द्रियम् अस्तु, पादयोर् इति भक्त्या दास्येच्छया, अतः
केवल-शुष्क-तत्त्व-विचारादिकं निरस्तम् \। श्रवणाव् इति द्विवचनेन
श्रवणेन्द्रियस्य साकल्येन प्रवृत्तिर् अभिप्रेता \। एवम् अग्रे\ऽपि \।
कथायां कथा-मात्रे, श्रवणे स्वातन्त्र्याभावात्, स्वयं कथने च
भगवन् माहात्म्य-वर्णनस्यैव योग्यत्वाद्-गुणानुकथन इति तत्रोक्तम् \।
तव कर्मसु पूजा-परिचर्या-लक्षणम्, च शब्दो\ऽवधारणे, तद्
अन्य-व्यवच्छेदकः सर्वैर् एवान्वेति \। शिर इति
शिरसो\ऽङ्गेषु-तमतयाष्टाङ्ग-प्रणामापेक्ष्याणि पादाद्य् अङ्गानि सर्वाणि
गृहीतान्य् एव \। यद् वा, एकदैव कीर्तनाद्य् अशेषापेक्षया हस्ताद्य् अङ्गानां
परिचर्यादौ प्रवृत्या शिरो-मात्रेणैव प्रणाम-सम्भवात् \। निवासो
वसति-स्थानं जगद्य् अस्य तत्र सम्बोधनम् \। तवेति पुनर् उक्तेर् अयं
भावः---जगन् निवासतया जगत् प्रणामेन त्वत् प्रणामे सिद्धे\ऽप्य्
एकान्तित्व-सिद्धये तवैव प्रणामे\ऽस्त्विति \। दृष्टि-चक्षुर् इन्द्रियम्,
कथम्-भूतानाम् ? सतां भवतस् तनूनाम् अधिष्ठानानाम् इत्य् अर्थस् तेषु
सदा तव स्फूर्तेः \। यद् वा, भवतस् तनवः श्री-शल-ग्रामादि-मूर्तयः
पूज्यत्वेन वर्तन्ते येषु, वैष्णव-धर्म-पराणाम् इत्य् अर्थः \। यद् वा,
सतां श्री-वैष्णवानां भवत् तनूनां च श्री-मूर्तीनां दर्शने, साक्षात् तद्
दर्शने\ऽस्त्विति च गृहे\ऽसम्भवत्वाद् भयादिना न प्रार्थितम् इत्य् उह्यम्
\। एवं कीर्तन श्रवण पूजा-परिचर्या स्मरण-वन्दनात्मिका षड्-विधा
भक्तिः प्रार्थिता \। सख्यात्म-निवेदनयोः प्रायः फले पर्यवसानात्
साधन-वर्ग-मध्ये\ऽप्रार्थनम् \। यद् वा, कीर्तनादि-सिद्धया ते स्वत
एव फलिष्यत इति \। किं वा, कीर्तनस्य
प्रार्थनम्---सर्वेन्द्रिय-क्षोभकारिण्या वाचो भगवत् कीर्तने प्रवृत्त्या
नियमनाद् इन्द्रियाणां स्व-स्व-कर्मसु सुख-प्रवृत्तेः \। यद् वा, नाहं
वसामि वैकुण्ठे इत्य्-आदि वचनानुसारेण भगवतः कीर्तन-प्रियतया
कीर्तनस्य भक्ति-प्रकारेषु मुख्यत्वात् \। किं वा, कीर्तने रस-विशेषात्,
वैष्णवानां श्री-मूर्तोनां तद् दर्शनेन साम्यात् तस्य च
साक्षात्कार-रूपस्य सर्व-भक्ति-प्रकार फलत्वाद् अन्ते प्रार्थनम्,
मध्ये चान्य् एषां निज-रसानुसारेण च तत् तत्-क्रमादित्य् अलम्
अति-विस्तारेण \।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-नारदानुग्रहेण मद्
भक्ताव् एव युवां वृत्तौ ततस् तत्रैव गच्छतम् इति चेत् तर्हि
सर्व-भक्ति-प्रकारं देहीति भक्ति-स्वभावेनैव प्रार्थयेते घाणीति \।
तव पादयोर् गुणानां भक्त-वात्सल्यादीनां सौन्दर्यादीनां च अनु
निरन्तरं कथनं एव न तु योग-यागादि-निरूपणे नः अस्माकं वाणी वाग्
इन्द्रियम् अस्तु पादयोर् इति भक्त्या न तु तन् मात्र-विवक्षया श्रवणाव् इति
द्विवचनेन श्रवणेन्द्रियस्य साकल्येन प्रवृत्तिर् अभिप्रेता एवम् अग्रेऽपि
कथायां कथा-मात्रे ब्रह्मत्व-सृष्ट्यादि-हेतुत्व-कथनेपीत्य् अर्थः \।
श्रवणे स्वातन्त्र्याभावात् स्वयं कथने तु भगवन् माधुर्यस्यैव
रस्यत्वात् गुणानुकथायाम् इत्य् अत्रापि गुण-कथायाम् इत्य् एव पूर्वस्वारस्यात्
ज्ञेयं कर्मसु पूजा-परिचर्यालक्षणेषु च-शब्दः सर्वैर् एवान्वेति शिर
इति तत्र प्राधान्याद् अवशिष्टत्वाच् च तत् तु तव निवासो वसति-स्थानं
जगद् यस्य तस्य संबोधनं तवेति पुनर् उक्तिः जगन् निवासतया जगत्
प्रणामेन त्वत् प्रणामे सिद्धेऽपि तद् एक-दृष्ट्य् अपेक्षया तव
निवास-भूता ये जगतो जङ्गम-रूपाः श्री-वैष्णव-रूपास् तेषां प्राणामे
शिरश् च तस्योभय-लिङ्गमानम् एतत् इत्य् उक्तेः यद् वा तव निवासोऽयं यो
व्रजस् तत्रस्थस्य जगतः सर्वस्य दूरतोऽपि प्रणामे दृष्टिः चक्षुर्
इन्द्रियं भवत् तनूनि-विशेषाणां सतां श्री-नारदादीनां यद् वा सतां
श्री-वैष्णवानां भक्त-तनूनां च अर्चारूपाणां च दर्शने साक्षात् त्वद्
दर्शनेऽस्त्विति तु गृहष्व् असम्भवं भयादिना न प्रार्थितम् एवं
स्पर्शादिकम् उपलक्ष्यम् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तव निवासोऽयं यो व्रजस्
तत्र-स्थस्य जगतः सर्वस्य दूरतोऽपि प्रणामे \।\।३८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अनुचर किङ्करत्वाद्
एवावयोस् त्वद्-वात्सल्यातिशयम् आलक्ष्यानैर् दुर्लभम् अपीदं प्रार्थयितुम्
उत्सहावह इत्य् अभिव्यञ्जयन्त्याव् आहतुः वाणीति \। अत्रैक एव चकार
एवार्थकः प्रतिसप्तम्य्-अन्तं योज्यः \। तेन तव गुणासु कथन एव
वाणी भवतु न त्व् अन्य-कथायाम् इत्य् एवं सर्वत्र व्याख्येयम् \। **नः**
आवयोर् मनस् त्वदीय-पादयोः स्मृत्यां **निवास**-भूतानां **जगतां**
जङ्गमानां नारदादि-भक्तानां **प्रणामे** शिरो\ऽस्तु \। हे निवास जगद्
इति सम्बोधन-पदं वा \। **भवत्-तनूनां** त्वन्-मूर्ति-रूपाणाम्
\।\।३८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.३९ \।\।

श्री-शुक उवाच---

**इत्थं सङ्कीर्तितस् ताभ्यां भगवान् गोकुलेश्वरः \।**

**दाम्ना चोलूखले बद्धः प्रहसन्न् आह गुह्यकौ \।\।**

**श्रीधर-स्वामी (भावार्थ-दीपिका) :** सङ्कीर्तितः संस्तुतः \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गोकुलेश्वर इति \। दाम्ना
चोलूखले बद्ध इति च भक्तिवशवर्तित्वम् आह---भक्त्य् अधीनो
गोपालत्वं दाम-बन्धनं चापि स्वीकृतवान् इति \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोकुलेश्वर इति
दाम्नोलूखले बद्धो\ऽपि गुह्यकावाह, यतो भगवान् सर्व-लोक-हितार्थं
स्वयम् अवतीर्ण इत्य् अर्थः \। यद् वा, गोकुलेश्वर इति तयोर् अपि तत्र
जन्मादिना सम्भाषणं युक्तम् एवेति भावः \। यतो\ऽसौ
गोकुल-जनैकवश्य इत्य् आह---दाम्नेति \। च एव, बद्ध एव, न तु
तस्मात् स्वयं मुक्तः सन् \। यद् वा, च अपि, दाम्ना बद्धो\ऽपि \।
प्रकर्षेण हसन् स्मयमान इत्य् अर्थः, यतो गोकुलेश्वरो
गोकुल-क्रीडा-कौतुकीत्य् अर्थः, किं च, भगवान् निजाशेषैश्वर्य
सार-सर्व-स्वाभिव्यञ्जक इत्य् अर्थः \। एवं
श्री-नारदानुग्रह-प्रभावेण तयोः परम-धन्यतोक्ता \। प्रहासस् तु
स्वभावत एव \। किं वा, तयोः पूर्व-वृन्तान्ते
अद्भुत-श्रीनारद-कारुण्याद् वा, स्तुत्यादिना प्रहर्षाद् वा,
निज-दाम-बन्धन-दर्शन-कौतुकाद् वेति तत्र वञ्चना निरस्ता \।
श्लेषेण गोकुलस्येन्द्रिय-वर्गस्येश्वर इति तत् प्रभावेनैव तद् भक्तौ
सर्वेन्द्रिय-प्रवृत्तेस् तयोस् तत् पथि प्रार्थित-सिद्धिर् अभिप्रेता
\।\।३९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गोकुलेश्वरः प्रहसन्
गुह्यकावाह---गुह्यकाव् इति \। तयोस् तादृश-पूर्वावस्थत्वं सूचयित्वा
भाग्यातिशयं दर्शयति \। प्रहासे हेतुः स्वरं भगवान् ताभ्याम्
अपीत्थं भगवत्त्वेनैव कीर्तितः दाम्ना चोलूखले बद्धः इति
प्रथमतस्तावद्-बद्धस् तत्रापि दाम्ना तत्राप्य् उलूखल इत्य् अर्थः \।
अतो भयेनैवैतौ न हसत इत्य् अभिप्रेत्य स्वयम् एव हसति स्मेति
भावः \। गोकुलेश्वरो भगवान् इति गोकुलेशनशीलत्वाद् गोकुलेश्वरनामायम्
अस्माकं भगवान् एवं प्रिय-जनन-प्रेमवश्यतया गोकुले
नित्य-कौतुक-शील इति गोकुलं चेदं परम-विलक्षणं जानीहीति च
व्यञ्जयति \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** इत्थम् इति दाम्नेत्य् आदि प्रहासे
कारणं गोकुलेश्वर इति शीलार्थ-प्रत्ययेन तन्-नाम्ना च
नित्य-तादृश-लीलात्वं दर्शयति \।\।३९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : सङ्कीर्तितः** संस्तुतः
**दाम्ना** **चकारत्** प्रेम्ना च बद्धः **प्रहसन्न्** इति प्रहासो
ऽयमेते उपदेवादयो मन् मायया **बद्धाः** स्वमोचनार्थं यं मां
स्तुवन्ति सोहं यशोदादि-गोपीभिर् दाम्ना प्रेम्ना च बद्धो ऽभीक्ष्णं
भर्तसितश् चेह गोकुले तिष्ठामि अत्रत्यानां तासाम् भर्तसनेनाहं यथा
प्रीये न तथानयोः स्तुत्येति व्यञ्जयति \।\।३९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.१०.४० \।\।**

**श्री-भगवान् उवाच---**

**ज्ञातं मम पुरैवैतद् ऋषिणा करुणात्मना \।**

**यच् छ्री-मदान्धयोर् वाग्भिर् विभ्रंशोऽनुग्रहः कृतः \।\।**

**श्रीधर-स्वामी (भावार्थ-दीपिका) :** वाग्भिः, न ह्य् अन्यो जुषतो
जोष्यान् \[भा।पु। १०.१०.८\] इत्य्-आदिभिः \। **श्री-विभ्रंश**-रूपो
ऽ**नुग्रहः कृत** इति \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अनुग्रहः कृतः**
**श्री-भ्रंशे** भवत्-स्मृत्य्-आदि-सम्भवाद् इति भावः \। यस्याहम्
अनुगृह्नामि हरिष्यते तद्-धनं शनैः \[भा।पु। १०.८८.८\] इति
वक्ष्यमाणत्वात् \।\।४०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एतन् मम ज्ञातम्** **एव**
इत्य् अन्यथा महद्-अपराधिषु ममेदृश-कृपानुपयोगात् \। किं वा,
मद्-भक्त-प्रवरत्वेन मद्-इच्छयैव कृतत्वाद् इति भावः \। यद् वा,
ऋषेर् आसीद् अनुग्रहात् \[भा।पु। १०.१०.३७\] इति तयोर् उक्त्या प्रीतः सन् ताम्
एव द्रढयन् तयोः प्रहर्षार्थम् अन्वमोदत इति दिक् \। **करुणात्मना**
दया-शिलेन \। करुणात्मताम् आह---**श्री-मदान्धयोर्** अप्य् **अनुग्रह
कृत** इति \। अन्यत् तैर् व्याख्यातम् \।

यद् वा, स्याताम् नैवं यथा पुनः \[भा।पु। १०.१०.२१\] इत्य्-आदि
बहुल-वर-प्रदानमयीभिर् **वाग्भिः** \। कथम्-भूतः ? **वि**गतो
**भ्रंशः** अधः-पातो महापराध-कृतो यस्मात् \।

यद् वा, **भ्रंशश्** च्युतिः, तद्-रहितः परम-स्थिर इत्य्
अर्थः---गोकुले ममेदृश-लीलायां सान्निध्य-प्रापणात्,
परम-भक्ति-प्रापणाच् च \।\।४०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : एतन् मम ज्ञातम् एव** इति
अन्यथा महद्-अपराधिषु ममेदृश-कृपानुपयोगात् \। यद् वा, ऋषेर् आसीद्
अनुग्रहात् \[भा।पु। १०.१०.३७\] इति तयोर् उक्त्या प्रीतः सन् ताम् एव
द्रढयन् तयोः प्रहर्षार्थम् अन्वमोदतेति **करुणात्मना** दया-शीलेन
\। करुणात्मताम् एवाह\--**श्री-मदान्धयोर्** अप्य् **अनुग्रहः कृत** इति
\। अन्यत् तैः \।

यद् वा, स्याताम् नैवं यथा पुनः \[भा।पु। १०.१०.२१\]
इत्य्-आदि-बहुल-वर-प्रदानमयीभिर् **वाग्भिः** \। कथम्-भूतः ?
**वि**गतो **भ्रंशो**ऽधः-पातो महापराध-कृतो महा-नरकादि-रूपो
यस्मात् \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : वि**गतो **भ्रंशो** यस्मात्
\।\।४०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : वाग्भिः** न ह्य् अन्यो जुषतो
जोष्यान् \[भा।पु। १०.१०.८\] इत्य्-आदिभिः **श्री-विभ्रंश**-रूपो
**अनुग्रहः** एव **कृत** इति \।\।४०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.१०.४१ \।\।**

**साधूनां सम-चित्तानां सुतरां मत्-कृतात्मनाम् \।**

**दर्शनान् नो भवेद् बन्धः पुंसोऽक्ष्णोः सवितुर् यथा \।\।**

**श्रीधर-स्वामी (भावार्थ-दीपिका) :** युक्तम् एवैतद् इत्य्
आह---**साधूनां** स्व-धर्म-वर्तिनां **सम-चित्तानाम्** आत्म-विदां
**सुतरां मत्-कृतात्मनां** मय्य् अर्पित-चित्तानाम् \। तेषां कृपातिरेकात्
सुतराम् इत्य् उक्तम् \। **सवितुर् दर्शनाद् अक्ष्णोर् यथा बन्धो न भवेत्,**
तद्वत् \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एतद्* अनुग्रह-करणम् \।
*कृपातिरेकाद्* दयाधिक्यात् \। *तद्वत्* **साधूनां दर्शनाद् अपि बन्धो
न**, किं तु बन्ध-निवृत्तिर् एव, तत्-कृपया मत्-स्मरण-दर्शनादिना इति
भावः \। \"दर्शनान्त\" इति पाठे दर्शन-पर्यन्त एव \।

याद् वा---दर्शनेनान्तो नाशो यस्य सः \। इह **सवितुर् दर्शनान्** अप्य्
अन्धानां तमो यथा न नश्यति, तथा नानापराध-मलिन-चेतसाम्
असुराणां श्री-नारदादि-दर्शनाद् अपि न बन्ध-क्षय इत्य् अप्य् असूचि
\।\।४१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सद्-दर्शनाद्** अपि
**पुं**-मात्रस्यापि संसार-**बन्धो न भवेत्**, किं पुनस्
तादृश-बहुल-वाक् प्रयोगानुग्रहाद् भवतोः श्री-रुद्र-सेवकयोः ? इत्य्
अर्थः \। **पुंस** इति प्रायस् तस्यैव साधु-दर्शन-योग्यत्वात् \।
**अक्ष्णोर् बन्धो** दृष्ट्योः प्रसरणम् \। यद्य् अपि सूर्य-दर्शनात् प्राग् अपि
तमो-नाशेनाक्ष्णोर् बन्धो न तिष्ठेत्, तथापि सम्यक्तापेक्षया
**मत्-कृतात्मनाम्** इत्य् अत्र दृष्टान्तत्वेन दर्शनाद् इत्य् उक्तम् \।\।४१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : साधूनाम्** इति तैर् व्याख्यातम्
एव \। तत्र पूर्वयोर् यथायथं यत् किञ्चित् बन्धन-हारित्वं सुतराम्
इत्य् अनेन व्यञ्जितं \। यद् वा, **साधूनाम्** इति कृपालुतायां
**सम-चित्तानाम्** इत्य् अपराधाग्रहणे **मत्-कृतात्मनाम्** इत्य् अस्य
स्वाभाविक-गुण-व्यञ्जकं विशेषण-द्वयं, तेषां **दर्शनाद्** अपि
**पुंसो** जीव-मात्रस्य **सुतरां** संसार-बन्धो न भवेत्, किं पुनस्
तादृश-बहुल-बालक-प्रयोगानुग्रहात् भवतोर् अवज्ञातृत्वाद् एव
तद्-अपेक्षा जातेति \। सुतराम् इत्य् अपेक्षया तत्-पूर्वतोऽपि तन्-नाशात्
\।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : सम-चित्तानाम्** इति अपराधाग्रहणे
**साधूनाम्** इत्य् अनुग्रहे विशेषणम् \।\।४१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु तं दृष्ट्वाप्य्
असम्मानयतोर् आवयोस् तद् अनुग्रहः कथं सम्भवेत् ?
तत्राह---**साधूनाम्** इति \। **सम-चित्तानां** स्वमानापमानाभ्याम्
अक्षुभ्यतां \। **सुतराम्** अतिशयेन **मय्य्** एव **कृत** **आत्मा** मनो
यैस् तेषाम् **दर्शनान्तः** दर्शन-पर्यन्त एव \। यद् वा, दर्शनेनान्तो
नाशो यस्य सः \। **सवितुर् दर्शनाद् अक्ष्णोर् बन्धस्** तमः कृतो
**यथा** **नश्यति,** तथेति \। तेनान्धानां सवितुर् दर्शनाद् अपि यथा
तमो न नश्यति, तथैव नानापराध-मलीमस-मानसानाम् असुराणां
श्री-नारदादि-दर्शनाद् अपि न बन्ध-क्षय इति ज्ञापितम् \।\।४१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.१०.४२ \।\।**

**तद् गच्छतं मत्-परमौ नलकूवर सादनम् \।**

**सञ्जातो मयि भावो वाम् ईप्सितः परमोऽभवः \।\।**

**श्रीधर-स्वामी (भावार्थ-दीपिका) :** प्राधान्याद् एकस्य सम्बोधनम् \।
हे **नलकूवर**, युवां **तत्** तस्मात् **सादनं** स्व-निकेतं
**मत्-परमौ** सन्तौ **गच्छतम्** \। **वां** युवयोर् अपेक्षितो
**मयि** प्रेमा जात एव \। **अभवः** न भवो यस्मिन् सः \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *प्राधान्याद्* वा
लिङ्ग-समवायेन यस्मात् साधु-दर्शनं बन्ध-हेतुर् न तस्माद् धेतोः \।
*भवः* संसारः \।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मत्-परमौ** मद्-एकान्तिनौ
सन्तौ, यतः **सञ्जात** इति \। अन्यत् तैर् व्याख्यातम् \। यद् वा, हे
**मत्-परमौ** ! युवयोर् **मयि भावः** प्रेमा **सम्यग् जात** एव,
यतः **परमो भवो**\ऽभ्युदयो मद्-एक-भक्ति-लक्षणो वाणी
गुणानुकथने \[भा।पु। १०.१०.८\] इत्य्-आदिना युवाभ्याम् **ईप्सितः** \।
एवं युवयोः सौशील्येनैव स्वतो **मद् भावो** वृत्तः \। तत् किं मया स
देय इति सहज-विनयादि-समस्त-कल्याण-गुणामृतोदधिना साक्षात् तथास्त्व्
इत्य् अनुक्तो\ऽपि वाक्-चातुर्या वरो वाञ्छतीतो\ऽपि नितरां दत्त एव
\।\।४२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : मत्-परमौ** मद्-एकान्तिनौ
सन्तौ यतः **सञ्जात** इति \। अन्यत् तैः \। यद् वा, युवयोर् **मयि
भावः** प्रेमा नारदानुग्रहात् **सम्**यग् **जात** एव \। यतः **परमो
भवः** अभ्युदयः मद्-एक-भक्ति-लक्षणः वाणी गुणानुकथने \[भा।पु।
१०.१०.८\] इत्य्-आदिना युवाभ्याम् ईप्सितः \। एवं
श्री-नारदानुग्रह-सम्बन्धेन निज-सन्तोषातिशय-व्यञ्जनात्
तद्-अतिशयोऽपि स्याद् इति व्यञ्जितं,
सहज-विनयादि-गुणामृत-पयोनिधित्वात् साक्षात् तु नोक्तम् इति ज्ञेयम्
\।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राधान्याद् एकं
संबोध्याह---हे **नलकूवर**! अहम् एव **परमः** सेव्यो ययोस् तथा
भूतौ सन्तौ **सादनं** सदनं **न भवः** संसारो यतः सः
\।\।४२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.१०.४३ \।\।

श्री-शुक उवाच---

**इत्य् उक्तौ तौ परिक्रम्य प्रणम्य च पुनः पुनः \।**

**बद्धोलूखलम् आमन्त्र्य जग्मतुर् दिशम् उत्तराम् \।\।**

**श्रीधर-स्वामी (भावार्थ-दीपिका) : बद्धोलूखलं** बद्धम् उलूखलं
यस्मिंस् तम् \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उलूखले बद्धो
**बद्धोलूखलः** \। आहिताग्न्य्-आदित्वात्[^६६] साधुः \। उलूखलस्यापि
तच्-छक्त्य्-आवेशात् तस्मा अपि प्रणामादि कृतम् \। तद् उक्तं पाद्मे, नमस्
तेऽस्तु दाम्ने स्फुरद्-दीप्ति-धाम्ने इत्य्-आदिना \। **उत्तरां दिशं** तत्रत्य्
आमलकाम् \।\।४३\।\।

[^६६]: आहिताग्न्यादि (आहिताग्न्यादि)।---अ च्लस्स् ओफ़् चोम्पोउन्द् wओर्द्स् हेअदेद् ब्य्
    थे wओर्द् आहिताग्नि (आहिताग्नि) इन् wहिछ् थे पस्त् पस्स्। पर्त्। इस्
    ओप्तिओनल्ल्य् प्लचेद् फ़िर्स्त्। ए।ग्।आहिताग्निः अग्नयाहितः (आहिताग्निः
    अग्नयाहितः); जातपुत्रः पुत्रजातः (जातपुत्रः पुत्रजातः) थे च्लस्स्
    आहिताम्न्यादि (आहिताम्न्यादि) इस् स्ततेद् तो बे आकृतिगण (आकृतिगण), च्फ़्।
    काश्।ओन् प्।इइ।२.३७।


> यत्र मन्थां विबध्नते रश्मीन् यमितवा इव \।
>
> उलूखल-सुतानाम् अवेद्व् इन्द्र जल्गुलः \।\। \[ऋ।वे। १.२८.८\]
>
> ता नो अद्य वनस्पती ऋष्वा वृष्वेभिः सोतृभिः \।
>
> इन्द्राय मधुमत्-सुतम् \[ऋ।वे। १.२८.५\] इति श्रुतिर् यमलऋजुन-पातम्
> आह \।

अर्थः---*यत्र* उलूखले *मन्थां* मन्थानम् इव मन्थानं
लोक-क्लेश-करं मां *विबध्नते* विशेषेण बध्नन्ति मातरः *रश्मीन्*
आदाय रश्मिभिर् इत्य् अर्थः \। *यमितवा* इव विनिग्रहीतुम् *इव* न तु
वस्तुतो निग्रहीतुं \। मातृत्वेन मयि स्निग्धत्वात् तेन *उलूखलेन
सुतानां* पीडितानाम् \। कर्मणि षष्ठी \। उलूखल-पीडितान् अस्मान् \। हे
इन्द्र-मोचन-समर्थे \। *अव* रक्ष \। पादादित्वाद् आद्य्-उदात्तम् आख्यातम्
\। *इदु* एवम् एव त्वं *जल्गुलो*\ऽसि एनं मुञ्चामीति [जल्पुतुं]{।मर्क्}
मां च गोपितुं त्रातुं लातुं आदातुं स्वाधीनं कर्तुं च समर्थो\ऽसि
यथोऽतोवमाम् इत्य् अर्थः \। एवं यदा सर्वान् प्रार्थयन्न् अपि न मोचनं
लभते, तदा वनस्पत्योर् अन्तरो गत्वा बन्धन-दाम त्रोटितुं यावद्
बलं करोति, तावद् *वनस्पती* एवोन्मूलितौ \। दृष्ट्वा वदति *ता* ला इति
\। *तातो नो*\ऽस्माकं व्रज-वासिनां वनस्पति-प्रसिद्धौ यमलाव्
अर्जुनजातीतौ भो *वनस्पती* ! *अद्य इन्द्राय* इन्द्रं प्रति गन्तुं
*सुतं* तद्-उन्मूलनेन आत्मानं पीडयतं \। तद् एव *मधुमत्*
अमृत-युक्तम् अतिसम्यम् इत्य् अर्थः \। यत्र *ऋष्टौ* गतिमन्तौ युवां
स्थावरत्वान् उक्तौ स्थ इत्य् अर्थः \। ऋश्वेविर्भिर् गतिमद्भिर् जगमैर्
जनैः *सोतृभिर्* अस्माद् बन्धन-करैर् उपलक्षिताव् इति \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुनः पुनः परिक्रमादौ
हेतुः---**बद्धम् उलूखलां** यस्मिन्न् इत्य् उदरे उलूखल बन्धनेन
परम-मोहन-रूप-लीलादि-दृष्ट्या भक्त्य्-उद्रेकेण परित्यागाशक्तिः \। यद्
वा, **उलूखल**-सहितस्यैव तस्य परिक्रमादिना उलूखलादेर् अपि
परिक्रमादिकं बोधितम् \। **आमन्त्र्य** अनुज्ञाम् आदायेत्य् अर्थः \।
**उत्तरां दिशम्** इति प्रायस् तस्याः साधु-वर्ग-सेवितत्वेन
तद्-दिग्-गमनेच्छया तद्-दिग्-वर्ति-निज-गृहं गतौ, न तु गृहापेक्षयेति
भावः \।\।४३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : पुनर् बद्धोलूखलम्** इति
श्री-शुकदेवस्य कौतुकोक्तिः, यतस् तया बद्धस् सन् देवा अपि स्तुवन्ति
वदन्त इति तथा तादृश-भक्त-वश्यतामय-मधुर-लीलादि-दृष्ट्या मुहुः
परिक्रमादि-हेतुश् च \। अत्र बहुव्रीहिणा निर्देश उलूखलस्य
तद्-अनुगति-विवक्षया \। सा च
बन्धनीय-बन्धनाश्रय-वैपरीत्य-मय-तल्-लीला-कौतुक-व्यञ्जिकेति \।
उलूखल-मात्र-विशेषेषणं न तूपलक्षणम् \। ततस् तस्मा अपि
प्रणामादिकं कृतम् इति ज्ञेयं \। तथोक्तं पाद्मे---नमस् तेऽस्तु दाम्ने
स्पुरद्-दीप्ति-धाम्ने इति \। आमन्त्रणे च भक्त्येति \।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उलूखले बद्धं
**बद्धोलूखलम्** आहिताग्न्य्-आदिः \।\।४३\।\।

इति सारार्थ-दर्शिन्यांअः हर्षिणां भक्त-चेतसाम् \।

दशमे दशमो ऽध्यायःअः सङ्गतः सङ्गतः सताम् \।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

(१०.११)

## एकादशोऽध्यायः

### गोपानां गोकुलं परित्यज्य वृन्दावने गमनं, तत्र श्री-कृष्ण-द्वारा वत्सासुर-वृकासुरयोर् वधः \।

\।\। १०.११.१ \।\।

श्री-शुक उवाच---

**गोपा नन्दादयः श्रुत्वा द्रुमयोः पततो रवम् \।**

**तत्राजग्मुः कुरु-श्रेष्ठ निर्घात-भय-शङ्किताः \।\।**

**श्रीधर-स्वामी (भावार्थ-दीपिका) :**

एकादशे समागत्य वृन्दावनम् अथार्भकैः \।

वत्सान् पालयतानेन हतौ वत्स-बकासुरौ \।\।

**निर्घातो** वज्र-पात इति **भयेन शङ्किताः** \।\।१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अर्भकैः*
सुबल-स्तोककृष्णादिभिः \। *अनेन* श्रेष्ठकेन \।\। **शङ्किता**
जात-शङ्काः \। श्री-नन्दादि-त्रासावेशेन ततो रक्षितम् इव
सम्बोधनं---हे **कुरु-श्रेष्ठ** ! इति \। यद् वा, अनुचराणां गोपानां
किङ्कराव् अनुजानीहि \। एषां किङ्करं कृत्वा अत्रैव रक्षेत्य् अर्थः
\।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पततोर्** **द्रुमयोः**
सम्बन्धिनम् \। यद् वा, पततोः सतोः **रवं** **निर्घात**-तुल्यं
महा-शब्दं दूराच् **छ्रुत्वा** तत्-स्थाने आगता आवासाद् बहिः-प्रदेशे
तयोर् वृत्तेस् तत्र श्री-यशोदादि-गोपीनां शीघ्र-गत्य्-असम्भवात् \। किं
वा, पुंसां मुख्यत्वात् तेषाम् एवादौ गमनम् उक्तं, पश्चात् ता अभ्यागता
इति ज्ञेयम् \। **निर्घातो** निरभ्र-गर्जितम् उत्पात-विशेषः \। हे
**कुरु-श्रेष्ठ** ! इति कुरु-वंश-रक्षा-हेतोः परम-भागवतस्य तव
क्षेमाय सदा परम-व्यग्रास् त्वत्-पितामहा यथा स्नेह-भरेण
विविध-शङ्काकुला भवन्ति, तद्वद् इति भावः \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तत्राजग्मुर्** इति \। तत्र
गमनाय द्रुतं प्रतस्थुर् इत्य् अर्थः \। **निर्घातो** निरभ्र-गर्जितम्
उत्पात-विशेषः \। **भयं** दैत्यादिभ्यः ताभ्याम् सन्दिग्धाः, यतो
मूर्च्छितत्वाद् एव निकट-स्थानां व्रजेश्वरादीनां प्रथमतम् आगमनं न
जातम् इति ज्ञेयम्\। हे **कुरु-श्रेष्ठ** ! इति श्री-नन्दादि-त्रासावेशेन
सम्बोधनं, ततो रक्षणार्थम् इव \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

एकादशे हरेर् मोक्षः फल-क्रेय-कथादिकम् \।

वृन्दावनागमोत्साहं वनं वत्स-बकार्दनम् \।\।१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**

एकादशे नन्दसूनोर् मोक्षो वृन्दावने गमः \।

सुप्रीतिर् वत्स-रक्षा च तथा वत्स-बक-क्षयः \।\।

**निर्घातः** विद्युत्-पातः \।\।२\।\।

**\॥।**

\।\। १०.११.२-३ \।\।

**भूम्यां निपतितौ तत्र ददृशुर् यमलार्जुनौ \।**

**बभ्रमुस् तद् अविज्ञाय लक्ष्यं पतन-कारणम् \।\।**

**उलूखलं विकर्षन्तं दाम्ना बद्धं च बालकम् \।**

**कस्येदं कुत आश्चर्यम् उत्पात इति कातराः \।\।**

**श्रीधर-स्वामी (भावार्थ-दीपिका) : तल्** **लक्ष्यं** प्रत्यक्षतः
पुरतो दृश्यम् अपि **पतन-कारणम्** **अविज्ञाय** **बभ्रमुः**
\।\।२\।\। लक्ष्यं कारणं दर्शयति---**उलूखलम्** इति \।
भ्रम-कारणम् आह---**कस्येदं** राक्षसादेः कर्म ? **कुतो** वा कारणाद्
**आश्चर्यम् उत्पात इति कातरा** भीताः सन्तो **बभ्रमुर्** इत्य् अर्थः
\।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पतन-कारणं** **तच्**
छ्री-कृष्ण-रूपं **लक्ष्यं** साक्षान् नेत्र-गोचरम् अपि **बभ्रमुः** \।
\"अहो भूमि-कम्पातिबल-वायु-चलनादि विना कथम् एतौ पेततुः ?\" इति
भ्रान्तिं जग्मुः \।\।२\।\। *इत्य् अर्थ* इति---पूर्वेण सम्बन्धोऽत्र
क्रिया-पदेन कार्य इत्य् अर्थः \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : नि**तराम् उन्मूलनादिना
**पतितौ** \। अन्यत् तैर् व्याख्यातम् \। यद् वा, **तत्** तत्र
**लक्ष्यं** पतन-कारणत्वेन लक्षयितुम् योग्यम् अप्य् **अविज्ञाय**
अनालक्ष्य **बभ्रमुस्** तत्-कारणं निर्धारयितुम् न शेकुर् इत्य् अर्थः \।
तथा च श्री-हरि-वंशे---

> केनेमौ पातितौ वृक्षौ घोषस्यायतनोपमौ \।\।
>
> विना वातं विना वर्षं विद्युत्-प्रपतनं विना \।
>
> विना हस्ति-कृतं दोषं केनेमौ पातितौ द्रुमौ \।\। \[ह।वं।
> २.७.२८-२९\] इति \।\।३\।\।

लक्ष्यत्व-प्रकारम् आह---**उलूखलम्** इति \। **बालकं** च **तत्र
ददृशुर्** इति पूर्वेणैवान्वयः \। **विकर्षन्तं** बलाद् आकृष्य नयन्तम्
\। एतच् चाबलवत्त्व-बोधनेन स्वस्यैश्वर्याच्छादनार्थम्
**उलूखल-विकर्षणेन** उलूखलस्य च तस्मिन्न् एव **दाम्ना**
**बन्धनेन** \। **च**-काराद् द्वयोर् मध्यतस्
तन्-निःसरण-चिह्न-दर्शनेन चेत्य्-आदि-लक्षणैर् इत्य् अर्थः \। तथाप्य्
अविज्ञाने हेतुर् **बालकम्** इत्य् अल्पार्थे कः, अतिशिशोः,
तादृश-कर्मासम्भवात् \। तच् चाग्रे व्यक्तं भावि \। इदम् **आश्चर्यम्**
अकस्मान् महा-वृक्ष-द्वय-निपातन-लक्षणं कस्य केन कृतम् ? इत्य् अर्थः
\। ननु देवेन दैत्येन वा केनचिद् इति चेत् तर्हि **कुतः** कम्साद् धेतोस्
तम् अनालोकयन्त आहुः---**उत्पातो**ऽयम् इत्य् अस्माद् उत्पात-ज्ञानात्
**कातरास्** तद् बालकं प्रत्य् अनिष्ट-शङ्कया विह्वला बभूवुर् इत्य् अर्थः
\।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भूम्याम्** इत्य् अर्धकम् \।
**नि**तराम् उन्मूलनादिना **पतितौ** **ददृशुर्** दूराद् इति शेषः \।
**बभ्रमुर्** इति सार्धकम् \। **उलूखलम्** इत्य्-आदि-लक्षणं
पतन-कारणं लक्ष्यं लक्षयितुम् शक्यम् अपि **तद् अविज्ञाय**
दूरस्थत्वात् सम्भ्रान्तत्वाद् पतित-वृक्ष-शाखादि-व्यवहितत्वाच् च तत्र
स्थितम् अननुभूय **बभ्रमुः** सन्दिदिहुः \। तद्-अनुभवे सति
प्रथमं तद्-अनिष्ट-शङ्कयाविष्टाः स्युः, न तु
तद्-उत्पात-हेतु-जिज्ञासयेति \। तथा तस्य तद्-धेतुत्वे ज्ञाते सति
जिज्ञासा-परा न स्युर् इति च भावः \।\।२\।\।

पुनश् च निकटे समागत्यापि शाखा-व्यवहितं तद् अदृष्टा \"कस्य इदम् ?\"
इत्य्-आद्य् उक्त्वा **कातरा** बभूवुः \। **इदम् आश्चर्यं कस्य** केन कृतम्
? इत्य् अर्थः \। तथा च विवृतं तद् वाक्यं श्री-हरिवंशे---

> केनेमौ पातितौ वृक्षौ घोषस्यायतनोपमौ \।\।
>
> विना वातं विना वर्षं विद्युत्-प्रपतनं विना \।
>
> विना हस्ति-कृतं दोषं केनेमौ पातितौ द्रुमौ \।\। \[ह।वं।
> २.७.२८-२९\] इति \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ऊचुर् इत्य्-आदि-लक्षणं
पतन-कारणं **लक्ष्यं** लक्षयितुं शक्यम् अपि **तद्** **अविज्ञाय**
दूरस्थत्वात् सम्भ्रान्तत्वात् पतित-वृक्ष-शाखाव्यवहितत्वाच् च तत्र
स्थितम् अननुभूय **बभ्रमुः** सन्दिदिहुः \।\।२\।\। पुनश् च निकटे
समागत्यापि शाखादि-व्यवहितं तम् अदृष्ट्वा **कस्येदम्** इत्य्-आद्य् उक्त्वा
**कातरा** बभूवुः, \"इदम् आश्चर्यं कस्य केन कृतम् ?\" इत्य् अर्थः
\।\।३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् तयोः
**पतन-कारणं** बालकं **लक्ष्यं** लक्षयितुम् शक्यम् अपि अविज्ञाय
प्रेम्णा तादृश-योग्यताकत्वेनासम्भाव्या **बभ्रमुः** \। भ्रमम् एवाह
कस्येदं कर्म ? कुतो हेतोस् तस्माद् आश्चर्यम् एतद् उत्पात इति निश्चित्य
**कातरा** **भाग्येन** विधात्रा **बालः** कृष्णो रक्षित इति व्याकुला
बभूवुः \।\।२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : भूम्याम्** इत्य् अर्धकं \।
**ददृशुर्** दूराद् एव **बभ्रमुर्** इति सार्धकम् \। **उलूखलम्**
इत्य्-आदि लक्षणम् \। **तयोः पतन-कारणं लक्ष्यं** लक्षयितुं शक्यम्
अपि **तद् अविज्ञाय** दूरस्थत्वात् पतित-वृक्ष-शाखादि-व्यवधानाच् च
तत्र स्थितम् अननुभूय **बभ्रमुः** सन्दिदिहुः \। अथान्तिके समागत्य
शाखा-पत्र-व्यवहितं तम् अवीक्ष्य **कस्येदम्** इत्य् उक्त्वा **कातरा**
बभूवुः \। **इदम् आश्चर्यं** कर्म **कस्य** केन **कृतम्** ? इत्य्
अर्थः \। एवम् उक्तं श्री-हरि-वंशे---

> केनेमौ पातितौ वृक्षौ घोषस्यायतनोपमौ \।\।
>
> विना वातं विना वर्षं विद्युत्-प्रपतनं विना \।
>
> विना हस्ति-कृतं दोषं केनेमौ पातितौ द्रुमौ \।\। \[ह।वं।
> २.७.२८-२९\] इति \।\।२-३\।\।

**\॥।**

\।\। १०.११.४ \।\।

**बाला ऊचुर् अनेनेति तिर्यग्-गतम् उलूखलम् \।**

**विकर्षता मध्यगेन पुरुषाव् अप्य् अचक्ष्महि \।\।**

**श्रीधर-स्वामी (भावार्थ-दीपिका) : मध्यगेन** वृक्षयोर्
मध्य-गतेन \। न केवलम् एतावत्, वृक्षाभ्यां निर्गतौ दिव्यौ **पुरुषाव्
अप्य् अचक्ष्महि** दृष्टवन्तो वयम् इति \।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : विकर्षता अनेन** हेतुना
कर्त्रा वा निष्कासिताव् इति शेषः \।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अनेन** एतत् कृतम् इत्य्
**ऊचुः** \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च व्यवहितं तं
दर्शयित्वा **बालाः** स्वयम् **ऊचुः** \। किम् ऊचुः ? तत्राहुः---**अनेन**
इति \। सम्भ्रान्तत्वेन पूर्ण-वचनाशक्तेर् उत्पाटितम् इति तु नोचुः
\।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततश् च व्यवहितं तं दर्शयित्वा
**बालाः** स्वयम् **ऊचुः** \। किम् ऊचुः ? तत्राहुः---**अनेन** इति \।
सम्भ्रान्तत्वेन पूर्ण-वचनाशक्तेर् उत्पाटितम् इति तु नोचुः \। कीदृशेन
सता उत्पाटितम् इत्य् अपेक्षायाम् ऊचुः---**तिर्यग्-गतम् उलूखलम्** इत्य्-आदि
एषाम् अमोहस् तु श्री-दामोदर-माधुर्य-वशेनेति गम्यते \।\।४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनेन** कृष्णेन वृक्षयोर्
**मध्य-गतेन तिर्यग्-गतम् उलूखलं** **विकर्षता** इत्य् एतन्-मात्रं
**बाला ऊचुः** सम्भ्रान्तत्वेन पूर्ण-वचनाशक्तेर् \"एताव् उत्पाटितौ\" इति
तु नोचुः \। अविश्वसतस् तान् पुनर् ऊचुः---**वृक्षाभ्याम्** निर्गतौ द्वौ
**पुरुषाव्** अप्य् **अचक्ष्महि** दृष्टवन्तो वयम् इति \।\।४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : अनेन** वृक्षौ पातितौ इति
**वृक्षाभ्याम्** विनिर्गतौ **पुरुषाव् अपि अचक्ष्महि** दृष्टवन्तो वयम् इति
च **बाला ऊचुः** \।\।४\।\।

**\॥।**

\।\। १०.११.५ \।\।

**न ते तद्-उक्तं जगृहुर् न घटेतेति तस्य तत् \।**

**बालस्योत्पाटनं तर्वोः केचित् सन्दिग्ध-चेतसः \।\।**

**श्रीधर-स्वामी (भावार्थ-दीपिका) :** केवलं तार्किका **न जगृहुर्**
एव \। अन्ये तु **सन्देह**-युक्त-**चित्ता** बभूवुर् इति \।\।५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ते** गोपाः \। **तद्-उक्तं**
बालोक्तम् इति **न जगृहुर्** इति \। किं तस्यातिबालस्य तत्-प्रत्यक्षं
**तर्वोर्** वृक्षयोर् **उत्पाटनं** स-मूलयोर् भूमेर् निष्कासनं **न
घटेत** सङ्गच्छेत्\। *तार्किकास्* तर्क-प्रधानाः \। *अन्ये तु*
तार्किकेतरे तु पूर्व-कृत-पूतना-मारण-शकटोच्चाटनादिना तस्मिन्
**स-सन्देहा** जाता अनेनैवैतत् कृतम् उत्पाततो वा जातम् इति द्विचित्ता
बभूवुर् इति भावः \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : न जगृहुः**
श्री-नन्दादयः, स्नेह-भराक्रान्त-चित्तत्वात् \। **केचित्** पुरोहितादयः,
कदाचित् कथञ्चित् तेषु तद्-ऐश्वर्यस्यापि परिस्फुर्तेः \। तथापि न
तेषां प्रेम-भरो हीयते, प्रतुयुत तयासौ वर्धेत इवेति ज्ञेयम्, यथा
खाण्डवाग्नेः परिवृद्धस्य सतो मेघ-वृष्टिर् अपि न निर्वापणे शक्तः,
केवलं घृतासारवद्-वृद्धि-हेतुताम् एव प्राप्नोति \। यद् वा, तस्मिन् सदा
तेषां महा-बलिष्ठ-विविधाश्चर्यमयतया बुद्धेर् इति दिक् \। **तद्**
वृत्तं च स्नेह-भरेणातिबालत्वस्यैव मननात् सन्देह-निरासार्थं
साक्षात् त्वम् एवेति किल न पप्रच्छुर् इति बोद्धव्यम् \। किं वा,
स्नेह-भराकुलतया प्रश्ने\ऽप्य् अशक्तेः \। किं वा, बाल्येन तस्योक्ताव् अप्य्
अविश्वासाद् इति दिक् \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : न जगृहुः** श्री-नन्दादयः,
ममतार्द्र-चित्तत्वात् \। **केचित्** पूतनादि-नाशाल् लब्ध-व्याप्तिना तर्केण
किञ्चित् कर्कशायमान-चित्ता विप्रा अपि स्वाभाविक-ममतार्द्रत्वेन
**सन्दिग्ध-चेतस** एव बबूवुः \। ततश् चागन्तुकेन आश्चर्य-करेण
तत्-प्रभाव-ज्ञानेन तेषाम् अपि स्वाभाविक-स्नेह-वृद्धिर् एव जाता,
लवणाकरस्य रसान्तरेणापि लवण-रस-वृद्धिवद् इति भावः \।
तद्-वृत्तं च स्नेह-भरेणातिबालत्वस्यैव मननात् सन्देह-निरासार्थं
साक्षात् तम् एव ते किल न पप्रच्छुर् इति बोद्ध्व्यं \। किं वा,
स्नेह-भराकुलतया प्रश्ने\ऽप्य् अशक्तेः \।\।५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तेषु परम-वात्सल्य-स्वभावा **न
जगृहुः** \।\।५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ते** नन्दादयः तस्मिन्
ममतार्द्र-चित्तत्वात् तत्-प्रभावाननुसन्धानात् **तद्-उक्तं न जगृहुः \।
केचिद्** अन्ये तु नारायण-समो गुणैः \[भा।पु। १०.८.१९\] इति
गर्गोक्ति-स्मृत्या स्वाभाविक-प्रेमोदयेन च **सन्दिग्ध-चेतस** एव
बभूवुः \।\।५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.६ \।\।

**उलूखलं विकर्षन्तं दाम्ना बद्धं स्वम् आत्मजम् \।**

**विलोक्य नन्दः प्रहसद्-वदनो**[^६७] **विमुमोच ह \।\।**

[^६७]: वदनं


**श्रीधर-स्वामी (भावार्थ-दीपिका) :** भगवन्-मायावि-मोहितस्य
नन्दस्याचरितम् आह---**उलूखलम्** इति \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *मायावि-मोहितत्वाच्* छोकं
न चक्रे, किं तु **प्रहसन्-मुखस्** तम् उलूखलात् पृथक् चकार \।
\"अहो किम्-अर्थं बाल उलूखले बद्धः ?\" इत्य् एवं वदन्न् इति भावः \।
\"प्रहसद्-वदनम्\" इति पाठो\ऽपि विष्णु-पुराणोक्त-रीत्या
श्रेयान्---नवोद्गताल्प-दन्तांशु-सित-हासं च बालकम् \[वि।पु। ५.६.१९\]
इति तस्य प्रकट-हासश् च पितृतो\ऽपि शङ्कमानस्य तत्-प्रसाद-दर्शनेन
स पुनः पितृ-सन्तोषार्थं निज-दुःखाभाव-बोधनाय जात इति
तोषिणी-कारः \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : उलूखलं विकर्षन्तम्**
इत्य्-आदि \। **प्रहसद्-वदन** इत्य् अस्यायं भावः---\"अहो यशोदाया
असमीक्ष्य-कारिता, अस्यापीदृशं बन्धनम् अल्पीयस्य् अपराधे यया कृतम्
!!\" अथवा, \"अस्यैवेदं कार्यम्, न मृषा वदन्ति शिशवः, यद् अयं
परम-प्रभावः, गर्गेणोक्तत्वात्\" \।\।६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उलूखलम्** इत्य्-आदेः पुनर्
उक्तिर् विशेषतः श्री-नन्दस्य तादृश-लीला-दर्शनात्, तथोलूखलाकर्षणेन
पुत्र-स्वास्थ्य-तद्-बलाधिक्याद्य्-अनुमानाच् च \।
प्रहास-हेतु-प्रहर्ष-बोधनार्थं \। **स्वं** स्वीयम् **आत्मजम्**
औरसं पुत्रम् \। यद् वा, **स्वं** निज-धन-रूपम् **आत्मजम्** इति
स्नेह-भर-विषयत्वम् उक्तम् \। **वि**शेषेण
तत्-सर्वाङ्ग-निरीक्षण-पूर्वकं **लोकयित्वा** बाल्य-लीला-विशेष-दर्शनाच्
च **प्रहसद्-वदनः** सन् पुत्रस्य बन्धन-दृष्ट्या महा-वृक्ष-पाताद्
अनिष्ट-शङ्कया च श्री-यशोदां प्रत्य् अन्तः-क्रोधाद् वदनेत्य् उक्तिः \।
\"प्रहसद्-वदनम्\" इति द्वितीयान्त-पाठो वा \। तथा च
श्री-विष्णु-पुराणे---नवोद्गताल्प-दन्तांशु-सित-हासं च बालकम् \[वि।पु।
५.६.१९\] इति \। तस्य प्रकट-हासश् च श्री-नन्द-सन्तोषार्थं
निज-भय-दुःखाभाव-बोधनाय \। **वि**शेषत उलूखलाद् दाम्नश् च
**मुमोच** \। **ह** हर्षे \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-नन्दस्य
वात्सल्य-प्राबल्यम् आह---**उलूखलम्** इति \। **उलूखलम्** इत्य्-आदेः
पुनर्-उक्तिर् विशेषतः श्री-नन्दस्य तादृश-लीला-दर्शनाय
तथोलूखलाकर्षणेन पुत्र-स्वास्थ्य-तद्-बलाधिक्याद् अनुमानात्
प्रहर्ष-बोधनार्थं \। तथापि **विलोक्य** इति
साङ्ग-प्रत्यङ्ग-विशेषेण दृष्ट्वेत्य् अर्थः \। **बद्धस्य** भीतस्य
बालस्योल्लासनार्थं **प्रहसद्-वदनः** सन् पुत्रस्य बन्धन-दृष्ट्या
महा-वृक्ष-पाताद् अनिष्ट-शङ्कया च श्री-यशोदां प्रत्य् अन्तः-क्रोधाद्
वदनेत्य् उक्तिः \। \"प्रहसद्-वदनम्\" इति द्वितीयान्त-पाठो वा \। तथा
च श्री-विष्णु-पुराणे---नवोद्गताल्प-दन्तांशु-सित-हासं च बालकम्
\[वि।पु। ५.६.१९\] इति तस्य प्रकट-हासश् च पितृतो\ऽपि शङ्कमानस्य
तत्-प्रसाद-दर्शनेन स पुनः
पितृ-सन्तोषार्थ-निज-भय-दुःखाभाव-बोधनाय च जातः \।
**वि**शेषत उलूखलाद् **दाम्नश् च मुमोच**
द्वितीय-बन्धनस्योलूखल-गतस्य प्रथम-मोचनीयत्वात् \। **ह** हर्षे
\। एवं श्री-यशोदाया बन्धन-क्षमतावन् मोचन-क्षमतया श्री-नन्दस्यापि
तादृशत्वं दर्शितम् \। अत्र च बन्धन-दाम्नां बहुल्यं तैः
प्रेमावेशेनैव न सम्भालितम् इति ज्ञेयम् \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्री-व्रजेश्वरस्य
परम-वात्सल्य-चेष्टाम् आह---**उलूखलम्** इति \। **विलोक्य** इति
साङ्ग-प्रत्यङ्ग-विशेषेण दृष्ट्वेत्य् अर्थः \। **प्रहसद्-वदन** इति
बालस्य भीतस्य भय-हानार्थं \। \"प्रहसद्-वदनम्\" एव यस्य सः
\। अन्तस् तु स्वयम् अप्य् उद्विग्न इत्य् अर्थः \। द्वितीयान्तः पाठो वा तस्य
तेजस्वित्व-स्वभावाद् एव \।\।६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विलोक्य
विशेषेणाङ्ग-प्रत्यङ्ग-निर्बाधं दृष्ट्वा **प्रहसद्-वदन** इति
\"मत्-क्रोडाद् अपि यस्याः क्रोडं त्वम् अतिप्रियं मन्यसे, सा त्वज्-जननी
त्वाम् अल्पापराधेनैव बध्नाति स्म \। तत् त्वाम् अहं कथं मोचयामि ?\"
इत्य् उपालम्भन-द्योतकः प्रहासः \।

> त्वं माययैव जीवानां बन्ध-मोक्षौ यथा व्यधाः \।
>
> तथा त्वत्-पितरौ तौ ते प्रभो प्रेम्णैव चक्रतुः \।\।६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.७ \।\।

**गोपीभिः स्तोभितोऽनृत्यद् भगवान् बालवत् क्वचित् \।**

**उद्गायति क्वचिन् मुग्धस् तद्-वशो दारु-यन्त्रवत् \।\।**

**श्रीधर-स्वामी (भावार्थ-दीपिका) : "**ज्ञास्यन्ते माम्" इति
शङ्कमानोऽतीव बाल्यम् अनुकरोति स्म तद् आह---**गोपीभिर्** इति \।
**स्तोभितः** कर-तालादिना प्रोत्साहितः \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : "**ज्ञास्यन्ते माम् अयं
महत्-पुरुषः साक्षाद् अक्लिष्ट-कारित्वाद् इति गोपादयो बोधिष्यन्ते \। एतन्
माभूत्" इति शङ्कमानस् तेषां प्रीत्य्-अर्थम् अतीव-बाल्यं बाल-भावम् \।
तद् बाल-भावम् \। **बालवद्** इत्य् उक्तेर् न तु स बालः, किं तु
सर्व-कर्ता \। **मुग्धः** सुन्दरः \। **तद्-वशो** गोपी-वशः \।
तद्-वशत्वम् एवाह \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तद्-वशो
दारु-यन्त्रवद्** इति "एहि गच्छ, पत, उत्तिष्ठ, वद, मौनं समाचर"
इतिवत् भक्त-वशतैव तस्यैश्वर्यम् \।\।७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं भक्त-वश्यतां
प्रदर्शयन् परम-स्निग्धाया मातुः पितुश् च सुख-विशेषं विस्तार्य
श्री-गोपीनां परमानन्दं व्यतनोद् इत्य् आह---**गोपीभिर्** इति द्वाभ्याम् \।
प्रायो जरतीभिर् **भगवान्** अखिलैश्वर्य-सम्पूर्णो\ऽपि **बालवद्**
अन्यो बालो यथा, तद्वद् इत्य् अत्यन्त-बाल्य-लीलाभिनिवेशेन
निजैश्वर्य-विस्मृतिः सूचिता \। "पालक" इति पाठे बाल्य-लीलानुरूपम् एव
तद् इति भावः \। ततश् च भगवान् इति नृत्यादौ नैपुण्य-विशेषस् तेन
चैश्वर्य-विशेष एव सूचितः \। यद् वा, बालानां कं सुखं यस्मात् स इति
वयस्यानाम् आपि सन्तोषार्थम् इति भावः \। **क्वचिद्** इत्य् अस्य **मुग्ध**
इत्य् अनेनाप्य् अन्वयः---नृत्यादिकं किञ्चिद् अजानन्न् इव कदाचिन्
मुग्ध-भावम् अपि दर्शयतीत्य् अर्थः \। यद् वा, नृत्यादौ सर्वत्र
सर्वथा सुन्दरो मनोरम इत्य् अर्थः \। तथा नृत्यादौ
हेतुः---**दारु-यन्त्रं** तासाम् एव क्रीडोपकरणं तद्-विद्योपजीविनां वा
दारु-निर्मिता सूत्र-सञ्चारादि-शिल्पतो नृत्यादि-परा पुत्तलिका, तद्वत् \।
**तासां वशो**\ऽधीन इति \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलम् असौ
परम-स्निग्धाया मातुः पितुश् चैवं प्रेम-वशताम् आपन्नः, अपि त्व्
अन्यासां अपीति दर्शयन्न् अतिप्राक्तन-बाल्य-चरितम् आह---**गोपीभिर्** इति
द्वाभ्याम् \। प्रायो जरतीभिः **भगवान्** अखिलैश्वर्य-सम्पूर्णोऽपि
**बालवत्** अन्यो बालो यथा, तद्वद् \। इति तत्
प्रेम-रस-वश-बाल्य-लीलाभिनिवेशेण निजैश्वर्य-विस्मृतिः सूचिता \।
"बालक" इति पाठे बाल्य-लीलानुरूपम् एव तद् इति भावः \। **क्वचिद्**
इत्य् अस्य **मुग्ध** इत्य् अनेनाप्य् अन्वयः अतिबालत्वेन नृत्यादिकं किञ्चिद्
अजानन् क्वचिन् मुग्ध-भावम् अपि दर्शयतीत्य् अर्थः \। यद् वा, नृत्यादौ
सर्वत्र सर्वथा मनोरम इत्य् अर्थः \। तथा नृत्यादौ हेतुः
**दारु-यन्त्रं** सूत्र-सञ्चारादि-शिल्पतो नृत्यादि-परा पुत्रिका, तद्वत् \।
**तासां वशः** अधीन इति \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्यासाम् अपि गोपीनां तस्मिन्
प्रेम-वश्यतां दर्शयन् प्राचीन-बाल्य-लीलाम् आह---**गोपीभिर्** इति
द्वाभ्याम् \।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पित्रोस् तयोः
सौभाग्य-महिमा केन वक्तुं शक्यस् तदीय-व्रज-वासि-मात्रस्याप्य्
अतिमात्र-वश्यो ब्रह्मादि-वशीकर्तापि कृष्ण इत्य् आह---सार्ध-त्रयोदशभिः
\। **स्तोभितः** "यदि नृत्यसि, तदा तुभ्यं खण्ड-लड्डुकं दास्यामि"
इति प्रोत्साहितः \। **बालवत्** यथान्यः प्राकृतो बालः, तद्वद् एवेत्य्
अर्थः \। **मुग्धस्** तासां प्रेम्णैव निजैश्वर्याननुसन्धानात् \।
**दारु-यन्त्रं** सूत्र-प्रोत-पुत्तलिका \।\।७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.८ \।\।

**बिभर्ति क्वचिद् आज्ञप्तः पीठकोन्मान-पादुकम् \।**

**बाहु-क्षेपं च कुरुते तद्-विदां**[^६८] **च प्रीतिम् आवहन् \।\।**

[^६८]: स्वानां


**श्रीधर-स्वामी (भावार्थ-दीपिका) : "**इदम् आनय" इत्य् **आज्ञप्त**
आनेतुम् असमर्थ इव **बिभर्ति** केवलं **पीठादि बाहु-क्षेपं**
कर-चालनं च \। **तद्-विदां च** इति च-कारान्वयः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पीठकं** काष्ठ-पीठम् \।
**उन्मानं** प्रस्थम् \। **पादुकं** पाद-**पीठं** पाद-रक्षणं वा
\।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत् प्रयोजनम्
आह---**स्वानां** श्री-गोपीनां \। किं वा, ताभिर् नर्तनादि-बाल्य-लीलया
निज-भक्तानां सर्वेषां एव **प्रितिम्** आनन्दं प्रेमाणं वा सम्यग् उच्चैः
प्रापयन्न् इति, "स्वानां च" इति पाठस् तेषां सम्मतः \। \"तद्-विदां च\"
इति **च**-कारस्यान्वय इति व्याख्यानात् \। अत्र काश्चिद् बालाः, काश्चिच् च
वृद्धा इति गोपीत्वेन सर्वा अप्य् एकत्रोक्ताः \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बाहु-क्षेपं** भुजौ मुहुर्
उत्थाप्य पराक्रम-दर्शनं न केवलं तत्र तासाम् एव जातम्, अपि तु
गोप-मात्राणाम् इत्य् आह---**स्वानां** ज्ञातीनाम् अविशेषेण तासां गोप-जातीनाम्
इत्य् अर्थः \। "स्वानां च प्रीतिम् आवहन्" इति पाठस् तेषां सम्मतः \।
**तद्-विदां** **च** इति च-कारस्यान्वयः इति व्याख्यानात् \।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : बाहु-क्षेपं** भूजौ मुहुर् उत्थाप्य
पराक्रम-दर्शनं \। तत्र सर्वेषां गोपानाम् अप्य् आनन्दम्
उदाहरति---**स्वानां** ज्ञातीनां गोप-जातीनाम् इत्य् अर्थः \। अत एव ये
केचिद् वृद्ध-भृत्या आसन्, तेषाम् अपि वश्यतेत्य् अर्थः \।\।८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पीठक** इति कियद् अस्य
बलम् अभूद् इति जिज्ञासुभिः प्रथमं "हे कृष्ण ! पादुकाम् आनय" इति
ततस् ततो\ऽधिक-भारम् **उन्मानम्** आनयेति ततस् ततो\ऽप्य्
अधिक-भारं **पीठकम्** आनयेत्य् **आज्ञप्त** आदिष्टस् तत् तद् आनयन्
**बिभर्ति** स्व-मृदुल-जठरोपरीत्य् अर्थः \। **बाहु-क्षेपं** तत्र
तत्र कर्मणि भुजौ मुहुर् उत्थाप्य स्व-पराकृअम-दर्शिणां **स्वानां**
ज्ञातीनां \।\।८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.९ \।\।

**दर्शयंस् तद्-विदां लोक आत्मनो भृत्य-वश्यताम् \।**

**व्रजस्योवाह वै हर्षं भगवान् बाल-चेष्टितैः \।\।**

**श्रीधर-स्वामी (भावार्थ-दीपिका) : तद्** ऐश्वर्यं **विदन्ति** ये,
तेषाम् \। एवं **व्रजस्य हर्षम्** **उवाह** इति \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ऐश्वर्यम्* ईश्वर-भावम्
\। यद् वा, साक्षात् स्वयं **भगवान्** एवैषावतीर्ण इति जानतां
नारदादीनाम् \। **उवाह** प्राप \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रयोजनान्तरम्
आह---दर्शयन्न् इति \। **तद्-विदां** तं भगवन्तं विदन्तीति
\"भक्तानाम् एवाहं वश्यो नान्येषाम्\" इति ज्ञान-परान् प्रति साक्षद्
अबोधयन्न् इत्य् अर्थः \। अयम् अपि प्रीत्य्-उद्वहने हेतु-विशेषो द्रष्टव्यः
\। एवं भक्ति-माहात्म्य-प्रदर्शन एव तात्पर्यम् उह्यम् \। अन्याभिर्
अपीदृशीभिर् बाल्य-लीलाभिर् व्रज-जनानां सर्वेषाम् एवानन्दं सदाकरोद्
इत्य् आह---**व्रजस्य** इति \। **वै** प्रसिद्धम् एवेति \। तानि किं
विस्तार्य कथयितव्यानीति भावः \। एवं
विविध-बहुलाद्भुत-बाल्य-चेष्टितान्य् अन्यान्य् अपि सन्तीति सूचितम् \। तत्
साकल्याकथने सिद्धान्तः प्राग् उक्त एव \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आनुषङ्गिकं प्रयोजनम्
आह---**दर्शयन्न्** इति \। **तद्** ऐश्वर्यम् एव **विदन्ति** न तु
**भृत्य-वश्यतां**, ये तान् साक्षात् बोधयन्न् इत्य् अर्थः \। अत्र
**भृत्य**-शब्दस् तद्-ऐश्वर्य-मात्र-दर्शिनां भवानुवादेन स्वानाम् इति
तु श्री-भगवतः अन्याभिर् अपीदृशीभिर् **बाल्य-लीलाभिर्** व्रज-जनानां
सर्वेषाम् अप्य् आनन्दं सदाकरोत् इत्य् अहा---**व्रजस्य** इति \। **वै**
प्रसिद्धम् \।\।९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आनुषङ्गिकं प्रयोजनम्
आह---**दर्शयन्न्** इति \। केवलं गोप-जातीनाम् एव प्रीतिम् उदावहद् इत्य्
आह---**व्रजस्य** इति तद्-वासिनः सर्वस्यैव \।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन केवलं ज्ञातीनाम् एव
अपि तु सर्वेषाम् एव व्रज-वासिनां प्रीति-प्रदो वश्यत्वाद् इत्य्
आह---**दर्शयन्न्** इति \। **तद्-विदां** तद् ऐश्वर्य-विज्ञान् ब्रह्मादीन्
इति नैतद्-अनुकरणत्वेन व्याख्येयम् \।\।९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.१० \।\।

**क्रीणीहि भोः फलानीति श्रुत्वा सत्वरम् अच्युतः \।**

**फलार्थी धान्यम् आदाय ययौ सर्व-फल-प्रदः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः परं प्रक्षिप्तः
पाठो\ऽस्ति गोप-वृद्धा महोत्पातान् \[१०.११.२१\] इत्य् अतो\ऽर्वाक्, अतो न
व्याख्यायते \।\।१०\।\।

**\
**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुनर् औत्सुक्यातिशयेन
तेषां किञ्चिद् आह---**क्रीणीहि** इति सार्ध-दशभिः \। यद्य् अपि
श्री-स्वामि-पादानाम् एते सम्मता न लक्ष्यन्ते, तैर् एषां किञ्चिद् अस्पर्शनात्,
तथापि बहुल-पुस्तकेषु दृश्यमानत्वात् तथा \[श्लोकानां\] केषाञ्चित्
श्री-चित्सुखेन \[यति-वरेण\] व्याख्यातत्वात् तत्त्व-वादिभिश् च
धृतत्वात् रसमयत्वाच् च व्याख्यायन्ते \।

सर्वाणि **फलानि** साध्यानि प्रकर्षेण ददातीति तथा \। सो\ऽपि
पीलु-फलार्था सन् \। **सत्वरया** अनेनैव च्युतानि **धान्यानि** यस्मात्
कर-द्वयात् तत् \। **फलैः** पीलु-फलैः \।

अत्रैवम् उन्नेयम्---फल-विक्रय-मात्रोपजीव्यया तया बहुलामूल्य-रत्नानि
लब्ध्वा भयादिना सङ्गोप्य स्व-गृहं नीतानि \। यद् वा,
विचित्र-वर्ण-पीलु-फल-सादृश्येन तानि पीलु-फलानि मत्वा
श्री-भगवद्-दर्शनेन परितृप्ता तान्य् अविक्रीयैव गृहे गत्वा परिचित्य
निह्नत्य रक्षितानीति तद्-वार्ता व्रजे प्रसिद्धिम् अप्राप्ता केनापि
नोद्भावितेति \। एवं विक्रयणादिना व्रज-सम्बन्धेनान्यत्रत्यानाम् अपि
प्रहर्षणम् उक्तम् \।\।१०-११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुनर् औत्सुक्यातिशयेन तासां
किञ्चिद् आह---**क्रीणीहि** इति सार्ध-दशभिः \। यद्य् अप्य् एते श्लोकास् तैर्
नादृताः, तथापि पुस्तकेषु दृश्यमानत्वाच् चित्सुखेन तु किञ्चिद्
व्याख्यातत्वात् तत्त्ववादिभिश् च धृतत्वात् रसमयत्वाच् च व्याख्यास्यान्ते
\। अत्र बहुत्र नाना-पाठत्व-नानाक्रमत्वे सत्य् अपि
गौडादि-देशीय-सम्प्रदाय-दृष्ट्या क्रम-पाठ-विशेषौ ध्रियेते \। तत्र
स्वानां प्रीति-दातृत्वं किं वर्णनीयम् ? अहो तद्-दूर-वास-सम्बन्धेन
पुलिन्द-जातीनाम् अपीत्य् आह द्वाभ्याम्---**क्रीणीहि भोः फलानि** इति \।

**अच्युतः** परिपूर्ण-सर्वार्थोऽपि फल-मात्रार्थी
**सर्व-फल-प्रदः** सर्व-पुरुषार्थानां च प्रकृष्ट-दातापि **धान्यम्
आदाय** धान्यम् एवादाय तत्रापि **ययाव्** एव, न तु स्वल्प-हस्त-धृतं
स्वल्पम् एवेदम् इति विचारितवान् इति बाल्य-लीलावेशो दर्शितः \। तत्र
धान्यादानं पुरतस् तन्-मात्र-प्राप्तेः इति त्वरातिशयो दर्शितः
\।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्र **क्रीणीहि** इत्य्-आदयः श्लोका
बहुविधा वर्तन्ते व्याख्याताश् च चित्सुखेन \।\।१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेष्व् अतिनीचानां
पुलिन्द-जातीनाम् अपि प्रीति-प्रद इत्य् आह---**क्रीणीहि** इति \। **अच्युतः**
परिपूर्णे\ऽपि फल-मात्रार्थी **सर्व-फल-प्रदो** ऽपि त्वरया पुरतः
स्थित-**धान्य**-मात्र-प्राप्तेर् धान्याञ्जलिम् **आदाय** **ययौ**
\।\।\।१०\।\।

**\
**---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** स्व-पुर-वासिनां
हर्षावहत्वम् उक्त्वा पुराद् बहिर् निवसन्तीना पुलिन्द-जातीनाम् अपि
हर्षावहत्वम् आह---**क्रीणीहि** इति \। सार्वज्ञाद् **अच्युतो** नन्द-सूनुर्
अमृत-स्वादूनि सरूपाणि फलानि मद्-अर्थम् एतया नीतानीति विद्वान्
**सर्व-फल-प्रदो**\ऽपि फलार्थी सत्वरश्
चत्वर-स्थित-**धान्य**-राशेर् धान्याञ्जलिम् **आदाय** तद्-अन्तिकं
**ययौ** \।\।\।१०\।\।

**\॥।**

**\।\। १०.११.११ \।\।**

**फल-विक्रयिणी तस्य च्युत-धान्य-कर-द्वयम् \।**

**फलैर् अपूरयद् रत्नैः फल-भाण्डम् अपूरि च \।\।**

**श्रीधर-स्वामी (भावार्थ-दीपिका)**, **वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नोथिन्ग् हेरे छेच्क्
प्रेविओउस्

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः किं वृत्तम् ? इति
स-कौतुकं राजानं प्रत्य् आह---**फल-विक्रयिणी** इति \।
स-त्वरयानेन पथ्य् एव **च्युतानि धान्यान्य्** अपि यस्मात् तादृशम् अपि
तत्-**कर-द्वयं** \। **फल-विक्रयिण्य्** अपि उद्भूत-महा-स्नेहा
फलैः रत्नाकारैः पील्व्-आदिभिर् अपूरयत् \। तत्र च सर्वैर् इत्य् अपि
ज्ञेयं \। तस्य तत्र जात-लोभत्वेन वैभव-शक्तेः साहाय्यात्
च्युत-धान्य-करत्वेऽपि तदीय-स्वाभाविक-सर्व-फल-प्रदत्व-शक्त्या
तत्-सम्पत्तिर् अपि कृतेत्य् आह---**रत्नैर्** इति \। स्वयम् आविर्भूतत्वात्
तैर् एव कर्तृभिः \। ततश् च तन्-माधुर्यावेश-विवशेन्द्रियतया तद्
अज्ञातवती यावत् तद्-गृह-प्रवेशं स्थित्वा लाभालाभादिकं विस्मृत्य
गृहम् एव जगामेति ज्ञेयं \। सर्व-फल-प्रदं इत्य् अनेनोत्तर-काले\ऽपि
तदा वेश-लक्षणा परम-फल-प्राप्तिर् अपि तस्याः सूचिता \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च तावन् मात्रम् अपि
धान्यं तया प्राप्तम् इत्य् आह---च्युतेति \। अभ्यन्तरात् त्वरया बहिर्
निगमे वर्त्मन्य् एव सर्व-धान्यानि पतितानि \। ततश् च
द्वि-त्रि-मात्र-धान्य-युक्ते केवलञ्जलाव् एव नीयताम् इत्य् उक्त्वा
फल-पात्रे न्यस्ते **फल-विक्रयिण्य्** अप्य् उद्भूत-स्नेह-**फलैः**
पील्व्-आदिभिस् सर्वैर् एव **अपूरयत्** फलेषु तस्य जात-लोभत्वेन
स्तोके\ऽपि तत्-कर-तल-द्वये तदीय-वैभव-शक्तेः साहाय्यात् \। ततश्
च **रत्नैर्** इति तदीय-सर्व-फल-प्रदत्व-शक्त्या तत्-प्रेम-पर्यन्ता
सर्वैव सम्पत्तिर् अभूद् इति ज्ञेयम् \।\।११\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सा फल-विक्रयिणी
तद्-दर्शन-लब्ध-मनोरथाभ्यन्तरात् त्वरया गमनेन पथि
च्युत-धान्य तस्य कर-द्वयम् अवशिष्टानि पञ्चषाणि धान्यानि फल-पात्रे
निक्षिप्य देहीति प्रसारितं, फलैर् अपूरयत् फल-भाण्डं च रत्नैर्
अपूरीत्य् आश्चर्यस् तस्य महिमा एतद्-आदीनां कन्याश् च कृष्णे
परमानुराग-धवाः---क्वेमाः स्त्रियो वनचरीः इत्य्-आदि-वाक्येनोद्धवेन
श्लाघिष्यन्ते \।\।११\।\।

**\॥।**

**\।\। १०.११.१२ \।\।**

**सरित्-तीर-गतं कृष्णं भग्नार्जुनम् अथाह्वयत् \।**

**रामं च रोहिणी देवी क्रीडन्तं बालकैर् भृशम् \।\।**

**श्रीधर-स्वामी (भावार्थ-दीपिका)**, **वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ श्री-यशोदया
परम-वात्सल्येन नित्यं क्रियमाणं पुत्र-लालनादिकम् उद्दिशन्
दामोदर-लीलायाः क्रम-प्राप्तं दिनैक-कृत्यम् आह---**सरिद्** इत्य्-आदिना
**उदयम्** इत्य् अन्तेन \। अत्र पाठस् तत्-कृअमश् च विविधः, तत्र
गौड-सत्-सम्प्रदाये पुस्तकानुसारेण व्याख्यायते---**सरितः**
श्री-यमुनायास् **तीरे गतम्** \। कुतः ? **भग्नाव् अर्जुनौ** येन, तम् \।
तयोस् तत्-तीर-वर्तित्वात् \। यद् वा, तद्-भञ्जनानन्तर्य-मात्रापेक्षया
तथोक्तम् \। यद् वा, तादृश-क्रीडान्तर-शङ्कया \। किं वा,
तत्-कृईडा-श्रमेण क्षुधा-सम्भावनया कृष्णं क्रीडाकृष्ट-चित्तं
भगवन्तम् आह्वयत् \। **रोहिणी** तद्-भोग-साधनान्य् असक्तया
श्री-यशोदयैव प्रेषितेति ज्ञेयम् \। तथा कृष्णाह्वानेन रामाह्वानम् अप्य्
ऊह्यम्, अन्योन्य-स्नेहेन द्वयोर् ऐक्यात् \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ श्री-यदोदायाः
श्री-रोहिणीतोऽपि श्री-रामे\ऽपि वशीकारि वात्सल्यातिशयं दर्शयितुं
श्री-यशोदया परम-वात्सल्येन नित्यं क्रियमाणं पुत्र-लालनादिकम्
उद्दिश्यन् दामोदर-लीलायाः क्रम-प्राप्तं दिनैक-कृत्यम् आह---**सरिद्**
इत्य्-आदिना **उदयम्** \[१०.११.२०\] इत्य् अन्तेन \। **सरित्-तीर-गतम्** इति
**भग्नौ अर्जुनौ** येन, तम् **आह्वयद्** इति वात्सल्येन
तद्-अनुसन्धानाद् अनिष्टा शङ्का दर्शिता \। **कृष्णं** क्रीडाविष्ट-चित्तम् \।
**अथ** इति कार्त्स्न्ये, सर्वैर् एव नामभिर् इत्य् अर्थः \। **रोहिणी**
तद्-भोजन-साधनात्यासक्त्या श्री-यशोदयैव प्रेषितेति ज्ञेयं \। तथा
च श्री-कृष्णाह्वानेन रामाह्वानम् अप्य् ऊह्यम् उत्तरानुरोधेन \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : रोहिण्याः** सकाशाद् अपि
श्री-यशोदायाम् अतिवात्सल्यवत्यां राम-कृष्णाव् अतिस्नेह-वाशाव् इति दर्शयन्
यमलार्जुन-भङ्गादिना एव लीलान्तरम् आह---**सरित्-तीरे** खेलनार्थं
**गतं** **कृष्णं रामं** च उत्तर-वाच्यानुरोधात्
तद्-भोजन-साधानासक्तया श्री-यशोदया प्रेषिता रोहिणीति कर्तृ-पदं
ज्ञेयम् \।\।१२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** चरितान्तरम्
आह---**सरित्-तीरम्** इत्य्-अर्धकम् \। **कृष्णं** आह्वयत् **रामं**
उत्तर-वाक्यानुरोधात् तद्-भोजन-सम्पनासक्तया यशोदया प्रेषिता \।
रोहिणीति कर्तृ-पदं बोध्यम् \। तस्याः प्रेषणं तद्-दासीभिर्
आह्वानेनागच्छेताम् इति भावः \।\।१२\।\।

**\॥।**

**\।\। १०.११.१३ \।\।**

**नोपेयातां यदाहूतौ क्रीडा-सङ्गेन पुत्रकौ \।**

**यशोदां प्रेषयामास रोहिणी पुत्र-वत्सलाम् \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् **आहुतव्** अपि
**पुत्रौ** कृष्ण-रामौ यदा **क्रीडायाम् आसङ्गेन** आसक्त्या न समीपम्
आगतौ, तदा **यशोदां प्रेषयामास** इति परम-सुस्निग्धतया
हस्त-ग्रहणादिना तयोर् आनयने तस्या एव सामर्थ्यात् \। किम् अर्थम् ? तद्
आह---**पुत्रयोर् वत्सला**, तयोः स्नान-भोजनाद्य्-अर्थम् इति भावः
\।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च **नोपेयातां** इति \।
एवम् **आहूताव्** अपि **यशोदां** **प्रेषयामास** इति \। उभयत्रापि तस्या
एव वात्सल्याधिक्यानुभवेन शीघ्र-तद्-आकर्षण-सामर्थ्य-निर्णयात् \।
किम् अर्थं ? तत्राह---**पुत्रयोर् वत्सला** सरित्-तीरे
नानोपद्रव-शङ्कया तयोः स्नपन-भोजनेच्छया चेति भावः \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यशोदां प्रेषयामास** इति
तस्या एवाधिक-वात्सल्यवत्यास् तद्-द्वयाकर्षण-सामर्थ्य-निर्णयात्
\।\।१३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तया **आहुतव्** अपि
**पुत्रकौ क्रीडासङ्गेन** हेतुना **नोपेयातां** \। तदा सा **रोहिणी**
**यशोदां प्रेषयामास** इति तस्याः सकाशाद् अस्यां तद्-वात्सल्यातिशयो येन
तौ तद्-वश्याव् इति सूच्यते \। नन्व् एतयो राज-पत्न्योर् भवनान् निर्गत्य
सरित्-तीर-पर्यन्त-गमनं कथम् ? इति चेत् तत्-प्रदेशस्य निर्जनस्य
भवन-कक्षान्तर-तुल्यत्वात् पक्ष-द्वारेण तद्-आगमनं सुघटम् इति
गृहाण \। यत्र रमण-पुलिनं तत्-क्रीडा-स्थलं प्रसिद्धं \।
धूलि-धूसरिताङ्गस् त्वम् \[१०.११.१८\] इति वक्ष्यते \।\।१३\।\।

**\॥।**

**\।\। १०.११.१४ \।\।**

**क्रीडन्तं सा सुतं बालैर् अतिवेलं सहाग्रजम् \।**

**यशोदाजोहवीत् कृष्णं पुत्र-स्नेह-स्नुत-स्तनी \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सा**
अनिर्वचनीय-पुत्र-स्नेहाक्रान्त-चित्ता **बालैः** **सह** **अतिवेलं**
भृशम् \। किं वा, वेलाम् अतिक्रान्तं **क्रीडन्तं सुतं** श्री-कृष्णम्
**अग्रजं** च रामम् \। यद् वा, सहाग्रजं साग्रजं वीक्ष्य **अजोहवीद्**
आजुहाव \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च, **क्रीडन्तं** इति
\। **अजोहवीत्** पुनः पुनर् आजुहाव निकट-गमने पलायन-शङ्कया
\।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अजोहवीत्** पुनः पुनर्
आजुहाव निकट-गमने पलायन-शङ्कयेति दूरत एवेति भावः \।\।१४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : अतिवेलां** वेलाम् अतिक्रम्य
**क्रीडन्तं अजोहवीत्** पुनर् आह्वयत् अन्तिक-गमने पलायेतेति शङ्कया
दूराद् एवेति भावः \।\।१४\।\।

**\॥।**

**\।\। १०.११.१५ \।\।**

**कृष्ण कृष्णारविन्दाक्ष तात एहि स्तनं पिब \।**

**अलं विहारैः क्षुत्-क्षान्तः क्रीडा-श्रान्तो\ऽसि पुत्रक \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कृष्ण कृष्ण** इति वीप्सा
दूरतः श्रवणाय \। हे **अरविन्दाक्ष** ! हे **तात** ! इति
स-लालन-सम्बोधनं शीघ्रागमनाय \। असन्धिः प्लुत-प्रकृतिस्थत्वात्
\।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : कृष्ण कृष्ण** इति विप्सा दूरतः
श्रवणाय निजाग्रह-व्यक्तये च \। हे **अरविन्दाक्ष** ! हे **तात** इति
स-लालनं सम्बोधनं शीघ्रागमनाय \। असन्धिः प्लुत-प्रकृति-स्थत्वात्
असंहिततया पाठात् \। भयेऽपि कारणे सति यत् **क्षुत्**-**क्षान्त** इत्य्
एवोक्तं \। तत् तस्यामङ्गलत्वेन वक्तुम् अनिष्टत्वात् \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) : कृष्ण कृष्णेति** वीप्सा दूरतः श्रवणाय \।\।१५\।\।

**\॥।**

**\।\। १०.११.१६ \।\।**

**हे रामागच्छ ताताशु सानुजः कुल-नन्दन**[^६९] **\।**

[^६९]: कुल-नन्दनः


**प्रातर् एव कृताहारस् तद् भवान् भोक्तुम् अर्हति \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथप्य् अनायान्तम् अग्रजो
मद्-वाक्य-प्रतिपालको बलाद् अनेष्यतीत्य् आशयेन श्री-बलदेवम्
आह्वयति---हे **राम** इति, यतः **कुल-नन्दनस्** त्वम् इति
स्व-पुत्रस्य श्रीघ्रागमनार्थम् ईर्ष्यां जनयति \। अविसर्ग-पाठे\ऽपि
सम्बोधनेन स एवार्थः \। हे **पुत्रक** ! इति तस्मिन्न् अपि पुत्रवत्
स्नेहाद् अनुकम्पायां कन् \। श्लेषेण पुत्रस्य श्री-कृष्णस्य कं सुखं
यस्माद् इति शीघ्रागमनार्थं प्रोत्साहनम् \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथाप्य् अनायान्तम् अग्रजो
मद्-वाक्य-प्रतिपालको बलाद् आनेष्यतीत्य् आशयेन श्री-रामम् आह्वयति---हे
**रामागच्छ** इति \। यतः **कुल-नन्दनस्** त्वम् इत्य्-आदिना कृष्णस्य
शीघ्रागमनार्थम् ईर्ष्यां जनयति \। सम्बोधन-पाठेऽपि स एवार्थः \।
हे **पुत्रक** ! इति तस्मिन्न् अपि पुत्रवत् स्नेहात् अनुकम्पायां कन्
\।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** यद् वाक्यं प्रतिपालको
राम एनं बलाद् आनेष्यतीति भावेन तम् आह्वयति हे रामेति अनुकम्प्ये
तात-शब्दः तातो\ऽनुकम्प्ये जनके इति मेदिनी \।\।१६\।\।

**\॥।**

**\।\। १०.११.१७ \।\।**

**प्रतीक्षते त्वां दाशार्ह भोक्ष्यमाणो व्रजाधिपः \।**

**एह्य् आवयोः प्रियं धेहि स्व-गृहान् यात बालकाः \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : व्रजाधिपः**
श्री-वल्लवेन्द्रः \। हे **दाशार्ह** ! इति मित्र-श्रीवसुदेव-पुत्रत्वेन
परमापेक्ष्यं त्वां विना तस्याभोजनाद् इति भावः \। **आवयोः**
श्री-यशोदा-रोहिण्योः श्री-नन्द-यशोदयोर् वा \। क्रीडासक्तस्य श्री-कृष्णस्य
प्रिय-चिकीर्षया तम् अप्य् अनायान्तं वीक्ष्य क्रीडनाद् बालकान्
निवारयति---स्वेति \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च---**प्रतीक्षते** इति
\। हे **दाशार्ह** इति मित्र-पुत्रत्वेन परमापेक्ष्यं त्वां विना तस्य
भोजनम् एव न स्याद् इति भावः \। **आवयोः** सख्योर् दम्पत्योर् वा
क्रीडासक्तस्य श्री-कृष्णस्य प्रेमासक्त्या तम् अपि क्रीडाभिनिविष्टं वीक्ष्य
क्रीडनात् बालकान् निवारयति \। **स्व** स्व इति वीप्साया अभावः त्वरा
वाक्यत्वात् \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भोक्षमाण** इति युवां विना
**भोक्तुम्** अशक्तुवन्तं तं स्व-पितरं क्षुधया पीडयसीति भावः \।
**स्व-गृहान् यात** इति युष्मन्-माता-पितरो\ऽपि वयम् इव क्लिश्यन्ति तान्
सुखयतीति भावः \। वस्तुतस् तु क्रीडा-विच्छेद एव तात्पर्यम्
\।\।१७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : भोक्ष्यमाण** इति \"युवां
विना स न भोक्ष्यते इति पितरं क्षुधा किं पीडयथ ?\" इति भावः \।
**आवयोर्** मात्रोः दम्पत्योर् वा \। \"हे **बालकाः** ! **स्व-गृहान्** यूयं
**यात** युष्मन्-मातरो\ऽपि वयम् इव क्लिश्यन्ति ताः सुखयत\" \।
क्रीडा-विच्छेदार्थम् एतत् \।\।१७\।\।

**\॥।**

**\।\। १०.११.१८ \।\।**

**धूलि-धूसरिताङ्गस् त्वं पुत्र मज्जनम् आवह \।**

**जन्मर्क्षं ते\ऽद्य भवति विप्रेभ्यो देहि गाः शुचिः \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-कृष्ण-प्रीत्या बालकान्
अपि विहाराद् अनुपरमतो विक्ष्य प्रयोजन-विशेषं दर्शयन्ती श्री-कृष्णम्
आह्वयति---**धूलि-** इति \। **मज्जनं** स्नानम् **आवह**, सम्यक्
प्रापय, विप्रादि-द्वारा मन्त्र-जलादिना कुर्व् इत्य् अर्थः, यतस् **तव
जन्मर्क्षं** रोहिणी-नक्षत्रम् **अद्य** **भवति** \। पाठान्तरे
\"भवतः\" सदा वर्धमानस्येत्य् अर्थः \। तत्र प्रयोगम् अप्य्
आह---**विप्रेभ्य** इति \। स्नानादिना **शुचिः** सन् \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-कृष्णस्य प्रीत्या बालकान्
अपि विहाराद् अनुपरमतो वीक्ष्य मृषैव प्रयोजन-विशेषं च दर्शयन्ती
कृष्णम् आह्वयति---**धूलि-** इत्य्-आदि \। **मज्जनं** स्नानम् **आवह**
विधिवत् कुर्व् इत्य् अर्थः \। **विप्रेभ्य** इति उत्पत्त्यै
तत्-सम्प्रदानक-दानोत्साहवन्तं तम् उल्लासयति यतस् **तव जन्मर्क्षम्
अद्य भवति** \। \"भवतः\" इति पाठे सदा वर्धमानस्येत्य् अर्थः
\।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अप्य् अनायान्तं
क्रीडोत्साहम् विरमयितुं दानोत्साहम् उत्पादयति---**विप्रेभ्य** इति
\।\।१८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** क्रीडोत्साह-त्यागाय दातुस्
तस्य दानोत्साहं जनयन्त्य् आह---**जन्मर्क्ष ते\ऽद्य** इति \।\।१८\।\।

**\॥।**

**\।\। १०.११.१९ \।\।**

**पश्य पश्य वयस्यांस् ते मातृ-मृष्टान् स्वलङ्कृतान् \।**

**त्वं च स्नातः कृताहारो विहरस्व स्वलङ्कृतः \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथाप्य् अनागच्छतस्
तस्य मात्सर्यं जनयति---**पश्य** इति \। वीप्सा प्रेम्णा कोपेन खेदेन
वा \। **मातृभिर् मृष्टाः** स्नपनादिना निर्मली-कृताश् चैते[^७०] **सुष्ठ्व्
अलङ्कृताश्** चेति तथा तान् \।\।१९\।\।

[^७०]: निर्मलिताश् चैते


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथाप्य् अनागच्छतस् तस्य
तदैवागतान् अन्यान् बालान् दर्शयित्वा मात्सर्यं जनयति---**पश्य** इति
\। वीप्सा प्रेम्णा तज्-जेन कोपेन खेदेन वा \। **मातृभिर् मृष्टाः**
स्नपनादिना निर्मलीकृताश् च ते [पशात्]{।मर्क्} **सुष्ठ्व् अलङ्कृताश्** चेति
तथा तान् \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदैवागतान् यान् बालान्
दर्शयित्वा मात्सर्यं जनयति---**पश्य** इति \।\।१९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तदैव तत्रागतान् बालान्
प्रदर्श्य मात्सर्यम् उत्पादयन्त्य् आह---**पश्य** इति \। **विहरस्व** इति
विहारो न वर्ज्यते इत्य् अर्थः \।\।१९\।\।

**\॥।**

\।\। १०.११.२० \।\।

**इत्थं यशोदा तम् अशेष-शेखरं**

**मत्वा सुतं स्नेह-निबद्ध-धीर् नृप \।**

**हस्ते गृहीत्वा सह-रामम् अच्युतं**

**नीत्वा स्व-वाटं कृतवत्य् अथोदयम् \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अशेषस्य** जगतः
**शेखरं** चूडामणिम् इव शिरो-धार्यम् अपि **गृहीत्वा अच्युतम्** इत्य्
अभङ्गाद्य्-अभिप्रायेण \। **सह-रामं** किं वा रामम् अच्युतं च सह
एकदैव गृहीत्वा **स्व-वाटं** निज-स्थानम्, **उदयं**
स्नपन-भोजनालङ्कारणादि-मङ्गलम् \। **अथ** अन्तरं सद्य एवेत्य्
अर्थः \। हे **नृपते** ! नर-श्रेष्ठत्वाद् एव त्वयि
श्री-यशोदा-स्नेह-भर-लालनादि-वृत्तं कथ्यत इति भावः \। यद् वा,
तस्य परमाश्चर्यत्वात् तत्-कथनेन प्रेम-भरोदयाद् वा
सादर-सम्बोधनम् \।\।२०\।\।

**\
**

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपसंहरति---**इत्थम्** इति
\। इत्थं सलालनोक्ति-पूर्वक-शनैर् गमन-प्रकारेण अशेषस्य चूडामणिम्
इव शिरोधार्यम् अपि सुतं मत्वा मत् सुतो\ऽयम् इत्य् अनुभूय अत एव
स्नेहेन नितरां बद्धा वशीकृता धीर् यस्याः सा \। अत एव क्रीडन्तम् अपि
हस्ते गृहीत्वा \। **अच्युतम्** इति अपलायनाद्य्-अभिप्रायेण स्व-वाटं
निज-गृह-स्थानम् उदयं स्नपन-भोजनालङ्कारादि-मङ्गलं
स्व-प्रतिज्ञाततया तद्-आग्रहाज् जन्मर्क्ष-योग्याभ्युदयम् एव वा\।
अथानन्तरं सद्य एवेत्य् अर्थः \। कार्त्स्न्येन वा \। हे **नृप** ! इति
तत्र तस्य स्नेहोदय-दर्शनात् त्वम् एव नॄन् पालयसीति
स-लालन-सम्बोधनम् \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तम् **अशेषस्य शेखरं**
चूडा-मणिं **सुतं मत्वा** न त्व् अशेष-शेखरं मत्वेत्य् अर्थः \। स त्व्
अशेष-शेखरः सुतश् च भवतीत्य् अर्थः \। यद् वा, तं सुतं अशेषस्य
स्व-कुलस्य शेखरं मत्वा **स्व-वाटं** निज-स्थानं **उदयं**
स्नपन-भोजनाल्ङ्कारादि-मङ्गलम् \।\।२०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** इत्थं
सलालनोक्ति-पूर्वक-शनैर् गमनेन प्रकारेण तं कृष्णम् अशेष-शेखरं
स्वयं सुतं मत्वा अनुभूय तादृशस्यैव सुतत्वात् \। यद् वा, तं सुतं
अशेषस्य शेखरं शिरो\ऽवतंसं मत्वा स्व-वाटं स्व-स्थानम्
स्व-मन्दिरं नीत्वा, वाटो मार्ग-वृत्ति-स्थाने इति मेदिनी \। उदयं
स्नपन-भोजनालङ्कारार्पणादि-मङ्गलं भोजनम् इदं स्व-सरूपम् इत्य्
उपरि वक्ष्यामः \।\।२०\।\।

**\॥।**

\।\। १०.११.२१ \।\।

श्री-शुक उवाच---

**गोप-वृद्धा महोत्पातान् अनुभूय बृहद्-वने \।**

**नन्दादयः समागम्य व्रज-कार्यम् अमन्त्रयन् \।\।**

**श्रीधर-स्वामी (भावार्थ-दीपिका) :**

रन्तुं वृन्दावनं गन्तुम् अन्तः कृष्णेन यन्त्रिताः \।

स्वतन्त्रा इव नन्दाद्या मन्त्रम् एतम् अमन्त्रयन् \।\।

**व्रज-कार्यं** गोकुलस्य हित-कृत्यम् \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अन्तश्* चेतसि \।
*यन्त्रिताः* प्रेरिताः \। *एतं* वक्ष्यमाणम् \।\।\*\।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : समागम्य** आस्थान्यां
मिलित्वा **व्रज-कार्यं** व्रज-प्राणस्य श्री-कृष्णस्य हितानुसन्धानात्
\।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**

स्वाभाविकेन तत्-प्रेम्णा प्रेरिता गोप-पुङ्गवाः \।

हर्य्-एक-मङ्गलाहार्यं व्रज-कार्यम् अमन्त्रयन् \।\।

यमलार्जुन-भङ्गेन्द्र-याग-समापनान्तरं **समागम्य** आस्थान्यां
मिलित्वा **व्रज-कार्यं** व्रज-प्राणस्य श्री-कृष्णस्य हितानुसन्धानात्
\।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

स्वाभाविकेन तत्-प्रेम्णा प्रेरिता गोप-पुङ्गवाः \।

हर्य्-एक-मङ्गलाहार्यं व्रज-कार्यम् अमन्त्रयन् \।\।

इत्य् आह---**गोप-** इति \। **व्रज-कार्यं** व्रज-प्राणस्य श्री-कृष्णस्य
हितानुसन्धानात् प्रियकाद् इति शीले क्विप् \।\।१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

महावने विहृत्यैवं विजिहीर्षा यदाजनि \।

वृन्दावने हरेस् तर्ह्य् एवौपनन्दी रराज गीः \।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एवं बृहद्-वने क्रीडित्वा
तद् अलञ्चकार \। अथ तृणावर्त-वधावसर-दृष्ट-शोभे वृन्दवने
चिक्रीडिषुस् तद्-गमन-हेतूपद्रवानुदस्थापयद् इत्य् गोप-वृद्धा इति \।
महोत्पातान् वृकान् वत्स-बाल-क्लेश-करान् इति श्री-हरिवंशाद् बोध्यम्
\।\।२१\।\।

**\॥।**

\।\। १०.११.२२ \।\।

**तत्रोपानन्द-नामाह गोपो ज्ञान-वयो-\ऽधिकः \।**

**देश-कालार्थ-तत्त्व-ज्ञः प्रिय-कृद् राम-कृष्णयोः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** तेषु नन्दादिषु
\।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तत्र** तेषु तस्मिन् वा
मन्त्रणे \। **गोप** इति श्लेषेण वाक्-पतिर् इत्य् अर्थः \। किं च,
**ज्ञानेन वयसा** च **अधिको** महान् अतो यस्मिन् **देशे काले** च
कर्तव्यो यो**\ऽर्थः** प्रयोजनम्, तस्य **तत्त्वज्ञः \।** अतः
श्री-नन्द-राजस्यासौ मन्त्री ज्येष्ठ-भ्राता च ज्ञेयः \। एवं तादृशोक्तौ
योग्यतोक्ता \। किं च, **राम-कृष्णयोः** **प्रिय-कृत्** तयोः
श्री-वृन्दावनं जिगमिषाम् अभिप्रेत्य तत्र गमन-मन्त्र-प्रदानेन प्रीतिं
सम्पादयन्न् इत्य् अर्थः \। यद् वा, नित्यं प्रकृत्यैव प्रिय-कृत् प्रेम्णा
हित-कर्ता, अतो महोत्पातानुभवेन तयोर् अनिष्ट-शङ्कया एव **आह** इत्य्
अर्थः \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तत्र** तेषु प्रयोजनं
**देशादीनां** त्रयाणाम् एकैकेषां मिलितानां च यत् **तत्त्वम्**
उत्तम-मध्यमादित्वं **तज्ज्ञ** इति ज्ञानाधिक्यं विशेषितं
**वय-आधिक्यान्** नाम-साम्याच् च श्री-नन्द-राजस्यासौ मन्त्री
ज्येष्ठ-भ्राता चेति गम्यते \। एवं तादृशोक्तौ योग्यतोक्ता\। किं च,
श्री-**राम-कृष्णयोः** **प्रिय-कृत्** प्रकृत्यैव प्रेम्णा हित-कर्ता \। अतो
महोत्पातानुभवेन तयोर् अनिष्ट-शङ्कयैव **आह** इत्य् अर्थः \। अत्र
ज्येष्ठ-कनिष्ठतया नाम-वैपरीत्य-सम्भवेऽपि स्वरसत एव पूर्वं
ज्येष्ठस्य उपनन्देति नाम कृतम् \। उप समीपे नन्दयतीति \। पश्चात्
तद्-युग्मकत्वेन कनिष्ठस्य नन्देति कृतं \। तत्-पितृ-चरणैः तच् च
तत् तारतम्य-संवादित्वाद् दैव-घटितम् एव\। तथा
सर्व-लक्षण-सम्पन्नत्वाद् एव तस्मै कनिष्ठायापि परम-प्राज्ञेन तेन
ज्येष्ठेनैव स्वेच्छया गोकुल-राज्यं समर्पितम् इति विवेचनीयम्
\।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उपनन्दो** नन्द-राजस्य
ज्येष्ठो मन्त्रीति प्राज्ञः \।\।२२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**
वृन्दावन-गमन-बुद्धि-दानायोपनन्दं प्रैरयद् इत्य्
आह---**तत्रोपनन्द** इति \। व्रज-राजस्य
पर्जन्यस्योपनन्दाभिनन्द्-नन्द-सन्नन्द-नन्दनाभिधानाः पञ्च-पुत्रा
बभूवुः \। तेषूपनन्दः पित्रा स्वस्मै दीयमानं राज्य-तिलकं
मध्यमायापि नन्दाय महा-गुणाय सर्वैकमत्येन प्रादात् \। स्वयं च
तद्-अमात्यो\ऽस्थाद् इति ख्यातम् \। **देशादीनां** त्रयाणाम् एकैकेषां
मिलितानां वा यत् **तत्त्वं** स्वरूपम् उत्तमत्व-मध्यमत्वादि
**तज्ज्ञः** \।\।२२\।\।

**\॥।**

**\।\। १०.११.२३ \।\।**

**उत्थातव्यम् इतो\ऽस्माभिर् गोकुलस्य हितैषिभिः \।**

**आयान्त्य् अत्र महोत्पाता बालानां नाश-हेतवः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इतो** बृहद् वनात् \।
**गोकुलस्य** गो-यूथस्य \। **अत्र** बृहद्-वने \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उत्थातव्यम्** अन्यत्र
गन्तव्यम् इत्य् अर्थः \। कुतः ? **गोकुलस्य** तत्रत्यानां सर्वेषां
**हितैषिभिर्** इति श्री-कृष्ण-हितेनैव तद्-धित-सिद्धेः \। यद्य् अपि
श्री-नन्द-नन्दनम् अधिकृत्यैव वक्ष्यमाणा **महोत्पाताः**, तथापि
**बालानाम्** इति बहुत्वम्, सर्वेषाम् अपि गोपानां भयोत्पादनेन
शीघ्र-गमनात् \। यद् वा, बालक-वर्ग-शिरोमणौ तस्मिन् महोत्पातैः
सर्व-बालकेष्व् अपि व्रज-जनानां **नाश-हेतव** एव \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : उत्थातव्यम्** अन्यत्र गन्तव्यम्
इत्य् अर्थः \। कुतः ? **गोकुलस्य** तत्रत्यानां सर्वेषां **हितैषिभिर्**
इति **बालानाम्** इति च सामान्योक्तिः श्री-नन्दस्यासङ्कोचार्थं \।
\"प्रजानाम्\" इति पाठे\ऽपि स एवार्थः \। \"व्रजानाम्\" इति च पाठः
क्वचित् \। वस्तुतस् तु तद्-धितादिनैव सर्व-हितादि-सिद्धेः
तत्-तद्-उक्तिः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : \"**बालानां\" \"व्रजानाम्\" इति
पाठ-द्वयेऽपि समूह-निर्देशो व्रजेश्वर-सङ्कोचत एवाग्रे
श्री-कृष्णैक-निष्ठत्वेनातीत-भयोद्देशात् कथञ्चित् तेन निर्दिष्टं
निर्धारति **हरेर्** \[२४\] इति \।\।२३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी)**, **बलदेव-विद्यभूषणः
(वैष्णवानन्दिनी) : गोकुलस्य** तद्-वासि-मात्रस्य \।\।२३\।\।

**\॥।**

**\।\। १०.११.२४ \।\।**

**मुक्तः कथञ्चिद् राक्षस्या बाल-घ्न्या बालको ह्य् असौ \।**

**हरेर् अनुग्रहान् नूनम् अनश् चोपरि नापतत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अनः** शकटम् \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महोत्पातान् एव दर्शयन्
तेषां स्वतो\ऽप्रतिकार्यतां च बोधयति---**मुक्त** इति त्रिभिः \।
**बालक** इति स्वयं मोचनाशक्तिर् उक्ता \। अतः **कथञ्चिद्** इति साक्षात्
कारणादर्शनात् केनाप्य् अस्मद्-भाग्येनैवेत्य् अर्थः \। **हि** अनुभवे \।
**असौ** सर्वेषाम् अस्माकं जीवन-भूतः \। परोक्ष-निर्देशो गोप-वृद्धाः
\[२१\] इत्य् उक्त्या सभायां मन्त्रणे वृद्धानाम् एव योग्यत्वेन बालकस्य
तस्य तत्र साक्षाद् अविद्यमानत्वात् \। यद् वा, **असाव्** अयं
साक्षाद्-दर्शनेन तस्मिन् उपनन्देन तस्यापि तत्रैव नीतत्वात् \। किं वा,
कौतुकेन स्वयम् एव तेन तत्र गतत्वात् \। **नूनं** निश्चये \।
अमुष्योपरि सर्वोत्पातादि-दुःखं हरतीति **हरिः**, तस्येति वैष्णवानाम्
अस्माकं गृहे विशेषतो रक्षा-मन्त्र-विदां श्री-यशोदादीनां सान्निध्ये
**राक्षस्याः** किञ्चित्-करणाशक्तेस् तस्याः सकाशाद् अमुष्य मुक्तिर्
अस्मद्-भाग्येनापि सम्भवात् \। दूरे रहस्याशरणे **शकटाधः**
शायितस्य **उपरि** स्वयं पततो\ऽपि शकटस्यापतनं च
परम-दुर्घटं केवलं तद्-**अनुग्रहाद्** एव भवतीति भावः
\।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतस् तान् अधिकृत्यैव
महोत्पातानुतापं सूचयन् कौतुकेन स्वयम् एव तत्रागतं श्री-कृष्णम् अङ्के
कृत्वा स-स्नेहं दृष्टान्तयति---**मुक्त** इति त्रिभिः \।
राक्षस्य्-आदि-शब्देन स्व-गणेन अप्रतिकार्यत्वं दर्शितं \। **बालक**
इत्य् अनेन तेन तु सुतराम् \। अतः **कथञ्चिद्** इति
साक्षात्-कारणादर्शनात् केनाप्य् अनिर्वचनीयेनैव कारणेनेत्य् अर्थः \।
**हि** प्रसिद्धौ \। सर्वेषाम् एवानुभवात् कथञ्चित् तेनोक्तम् एव
निर्धारयति---**हरेर्** इति \। **नूनं** निश्चये \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : असौ** कृष्णः \।\।२४\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** बालान् अधिकृत्यैव
महोत्पातानुतापं सूचयन् कौतुकात् तत्रागतं कृष्णम् अङ्के कृत्वा स-स्नेहं
दृष्टान्तयति---**मुक्त** इति त्रिभिः \।\।२४\।\।

**\॥।**

**\।\। १०.११.२५ \।\।**

**चक्र-वातेन नीतो \ऽयं दैत्येन विपदं वियत् \।**

**शिलायां पतितस् तत्र परित्रातः सुरेश्वरैः \।\।**

**श्रीधर-स्वामी (भावार्थ-दीपिका) :** विपदं वीनां पक्षिणां पदं
विहार-स्थानम् \। विगत-प्रतिष्ठं वा \। वियन् नभः \।\।२५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षिणां विहारो ल्न
केवलम् आकाशे, किं तु भूमाव् अपीत्य् अरुच्या विगता प्रतिष्ठावमानं यस्य
तद्-विगत-प्रतिष्ठम् अनन्त-पद-वाच्यत्वाद् वियतः **तत्र** तदा
\।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अयम्** इति प्रस्तुततया
काल-नैकट्यापेक्षया वा \। पक्षान्तरे स्नेह-भर-जननार्थम् अङ्गुल्या
दर्शयति \। **दैत्येन नीतः,** तत्र च **वियद्** आकाशं नीतः,
तत्रापि **विपदम्** \। तैर् व्याख्यातम् एव \। तत्राप्य् ऊर्ध्वम् इत्य् अर्थः
\। यद् वा, आपद्-रूपं ततः पातादिना महानर्थ-सम्भवात् \। यद्य्
अपीदृशं श्री-भगवति प्रयोक्तुं न योग्यम्, तथापि विभीषिकार्थम् \।
किं वा, अनिष्टा-शङ्कीनि बन्धु-हृदयानि भवन्ति इत्य्-आदि-न्यायेन
स्नेह-भराकुलत्वाद् घटत एव \। अग्रे न म्रियेत \[२६\] इत्य् एवम्
अन्यत्राप्य् ऊह्यतम् \। पश्चात् पतितो\ऽपि तत्र शिलायाम् इत्य् एवम् उपर्य्
अधो\ऽपि विपद् \। वर्गतः **सुर-श्रेष्ठैस्** तत्-तल्-लोक-पालैर् एव
**परितस् त्रातः** \। यद् वा, ततस् ततः सर्वतो रक्षया हरेर् एव
शक्त्य्-अतिशयं मत्वा \। गौरवेण सुरेश्वरैर् इति बहुत्वम्,
सुरेश्वरेणेत्य् अर्थः \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : दैत्येन नीतः,** **तत्र** च
**वियद्** आकाशं नीतः, तत्रापि **विपदम्** \। अन्यत् तैः \। तत्र
विगत-प्रतिष्ठम् इति अत्यूर्ध्वम् इत्य् अर्थः \। **सुरेश्वरैः**
अच्युत-प्रेरितैः तत्-पार्षद-रूपैर् एवेत्य् अर्थः \। **तद् अप्य्
अच्युत-रक्षणम्** इत्य् अपि-शब्दात् \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : सुरेश्वरैर्** अच्युत-प्रेरितैस्
तत्-पार्षदैः \।\।२५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : चक्रवातेन** तृणावर्तेन
**वियद्** आकाशं वियत्-प्रापकत्वाद् **विपदं** \। **सुरेश्वरैः**
सुरेश्वरेण विष्णुना, बहुत्वं गौरवेण \। तत्रापीत्य्
उत्तर-वाक्ये\ऽपि-कारात् \।\।२५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : चक्रवातेन** तृणावर्तेन
**वियद्** आकाशं वियत्-प्रापकत्वाद् **विपदं** \। **सुरेश्वरैः**
हरिणा, बहुत्वं गौरवात् \।\।२५\।\।

**\॥।**

**\।\। १०.११.२६ \।\।**

**यन् न म्रियेत द्रुमयोर् अन्तरं प्राप्य बालकः \।**

**असाव् अन्यतमो वापि तद् अप्य्**[^७१] **अच्युत-रक्षणम् \।\।**

[^७१]: तत्राप्य्


**श्रीधर-स्वामी (भावार्थ-दीपिका) : अन्यतमो** वा कश्चिद् बालः \।
**अच्युतेन** एव **रक्षणम्** आसीत् \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : असौ** कृष्णो **बालकः** \।
**अन्यतमः** कृष्णाद् भिन्नः \। **यन् न म्रियेत** **तद्
अच्युत-रक्षणम्** इति योजना \।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : म्रियेत** इत्य् अयुक्तम् अप्य्
अमङ्गल-स्मारणं तेषां स्नेह-वर्धनार्थम् \। **अच्युतेन**
सर्व-व्यापकेन भगवतैव **रक्षणम्** अभूत्, अन्यथा इतस् ततः
स्थितानां बालकादीनाम् अप्य् आकाश-स्पर्शि-महा-वृक्ष-द्वय-निपाताद् अन्येन
तत्र तत्र रक्षानासम्भवात् \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सास्र-गद्गदम् आह---**यन् न
म्रियेत** इति \। दुःखैर् एवाश्लीलम् अपि प्रयुक्तम् इदम् इति \। तत्रापीति
तद् अपीति वा पाठः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्राप्य् **अच्युत-रक्षणम्** इत्य्
**अपि**-शब्दात् \।\।१४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : असौ** कृष्णः \।\।२६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सास्रं स-गद्गदं
चाह---**यन् न म्रियेत** इति \। दुःख-भवाद् अश्लीलम् अपि प्रयुक्तं तच्
च झटित्य्-उत्थानायेति बोध्यम् \। **असौ** कृष्णः \। यद्य् अप्य् एषां
नित्य-पार्षदत्वात् कृष्णैश्वर्य-बुद्धिर् विस-तन्तुवद् अन्तर् अस्त्य् एव,
तथापि वात्सल्य-प्रेम्णा तद्-अन्तर्-धानाद् अनिष्ट-शङ्का बलभद्रादीनाम्
इव ज्ञात-तद्-ऐश्वर्याणाम् अप्य् अभ्युदेतीति बोध्यम् \।\।२६\।\।

**\॥।**

\।\। १०.११.२७ \।\।

**यावद् औत्पातिको\ऽरिष्टो व्रजं नाभिभवेद् इतः \।**

**तावद् बालान् उपादाय यास्यामो\ऽन्यत्र सानुगाः \।\।**

**श्रीधर-स्वामी (भावार्थ-दीपिका) : अरिष्टो**ऽनर्थः \। **इतः**
स्थानात् \।\।२७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : औत्पातिकः**
उत्पात-प्रभवोऽ**रिष्टो**ऽशुभ-सूचकः, अरिष्टम् अशुभे तक्रे सूतिकागार
आसवे \। शुभे मरण-चिह्ने च इति मेदिनी \। **अन्यत्र** स्थानान्तरे
\।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् असकृत् परमेश्वरेण
रक्षा कृता \। तादृशं च कुतो\ऽस्माकं भाग्यं येन सदा तेन सा कार्या ?
तस्मात् तद्-आदिष्ट-नीति-शास्त्रानुसरणाच् चोत्पात-स्थानम् एतद् आशु
परित्यक्तुम् एव युज्यत इत्य् आह---**यावद्** इति \। **औत्पातिक**
उत्पातजः \। **व्रजं** सर्वम् एव गोकुलम् \। यद् वा,
निज-प्राणाधिक-श्री-नन्द-बालकाभिभवेन सर्वस्यापि व्रजस्य
अभिभवापत्तेस् तद्-अपेक्षयैव व्रजम् इत्य् उक्तम् \। **बालान्** इति
बालानाम् इति पूर्ववत् \। यद् वा, गौरवेण बहुत्वं श्री-कृष्णम् इत्य् अर्थः
\। **सानुगाः** पुत्र-कलत्र-मित्र-भृत्य-पुरोहितादि-सहिताः \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् असकृत् परमेश्वरेण
रक्षा कृता \। तादृशं च कुतोऽस्माकं भजनं येन सदा तेन सा कऋया ?
तस्मात् तद्-आदिष्ट-नीति-शास्त्रानुसाराच् चोत्पात-स्थानम् एतद् आशु
परित्यक्तुम् एव युज्यत इत्य् आह---**यावद्** इति \। **औत्पातिकः**
उत्पातजः **व्रजम्** इत्य्-आदिकं पूर्ववच् छ्री-कृष्णाभिप्रायेणैव
\।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पूर्वम् अस्मिन् नगरे
विष्णु-कथा-कीर्तन-दर्शन-परिचर्यादिकं बहुतरम् आसीत् यावन् नन्दस्य
बालको अयम् अभूत् तावद् आस्थान्यादिषु सर्वत्रास्यैव
कथा-कीर्तन-दर्शनादिकं प्रतिक्षणं भवत्य् अतस् तादृशं च
कुतो\ऽस्माकं स्म्प्रति तद् भजनं येन सदा विष्णुनैव रक्षा स्याद् अतस्
तद्-आदिष्ट-नीति-शास्त्रम् एवानुसरणीयम् इत्य् आह---**यावद्** इति
\।\।२७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तथैवाह---**यावद्**
इति \। **औत्पातिक** उत्पातजः **अरिष्टः** अशुभवान् क्लेशः, अरिष्टे तु
शुभाशुभे इत्य् अमरः \।\।२७\।\।

**\॥।**

**\।\। १०.११.२८ \।\।**

**वनं वृन्दावनं नाम पशव्यं नव-काननम् \।**

**गोप-गोपी-गवां सेव्यं पुण्याद्रि-तृण-वीरुधम् \।\।**

**श्रीधर-स्वामी (भावार्थ-दीपिका) : पशव्यं** पशुभ्यो हितम् \।
**नवानि काननान्य्** अवान्तराणि विह्यन्ते यस्मिंस् तत् \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अवान्तराणि*
निधुवन-बिल्वादीनि \। यद् वा, **कः** क-कार **आनने** मुखे आदौ
येषां ते काननाः, कदम्ब-कपित्थ-केशर-काल-स्कन्धादयो वृक्षा \।
**नवा** नित्य-नूतनाः **कानना** यत्र तत् तथा \। यद् वा,
नव-सङ्ख्याकाः काननाः
कदम्ब-कर्णिकार-कमल-केसर-काञ्च-नारकाल-स्कन्ध-कपित्थ-कुञ्जराशन-केतक-रूपा
यत्र तत् तथा \। भावि-लीलाभिप्रायेणाह \। यद् वा, न
बकस्यासुरस्याननं मुखं यत्र तत् तथा \।
बक-मुखस्यात्रैवोत्पाटनात् \। अत्र पक्षे नञ्-अर्थेन न-शब्देन
समासावयवयोः सावर्ण्यं चानुध्येयम् \। यद् वा, **पुण्याद्रयः**
गोवर्धन-बृहत्सान्व्-आदयः \। **पुण्य-तृणानि** कुश-काशोशीरादीनि \।
**पुण्य-वीरुधो** विष्णुक्रान्ता-माधव्य्-आद्याः \। यद् वा, आद्रि-पदेन द्रुमा
ग्राह्याः, अद्रयो द्रुम-शैलार्काः इत्य् अमरः \। तथा च पुण्य-द्रुमाः
कदम्ब-तमालादयः \। पुण्या अद्रि-तृणवीरुधो यत्र तत् तथा
समासान्तोच्\।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु नासमीक्ष्य परं
स्थानं पूर्वम् आयतनं त्यजेत् इति नीतिः, तत्राह---**वनम्** इति \।
अस्त्य् एवेति शेषः \। परम-पतिव्रतायाः श्री-भगवद्-अनुगृहीताया
श्री-वृन्दाया वनम् इति सर्वोपद्रव-राहित्यं सर्व-सद्-गुणमयत्वं च
सूचितम् \। तद् एवाभिव्यञ्जयति---**पशव्यम्** इत्य्-आदिना \।
पुष्ट्य्-आदि-कारित्वाद् रोगाद्य्-अविषयत्वाच् च पशुभ्यो हितम् इत्य्-आदिना
बृहद्-वनाद् वैशिष्ट्यं बोधयति \। **नवानि** सम्प्रति तत्र
कृष्ण-कृईडार्थं स्वयम् उत्पन्नानि \।

किं वा, **नव** नव-सङ्ख्यकानि ताल-वनादीनि षट्
मुञ्जान्धकार-विरह-वनानि त्रीणीत्य् एवम् \। किं च, **पुण्याः**
पुण्य-जनकत्वादिना परमोत्तमा **अद्रयः** श्री-गोवर्धनादयः,
**तृणानि** दर्भ-दूर्वादीनि, **वीरुधश्** च विष्णु-पर्णाद्या यस्मिन् \।
यद् वा, पुण्या एवाद्र्य्-आदयः सर्वे\ऽपि यस्येत्य् अन्यत्रापुण्यानाम् अपि तत्र
पुण्यत्वात् पुण्याद्रिषु स्वत एव पुण्य-वृक्षाणाम् अप्य् अन्तर्गतत्वात् पृथग्
अनुक्तिः \। यद् वा, **नवानि** सदा पत्र-पल्लवादि-सम्पत्त्या
नित्य-नूतनानि काननानि कदम्बादि-वृक्ष-वनिका यस्मिन् \। यद् वा, वृन्दाया
वनम् इत्य् उपवनतया फल-पुष्प-प्रधान-वृक्षाणां स्वतः सत्ता
सूचितैव \। किं च, पुण्येत्य् एवम् असाधारणत्वम् उक्तम् \। तथा च
श्री-हरिवंशे---

> श्रूयते हि वनं रम्यं पर्याप्त-तृण-संस्तरम् \।
>
> नाम्ना वृन्दावनं नाम स्वादु-वृक्ष-फलोदकम् \।\।
>
> अझिल्लि-कण्टक-वनं सर्वैर् वन-गुणैर् युतम् \।
>
> कदम्ब-पादप-प्रायं यमुना-तीर-संश्रितम् \।\।
>
> स्निग्ध-शीतानिल-वनं सर्वर्तु-निलयं शुभम् \।
>
> गोपीनां सुख-सञ्चारं चारु चित्र-वनान्तरम् \।\।
>
> तत्र गोवर्धनो नाम नातिदूरे गिरिर् महान् \।
>
> भ्राजते दीर्घ-शिखरो नन्दनस्येव मन्दरः \।\।
>
> मध्ये चास्य महाशाखो न्यग्रोधो योजनोच्छ्र्तः \।
>
> भाण्डीरो नाम शुशुभे नील-मेघ इवाम्बरे \।\।
>
> तत्र गोवर्धनं चैव भाण्डीरं च वनस्पतिम् \।
>
> कालिन्दीं च नदीं रम्यां द्रक्ष्यावश् च यतः सुखम् \।\। \[ह।वं।
> २.८.२२-२८\] इति \।

अत एव **गोपादीनां सेव्यं** सेवितुं योग्यं, सेव्यम् इति भक्त्य्-अपेक्षया
\। किं वा, आसक्त्या नित्योपभोग-विवक्षया \। अनेन तत्र
दुष्टजनत्वाभावो हिंस्राणां च हिंसा-राहित्यम्, शाश्वतिक-वैराणाम् अपि
मिथः सौहार्दं सूचितम् \। तथा चाग्रे तत्रैव, यत्र
नैसर्ग-दुर्वाराः सहासन्न-मृगादयः \[भा।पु।१०.१७.६०\] इत्य्-आदि \।
**पशव्यम्** इत्य् उक्ते\ऽपि पुनर् **गवां सेव्यम्** इत्य् उक्तिर् विशेषतो
गो-वृद्ध्य्-आदि-कारि
श्री-गोवर्धन-वर्ति-सुलभ-सुतृण-जलाद्य्-अभिप्रायेण \। यद् वा, पशुषु
गवां मुख्यत्वेन तासां हित-विशेषापेक्षया \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, नासमीक्ष्य परं
स्थानं पूर्वम् आयतनं त्यजेत् इति नीतिः \। तत्राह\--**वनम्** इति \।
अस्तीति शेषः \। वृन्दायाः पाद्म-कार्तिक-माहात्म्योक्त-रीत्या
श्री-भगवत्-प्रेयसीत्वं प्राप्ताया वनम् इति सर्वोपद्रव-राहित्यं
सकल-सद्-गुणमयत्वं सूचितम् \। तद् एवाभिव्यञ्जयति---**पशव्यम्**
इत्य्-आदिना \। आरोग्यादि-प्रद-जल-तृणादित्वात् पशुभ्यो हितं
**नव-काननम्** इति बृहद्-वनस्य जीर्ण-काननत्वं च सूचयति \। तच्
च चिर-कालं गवादि-सम्मर्द-च्छिद्यमान-नवाङ्कुरादित्वात् तथा तथा
वृन्दावनस्य पूर्व-व्रज-वासत्वं सूचयति \। द्वयोर् अनादि-कालत्वेऽपि
तस्मिन् नवत्व-निर्देशेन तद्-उच्छिन्न-चरत्वावगमात् \। **गोपादीनां
सेव्यम्** इति तत्र दुष्ट-जनत्वाद्य्-अभयं दर्शितं \। **पुण्या** एव
**आद्रयस् तृणानि वीरुधश्** च यत्र \। अदन्तत्वम् आर्षः [\।
ह-दन्ताद्]{।मर्क्} [वेति टापावीरुधा]{।मर्क्}-शब्द एव वा \। सर्वम् इति
यत्र पुण्यम् इत्य् अर्थः \। पुण्यत्वेन प्रसिद्धानाम् एव तत्र स्थिते
कास्कराद्य्-अपुण्य-द्रुमादीनां क्वचित् स्थिते वा तज्-जन्मत्वेन
पुण्यत्व-सिद्धेः \। अत्र विशेषः श्री-हरिवंशे, श्री-रामं प्रति
श्री-कृष्ण-वाक्यम्---

> श्रूयते हि वनं रम्यं पर्याप्त-तृण-संस्तरम् \।
>
> नाम्ना वृन्दावनं नाम स्वादु-वृक्ष-फलोदकम् \।\।
>
> अझिल्लि-कण्टक-वनं सर्वैर् गुण-गणैर् युतम् \।
>
> कदम्ब-पादप-प्रायं यमुना-तीर-संस्थितम् \।\।
>
> स्निग्ध-शीतानिल-वनं सर्वर्तु-निलयं शुभम् \।
>
> गोपीनां सुख-सञ्चारं चारु-चित्रवनान्तरम् \।\।
>
> तत्र गोवर्धनो नाम नातिदूरे गिरिर् महान् \।
>
> भ्राजते दीर्घ-शिखरो नन्दनस्येव मन्दरः \।\।
>
> मध्ये चास्य महा-शखो न्यग्रोधी योजनोच्छ्रितः \।
>
> भाण्डीरो नाम शुशुभे नील-मेघ इवाम्बरे \।\।
>
> तत्र गोवर्धनं चैव भाण्डीरं च वनस्पतिम् \।
>
> कालिन्दीं च नदीं रम्यां द्रक्ष्यावश् च यतः सुखम् \।\। \[ह।वं।
> २.८.२२-२८\] इति \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : पुण्याद्रि** इति वृन्दावनस्य
महा-विस्तीर्णत्वं बोधयति \।\।२८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न चास्मत्
प्राचीन-राजधानीं नन्दीश्वरो गन्तुं शक्यः यद् भयान् नन्दीश्वरात्
पलाय्यात्र महा-वने वयम् अवसाम, तस्यारिष्टस्य सम्प्रत्य् अपि तत्रैव
स्थितेः \। न च व्रज-भूमेर् अन्यत्र इयासा सम्भवेत्, अरोचकत्वाद् एव
\। तस्मान् नन्दीश्वर-महा-वनयोर् मध्य-वर्ति-स्हानम् एवावासार्थं
युज्यत इति विचार्याह---**वनम्** इति \। **पशव्यं** पशुभ्यो हितं
**नवानि काननाय्** अवान्तराणि यत्र तत् \।\।२८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.११.२९ \।\।**

**तत् तत्राद्यैव यास्यामः शकटान् युङ्क्त मा चिरम् \।**

**गोधनान्य् अग्रतो यान्तु भवतां यदि रोचते \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस् तद् वनम् एतादृशं
ततस् तत्र वने युक्त योजयत यूयम् \। नूयते स्तूयते ति नवं स्तुतं
कं जलं यस्याः सा नवका कालिन्दी, न जलं यमुना-वारि
साक्षाद्-ब्रह्मैव केवलम् इत्य् उक्तेः \। नव-काननेऽग्रे यस्य तत् तथेति
मुखाग्र-चेष्टा-कृष्णास्येष्व् आननं चलनेऽपि च इति यादवः \। नवानां
हर्य्-आदि-[योते]{।मर्क्}श्वराणां कं सुखं यया सा नवका भक्तिस् तस्या
आननं चेष्टनं यत्रेति वा \। नवानां जम्बू-दीपस्थ-खण्डानां कं शिरः
कर्म-भूमित्वेन मुख्यत्वान् नवकं भारत-खण्डं तस्याननं मुखम्
इव श्रेष्ठम् \। भारते व्रज-भूः श्रेष्ठा तत्र वृन्दावनं परम् इति व
नौतीति नवं कस्याननं काननं नवं स्तुवत् काननं यत्र इति वा
नवकाननम् \। यद् वा, नवसु खण्डेषु कीयते गीयते मत्स्यादि-रूपैर् इति
नवको हरिस्तस्याननं चेष्टात्रेति नवकाननम् \। नवानां नन्दानां कं
कं सुखं येन स नवकस् तस्याननं चेष्टनं नवकाननं तद् विद्यते
नित्यम् अत्रेति तथा मत्वर्थीयोच् \।

न च नन्दीश्वरोऽस्मत् प्राचीन-राजधानीं गन्तुं शक्त्यः यद् भयान्
नन्दीश्वर-महावनयोर् मध्यवर्तिस्थानम् एव वासार्थं युज्यते इति
विचार्याहवनम् इति \। नासमीक्ष्य परं स्थानं पूर्वम् आयतनं त्यजेत्
इति नीत्या च वृन्दायाः पाद्मोर् जमाहात्म्योक्तरीत्या भगवत् प्रेयसीत्वं
प्राप्ताया वनं नवकानम् इत्य् उक्तेर् बृहद् वनस्य जीर्णत्वं प्राप्तं किं
कारस्करादीनाम् अपुण्य-वृक्षादीनाम् अपि तत्र जातत्वात् पुण्यत्वम् एवेति \।
तत्र विशेषस्तु हरि-वंशीय-कृष्ण-वाक्यतोऽवसेयः \। तथा हि---

> श्रुयते हि वनं रम्यं पर्याप्त-तृण-सम्भवम् \।
>
> नाम्ना वृन्दावनं नाम स्वादु-वृक्षा-फलोदकम् \।\।
>
> अमीनि-कण्टक-वनं सर्वैर् गुण-गणैर् युतम् \।
>
> कदम्ब-पाद-पप्रायं यमुना-तीर-संस्तुतम् \।
>
> स्निग्ध-शीतानिलवनं सर्वर्तु निलयैर् युतम् \।
>
> गोपीनां सुख-सञ्चारं चारुचित्रवनान्तरम् \।
>
> तत्र गोवर्धनो नाम नातिदूरे गिरिर् महान् \।
>
> राजते दीर्घ-शिखरो नन्दनस्येव मन्दरः \।
>
> मध्ये चास्य महा-शाखो न्यग्रोधो योजनोच्छ्रितः \।
>
> भाण्डीरो नाम शुशुभे नील-मेघ इवाम्बरे \।
>
> तत्र गोवर्धनं चैव भाण्डीरं च वनस्पतिम् \।
>
> कालिन्दीं च नदीं रम्यां द्रक्ष्यावश् च यतः सुखम् \। \[ह।वं।
> २.८.२२-२८\] इति \।

अत्र नातिदूर इति नातिप्रान्ते न च मध्ये किं तु पार्श्व-देश एवेत्य्
अर्थः \। अहो वृन्दावनं रम्यं यत्र गोवर्धनो गिरिः इति स्कान्दात् \।
यत् तुभाण्डीर-मध्यस्थितत्वम् उक्तं तद् इत्थं प्रतिपद्यते \। स
खलु वृन्डवन-सिमस्थात् क्रीडनकुट्टिमाद् उत्तरस्य योजनद्वयान्ते
यमुना-तीरे दक्षिणे सम्प्रति च भाण्डीरतया प्रसिद्धो देशो
योजन-प्रमाणोस्ति एवं योजनत्रये लब्धे तत्-परस्य योजनद्वयस्य
मिश्रणया वृन्दावनस्य पञ्च-योजन-प्रमाणत्वं सिद्ध्यति तद् उक्तं
गौतमीये---वृन्दावनम् उद्दिश्य भगवता पञ्च-योजनम् एवास्ति वनं मे
देह-रूपकम् \।\।२९\।\। इति चक्रवर्ति-तोषिणीकारौ \।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत्र नातिदूर इति
नातिप्रान्ते न च मध्ये किं तु पार्श्व-देश एवेत्य् अर्थः अहो वृन्दावनं
रम्यं यत्र गोवर्धनो गिरिः इति स्कान्दात् \। अत्रैव तत्रेति
द्विरुक्तत्वात् पुरस् तस्यैव योजनीयत्वाच् च यत् तु भाण्डीरस्य
मध्य-स्थितत्वम् उक्तं तत्रेदं प्रतिपद्यते स खलु
वृन्दावनसीमस्थाद् भक्त-क्रीडन-कुट्टिमाद् उत्तरस्यां योजन-द्वयान्ते
यमुना-दक्षिण-तीरे सम्प्रति च भाण्डीरतया लोक-प्रसिद्धो देशः स्वयम्
अपि शास्त्रेण प्रसाधयिष्यमाणस् तथा योजन-विस्तारतया
प्रमापयिष्यमाणश् च प्रसिद्ध्यतीति योजनत्रये लब्धे तत् परस्य
योजन-द्वयस्य मिश्रणतया वृन्दावनस्य पञ्च-योजन-प्रमितत्वम् एव
सिद्ध्यति तथाचोक्तं वृन्दावनम् उद्दिश्य बृहद्-गौतमीये स्वयं
भगवता---

> पञ्च-योजनम् एवास्ति वनं मे देह-रूपकम् \।
>
> कालिन्दीयं सुषुम्णाख्या परमामृत-वाहिनी \।\। इति \।

अत्र यत् खलु सुषुम्णा-रूपकेण यमुनाया वृन्दावन-मध्य-वाहित्वं
दर्शितं तच् छ्री-हरिवंशे चान्यत्र व्यज्यते सीमान्तम् इव कुर्वन्तीति
तस्याविशेषणेन \। तद् एवं स्थिते भाण्डीरस्य विस्तारे चोच्छ्राये च
योजन-प्रमितत्वेन यमुना-तीरस्थत्वेन च यमुनोत्तर-तीरेऽपि
दीर्घाभिः शाखाभिर् व्याप्तिर् लभ्यते ततः परतोऽपि वृन्दावनस्येति यत्
तु पुण्याद्रि-तृणवीरुधम् इति नद्योद्रयः खग-मृगाः सदयावलोकैर् इति
च योजन-पञ्चकाद् अप्य् आधिक्यं लभ्यते तत् खलु गङ्गातीरस्य
गङ्गात्ववत् तद् बहिः स्थित-कतिपय-गोचारण-भूमेर् अपि तद्
अन्तःपात-विवक्षयागम्यं यत एव पूर्वरीत्या गोवर्धन-दिश्यपि यमुनाम्
आरभ्य वृन्दावनस्य सार्ध-द्वय-योजन-मात्र व्याप्त्या गोवर्धनस्य तत्
पार्श्वस्थिततायाम् अपि यन् नन्दनन्दनस्येव मन्दरः इति प्रोक्तं तद् अपि
सङ्गच्छते यद् वा आदिवाराहादौ कालिय-ह्र्ददादि-कतिपयतीर्थानां
वृन्दावन-करणोपादेयतया वर्णितत्वात् संक्षिप्तम् इव तत् प्रतीयते तत्
खलु तद् अधिदैवत श्री-गोविन्द-देवाधिष्ठानत्वेन मुखत्व-विवक्षया
श्री-केशवाधिष्ठानत्वेन मथुरापुया इवेति तद् एतन् मत एव
खदिर-काम्यक-वनादीनां पृथक्त्वं स्यात् न तु प्राङ्मते इति ज्ञेयं तत्
तस्माद् अद्यैव यास्यामः यामेत्य् अर्थः \। स्थानस्यास्य सोपद्रवत्वात्
कालस्यास्य च शोभनत्वाद् इति भावः \। व्यतिरेकेण द्रढयति माचिरम्
अविलम्बम् इत्य् अर्थः \। यदि भवतां भवद्भ्यो रेचत इति विनयेन
\।\।१८\।\।

तत् तस्माद् अद्यैव यास्यामो यामेत्य् अथ इत्य् अदूरवर्तित्वं चोक्तम् \। मा
चिरम् अविलम्बम् इत्य् अर्थः, अन्यथौत्पातिकारिष्ट-सम्भवात् \। तत्त्वतस्
तु पूर्व-स्थाने ममत्वेन क्षणान्तरे वैमत्य् आशङ्कया तथोक्तम् \। यदि
भवतां भवद्भयो रोचत इति विनयेन सर्वान् वशीकरोति \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्र नातिदूर इति नातिप्रान्ते
न च मध्ये किं तु पार्श्वदेश एवेत्य् अर्थः अहो वृन्दावनं रम्यं यत्र
गोवर्धनो गिरिः इति स्कान्दात् \। अत्रैव तत्रेति द्विरुक्तत्वात् पुरस्
तस्यैव योजनीयत्वाच् च यत् तु भाण्डीरस्य मध्य-स्थितत्वम् उक्तं
तत्रेदं प्रतिपद्यते स खलु वृन्दावनसीमस्थाद्
भक्त-क्रीडन-कुट्टिमाद् उत्तरस्यां योजन-द्वयान्ते यमुना-दक्षिण-तीरे
सम्प्रति च भाण्डीरतया लोक-प्रसिद्धो देशः स्वयम् अपि शास्त्रेण
प्रसाधयिष्यमाणस् तथा योजन-विस्तारतया प्रमापयिष्यमाणश् च
प्रसिद्ध्यतीति योजनत्रये लब्धे तत् परस्य योजन-द्वयस्य
मिश्रणतया वृन्दावनस्य पञ्च-योजन-प्रमितत्वम् एव सिद्ध्यति
तथाचोक्तं वृन्दावनम् उद्दिश्य बृहद्-गौतमीये स्वयं भगवता---

> पञ्च-योजनम् एवास्ति वनं मे देह-रूपकम् \।
>
> कालिन्दीयं सुषुम्णाख्या परमामृत-वाहिनी \।\। इति \।

अत्र यत् खलु सुषुम्णा-रूपकेण यमुनाया वृन्दावन-मध्य-वाहित्वं
दर्शितं तच् छ्री-हरिवंशे चान्यत्र व्यज्यते सीमान्तम् इव कुर्वन्तीति
तस्याविशेषणेन \। तद् एवं स्थिते भाण्डीरस्य विस्तारे चोच्छ्राये च
योजन-प्रमितत्वेन यमुना-तीरस्थत्वेन च यमुनोत्तर-तीरेऽपि
दीर्घाभिः शाखाभिर् व्याप्तिर् लभ्यते ततः परतोऽपि वृन्दावनस्येति यत्
तु पुण्याद्रि-तृणवीरुधम् इति नद्योद्रयः खग-मृगाः सदयावलोकैर् इति
च योजन-पञ्चकाद् अप्य् आधिक्यं लभ्यते तत् खलु गङ्गातीरस्य
गङ्गात्ववत् तद् बहिः स्थित-कतिपय-गोचारण-भूमेर् अपि तद्
अन्तःपात-विवक्षयागम्यं यत एव पूर्वरीत्या गोवर्धन-दिश्यपि यमुनाम्
आरभ्य वृन्दावनस्य सार्ध-द्वय-योजन-मात्र व्याप्त्या गोवर्धनस्य तत्
पार्श्वस्थिततायाम् अपि यन् नन्दनन्दनस्येव मन्दरः इति प्रोक्तं तद् अपि
सङ्गच्छते यद् वा आदिवाराहादौ कालिय-ह्र्ददादि-कतिपयतीर्थानां
वृन्दावन-करणोपादेयतया वर्णितत्वात् संक्षिप्तम् इव तत् प्रतीयते तत्
खलु तद् अधिदैवत श्री-गोविन्द-देवाधिष्ठानत्वेन मुखत्व-विवक्षया
श्री-केशवाधिष्ठानत्वेन मथुरापुया इवेति तद् एतन् मत एव
खदिर-काम्यक-वनादीनां पृथक्त्वं स्यात् न तु प्राङ्मते इति ज्ञेयं तत्
तस्माद् अद्यैव यास्यामः यामेत्य् अर्थः \। स्थानस्यास्य सोपद्रवत्वात्
कालस्यास्य च शोभनत्वाद् इति भावः \। व्यतिरेकेण द्रढयति माचिरम्
अविलम्बम् इत्य् अर्थः \। यदि भवतां भवद्भ्यो रेचत इति विनयेन
\।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्** तस्मात् **तत्र**
वृन्दावने **भवतां** भवद्भ्यः शस्ताः \।\।१८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.११.३० \।\।**

**तच् छ्रुत्वैक-धियो गोपाः साधु साध्व् इति वादिनः \।**

**व्रजान् स्वान् स्वान् समायुज्य ययू रूढ-परिच्छदाः \।\।**

**श्रीधर-स्वामी (भावार्थ-दीपिका) : एक-धियो** विप्रतिपत्ति-रहिताः
\। **व्रजान्** शकट-व्यूहान् \। **रूढाः** शकटादिष्व् आरोपिताः
**परिच्छदा** यैस् ते \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *विप्रतिपत्ति-रहिता*
विरुद्धोक्ति-वर्जिताः \। गृहे वस्त्रे संविधायां तिरस्कारे **परिच्छदे**
इति कोशः \। **परिच्छदा** दोह-पात्र-मन्थन्य्-आदयः \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एकस्मिन्** श्री-कृष्ण एव
**धीर्** येषाम् \। अत एव विप्रतिपत्तिर् अहित-धीत्वात् **साध्व्** इत्य्-आदि
\। **व्रजान्** इति तैर् व्याख्यातम् \। यद् वा, इतस् ततः
स्थितानन्त-व्रज-वर्ति-गवादीन्, **सम्यक् आ** सर्वतो **योजयित्वा**
एकत्र मेलयित्वा \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एकस्मिन् श्री-कृष्ण एव धीर्
येषां अत एव विप्रतिपत्तिर् अहितधीत्वात् साध्वित्य्-आदि इतस् ततः स्थितान्
एक-व्रजवर्ति-गवादीनेवात्र मेलयित्वा रूढा शकटान्य् आरूढाः परिच्छदा
एषान्ते \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्रजान्
व्रज-वर्ति-गवादीन् एकत्र मेलयित्वा रूढाः शकटान्य् आरूढा परिच्छदा
येषां ते \।\।१९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.११.३१-३२ \।\।**

**वृद्धान् बालान् स्त्रियो राजन् सर्वोपकरणानि च \।**

**अनःस्व् आरोप्य गोपाला यत्ता आत्त-शरासनाः \।\।**

**गोधनानि पुरस्कृत्य शृङ्गाण्य् आपूर्य सर्वतः \।**

**तूर्य-घोषेण महता ययुः सह-पुरोहिताः \।\।**

**श्रीधर-स्वामी (भावार्थ-दीपिका) : यत्ताः** कृत-प्रयत्नाः \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अनःसु** शकटेषु \।
**सर्वोपकरणानि** भोजन-पात्र-शय्या-पेषण-किर्तन-यन्त्रादि-रूपाणि
\।\।३१\।\। **शृङ्गाणि** शृङ्गाराणि वाद्यानि मृग-शृङ्गाणि वा \। यद् वा,

> शृङ्गं तु गवलं हेम-निबद्धाग्रिम-पश्चिमम् \।
>
> रत्न-जाल-स्फुरन्-मध्यं मन्त्र-घोषाभिधं स्मृतम् \।\।
> \[भ।र।सि। २.१.३७३\]

इति भक्ति-रसामृतोक्त-लक्साणं शृङ्गम् अत्र ज्ञेयम् \। गवलं माहि
शृङ्गम् इत्य् अमरः \। केचित् तु गोरिदं गवलम् इहालप्-प्रत्ययो बाहुलकात्
\। **सह-पुरोहिताः** शाण्डिल्य-सहिताः, शाण्डिल्यः सर्व-धर्मज्ञो
नन्दादीनां पुरोहितः इति स्कान्दोक्तेः \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रूढ-परिच्छदत्वम् एव
विवृण्वन् यान-प्रकारम् आह---**वृद्धान्** इति द्वाभ्याम् \।
**आत्त-शरासनाः** पथि दुष्ट-कंसादि-भयात् \। **सह-पुरोहिताः**
पुरोहित-साहिताः \। यद् वा, पुरोहिताश् च ययुः, सह एकदैव
परम-पुण्य-स्थानापेक्षया, निज-गृहाद्य्-अनपेक्षणात् \। हे **राजन्न्** इति
भवादृशेनापि सद्यस् तथा गन्तुं न शक्यत इति भावः \।\।३१.३२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रूढ-परिच्छदत्वम् एव
विवृण्वन् यान् अप्रकारम् आह---वृद्धान् इति युग्मकेन \। हे राजन्न् इति
तेषां श्री-कृष्ण-प्रेमार्ति निगमयति [\।\।२०\।\।]{।मर्क्}

गृहीत्वा \[१०.११.४३\] इति तैर् व्याख्यातम् \। तत्र सह लाङ्गूलं यथा
स्यात्, तथा गृहीत्वा केन द्वार-भूतेनेत्य् अपेक्षायाम् आह---अपरेति योज्यम्
\। यद् वा, अपराभ्यां पादाभ्यां सहित लाङ्गूलं तस्य गृहीत्वा
भ्रामयित्वा तम् इति पूर्वेणान्वयः \।
तदानीन्तन-क्षेपण-क्रीडणोपयोगि-कपित्थ-फल-पातनार्थं कपित्थाग्रे
चिक्षेप अच्युत इति तं महा-कायं भ्रामयतोऽपि निज-स्थानाच् च्यवनात् स
इति सार्धकं स दैत्यः महा-काय इति मरणे मायापगमान्
निज-महावत्स-दैत्य-रूपाभिव्यक्तेः षड् विशाध्याये कपित्थानि च
लीलयेति वक्ष्यमाणत्वात् कपित्थ-फलैः सह ह विस्मये
तादृश-महाकायस्यापि बाल-रूपतयैव महा-कपित्थाग्रे प्रक्षेपात्
विस्मतास् तस्य महा-कायत्वादिना हेलया वधेन च साध्विति सहसा
दुर्वितर्क-ज्ञानात् दुर्धर्ष-मारणाच् च तत्र विस्मयाद् धर्षाच् च वीप्सा
तद् वधेनामराणां च परम-हितम् अभूद् इत्य् आह---देवाच् चेति
\।\।३२.३३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत् ताः प्रयत्नवन्तः \।\।३१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दर्शयन् भ्रू-संज्ञया
बलद् एवं ज्ञापयन् मुग्ध इव अजानन् इव आसदत् निकटं प्राप
\।\।३१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अपराभ्यां सहितं
लाङ्गूलं तस्य गृहीत्वा अच्युतः संसार-सिन्धौ च्युतिस् तस्य दूरीकुर्वन्
कपित्थाग्रे इति तद् देहेनैव क्रोडोपयोगिक-पित्थ-फल-पातनार्थम् इति
भावः \। गतं जीवितं यतस् तद् यथा-स्यात् तथा प्राहिणोत् स
वत्सासुरः \।\।३२.३३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.११.३३ \।\।**

**गोप्यो रूढ-रथा नूत्न-कुच-कुङ्कुम-कान्तयः \।**

**कृष्ण-लीला जगुः प्रीत्या निष्क-कण्ठ्यः सुवाससः \।\।**

**श्रीधर-स्वामी (भावार्थ-दीपिका) : नूत्नैः** **कुच**-गतैः
**कुङ्कुमैः** **कान्तिर्** यासां ताः \। नूत्नेषु कुचेषु यत् कुङ्कुमं, तेन
कान्तिर् यासाम् इति वा \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आद्य-समासे कुच-पदे
लक्षणाकरणात् समासान्तरम् आह---**नूत्नेष्व्** इति \। **निष्कं**
पदक-संज्ञं हेम-भूषणम् \।\।३३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रैव विशेषम्
आह---**गोप्य** इति द्वाभ्याम् \। **रूढा** आरूढा **रथाः**
शकट-भेदाः \। किं वा, उच्चैर् गानार्थं शोभा-भरार्थं च
शकटतो\ऽप्य् उत्तमा विस्तीर्णोच्चतरा यान-विशेषा याभिस् ताः \। **नूत्न-**
इति तैर् व्याख्यातम् \। यद् वा, **नूत्न-कुचेषु** **कुङ्कुमाद्** अप्य् अधिका
**कान्तिर्** यासाम् \। नूत्नेति वृद्धानां व्यावर्तनार्थम् \। किं वा, सदा
सर्वासाम् अपि रथ-रूढानां तासां प्रायो नित्य-नव-यौवनत्वात् \।
**कृष्णस्य** चित्ताकर्षकस्य **लीलाम्** \। **निष्काणां** स्त्री-भूषणेषु
मुख्यत्वात् तैर् अन्यान्य् अपि ज्ञेयानि \।\।३३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्रैव विशेषम् आह---गोप्य
इति द्वाभ्याम् \। रूढा आरूढाः रथाः तत् प्रायाः शकट-भेदा याभिस् ताः
निष्काणां स्त्री-भूषणेषु मुख्यत्वात् तैर् अन्यान्य् अपि ज्ञेयानि नूत्नेत्य् अत्र
तेषां प्रथमाथस्तु समीचीनः सर्वैर् एव व्रज-जनैस् तद् गुण-गानस्य
प्रसिद्धत्वात् कृष्ण-रामाभ्यां सह तयोर् जन-कर्तृकायाः कथायाः
श्रवणोत्सुके तयोर् एव कर्तृभूतयोर् वा \।\।२२\।\।

---------------------------------------------------------------------------------------------------------------------

*अन्यैर्* *न व्याख्यातम्।*

**\॥।**

**\।\। १०.११.३४ \।\।**

**तथा यशोदा-रोहिण्याव् एकं शकटम् आस्थिते \।**

**रेजतुः कृष्ण-रामाभ्यां तत्-कथा-श्रवणोत्सुके \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्-कथा** कृष्ण-राम-कथा
तल्-लीलेति यावत् \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तथा** इति वाक्यालङ्कारे,
पूर्वोक्त-समुच्चये वा \। ततश् च तयोर् अपि निष्क-कण्ठिकादिकं
द्रष्टव्यम् \। **कृष्ण-रामाभ्यां** सह **एकम्** एव **शकटम् आस्थिते**
आरुढे \। तत्र हेतुः---**तयोः** कृष्ण-रामयोः सकाशात्
**कथा-श्रवणोत्सुके**, स्नेहेन तयोर् अन्योन्यम् अत्यागात् \। यद् वा, द्वयोर्
अपि पुत्रयोः कथा-श्रवणे\ऽभेदेन द्वयोर् अपि मात्रोर् औत्सुक्यात् \। यद्
वा, तयोर् अन्योन्यं या वार्ता, तच्-छ्रवणोत्सुके, कृष्णस्यादौ निर्देशो
यथा-संख्य-न्यायात् \। किं वा, माधुरी-भरेण तस्यैव कथा-श्रवणे
औत्सुक्य-विशेषात् तेन शोभा-विशेषाच् च \।\।३४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकं शकटम् इति द्वयोर्
एव पुत्र-द्व-विरह-सहनाशक्तेः \।\।२३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.११.३५ \।\। +++**

**वृन्दावनं सम्प्रविश्य सर्व-काल-सुखावहम् \।**

**तत्र चक्रुर् व्रजावासं शकटैर् अर्ध-चन्द्रवत् \।\।**

**श्रीधर-स्वामी (भावार्थ-दीपिका) : व्रजावासं** गोकुल-वसति-स्थानम्
\।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अर्ध-चन्द्रवद्**
अर्ध-चन्द्राकारम् \। अर्ध-चन्द्रवद् इति पश्चाद्-भागे
प्रतिस्व-द्रव्य-स्थापनार्थम्, अग्र-भागे
विस्तीर्ण-गवादि-सुख-निर्गमार्थं शकटी-वाट-पर्यन्तश्
चन्द्रार्धाकार-संस्थितः \[वि।पु। ५.६.३०\] इति विष्णु-पुराणे \। एवं
तद्-दिने शकटैर् एव चक्रुः, दिनान्तरे तु यथा श्री-हरिवंशे---

> कण्टकीभिः प्रवृद्धाभिस् तथा कण्टकिभिर् द्रुमैः \।
>
> निखातोच्छ्रित-शाखाभिर् अभिगुप्तं समन्ततः \।\। \[ह।वं। २.९.२२\]
> इति \।

कालिय-हृदाद् दाक्षिण-प्राय-दिशि चतुःक्रोशी-विस्तीर्णाष्ट-क्रोशी दीर्घो
**व्रजावास**-गोवर्धनम् अग्रे विधायैव इति ज्ञेयम् \।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यक् सुखेन
यमुनानोत्तरणादि-पूर्वकं प्रविश्य, तच् च ग्रीष्मारम्भे ज्ञेयम् \।
पूर्णस्तु धर्म-समयस् तयोस् तत्र वने सुखम् इत्य्-आदिना
श्री-हरिवंशादौ वृन्दावन-क्रीडायाः प्राग् एव ग्रीष्म्र्तु-वर्णनात्,
यमुनोत्तरणं च तदानीं तेषाम् अतिसुकरत्वात् स्पष्टं नोक्तम् \। तच् च
कालिय-हृदाद् उपरि स्थाने प्रसिद्धम् \। सर्वस्मिन् काले सुखम् आ सम्यक्
वहति प्रापयति तथा तत्, अतस् तत्र शीतोष्णादि-बाधा गृहाद्य् अपेक्षा च
नास्तीति भावः \। व्रजो गवाम् आवासः स एव तेषाम् अप्य् आवासस् तम् \। यद्
वा, व्रजस्य व्रज-वर्तिनां सर्वेषाम् एवावासम् आवावासं वसतिस्थानम् \।
अर्ध-चन्द्रवद् इति तस्मिन् दिने यमुना-तीरे विश्रामात् तस्थ च ऋजुत्वात्
तत्र शकट-वर्ग-वेष्टनेनार्ध-चन्द्राकारतयैवावास-सन्निवेश-सिद्धेः
\। यद् वा, यमुनायास् तत्रर्ध-चन्द्राकृतित्वेन सन्निवेशात् तथोक्तम् \।
यद् वा, पश्चाद् भागे द्रव्यादि-स्थानापेक्षयाग्रे च गवादीनां
सुख-निर्गमाय विस्तीर्ण-द्वारापेक्षया सदा सर्वत्र
तथैवावास-सन्निवेशोपपत्तेः \। तथा च श्री-विष्णु-पुराणे---

> स समावासितः सर्वो व्रजो वृन्दावने ततः \।
>
> शकटीवाट-पर्यन्तश् चन्द्रार्धाकार-संस्थितः \।\। \[वि।पु। ५.६.३१\]
> इति \।

श्री-हरि-वंशे\ऽपि---

> निवेषं विपुलं चक्रे गवाञ्वैव हिताय च \।
>
> शकटावर्तपर्यन्तं चन्द्रार्धाकार-संस्थितिम् \।\। \[ह।वं। २.९.२०\]
> इति \।

एवं तद् दिने शकटैर् एव चक्रुर् दिनान्तरे च यथा-रुचि
स-कण्टक-शाखादि-परिवेष्टनेन लतादि-संवेष्टनेन च गवाम् आत्मनश्
चावासं रचयामासुर् इति बोधव्यम्, तथा च श्री-हरि-वंशे---

> कण्टकीभिः प्रवृद्धाभिस् तथाकण्टकितैर् द्रुमैः \।
>
> निखातोच्छ्रित-शाखाभिर् अभिगुप्तं समन्ततः \।\। \[ह।वं। २.९.२२\]
> इति \।

अन्ये\ऽपि विशेषास् तत्रैव---मध्ये योजन-विस्तारं तावद् द्विगुणम् आयतम्
\[ह।वं। २.९.२१\] इति \। तथा कालिय-हृद-वर्णने व्रजस्योत्तरतस्
तस्य क्रोश-मात्रे निरामये \[ह।वं। २.११.४८\] इत्य्-आदि \। एवं
कालीह-हृदस्य दक्षिणे क्रोशान्तरे दैर्घं योजन-द्वयं व्याप्य व्रजः
\। यत्र च श्री-नन्दराजस्य मुख्य-वासः प्रावो नन्दीश्वर-गिरि पार्श्वे,
श्री-यमुना च ततो दूरवर्तिन्य् अपि तदानीन्तनानाम् आशु-गम्या निकटैव
भाति, तच् चाग्रे व्यक्तं भावि \। गवाम् आवासस् तु कदाचिन् नन्दीश्वरे,
कदाचिच् च सुतृणापेक्षया प्रायस् तत् पूर्वतः कुत्र कुत्रापि तदा च तत्र
तत्रैव गोपा गोप्यश् च दुग्धाद्य् अर्थं यान्तीति युक्त्या लोक-प्रसिद्ध्या
व्यवहार-दृष्ट्या च ज्ञेयम्, अत-एवेतस् ततः काले काले व्रजतीति व्रज
उच्यत इति दिक् \।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम् इति सम्यक् सुखेन मार्गं
ददौ सिन्धुर् इव श्रियः-पतेः इतिवत् \। किं वा, मिथो
बद्ध-प्लवी-कृत-महा-शकट-वृन्दैर् यमुनोत्तरादि-पूर्वकं प्रविश्य
उत्तरण-स्थानं तु योजन-परिमितत्वात् कालिय-हृदाद् उत्तरतो ज्ञेयं \।
दक्ष् इणतो मथुरा-नैकट्येन सङ्कटत्वात् \। अथवा,
कालिय-ह्रद-दक्षिणस्यां दिशि वक्ष्यमाणाद् व्रज-वासान् मथुरा-वृन्दावनं
सन्धिर् वत्स-क्रीडन-भक्त-क्रीडनयोर् मध्य-प्रदेश एव तत् स्यात्
महा-काननत्वेन निर्जनत्वात् अर्ध-चन्द्रवद् इति पश्चाद् भागे
द्रव्यादि-स्थानापेक्षया पुरतश् च गवादीनां सुख-निर्गमाय
विस्तीर्ण-द्वारापेक्षया सदा सर्वत्र तथैवावास-सन्निवेशोपपत्तेः तथा
श्री-विष्णु-पुराणे---

> स समावासितः सर्वो व्रजो वृन्दावने ततः \।
>
> शकटी-वाट-पर्यन्तश् चन्द्रार्धाकार-संस्थितिः \।\। \[वि।पु। ५.६.३०\]
> इति \।

श्री-हरिवंशे---

> निवेशं विपुलं चक्रे गवां चैव हिताय च \।
>
> शकटावर्त-पर्यन्तश् चन्द्रार्धाकार-संस्थितम् \।\। \[ह।वं।
> २.९.२०\] इति \।

एवं तद् दिने शक्तटैर् एव चक्रुः दिनान्तरे च तथा श्री-हरिवंशे---

> कण्टकीभिः प्रवृद्धाभिस् तथा कण्टकिभिर् द्रुमैः \।
>
> निखातोच्छ्रित-शाखाभिर् अभिगुप्तं समन्ततः \।\। \[ह।वं। २.९.२२\]
> इति \।

अत्र कण्टकीभिः कण्ट-युक्ताभिर् वल्लीभिर् इत्य् अर्थः \। आसां द्रुमाणां
च जीवितम् एव रोपणं ज्ञेयं शाखानां तु छिन्नानां तथान्यो विशेषस्
तत्रैव मध्ये योजन-विस्तारं तावद् द्विगुणम् आयतम् इति तथा
कालिय-हृद-वर्णने व्रजस्योत्तरतस् तस्य क्रोश-मात्रे निरामये इत्य्-आदि
उत्तर-शब्दोत्र प्राय ईशान-कोण-वाची तस्य दक्षिणस्यान् दिशि महा-पुर्या
मथुराया निवेशात् ईशान-कोणस्य चोत्तरानुगतत्वात् \। अत एवादि-वाराहेऽपि
तत् स्थान-माहात्म्यम्---

> उत्तरे हरि-देवस्य दक्षिणे कालियस्य तु \।
>
> अनयोर् देवयोर् मध्ये मृतास् ते चापुनर्भवाः \।\।इति \।

अत्र हरि-देवो गोवर्धनाधिष्ठाता कालियः कालिय-दमन इति ज्ञेयं
मथुराया नातिदूरत्वेपीदं स्थानं निर्जनम् एव पुर्याः पश्चाद् दिग्
गतत्वात् महा-घन-वनत्वाच् च एवं कालिय-हृदस्य नैऋत-कोणे
क्रोशान्तरे सट्टीकराख्यं प्रदेशम् अन्तर्भाव्यदैर्घ्ये योजन-द्वयं
व्रजः स्यात् किं तु गोवर्धनम् अग्रे निधायेति ज्ञेयम् अन्यत्र हि
द्वारायोग्यत्वं दक्षिणस्यां मथुराख्य-महा-नगर-वासेन आग्नेय्यान्तेन
यमुना च पूर्वस्यां यमुनायाम् ऐशान्यां कालिय-हृदेन गवादि-प्रचारस्या
सङ्कीर्णत्वात् उत्तरस्यां वायव्यां पश्चिमस्यां च शीत-वाताद्य् आगमेन
दुःख-हेतुत्वात् अद्यापि मथुरादि-देशे ऐशान्यादिदिक चतुष्टयाद्
अन्यत्रैव गोष्ट-द्वार-निर्माण-दर्शनाच् च \। अतः---

> न नः पुरोजन-पदा न ग्रामा न गृहा वयम् \।
>
> वनौकसस् तात नित्यं वन-शैल-निवासिनः \।\।

इत्य् उक्त्वा पुरोद्वाराग्र-देशस्थत्वात् श्री-गोवर्धनस्यैव पूजा-विधानं
वक्ष्यते तद् एवं श्री-नन्द-राजस्य मुख्यावासो नन्दीश्वर-गिरिम् अभितो
यः प्रसिद्धः स तु कालान्तरे जात इति ज्ञेयम् अत एव इतस् ततो
व्रजतीति व्रजो निरुच्यते अत एव गोठ-नन्द-निलयो वा गोरै इति
लोक-विख्यात्यागोष्ट-नन्द-निलय-गोकुलाख्यानि स्थानान्तराणि चट्रैव
वृन्दावने दृश्यन्त इति दिक् \।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रेति श्री-हरि-वंश-रीत्या
कालिय-ह्रदाद् दक्षिण-प्रायायां दिशि अष्ट-क्रोशी दीर्घं चतुष्क्रोशी
विस्तीर्णो व्रजावास इति ज्ञेयम् \।\।३५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्ध-चन्द्रवद् इति
पश्चाद् भागं प्रति स्व-द्रव्य-स्थापनार्थम् अग्र-भागे विस्तीर्णे
गवादीनां सुख-निर्गमार्थं च शकटी-वाट-पर्यन्तश्
चन्द्रार्धाकार-संस्थितिः इति श्री-विष्णु-पुराणे च एवं तद् दिने शकटैर्
एव चक्रुः दिनान्तरे तु यथा श्री-हरि-वंशे---

> कण्टकीभिः प्रवृद्धाभिस् तथा कण्टभिर् द्रुमैः \।
>
> निर्वातोच्छ्रित-शाखाभिर् अभि-गुप्तं समन्ततः \।\। \[ह।वं।
> २.९.२२\] इति \।\।३५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

**\।\। १०.११.३६ \।\।**

**वृन्दावनं गोवर्धनं यमुना-पुलिनानि च \।**

**वीक्ष्यासीद् उत्तमा प्रीती राम-माधवयोर् नृप \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : राम-माधवयोः**
बल-कृष्णयोः \। **उत्तमा** अत्यन्ता \। हे **नृप** ! इति सम्बोधनं तु
प्रहर्षाधिक्याद् एव \। उत्तमा वैकुण्ठाद्य् अपेक्षाया अहो मधुपुरी धन्या
वैकुण्ठाच् च गरीयसी इति प्राप्तैतादृश-माहात्म्या
मधुवन-महावनापेक्षया चेति ज्ञेयम् \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रापि स्थान-त्रयम्
अतिमनोहरम् इत्य् आह---वृन्देति \। पूर्वोक्त्या गोवर्धन-यमुना-पुलिनानां
तद्-अन्तर्गतत्वे\ऽपि पृथग् उक्तिस् तत्र तत्र तत् तत् प्रसिद्धेस् तत् तत्
सौन्दर्यादिभेदस्य चापेक्षयोत्तमेत्य् अन्यत्रापि प्रीतिर् जातैवैषु
चाधिकेत्य् अर्थः \। यद् वा, वैकुण्ठापेक्षयोत्तमा, अत एव
माधव-शब्द-प्रयोगः \। एवम् आश्चर्येण प्रहर्षेण वा हे नृपेति \।
कृष्णस्य प्रीत्यां तत्रैव रामस्य प्रीतिर् इति द्ययोः साम्येन निर्देशः
\।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तच् च वृन्दावनं
भेदत्रयात्मकम् एव श्री-कृष्णस्यापि परम-मनोहरम् इत्य् आह---वृन्देति
\। वृन्दावनम् इति केवल-वनस्य सौष्ठवं गोवर्धनम् इत्य्-आदिना
तत्रत्य-विशेषाणाम् उत्तमेति वैकुण्ठाद्य् अपेक्षया अहो मधुपुरी धन्या
वैकुण्ठाच् च गरीयसी इति प्राप्त-तादृश-महान्त्य-मधुवन-महावनाद्य्
अपेक्षया च अत एव माधव-शब्द-प्रयोगः सर्व-लोक-रमण-हेतोर् अपि
रामस्येत्वेव किं वक्तव्यं तस्याप्य् आलम्बन-रूपस्य सर्व-सम्पत्तिदेव्याः
पत्युर् अपीत्य् अर्थः \। एवम् आश्चर्येण प्रहर्षेण चाह हे नृपेति
\।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [+++]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.३७ \।\।

**एवं व्रजौकसां प्रीतिं यच्छन्तौ बाल-चेष्टितैः \।**

**कल-वाक्यैः स्व-कालेन वत्स-पालौ बभूवतुः \।\।**

**श्रीधर-स्वामी (भावार्थ-दीपिका) : स्व-कालेन** तद्-योग्य-कालेन
\।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कल-वाक्यैर्**
मधुरास्फुटैर् वचनैः, ध्वनौ तु मधुरास्फुटे कले इत्य् अमरः \।
तद्-योग्य-**कालेन** वत्स-पालनऋह-समयेन \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम्
उक्त-श्री-वृन्दावनागमनादि-प्रकारकैः, किंवोक्त-सदृशैर् अद्भुतैः
स्वाभाविकैश् चान्यैर् अपि मनोहरैश् चेष्टितैः कल-वाक्यैश् च
व्रजओकसां सर्वेषाम् एव प्रीतिम् आनन्दं कुवन्तौ सन्तौ, यच्छन्ताव् इति
कल-वाक्याव् इति पाठे स एवार्थः, यद्य् अपि पूर्वम् एव
मृद-भक्षण-लीलायां वाक्याभिव्यक्तिर् उक्तास् ते, तथाप्य् अत्र कल-वाक्याव्
इति मधुर-विचित्र-वार्ता-विशेषाभि-प्रायेण \। स्वकलेनेति चतुर्
वर्ष-वयः-प्राकट्य इत्य् अर्थः \। अत्रैवम् उह्यम्---वृहद् वने
वर्ष-त्रयं स्थितौ, चतुर्थे वृन्दावनम् आगम्गत्य बाल्य-लीलया दिनानि
कतिचिन् नित्वानन्तरं वत्स-पालौ बभूवतुर् इति \। यच् च श्री-हरिवंशे
बृहद् वन-क्रीडायाम् एवोक्तम्---

> एवं तै बाल्यम् उत्तीर्णौ कृष्ण-सङ्कर्षणावुभौ \।
>
> तस्मिन्न् एव व्रज-स्थाने सप्तवर्षौ बभूवतुः \।\। \[ह।वं। २.८.१\]
> इति,

तच् च कल्प-भेद-व्यवस्थयान्योन्य-बहुल-विरुद्धवत् परिहार्यम्
\।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्र श्री-बृहद्-वन-लीलायां
प्रसिद्ध्या वयो-योग्यतादिना च क्रमो\ऽयं लक्ष्यते पूतना-वधः
शकट-भञ्जनं नाम-करणं रिङ्गणम् अघृष्ट-जानु-रिङ्गणं
तृणावर्त-वधः प्रथम-विश्व-दर्शनं गोपीभिः स्तोभित \[भा।पु।
१०.११.७\] इत्य्-आदि क्रीणीहि भो \[भा।पु। १०.११.१०\] इत्य्-आदि
वत्स-पुच्छ-ग्रहणं मृत्तिका-भक्षणं द्वितीय-विश्व-दर्शनं
दधि-पयश्-चौर्यम् उलूखल-बन्धः सरित्-तीर-गतम्
इत्य्-आदि-वृन्दावन-प्रवेश इति \।

अथ श्री-वृन्दावन-लीलाम् उपक्रमते \। एवं पूर्वोक्त-प्रकारेण
**कल-वाक्यैर्** मनोहर-भाषितैश् च प्रीतिम् आनन्दं यच्छन्तौ \।
\"कल-वाक्यौ\" इति पाठे स एवार्थः \। **स्व-कालेन** इति
कौमार-मध्य एवेत्य् अर्थः \।

> कालेनाल्पेन राजर्षे रामः कृष्णश् च गोकुले \।
>
> अघृष्ट-जानुभिः पद्भिः विचक्रमतुर् ओजसा \।\। \[भा।पु। १०.८.२६\]

इत्य् उक्तत्वाच् चतुर्थस्यापि वर्षस्यापि वर्षस्यान्तेऽवश्यं
कौमार-परित्यागो लभ्यते पञ्चमस्य तु साधारणापत्तेः वृन्दावने च
कौमार-लीला-वत्स-हरण-सम्बन्धि वर्सास्यान्तर्भावात् प्रायः सार्धम्
एक-वर्षं भवेत्, एवं विहारैः कौमारैः कौमारं जहतुर् व्रजे
\[भा।पु। १०.११.५९, १०.१४.६१\] इति \। तद्-अनन्तरम् उक्त्वा ततश् च
पौगण्ड-वयः-श्रितौ व्रज \[भा।पु। १०.१५.१\] इति हि वक्ष्यते \।
तस्माद् अत्रैवम् ऊह्यं बृहद्-वने मास-त्रयाधिक-वर्ष-द्वयं स्थित्वा
तृतीये वृन्दावनम् आगत्य, बाल्य-लीलया मासान् कतिचिन् नीत्वा,
तद्-अनन्तरं **वत्स-पालौ बभूवतुर्** इति \। अतो यत् तु श्री-हरिवंशे
बृहद्-वान-क्रीडायाम् एवोक्तम्---

> एवं तौ बाल्यम् उत्तीर्णौ कृष्ण-सङ्कर्षणाव् उभौ \।
>
> तस्मिन्न् एव व्रज-स्थाने सप्त-वर्षौ बभूवतुः \।\। \[ह।वं।
> २.८.१\] इति \।

तच् च प्रौढत्वापेक्षया सप्त-वर्षाव् इवेति मन्तव्यं \। विरोधान्तरवत्
कल्प-भेद-विवक्षयेति केचित् \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : कल-वाक्यैर्** मनोहर-भाषितैश् च
\।\।२६\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : स्व-कालेन**
स्वोचित-समयेन \।\।२६-२७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.३८ \।\।

**अविदूरे व्रज-भुवः सह गोपाल-दारकैः \।**

**चारयामासतुर् वत्सान् नाना-क्रीडा-परिच्छदौ \।\।**

**श्रीधर-स्वामी (भावार्थ-दीपिका) :** कौमार-लीलां
निरूपयति---**अविदूर** इत्य्-आदिना \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कौमार-लीलां
कुमारावस्थ-लीलाम् \। अविदूरे समीपे \। चारयामासतुः तृणानि
भक्षयाञ्चक्रतुः \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अविदूर** इति नातिदूरे
बाल्यान् न चातिनिकटे सुतृणाभावात्[^७२] सुख-विहारासिद्धेश् च, किन्तु
व्रज-स्थानाद् आह्वान-प्राप्य-प्रदेश इत्य् अर्थः \। **नाना**-विधा
वेणु-शृङ्ग-वेत्र-तुम्बी-वीणा-कन्दुकादयः **क्रीडायाः** **परिच्छदाः**
साधनानि ययोस् तौ \।\।३८\।\।

[^७२]: सतृणाभावात्


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अविदूर** इति नातिदूरे बाल्यात्
न चातिनिकटे सतृणाभावात् सुख-विहारासिद्धेश् च, किं तु व्रज-स्थानाद्
आह्वान-प्राप्य-प्रदेश इत्य् अर्थः \। **नाना**-विधा
वेणु-वेत्र-शृङ्ग-वीणा-१०कन्दुकादयः **क्रीडायाः** **परिच्छदाः**
साधनानि ययोस् तौ \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : रामादय** इति
तद्-गुण-संविज्ञानतापि घटते तच् च षष्ठ-सन्दर्भस्य
शततम-वाक्यत्वात् पूर्वत्र द्रष्टव्यम् \।\।३८\।\।

व्रजं बालान् इति पूर्ववत् श्री-कृष्णाभिप्रायेण \।\।२७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रामादय इति रामस्य
सर्वज्ञस्यापि तद् वध-समर्थस्यापि मोहे भ्रातृ-स्नेह एव हेतुर्
द्रष्टव्यः रुक्मणी-हरणे\ऽपि श्रुत्वैतद् भगवान् रामो
विपक्षीय-नृपोद्यमम् \[भा।पु। १०.५३.२०\] इत्य्-आदौ तस्य तादृशत्वस्य
द्रक्ष्यमाणत्वात् \।\।३८\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.३९ \।\।

**क्वचिद् वादयतो वेणुं क्षेपणैः क्षिपतः क्वचित् \।**

**क्वचित् पादैः किङ्किणीभिः क्वचित् कृत्रिम-गो-वृषैः \।\।**

**श्रीधर-स्वामी (भावार्थ-दीपिका) : क्षेपणैर्** बिल्वामलकादि
**क्षिपतो** दूरे चालयतः \। **किङ्किणी**-युक्तैः **पादैः** क्षिपतस्
ताडयतः \। वत्स-पाला एव द्वि-त्राः कम्बलादि-पिहिता **वृष**-रूपम्
अनुकुर्वन्ति \। तैः सह स्वयम् अपि तथैव वृषायमाणौ नर्दन्तौ
तद्-अनुकारि-शब्दान् कुर्वन्तौ युयुधाते इत्य् अर्थः \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : क्षेपणैर्** अश्म-यन्त्रैर् वा
**कृत्रिम-गो-वृषैर्** मृद्-आदि-निर्मित-गो-वृषैर् वा \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तान् एव दर्शयन्
बाल्य-क्रीडाम् आह---**क्वचिद्** इति द्वाभ्याम् \। कस्मिंश्चित् काले प्रदेशे वा
तत्-तद्-योग्ये **वेणु**-वादनं देश-कालादिकं प्राप्य, अतः-प्रभृत्य् एव
प्रवृत्तम् इति ज्ञेयम् \। **क्षेपेणैव** क्वचित् **पादैश्** च **क्षिपतस्**
ताडयतः, **परस्परम्** इति परेणान्वयः \। यद् वा, अन्यं किञ्चिद् इति
शेषः \। यद् वा, **क्षेपणैर्** यन्त्रादिभिः, **पादैश्** च वेणुम् एव
किञ्चिद् अन्याद् व, दूरे **प्रक्षिपतः** \।\।३९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तान् एव दर्शयन् बाल्य-क्रीडाम्
आह द्वाभ्याम् \। तत्र क्वचिद् इति सार्धकं कस्मिंश्चित् काले देशे वा
तत्-तद्-योग्ये वेणु-वादनं च वयो-देशयोर् वैशिष्ट्यात् तत्-प्रभृत्य् एव
प्रवृत्तम् इति ज्ञेयम् \। **क्षेपणैर्** यन्त्रादिभिः बिल्वामलकादिकं दूरे
प्राक्षिपतः **किङ्किणी**-युक्तः **पादैः** नृत्यतः इति शेषः \।
स्व-स्व-यूथत्वे नापादितैः **कृत्रिम-गो-वृषैः** सह \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : क्षेपणैर्** यन्त्र-विशेषैः
लोष्ट्रादिकं **क्षिपतः,** **किङ्किणी**-युक्तैः **पादैः** नृत्यत इति
शेषः \। **कृत्रिम-गो-वृषैः** स्व-स्व-युथीकृतैः \।\।३९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [+++]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.४० \।\।

**वृषायमाणौ नर्दन्तौ युयुधाते परस्परम् \।**

**अनुकृत्य रुतैर् जन्तूंश् चेरतुः प्राकृतौ यथा \।\।**

**श्रीधर-स्वामी (भावार्थ-दीपिका) : रुतैः** शब्दैः \। **जन्तून्**
हंस-मयूरादीन् \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति \। नहि
केवलं शब्दं युद्धं विना वृषाः कुर्वन्तीति भावः \। **अनुकृत्य**
विडम्ब्य \।\।४०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यथा प्राकृतौ
लौकिक-बालाव् इवेति बाल्य-लीला-निष्ठोक्ता \। यद् वा, प्रकृष्टम् आकृतम्
आकृतिर् ययोर् वन्य-वेशादिना परम-सुन्दरौ सन्ताव् इत्य् अर्थः \। यथा
यथाव **चेरतुर्** इतस् ततो बभ्रमतुर् इति वेणु-वादनादि-क्रीडायाः
परिभ्रमणम् एव मुख्यं प्रयोजनम्, वत्स-चारणं च गौणं केवलं
तद्-उपकरणत्वेनेति बोधयति \। तत्र वेश-विलास-विशेष-चोक्तः
श्री-विष्णु-पूराणे---

> बर्हि-पत्र-कृता-पीडौ वन्य-पुष्पावतंसकौ \।
>
> ग्प-वेणु-कृतातोद्यौ पत्र-वाद्य-कृतस्वनौ \।\।
>
> काक-पक्षधरौ बालौ कुमाराव् इव पावकी \।
>
> हसन्तौ च रमन्तौ च चेरतुस् तन् महद् वनम् \।\।
>
> क्वचिद् धसन्तावन्यो\ऽयं क्रीडमानौ तथापरैः \।
>
> गोप-बालैः समं वत्सांश् चारयन्तौ विचेरतुः \।\।
> \[वि।पु।५.६.३३-३५\] इति

हरि-वंशे च---

> पर्ण-वाद्यं श्रुति-सुखं वादयन्तौ वराननौ \।
>
> शुशुभाते वन-गतौ त्रि-शीर्षाव् इव पन्नतौ \।\।
>
> मयूराङ्गज-कर्णौ तौ पल्लवापीडधारिणौ \।
>
> वन-माला-कुलोरस्कौ द्रुम-पोताविबोद्गतौ \।\।
>
> अरविन्द-कृतापीडौ रज्जु-यज्ञोपवीतिनौ \।
>
> सशिक्य-तुम्बकरकौ गोप-वेणु-प्रवादकौ \।\।
>
> क्वचिद् धसन्ताव् अन्यो\ऽन्यं क्रीडमानौ क्वचित् क्वचित् \।
>
> पर्ण-शय्यासु संसुप्तौ क्वचिन् निद्रान्तरैषिणौ \।\।
>
> एवं वत्सान् पालयन्तौ शोभमानौ महा-वनम् \।
>
> चञ्चर्यन्तौ रमन्तौ स्म किशोराव् इव चञ्चलौ \।\। \[ह।वं।
> २.८.३-७\]

अत्र त्रिशीर्षव् इवेति वेणी-त्रय-युत-शिरस्कत्वात् \। एवं वत्स-पालनेन
प्रथमे\ऽहनि बाल्य-क्रीडोद्दिष्टा, अन्यस्मिन्न् अपि प्रायस् तादृश्य् एवोह्या
\।\।४०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अन्व् इत्य् अर्धकम् \। प्राकृतौ
लौकिक-बालकौ यथा तथैवेति निर्धारणावेशेन बाल्य-लीला-निष्ठोक्ता
एवं वेणु-वादनादि-क्रीडया परिभ्रमणम् एव मुख्यं प्रयोजनं
वत्स-चारणं तु तद् उपकरणत्वेणेति बोधयति \। तत्र
वेष-विलास-विशेषाश् चोक्तः श्री-विष्णु-पुराणे---

> बर्हि-पत्र-कृतापीडौ वन्य-पुष्पावतंसकौ \।
>
> गोप-वेणु-कृतातोद्यौ पत्र-वाद्य-क्र्त-स्वनौ \।\।
>
> काक-पक्ष-धरौ बालौ कुमाराव् इव पावकी \।
>
> हसन्तौ च रमन्तौ च चेरतुस् तन् महद् वनम् \।\।
>
> क्वचिद् धसन्ताव् अन्योन्यं क्रीडमानौ तथा परैः \।
>
> गोप-बालैः समं वत्सांश् चारयन्तौ विचेरतुः \।\।
> \[वि।पु।५.६.३३-३५\] इति \।

श्री-हरि-वंशे च---

> पर्ण-वाद्यं श्रुति-सुखं वादयन्तौ वराननौ \।
>
> शुशुभाते वन-गतौ त्रिशीर्षाव् इव पन्नगौ \।\।
>
> मयूराङ्गज-कर्णौ तु पल्लवापीड-धारिणौ \।
>
> वन-माला-कुलोरस्कौ द्रुम-पोताव् इवोद्गतौ \।\।
>
> अरविन्द-कृतापीडौ रज्जु-यज्ञोपवीतिनौ \।
>
> स-शिक्य-तुम्ब-करकौ गोप-वेणु-प्रवादकौ \।\।
>
> क्वचिद् हसन्ताव् अन्योन्यं क्रीडमानौ क्वचित् क्वचित् \।
>
> पर्ण-शय्यासु संसुप्तौ क्वचिन् निद्रान्तरैषिणौ \।
>
> एवं वत्सान् पालयन्तौ शोभमानौ महा-वनम् \।
>
> चञ्चूर्यन्तौ रमन्तौ स्म किशोराव् इव चञ्चलौ \।\। \[ह।वं।
> २.८.३-७\] इति \।

अत्र त्रिशीर्षाव् इवेति वेणी-त्रय-युत-शिरस्कत्वात् \। एवं वत्स-पालने
प्रथमेऽहनि बाल-क्रीडा दृष्टा अन्यस्मिन्न् अपि प्रायस् तादृश्य् एवोह्या \।
तत्रैव कदाचिद् विशेषम् आह---कदाचिद् इत्य्-आदिना \। यमुना-तीर इति
प्रायो वत्स-क्रीडनक-भक्त-क्रीडनकयोः समीपे स्वकैर् ममतास्पदैः
प्रियतमैर् इत्य् अर्थः \। तैः सहेति
तादृश-लीला-सुख-विघातकत्वेनातिद्वेष्यत्वं व्यञ्जितम् \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [+++]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.४१ \।\।

**कदाचिद् यमुना-तीरे वत्सांश् चारयतोः स्वकैः \।**

**वयस्यैः कृष्ण-बलयोर् जिघांसुर् दैत्य आगमत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : जिघांसुः** हननेप्सुः
\।\।४१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रैव कदाचिद् विशेषम्
आह---**कदाचिद्** इत्य्-आदिना \। **स्वकैर्** आत्मीयैः \। यद् वा, स्वयोः
कं सुखं येभ्यस् तैः स्वकैः सुख-रूपैर् वेति सर्वथा प्रियतमैर्
इत्य् अर्थः \। **वयस्यैर्** इति प्रायः सम-वयस्कता च द्योतिता, तैः
सहेति तेषां सन्तोषार्थम् अवश्यं जिघांसु-दुष्ट-वधः कार्य इति भावः
\।\।४१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** समीडिरे प्रशशंसुः
आनक-शङ्ख-सहितैः संस्तवैर् वैदिक-तान्त्रिकैश् च समीडिरे तुष्टुवुः
\।\।४१\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्ण-बलयोर् इति षष्ठी
आर्षी \।\।३०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.४२ \।\।

**तं वत्स-रूपिणं वीक्ष्य वत्स-यूथ-गतं हरिः \।**

**दर्शयन् बलदेवाय शनैर् मुग्ध इवासदत् \।\।**

**श्रीधर-स्वामी (भावार्थ-दीपिका) :** मुग्ध इवाजानन्न् इव \। आसदत्
समीपम् आगमत् \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तं** दैत्यं मुग्ध
इवाज्ञात इव \।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हरि-दुष्टानां
प्राण-हरणाच् छिषष्टानां च मनोहरणात् \। यद् वा, मुक्ति-प्रदानेन
तस्यापि सर्व-दुःख-हर्तेति भावः \। बलदेवाय दर्शयन् सङ्केतेन तं
ज्ञापयन्न् इति दैत्यत्वेन तद्-वत्स्यापि वधार्थम् \। यद् वा, मुखतया
दुष्टान्तिकयाने तत् तत्त्व्;अज्ञान-शङ्कया
भाविपरम-स्निग्धाग्रज-चिन्ता-निरासार्थम् \।\।४२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वत्स-मध्ये वत्स-रूपेण
गमनं च भयं बलात् कंस-प्रहितत्वं च बोधयति पूतनादि-हननात्
हरिः दुष्टानां प्राण-हरणात् शिष्टानां च मनो-हरणात् मुक्ति-प्रदानेन
तस्यापि सर्व-दुःख-हरणात् बल-देवाय दर्शयन् सङ्केतेन ज्ञापयन् इति
कौतुकार्थम् \।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वस्थानम् आगतं प्राणम्
इति कृष्णं प्रकर्षेणेतस् ततः सकाशाद् आनीय तद् वत्
स-बक-वध-चरित्रं जगुर् उच्चैस् स्वरेणोचुः \। यद् वा, स्वरतालादिना
गीतं जग्रन्तुर् दिनान्तरे\ऽपि गानार्थम् इति भावः \।\।४२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.४३ \।\।

**गृहीत्वापर-पादाभ्यां सह-लाङ्गूलम् अच्युतः \।**

**भ्रामयित्वा कपित्थाग्रे प्राहिणोद् गत-जीवितम् \।\।**

**श्रीधर-स्वामी (भावार्थ-दीपिका) : सह लाङ्गूलं** यथा भवति
तथा **अपर-पादाभ्यां** **गृहीत्वा** \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अपर-पादाभ्यां**
पश्चिम-पादाभ्याम् \। कपित्थाग्रे दधि-फल-संज्ञ-वृक्षोपरि
**प्राहिणोच्** चिक्षेप \। **कपित्थाग्रे** प्रक्षेपणं तु
तदानीन्तन-क्रीडोपयोगि-फल-पातनार्थम् एवेति तोषिणी-कारः \।\।४३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अपराभ्यां पश्चिमाभ्यां
सहितं लाङ्गुलं तस्य गृहीत्वा, तम् इति पूर्वेणान्वयः \। भ्रामणेनैव
गत-जीवितं कपित्थ-फल-पातनार्थं कपित्थाग्रे चिक्षेपः अच्युत इति
भ्रमणादिनापि निज-स्थानान्त च्युतो भवतीति शक्ति-विशेषो दर्शितः
\।\।४३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अति-प्रियेण श्री-कृष्णेन
स्व-दर्शन-दानेनैवादृताः तृषितान्य् अमृतं पिबन्ती-वेक्षणानि येषां ते
ऐक्षन्त क्षतादि-शङ्कया सर्वाङ्गेषु न्यभालयन्तः \।\।४३\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.४४ \।\।

**स कपित्थैर् महा-कायः पात्यमानैः पपात ह \।**

**तं वीक्ष्य विस्मिता बालाः शशंसुः साधु साध्व् इति \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** दैत्यः \। अन्यैः
**कपित्थैः** \। कपित्थ-शाखा-युक्त-फलैर् वा \। **तं** पतितं
दैत्यम् \।\।४४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स** दैत्यो **महा-काय**
इति मरणे मायापगमान् निज-दैत्य-रूपाभिव्यक्तेः, अतस् तेनैव
**पात्यमानैः** **कपित्थ**-वृक्षैः सह \। यद् वा, षड्विंशाध्याये
कपित्थानि च लीलया \[१०.२६.९\] इति वक्ष्यमाणत्वात् स्वयम् एव पातयितुम्
इष्यमाणैः कपित्थ-फलैः सह \। ह **विस्मये** \। **विष्मितास्** तस्य
महा-कायत्वादिना हेलया वधेन च **शशंसुः**, श्री-कृष्णं तुष्टुवुः \।
वीप्सा महा-दुष्ट-वधेन \। तत्र च भगवद्-दाक्ष्य-विशेषेण
प्रहर्ष-भरात्, तद्-वधेन अमराणां च परम-हितम् अभूद् इत्य्
आह---**देवाश् च** इति \। तद्-वत्स-वधं च
विविधाश्चर्यानुभवेनानद्भुतत्वाद् **बाला** व्रजे नोचुः \। किं वा,
क्रीडा-सहस्रासक्ततया तदानीं विस्मृत्य पश्चाद् बक-वधे वृत्ते
प्रसङ्गाद् अनुस्मृत्य तद्-धतम् एकदैव कथयामासुर् इति ज्ञेयम्
\।\।४४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स दैत्यो महा-काय इति
मरणे माहापगमान्न् निज-दैत्य्-रूपाभिव्यक्तेः, अतस् तेनैव पात्यमानैः
कपित्थ-वृक्षैः सह \। यद् वा, षाड्-विशाध्याये कपित्थानि च लीलया
\[९म श्लो\] इति वक्ष्यमाणत्वात् स्वयम् एव पातयितुम् इष्यमाणैः
कपित्थ-फलैः सह \। ह विस्मये, विष्मितास् तस्य महा-कायत्वादिना
हेलया वधेन च शाशंसुः, शृइ-कृष्णं तुष्टुवुः \। विप्सा
महा-दुष्ट-वधेन \। तत्र च भगवद्दाक्ष्य-विशेषेण प्रहर्षभरात्,
तद् वधेनामराणां च परम-हितम् अभूद् इत्य् आह---देवाश्चेति \।
तद्-वत्सवधं च विविधाश् चर्यानुभवेनानद्भुतत्वाद् बाला व्रजे नोचुः
\। किं वा, क्रीडासहस्रासक्ततया तदानीं विस्मृत्य पश्चाद् बक-वधे
वृत्ते प्रसङ्गाद् अनुस्मृत्य तद्द्धतम् एकदैव कथयामासुर् इति ज्ञेयम्
\।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [तत्र गोपानाम् अन्योन्यं
विस्मयोक्तिम् आह त्रिभिः \। मृत्यवः मृत्यु-हेतवः भयं कृतं
निरपराधानाम् अस्माकं बालकस्यास्य च यस्माद् अपकारः प्रथमं कृतस्
तस्मात् \।\।४४\।\।]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : विस्मिता** इति तस्य
महाकायत्वेन हेलया वधेन च \।\।४४\।\।

**\॥।**

\।\। १०.११.४५ \।\।

**तौ वत्स-पालकौ भूत्वा सर्व-लोकैक-पालकौ \।**

**स-प्रातराशौ गो-वत्सांश् चारयन्तौ विचेरतुः \।\।**

**श्रीधर-स्वामी (भावार्थ-दीपिका) :** सर्वेषां लोकानाम् **एकौ**
मुख्यौ **पालकौ** \। **प्रातर्-आशः** प्रातर्-भोज्यम् अन्नं तत् सहितौ
\।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तौ** कृष्ण-बलौ \। एके
मुख्यान्य-केवलाः इत्य् अमरः \। **सर्व-लोकैक-पालकाव्** अपि
भक्त-वात्सल्यात् **वत्स-पालकाउ** \। **स-प्रातराशौ** प्रातर्
भोजन-सहितौ \। प्रातः-शब्दोऽत्र पूर्वाह्न-परः \। सायं प्रातर्
मनुष्याणाम् अशनं देव-निर्मितम् इति स्मृतौ तथा व्याख्यातत्वाद् \।
अन्यथा आद्य-यामे न भुञ्जीत इति विरोधः स्यात् \।
मध्याह्न-कर्तव्य-भोजन-सहिताव् इति तात्पर्यम् \। बालत्वाद् यथा
श्रुतम् एवास्तु वा \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सर्व-लोकानां**
मुख्य-**पालकाव्** अपि **वत्स-पालकौ** **भूत्वा** इति
भक्त-वात्सल्यादि-विशेष उक्तः \। यद् वा, **वत्स-पालकौ भूत्वा
सर्व-लोकैक-पालकौ** सन्तौ वत्स-पालन-द्वारा
तत्-तन्-मधुर-विहार-विस्तारेण स्वत एव तत्-कीर्तनादिना जगतः
परम-रक्षा-सिद्धेः \। तत्र पालकत्वे द्वयोर् अपि साम्येन निर्देशः,
श्री-बलदेवस्य तद्-अवतारत्वेन परम-भक्तत्वेन च श्री-भगवता
सहाभेद-मननात् \। एवम् अन्यत्राप्य् ऊह्यम् \। **स-प्रातराशौ** अश्यत
इत्य् आशं गृहीत-प्रातर्-भोज्याव् इत्य् अर्थः \। यद् वा, अशनम् आशः
कृत-प्रातर्-भोजनाव् इत्य् अर्थः \। **वि**शेषेण पूर्वतः किञ्चिद्
वयो-बलाधिक्य-प्रकटनेन किञ्चिद् दूर-प्रदेश-प्रयाणादिना
समग्र-दिनम् एव **चेरतुर्** यतो **गवां** वनान्तश् चरन्तीनां
धेनूनां **वत्सान्** **चारयन्तौ** सायं व्रजे समागतानाम् एव तासां
वत्सापेक्षणात्, एवं विकाले गो-दोहनावसरे गवां व्रजागमनात् प्राक् तयोर्
गृहागमनं ज्ञेयम् \।\।४५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : सर्व-लोकानां**
मुख्य-**पालकाव्** अपि **वत्स-पालकौ** **भूत्वा** इति
भक्त-वात्सल्यादि-विशेष उक्तः \। यद् वा, **वत्स-पालकौ** भूत्वा
**सर्व-लोकैक-पालकौ** सन्तौ वत्सासुरादि-वधेन देव-लोकादि-पालनात्
\। **स-प्रातराशौ** अशनम् आशः प्रातर्-भोजन-कारिणौ सन्ताव् इत्य्
अर्थः \। **विशेषेण** पूर्वतः किञ्चित् वयो-बलाधिक्य-प्रकटनेन
किञ्चिद् दूर-प्रदेश-प्रयाणादिना समग्र-दिनम् एव **चेरतुः,** यतः
**गवां वत्सान् चारयन्तौ** सायं व्रजे समागतानाम् एव तासां
वत्सापेक्षणात् \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : एक-पालकौ** मुख-पालकौ
**प्रातराशः** प्रातर् भोजनम् \।\।४५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : एक-पालकौ**
मुख-रक्षकौ **प्रातराशेन** प्रभात-भोजनेन सहितौ \।\।४५\।\।

**\॥।**

\।\। १०.११.४६ \।\।

**स्वं स्वं वत्स-कुलं सर्वे पाययिष्यन्त एकदा \।**

**गत्वा जलाशयाभ्याशं पाययित्वा पपुर् जलम् \।\।**

**श्रीधर-स्वामी (भावार्थ-दीपिका) : अभ्याशं** समीपम् \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : जलं** **पाययिष्यन्तः**
पानं कारयिष्यन्तः \। **जलस्याशयः** स्थानं महासरः \। तच् च
नन्दीश्वर-गृहे पूर्वतः प्रसिद्धं बक-स्थलम् \। तद्-**अभ्याशम्**
स्थानेऽभिप्राय आशयः इति यादवः \।\।४६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बकासुर-वधं वक्ष्यन्
सर्वेषां बालानां युगपद्-बक-दर्शनार्थं सहैवागमनम् आह---**स्वम्**
इति \। **सर्वे** श्री-कृष्णादयः, **जलाशये** महा-सरो नन्दीश्वर-गिरेः
पूर्वतो बक-स्थलम् इति प्रसिद्धम्, तस्यान्तिकम् \।\।४६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बकासुर-वधं वक्ष्यन्
सर्वेषां बालानां युगपद् वक-दर्शनाच् चयम् आह---स्वम् इति \। सर्वे
श्री-कृष्णादयः जलाशयो महा-सरः नन्दीश्वर-गिरेः पूर्वतो बक-स्थलम्
इति प्रसिद्धं तस्यान्तिकं महा-सत्त्वम् अतिस्थूल-प्राणि-विशेषम्
अवस्थितं बकवद् अवधानेनैकत्र स्थिरतया वर्तमानम् अतस् तस्माद्
गिरेश्च्युतं शृङ्गम् इव तस्य श्वेतशिलत्वात् बृहद् आकारस्यापि तत्र दूरे
च्युतत्वे हेतुः व्रजेति वै प्र्सिद्धौ महान् दुष्टतमत्वादिना वपुषा च
बक-रूप-धृक् नित्यम् एव किं वा तद्-दुष्ट-चेष्टार्थं तीक्ष्ण-तुण्डो\ऽपि
बलवान् अपि अग्रसद् एव नत्वन्यात् किञ्चिद् अनिष्टं कर्तुम् अशक्नोद् इत्य्
अर्थः \। ग्रसनम् अपि केवलं श्री-भगवद् इच्छयैवेत्य् आह---कृष्णं
दुर्वितर्क-विचित्र-लीला-महार्णवत्वेन प्रसिद्धम् इत्य् अर्थः \।\।४६\।\।

![](मेदिअ।इमगे३।प्न्ग्){wइद्थ्="६.५इन्" हेइघ्त्="१.८३७५इन्"}

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : जलाशयो** महासरः
नन्दीश्वर-गिरेः पूर्वतो बकस्थलम् इति ख्यातं तस्य **अभ्याशम्**
अन्तिकं गत्वा \।\।४६\।\।

**\॥।**

\।\। १०.११.४७ \।\।

**ते तत्र ददृशुर् बाला महा-सत्त्वम् अवस्थितम् \।**

**तत्रसुर् वज्र-निर्भिन्नं गिरेः शृङ्गम् इव च्युतम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ये गोपाः \। तत्र
जलाशयाभ्याशे \। **महत् सत्त्वं** पराक्रमो व्यवसायो वा यस्य तम्
असुरम् \।\।४७\।\।

> सत्त्वोऽस्त्री जन्तुषु क्लीवे व्यवसाये पराक्रमे \।
>
> आत्मभावे पिशाचे च रदे द्रव्य-स्वभावयोः \।\।

इति यादवः \। दृष्ट्वा च तत्र सुस्नेसुः \। उद्विग्ना बभूवुर् इति यावत्
\।\।४७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : महा-सत्त्वम्**
अतिस्थूल-प्राणि-विशेषम् एव स्थितं बक-रूपत्वाद् बकवद् अवधानेन
एकत्रैव स्थिरतया वर्तमानम् \। अतो **गिरेश् च्युतं शृङ्गम् इव** \।
च्युतत्वे हेतुः---**वज्र** इति \। एतेन कठिनतराङ्गत्वादिकम् अपि
ध्वनितम् \। तस्य च तत्र सदैव बक-रूपेणावस्थितिः \। किं वा,
तदानीम् एव तत्र दुर्बुद्ध्य्-आगमनं बोद्धव्यम् \। **तत्रसुश्** च,
सतां भाव्य्-अनर्थस्य प्राग् एव मनस्य् उदयात् \। यद् वा,
परम-स्निग्ध-स्वभावेन महा-दुष्ट-दर्शनाच् छ्री-भगवत्य्
अनिष्ट-शङ्कोत्पत्तेः, यतस् **ते बालाः** श्री-कृष्णैक-प्राणास् तद्-वयस्या
इत्य् अर्थः \। यद् वा, ते सर्वे श्री-कृष्णादयः भीतवद् व्याघ्र-सिंहयोः
\[१०.१५.१४\] इति पञ्चदशाध्याय-वक्ष्यमाणवत् सो\ऽप्य् अत्रस्यत् \।
अन्ये\ऽपि सर्वे तल्-लीलानुसारेण अत्रस्यन्न् इत्य् अर्थः\।\।४७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : वज्रेण निर्भिन्नं**
**गिरि-शृङ्गम् इव** \।\।४७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : वज्रेण निर्भिन्नं गिरेर्**
नन्दीश्वरस्य शृङ्गं शिखरम् इव तस्य श्वेत-शिलत्वात् \।\।४७\।\।

**\॥।**

\।\। १०.११.४८ \।\।

**स वै बको नाम महान् असुरो बक-रूप-धृक् \।**

**आगत्य सहसा कृष्णं तीक्ष्ण-तुण्डो \ऽग्रसद् बली \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स महा-सत्त्वो **नाम्नापि
बको** **रूपम्** अपि **बकस्यैव** **दध्रे** इति भावः \। **सहसा**
शीघ्रम् \।\।४८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वै** प्रसिद्धौ \।
**महान्** दुष्टतरत्वादिना वपुषा च, **बक-रूप-धृक्** नित्यम् एव \।
किं वा, तदानीम् एव दुश्चेष्टार्थं **तीक्ष्ण-तुण्डो\ऽपि** बलवान् अप्य्
**अग्रसद्** एव, न त्व् अन्यत् किञ्चिद् अनिष्टं कर्तुम् अशक्नोद् इत्य् अर्थः \।
ग्रसनम् अपि केवलं श्री-भगवद्-इच्छयैवेत्य् आह---कृष्णं
दुर्वितर्क्य-विचित्र-लीला-महार्णवम् इत्य् अर्थः \।\।४८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

**\॥।**

\।\। १०.११.४९ \।\।

**कृष्णं महा-बक-ग्रस्तं दृष्ट्वा रामादयो\ऽर्भकाः \।**

**बभूवुर् इन्द्रियाणीव विना प्राणं विचेतसः \।\।**

**श्रीधर-स्वामी (भावार्थ-दीपिका) : राम** आदिर् येषां ते, न तु रामः
\।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : राम आदिर्** येषाम् इत्य्
अतद्-गुण-संविज्ञानो बहु-व्रीहिः \। अत आह---*न तु राम* इति\।
**विचेतसो** ज्ञान-हीनाः पाषाण-तुल्याः \। यद् वा, रामस्यापि तादृशत्वे
भ्रातृ-स्नेह एव हेतुः \। रुक्मिणी-हरणे तद् उक्तम्---श्रुत्वैतद् भगवान्
रामः \[भा।पु। १०.५३.२०\] इत्य् आरभ्य, भ्रातृ-स्नेह-परिप्लुतः इति \।
तद् अपि तद्-योग-माययैवेति \।\।४९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विचेतसो** **बभूवुर्**
मुमुहुः \। श्री-भगवन्-माहात्म्य-वेदिनो\ऽपि दुष्टं **बकं** सद्यो
हन्तुं शक्ता अपि श्री-बलदेवादयः परम-स्नेहाकृताः सद्यः
सर्व-ज्ञान-क्रीया-शक्ति-रहिता बभूवुर् इति \। अत्र
दृष्टान्तः---**प्राणं** **विना** **इन्द्रियाणि इव** इति
ज्ञान-क्रिया-शक्ति-युक्तान्य् अपीन्द्रियाणि कथञ्चित् प्राणे मुख्ये लीने सति
सपदि किञ्चिद् अपि कर्तुम् असमर्थानि यथा नश्यन्तीव, तद्वद् इत्य् अर्थः
\।\।४९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : विचेतसो** **बभूवुर्** मुमुहुः
\। श्री-भगवन्-माहात्म्य-वेदिनो\ऽपि दुष्टं बकं सद्यो हन्तुं शक्ता अपि
श्री-बलदेवादयः परम-स्नेहाकुलतया सद्यः
सर्व-ज्ञान-क्रीया-शक्ति-रहिता बभूवुर् इत्य् अर्थः \। अत्र
दृष्टान्तः---**प्राणं** **विना** **इन्द्रियाणि इव** इति श्री-बलदेवस्यापि
तादृशत्वं श्री-रुक्मिणी-हरणाय गते श्री-कृष्णे दृश्यते, श्रुत्वैतद्
भगवान् रामो विपक्षीय-नृपोद्यमम् \[भा।पु। १०.५३.२०\] इत्य्-आदौ
\।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : रामादय** इति रामस्य
सर्वज्ञस्यापि तद्-वध-समर्थस्यापि मोहे भ्रातृ-स्नेह एव हेतुर्
द्रष्टव्यः रुक्मिणी-हरणेऽपि, श्रुत्वैतद् भगवान् रामो
विपक्षीय-नृपोद्यमम् \[भा।पु। १०.५३.२०\] इत्य्-आदौ तस्य तादृशत्वस्य
द्रक्ष्यमाणत्वात् \।\।४९\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : रामादय** इति
सर्वज्ञस्यापि तन्-मारण-समर्थस्यापि रामस्य मोहो
भ्रातृ-वात्सल्य-निमित्तको बोध्यः, अनिष्टाशङ्कीनि बन्धु-हृदयाणि
भवन्ति इति न्यायात् \। वक्ष्यति चैवं रुक्मिणी-हरणे \।\।४९\।\।

**\॥।**

\।\। १०.११.५० \।\।

**तं तालु-मूलं प्रदहन्तम् अग्निवद्**

**गोपाल-सूनुं पितरं जगद्-गुरोः \।**

**चच्छर्द सद्यो\ऽतिरुषाक्षतं बकस्**

**तुण्डेन हन्तुं पुनर् अभ्यपद्यत \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : जगद्-गुरोर्** ब्रह्मणः \।
**तुण्डेन** चञ्चुना \।\।५०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तालु-मूलम्** अग्निवत्
**प्रदहन्तं** कौतुकेन केनापी हेतुना वा मुखान्तः-प्रविष्टस्य गले
नेतुम् अशक्यस्य तालु-मूल एव लग्नत्वात् \। प्र-शब्देनाग्नितो\ऽपि
दाह-विशेषो बोधितः \। **जगद्-गूरोर्** ब्रह्मणः **पितरम्** अपि
**गोपालस्य** वन्य-जनस्य **सूनुं** बालकम् इति विरोधे\ऽप्य्
अविरोधवत् तस्य दुवितर्क्या परमाश्चर्य-लीलेयं घटेतैवेति \। यद्
वा, गोपाल-सूनुम् अपि जगद्-गुरोः पितरम् इति महा-कौतुकित्वात् तस्य
बकेन ग्रसनं परमेश्वरत्वाच् च सम्यग् ग्रसनाशक्यत्वं सम्भवेद्
एवेति भावः \। एवं बाल्य-क्रीडा-विशेषस्य तत्रैव
निजैश्वर्य-विशेषस्य सम्प्रदर्शनेन भगवता विशेषः पूर्ववज् ज्ञेयः
\। **अतिरूषा** तं **हन्तुम्** **अभ्यपद्यत** उद्यतो\ऽभूत्,
यतो\ऽ**क्षतं** क्षत-रहितम् \। यद् वा, स्व-बलेन किञ्चित्
स-क्षती-कर्तुम् अशक्तम् अपि **हन्तुम् अभ्यपद्यत** \। तत्र
हेतुः---**अति** इति \। महा-क्रोधेन विचारापगमाद् इति भावः \। यद् वा,
क्षतं यथा स्यात्, तथा हन्तुं प्रहर्तुम् \।\।५०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तालु-मूलम् अग्निवत्
प्रदहन्तं युद्ध-वैचित्री-कौतुकेन मुखान्तः प्रविष्टस्य गले नेतुम्
अशक्यस्य तालु-मूल एव लग्नत्वात् गोपाल-सूनुम् अपि केनचिद् अंशेन
जगद्-गुरोर् ब्रह्मणः पितरम् इति महा-कौतुकित्वात् तस्य बकेन ग्रसनं
महानुभावत्वाच् च सम्यग् ग्रसनाशकत्वं सम्भवेद् एवेति भावः \।
**अतिरुषा** **तं हन्तुम् अभ्यपद्यत** उद्यतोऽभूत्, यतः **अक्षतं**
क्षत-रहितम् \। यद् वा, स्व-बलेन किञ्चित् सक्षती-कर्तुम् अशक्तम् अपि
अभ्यपद्यत \। तत्र हेतुः---**अति-** इति महा-क्रोधेन विचारापगमाद्
इत्य् अर्थः \।\।५०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तं** कृष्णं
**प्रदहन्तम्** इति तस्य नीलोत्पल-सुकुमार-शीतलस्यापि स्पर्शो वह्नेर्
इव वज्रस्येव तत्-तनु-दोषाद् एव जातो जिह्वा-दोसात् सिताया अपि तिक्तत्वम्
इवेति ज्ञेयम् \। **अक्षतं** क्षत-रहितम् इति तत्र श्री-कृष्ण-गात्रस्य
वज्रायितत्वं ध्वनितम् \।\।५०\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : तं** कृष्णं बकश्
**चच्छर्द** **अक्षतं** तं **पुनर्** अपि **तुण्डेन** चञ्चुना
**हन्तुम्** **अभ्यपद्यत तालु-मूलम् अग्निवत्** **प्रदहन्तम्**
इन्दीवर-मृदुर् अशीतलस्य कृष्णस्य अग्नेर् इव वज्रस्येव स्पर्शस्
तत्-तालु-दोषद् एव रसना-दोषात् सिताया इव तिक्तत्वम् इत्य् एके \। वस्तुतस्
तु क्रूरया शक्त्या स सिद्धः **जगद्-गुरोर्** विरिञ्चस्य **पितरम्** अपि
**गोपालस्य** नन्द-राजस्य **सूनुम्**

\।\।५०\।\।

**\॥।**

\।\। १०.११.५१ \।\।

**तम् आपतन्तं स निगृह्य तुण्डयोर्**

**दोर्भ्यां बकं कंस-सखं सतां पतिः**[^७३] **\।**

[^७३]: गतिः


**पश्यत्सु बालेषु ददार लीलया**

**मुदावहो वीरणवद् दिवौकसाम् \।\।**

**श्रीधर-स्वामी (भावार्थ-दीपिका) : तुण्डयोश्** चञ्च्वोः \।
**वीरणवद्** अग्रन्थि-तृण-विशेषवत् \।\।५१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वीरणं** श्री-तृणं विदुः
इति कोशात् \। कटोपादान-भूतम् इति प्रसिद्धम् \। यस्य मूलम् उशीरं
तद्-वीरणम् इति तोषणी \।\।५१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : निगृह्य** नितरां गृहीत्वा,
ग्रहणेन पीडयित्वा वा \। **कंस-सखम्** इति महा-दुष्टत्वं
बलिष्ठत्वादिकं सूचितम् \। **सतां गतिर्** इति तेषां रक्षार्थम् अवश्यं
तद्-वधो युक्त इति भावः \। एवं पद-द्वयेन
दुष्ट-निग्रह-शिष्टानुग्रह-लक्षणं दारण-प्रयोजनम् उक्तम् \। यद् वा,
**कंस-सखम्** इति तद्-दारणेन कंसो\ऽपि दारित इवेति \। **सतां
गतिर्** इति च श्री-रामादीनां प्राणा रक्षिता इत्य् अर्थः \। अतस् ते मोहतो
व्युत्थापिता इति ज्ञेयम् \। अत एव इतस् ततो भगवन्तं वा **पश्यत्सु**
तेषां सन्तोषार्थं **लीलया** अनायासेन भङ्गी-विशेषेण वा \।
**वीरणवद्** \[**ददार**\] विदारितवान् \। एवम् अत्रेदं
तत्त्वम्---\"मुग्धवन् मया उपेत्य गृहीतो वत्सासुरो\ऽनवहितत्वाद् एव
किञ्चित् कर्तुम् अशक्तो\ऽप्रयासेन हत इति न मन्त्यव्यम्, किन्तु जानता
अवहितेनापि निजाशेष-शक्तिं दर्शयतापि न किञ्चिन् मम केनापि कर्तुं
शक्यते\" इति बोधयित्वा सुहृद्-वर्गान् प्रहर्षयितुं श्री-भगवान् एव
तद्-गले प्रविष्ट इति \। अन्यथा कथञ्चिद् अपि बकेन तद्-ग्रसनं न
सम्भवेद् इति दिक् \। तद्-वधेन देवानाम् अपि हितम् अकरोद् इत्य्
आह---**दिवौकसां** सर्वेषां एव स्वर्ग-वासिनां **मुदावह** इत्य् एवं
बकासुरस्य महा-भयङ्करत्वादिकम् अपि ध्वनितम् \।\।५१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : निगृह्य** ग्रहणेन पीडयित्वा
**कंस-सखम्** इति महा-दुष्टत्व-बलिष्ठत्वादिकं सूचितम् \। **सतां
गतिर्** इति तेन तद्-वधो युक्त इति भावः \। एवं पद-द्वयेन
दुष्ट-निग्रह-शिष्टानुग्रह-लक्षणं दारण-प्रयोजनम् उक्तं \। यद् वा,
कंस-सखम् इति तद्-दारणेन कंसो\ऽपि दारित इवेति \। सतां गतिर् इति
च श्री-रामादीनां प्राणा रक्षिता इत्य् अर्थः \। अतस् ते
तद्-एक-जीवन-स्वभावत्वात् तन्-निर्गमे स्वत एव मोहतो व्युत्थिता इति
ज्ञेयम् \। उशीरं यस्य मूलं तद् **वीरणं** तस्येषीकाम् इवेत्य् अर्थः \।
एवम् अत्रेदं तत्त्वं---\"मुग्धवन् मयोपेत्य गृहीतो
वत्सासुरोऽनवहितत्वाद् एव किञ्चित् कर्तुम् अशक्तोऽप्रयासेन सहत इति न
मन्तव्यं, किं तु जानता अवहितेनापि निजाशेष-शक्तिं दर्शयतापि न
किञ्चिन् मम केनापि कर्तुं शक्यते\" इति बोधयित्वा सुहृद्-वर्गान्
प्रहर्षयितुं भगवान् एव तद्-गले प्रविष्ट इति \। तद्-वधेन देवानाम्
अपि हितम् अकरोद् इत्य् आह---**दिवौकसां** सर्वेषाम् एव **मुदावह** इति
एवं बकासुरस्य महा-दुरन्तत्वादिकम् अपि ध्वनितम् \।\।५१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तुण्डयोश्** चञ्च्वोर्
**निगृह्य** नितरां गृहीत्वा **मुदावहः** आनन्द-प्रापकः उशीरं यस्य
मूलं तद् **वीरणं** तद्वत् \।\।५१\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : तुण्डयोश्** चञ्च्वोर्
**निगृह्य** **वीरणवत्** यन् मूलम् उशीरं तद् **वीरणं** तृणं, तद्वत्
\। **दिवौकसां** **मुदावहो** हर्ष-प्रापकः \।\।५१\।\।

**\॥।**

\।\। १०.११.५२ \।\।

**तदा बकारिं सुर-लोक-वासिनः**

**समाकिरन् नन्दन-मल्लिकादिभिः \।**

**समीडिरे चानक-शङ्ख-संस्तवैस्**

**तद् वीक्ष्य गोपाल-सुता विसिस्मिरे \।\।**

**श्रीधर-स्वामी (भावार्थ-दीपिका) : समीडिरे** तुष्टुवुः \। **आनकैः
शङ्खैर्** अन्यैश् च **संस्तवैः** सह \।\।५२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : बकारिं** कृष्णं, तद्
बक-हिंसन-रूपं वा तत्\। तन्-मरणोत्तरं पुष्प-वृष्ट्य्-आदि \।\।५२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मुदावहने लक्षणम्
एवाह---तद् एति \। सम्यग् अवाकिरन् व्यापयामासुर् नन्दनस्य मल्लिकादिभिः
पुष्पैर् इति तेषां परमोत्तमता सूचिता \। आनक-शङ्क-वाद्य-सहितैः
संस्तवैर् उत्तमस् तोत्रैः **सम्यग् ईडिरे** तुष्टुवुस् तल् लीलया
बक-विदारणं **सुर-लोक-वासि**नां च महोत्सवं वीक्ष्य साक्षाद्
अनुभूय **विसिस्मिरे** विस्मिता बभूवुः, यतो गोप-पुत्राः
श्री-कृष्ण-स्नेहाकुल-चित्ततयान्यानुसन्धान-शक्ता इत्य् अर्थः \। किं वा,
स्वर्ग-वासिनाम् अपि महोत्सवेन बकस्य महादुष्टताद्य् अनुमानाद्
**विसिस्मिरे**, यतो गोपाल-सुता देवेषु सादरा इति भावः \। यद् वा,
विशेषेण स्थितं चक्रूर् नन्दनस्य मल्लिकादि-पुष्पाणां
श्री-वृन्दावनजेभ्यस् तेभ्यो\ऽतिन्यूतत्वेन, तथानकादिवाद्य् अस्य
वेणु-दलादि वाद्यतो\ऽतिन्यूनत्वेन, तथा देवं संस्तावानां
गोकुल-वासी-स्तोत्रेभ्यो\ऽतिन्यूतत्वेन पुष्प-वर्साद्य् उत्कर्षासिद्ध्या
महोत्सव-लक्षणासम्पत्तेः, यतो गोपाल-सुताः श्री-कृष्ण-प्रिय-सखाः
परम-विदग्धा इत्य् अर्थः \।\।५२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मुदावहने लक्षणम्
एवाह---**तदा** इति \। **सम्यक् अवाकिरन्** तैर् व्याप्तं चक्रुः \।
**नन्दनस्य मल्लिकादिभिः** पुष्पैर् इति तेषां परम-प्रियैर् इत्य् अर्थः
\। **आनक-शङ्ख-**वाद्य-सहितैः **संस्तवैर्** उत्तम-स्तोत्रैः
**सम्यक् ईडिरे** तुष्टुवुः, बक-वध-कर्मणा प्रशशंसुः संस्तवैः
पुरुष-सूक्तादिभिर् इत्य् अर्थः \। **विसिस्मिरे**
मित्राभ्युदयज-परमानन्द-मयं विस्मयं प्रापुर् इत्य् अर्थः \। यतो
गोपालानां तेषां यत् किञ्चित् तद्-एकाभ्युदयैक-जीवनानां
तत्-स्नेह-विशेषावृतैश्वर्य-ज्ञानानां सुताः \।\।५२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समाकिरन् सम्यग् आकीर्णं
व्याप्तं चक्रुर् इत्य् अर्थः \। संस्तवैः प्राचीनैः \।\।५२\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.५३ \।\।

**मुक्तं बकास्याद् उपलभ्य बालका**

**रामादयः प्राणम् इवेन्द्रियो गणः \।**

**स्थानागतं तं परिरभ्य निर्वृताः**

**प्रणीय वत्सान् व्रजम् एत्य तज् जगुः \।\।**

**श्रीधर-स्वामी (भावार्थ-दीपिका) :** स्व-**स्थानम् आगतं** प्राणम्
इव कृष्णम् \। **प्रणीय** एकी-कृत्य \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : परिरभ्य** आलिङ्ग्य \। तत्
बक-हिंसनम् \।\।५३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तं** बकारिं स्व-**स्थानम्
आगतं** सन्तम् **उपलभ्य** समीपे प्राप्य **परिरभ्य** **निर्वृताः**
सन्तः \। **बकास्यान् मुक्तम्** इति स्नेहोद्रेकेण निर्भरालिङ्गनम्, तेन च
निर्वृति-भरं सूचयति \। तेषाम् आदौ श्री-भगवन्-निकटे स्वयम्
अनागमनं हर्ष-भराकुलत्वेन \। किं वा, तदानीम् अपि सम्यक्
स्वास्थ्यानुदयेन अशक्तेर् इति ज्ञेयम् \। यद् वा, **स्थानागतम्** इति
प्राणस्यैव विशेषणम् \। दृष्टान्तस् तु सद्यः स्वस्थतायां
तद्-एक-हेतुः---निर्वृतायां च \। यद् वा, **उपलभ्य** ज्ञात्वा
**स्व-स्थाने आगतम्** अपि धावित्वाग्रे\ऽभिगम्य **परिरभ्य** \। अन्यत्
समानम् \।

**वत्सान्** **प्राणीय** दिनान्तरवत् कालम् अनवेक्ष्य सर्वान् परावृत्य \।
यद् वा, पालकानां दुर्दशां दृष्ट्वा दुःखेनेतस् ततो गतान् मेलयित्वा \।
यद् वा, प्रकर्षेणानीय मृत-प्रायांस् तान् भगवद् अमृत-दृष्ट्या
जीवयित्वेत्य् अर्थः \। **तद्** बक-वधादिकं **जगुः**, प्रहर्षेण
गीतवद् उच्चैः सुस्वरेण कथयामासुः \। यद् वा, तदानीम् एव तद्-गीतं
निबद्ध्य तद्-द्वारा कथयन्न् इत्य् अर्थः \।\।५३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्नेह-विशेषम् एव
दर्शयति---**तं** बकारिं स्व-**स्थानम् आगतं** सन्तम् **उपलभ्य**
समीपे प्राप्य पश्चात् **परिरभ्य** **निर्वृताः** सन्तः **बकास्यान्
मुक्तम्** इति-स्नेहोद्रेकेण निर्भरालिङ्गनं तेन च परम-निर्वृति-भरं
सूचयति \। तेषाम् आदौ श्री-भगवन्-निकटे स्वयम् आगमनं, तदानीम् अपि
सम्यक् स्वास्थ्यानुदयेन अशक्तेर् इति ज्ञेयम् \। तच् च
**प्राणादि**-दृष्टान्तेनैव व्यञ्जितं \। स्थान-गतम् इति प्राणेऽप्य् अन्वितं
**वत्सान् प्रणीय** दिनान्तरवत् कालम् अनपेक्ष्य सर्वान् परावर्त्य \। यद्
वा, पालकानां दुर्दशां दृष्ट्वा दुःखेन इतस् ततो गतान् मेलयित्वा **तद्**
बक-वधादिकं **जगुः,** सम्भ्रम-मिश्रेण प्रहर्षेण गीतवद् उच्चैः
सुस्वरेण कथयामासुः \। एवं वत्स-वधाश् चानद्भुततमत्वेन
असुरत्वाप्रतीति-शङ्कया च तद्-दिने नोक्त्वा सम्प्रत्य् एव कथित इति
ज्ञेयं \। षड्विंशाध्याये श्री-गोपैः तस्याप्य् अनुवादात्, श्री-शुकस्य
प्रेमज-विस्मृतेर् वा \।\।५३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्।*

**\॥।**

\।\। १०.११.५४ \।\।

**श्रुत्वा तद् विस्मिता गोपा गोप्यश् चातिप्रियादृताः \।**

**प्रेत्यागतम् इवौत्सुक्याद् ऐक्षन्त तृषितेक्षणाः \।\।**

**श्रीधर-स्वामी (भावार्थ-दीपिका) : अतिप्रियेण** अतिप्रीत्या **आदृताः**
सादराः \। **प्रेत्यागतम्** **इव** लोकान्तराद् आगतम् इव \। **तृषितान्य्**
अतृप्तान्य् अमृतं पिबन्तीव **ईक्षणानि** येषां ते \।\।५४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्** बक-मारणम् \।
दर्शनेऽलं-बुद्धि-रहिता इति **तृषितेक्षणा**र्थः \।\।५४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोपा गोप्यश् च विस्मिताः
सत्यः, अतो\ऽत्यन्त-प्रीत्या आदृता व्याप्ता, अत-एवौत्सुक्याद् आसक्त्या
ऐक्षन्तु तं चिरं तद् द्र्शनान् न निवृत्ता बभूवुर् इत्य् अर्थः, यतस्
तृषितेक्षेणा अतृप्त-नेत्राः परम-प्रीत्य् औत्सुक्याद् ईक्षणे हेतुः---प्रेत्येति
इव उत्प्रेक्षायां स्नेहभरेण तेषां तथा मननात् \। यद् वा, प्रेत्य् आगतं
कञ्चित् कश्चिद्-बन्धुर् इव, अथ वा गोप्यो विस्मिता बभूवुः \। त्व् अर्थे
चकारः प्रेमभरेण तासां ग्पेभ्यो विशेषात् तम्
एवाभिव्यञ्जयति---अतिप्रियेण प्राणाधिकेन श्री-कृष्णेनादृताः
प्रेम-दृष्ट्यादिना सम्मानिताः, अतस् तृषितेक्षणाः सत्य औत्सुक्याद् ऐक्षन्त
\। यद् वा, दिवा तद् विरहेण स्वतस् तद् दर्शन-तृष्णा-युक्तेक्षणा एव
विशेषतो बक-वधादि-श्रवणेनौसुक्याद् ऐक्षन्त \। अन्यत् समानम्
\।\।५४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गोपा गोप्यश् च विस्मिता** अहो
बत \[५५\] इत्य्-आदि-वक्ष्यमाण-रीत्या जात-विस्मयाः\। अतोऽ**तिशयेन
प्रियं** प्रेम-युक्तं यथा स्यात्, तथा **आदृताः** तद्-रक्षणादिषु
जातात्यन्त-मनः-प्रयत्नाः \। अत एव **औत्सुक्यात्** आसक्त्या **ऐक्षन्त**
तं चिरं तद्-दर्शनान् न निवृत्ता बभूवुर् इत्य् अर्थः \। यतस्
**तृषितेक्षणाः** अतृप्त-नेत्राः परम-प्रीत्यौत्सुक्याद् ईक्षणे
हेतुः---**प्रेत्य** इति \। **इव** उत्प्रेक्षायां, स्नेह-भरेण तेषां तथा
मननात् \। यद् व, **प्रेत्यागतं** कञ्चित् कश्चिद् बन्धुर् इव \। यद् वा,
दिवा तद्-विरहेण स्वतस् तद्-दर्शन-तृष्णा-युक्तेक्षणा एव, विशेषतो
बक-वधादि-श्रवणेनौत्सुक्याद् ऐक्षन्त \। अन्यत् समानम् \।\।५४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.५५ \।\।

**अहो बतास्य बालस्य बहवो मृत्यवो\ऽभवन् \।**

**अप्य् आसीद् विप्रियं तेषां कृतं पूर्वं यतो भयम् \।\।**

**श्रीधर-स्वामी (भावार्थ-दीपिका) : अहो बत** इत्य्-आदि-श्लोक-त्रयस्य
इति नन्दादय इत्य् अनेनान्वयः \। **अपि** एवम् अपि **तेषाम्** एवानिष्टम्
**आसीत्** \। **यतस्** तैः **पूर्वम्** अन्येषां **भयं** **कृतम्**
\।\।५५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अहो** आश्चर्ये \। **बत**
खेदे \। **मृत्यवो** मृत्यु-हेतवः \। एवम् अपि बहु-विध-मृत्यु-हेतौ
सत्य् अपि \। **तेषां** मृत्यु-हेतूनाम् \। **यतः** कारणात् \। तैर्
मृत्यु-हेतुभिः पूतनादिभिः \। पूर्वम् अन्य-जन्मनि \। अन्येषां लोकानाम् \।
भयं दुःखम् \। \"भुङ्क्ते जनो यः \। पर-दुःखस् तत्\" इत्य् उक्तेः \।
यो हि यस्य विषमं विचिन्तयेत् प्राप्नुयात् स कुमतिर् हि तत्-फलम् इति
हरि-विलासोक्तेश् च \। यद् वा, अनेन श्री-कृष्णेन पूर्वम् अभयं
भय-निवर्तकं कर्म कृतम् \।\।५५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र गोपानाम् अन्योन्यं
विस्मयोक्तिम् आह---**अहो** इति त्रिभिः \। अहो आश्चर्ये, बत खेदे \। किं
वा, अहो बतेत्य् एकम् एव पदम् अत्यन्त-खेदे, अस्यैव मृत्यवस्तद्
धेतवः \। बालस्येति स्नेहभरेण तेषां तस्मिन् सदा बाल-बुद्धेः \।
अन्यत् तैर् व्याख्यातम् यद् वा, तत्र हेतुं तर्कयन्ति, अपि किं तेषां
बकादिनां विप्रियम् अनिष्ठम् अनेन पूर्वं कतम् आसीत्, यतो यस्माद्
अनिष्टकरणाद् येभ्यो वा भयम् अस्यास्माकं वा भवतिः \।\।५५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अहो** इति चतुष्कम् \। **इति**
इति चतुर्थेनान्वयात् \। व्याख्या तु पृथक् क्रियते \। तत्र गोपालानाम्
अन्योन्यं यथा युक्तं विस्मयोक्तिम् आह---**अहो** इति त्रिभिः \। **अहो**
आश्चर्ये \। **बत** खेदे\। अस्यैव **मृत्यवः** तद्-धेतवः \।
**बालस्य** इति स्नेह-भरेण \। अन्यत् तैः \। यद् वा, **यतः पूर्वं**
प्रथमम् आगत्य तस्य **भयं कृतम्** \।\।५५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र गोपानाम् अन्योन्यं
विस्मयोक्तिम् आह त्रिभिः \। **मृत्यवः** मृत्यु-हेतवः **भयं**
**कृतं** निरपराधानाम् अस्माकं बालकस्यास्य च यस्माद् अपकारः
प्रथमं कृतस् तस्मात् \।\।५५\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.५६ \।\।

**अथाप्य् अभिभवन्त्य् एनं नैव ते**[^७४] **घोर-दर्शनाः \।**

[^७४]: नैवैते


**जिघांसयैनम् आसाद्य नश्यन्त्य् अग्नौ पतङ्गवत् \।\।**

**श्रीधर-स्वामी (भावार्थ-दीपिका) :** अथ **घोर-दर्शना** अपि
**नाभिभवन्ति** न घर्षयन्ति \।\।५६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्य् अपि घोर-दर्शना \।
**अथापि** तथापि \। **एनं** श्री-कृष्णम् \। **घर्षयन्ति**
तिरस्कुर्वन्ति \। **जिघाङ्घया** हननेच्छया \। **पतङ्गवच्**
छलभवत् \। पतङ्गः शलभे शालि-प्रभेदे पक्षि-सूर्ययोः इति मेदिनी
\। असद् ब्रह्मेति चेद् वेदः स्वयम् एव भवेद् असत् इति श्रुतिर् इवेति
भावः \।\।५६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अथापि** यद्य् अपि पूर्वं
विप्रियाचरणाद् धन्तुम् आयान्ति, तथापीत्य् अर्थः \। **घोरं दर्शनम्**
अपि, किम् उत कर्म येषां ते\ऽप्य् **एते** बकादयः \। \"ते\" इति क्वचित्
पाठः\। **नाभिभवन्ति** धर्षयितुं न शक्नुवन्तीत्य् अर्थः \।
**एव** निर्धारे \। लौकिकवद् उक्तिर् अप्य् एषां तेषां
स्नेह-भराक्रान्त-चित्तत्वान् न किल दोषाय कल्पत इति सर्वत्रैवोह्यम्
\। न केवलम् एतावद् एव, किन्तु स्वयं सदा एव म्रियन्ते\ऽपीत्य्
आहुः---**जिघांसया** इति \। कुतो\ऽप्य् आगतानां बहूनाम् अप्य् एकस्माद् एव
स्वयं सद्यो-मरणे दृष्टान्तः---**अग्नौ पतङ्गवद्** इति \।\।५६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तेषाम् एव विप्रियत्वं
विवृणोति---**अथापि** इति \। **अथ** पूर्व-हेतोर् एव **घोर-दर्शना**
**अपि** इत्य् अन्वयः \। अथवा तत्र हेतुं तर्कयन्ति तेषां बकादीनां,
पुरानेन व्रजपते ! साधवो दस्यु-पीडिता \[भा।पु। १०.८.१७\]
इत्य्-आदि-गर्गोक्त-रीत्या विप्रियम् अनिष्टम् अनेन पूर्वं कृतम् आसीत् यतः
येभ्यो भयम् अस्य भवति \। **अथापि** यद्य् अपि पूर्व-विप्रियाचरणाद्
धन्तुम् आयान्ति, तथापीत्य् अर्थः \। **घोरं दर्शनम्** अपि, किम् उत
कर्म येषां ते\ऽपि **एते** बकादयः इति तेषां पापिष्ठत्वम् उक्तम् \।
\"नैवं ते घोर-दर्शना\" इति क्वचित् पाठः \। **नाभिभवन्ति**
धर्षयितुं न शक्नुवन्तीत्य् अर्थः \। **एव** इति कदाचित् कथञ्चिद्
अपीत्य् अर्थः \। न केवलम् एतावद् एव किन्तु स्वयं सद्य एव म्रियन्ते
अपीत्य् आहुः---**जिघांसया** इति \। कुतोऽप्य् आगतानां बहूनाम् अप्य् एकस्माद्
एव स्वयं सद्यो मरणे दृष्टान्तः अग्नौ पतङ्गवद् इति अनेनास्य
पुण्य-प्रभावत्वम् अप्य् उक्तम् \। अतो हिंस्रः स्व-पापेनेत्य्-आदिवद्
एवोत्प्रेक्षितम् \।\।५६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अनेन बालकेन
पूर्व-जन्मनि तेषां विप्रियं प्रथमं कतमत एवास्मिन् जन्मनि हन्तुम्
एनम् एते एवायान्तीति कथं न सम्भाव्यते ? तत्राहुः---**अथापि** \।
यद्य् एवम् अपि स्यात्, तर्हि तैर् अयम् अभिभूयेतैवेत्य् अर्थः \। किन्तु
**ते नाभिभवन्ति** अभिभवितुं न शक्नुवन्ति प्रत्युत जिघांसया
इत्य्-आदि \।\।५६\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

**\॥।**

\।\। १०.११.५७ \।\।

**अहो ब्रह्म-विदां वाचो नासत्याः सन्ति कर्हिचित् \।**

**गर्गो यद् आह भगवान् अन्वभावि तथैव तत् \।\।**

**श्रीधर-स्वामी (भावार्थ-दीपिका) :** गर्गो यद् आह---तस्मान्
नन्दात्मजोऽयं ते नारायण-समो गुणैः \[भा।पु। १०.८.१९\] इत्य्-आदि
\।\।५७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अहो ब्राह्मणानां प्रभाव
इत्य् अभिप्रेत्याह---**गर्ग** इति \।\।५७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं
श्री-भगवन्-माहात्य्मानुभवेनापि ते स्नेह-भरेण तम् \"ईश्वरो\ऽयम्\"
इति न विदुः, किन्तु \"को\ऽपि महा-पुरुषो\ऽयम्\" इति निश्चित्य
गर्ग-वाक्येन तद् एव द्रढ्यन्ति \। **अहो** इति आश्चर्ये \।
**ब्रह्म-विदां** वेदार्थ-तत्त्व-ज्ञानां, भक्ति-निष्ठानाम् इत्य् अर्थः\।
**असत्या** **न सन्ति** न भवन्ति \। **अन्वभावि** अनुभूतम् इति
श्री-वल्लवेन्द्रस्य भागवतत्वाद् बन्धुवात्सल्याच् च रहस्य् अपि
गर्गेणोक्तं श्री-भगवन्-माहात्य्मयं तेषु किञ्चिद् अभिव्यक्तम् अभूद् इति
गम्यते \। तच् च सहज-स्नेहवतां तेषां स्नेह-विवृद्धय एवाकल्पतेति
\।\।५७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र प्रमाणं दर्शयन्तोऽपि
वात्सल्य-स्वभावेन साश्चर्यम् आहुः---**अहो** इति \। **ब्रह्म-विदां**
वेदार्थ-तत्त्वज्ञानां भक्ति-निष्ठानाम् इत्य् अर्थः \। **असत्या न सन्ति**
न सम्भवन्ति \। **अन्वभावि** अनुभूतम् इति \। श्री-वल्लवेन्द्रस्य
सरल-स्वाभावत्वाद् बन्धु-वात्सल्याच् च रहस्य् अपि गर्गेणोक्तं तन्
माहात्म्यं तेषु किञ्चिद् अभिव्यक्तम् अभूद् इति गम्यते \।\।५७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र हेतुर् अस्य
नारायण-समत्वम् एवेत्य् आहुः---अहो इति \। गर्गो यद् आह---नारायण-समो
गुणैः \[भा।पु।१०.८.१९\] इत्य्-आदि \।\।५७\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कथम् एतत् सम्भवति ?
तत्राह---अहो इति \। अस्य सर्वेश्वरत्वात् तत्र गर्ग-वाक्यं प्रमाणम् इति
नन्द-राजस्य सारल्याद् बन्धु-सौहार्दाच् च रहस्य् अपि गर्गोक्तस्य किञ्चित्
प्रकाशनं बोध्यम् \।\।५७\।\।

**\॥।**

\।\। १०.११.५८ \।\।

**इति नन्दादयो गोपाः कृष्ण-राम-कथां**[^७५] **मुदा \।**

[^७५]: कथाः


**कुर्वन्तो रममाणाश् च नाविन्दन्**[^७६] **भव-वेदनाम् \।\।**

[^७६]: नाविदन्

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इति** पूर्वोक्त-रीत्या \।
**रममाणास्** साह्लादाः \। **भव-वेदनां** संसार-दुःखम् \।\।५८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : इति** अनेन प्रकारेण \।
रामस्यैतादृश-प्रसङ्गाभावे\ऽपि निर्देशस् तयोर् अन्यो\ऽन्यं
स्नेह-भरेणैक्यात् \। तत्र च श्री-कृष्णस्य प्राधान्याद् आदौ पूर्ववन्
निर्देशः \। यद् वा, रमयन्ति सुखयन्तीति रामा याः **कथाः,** ताः \।
\"कथाम्\" इति क्वचित् पाठः \। **कुर्वन्तः** कथयन्तः \। यद् वा,
गाथादि-रूपेण निबध्नन्तो\ऽत एव **रममाणाः** सुखम् अनुभवन्तः,
किं वान्यो\ऽयं श्री-भगवता सह वा क्रीडन्तः \। **भव-वेदनां**
सांसारिक-दुःखं **नाविदन्** न ज्ञातवन्तो\ऽपि, किम् उत प्रापुर् इत्य्
अर्थः \। एतच् चानुषङ्गिकम् \।\।५८-५९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : इत्य्** अनेन प्रकारेण गता
आगमिष्यमाणाश् च **कृष्ण-राम-कथाः,** \"कथाम्\" इति क्वचित् पाठः,
**कुर्वन्तः** कथयन्तः \। न केवलम् एतावद् एव, अपि तु **रममाणाः**
श्री-भगवता सह क्रीडन्तश् च **भव-वेदनां** भवे संसारे
सांसारिकाणां यद् दुःखं, तेष्व् अवतीर्णां अपि **नाविदन्** न
ज्ञातवन्तोऽपि \। अतः क्षुधार्ता इदम् अब्रुवन् \[भा।पु। १०.२२.३८\]
इत्य्-आदौ यत् तेषां क्षुधादिकं दृश्यते, तत् तु न भव-सम्बन्धि, किं
तु लीलोपोद्वलकात्वाल् लिला-मयम् एवेति भावः \। अत्र एवं विहारैर्
\[५९\] इत्य्-आदि-पद्यम् अपि पठन्ति \। अत्र पुरतः पुनः
कौमार-लीला-वर्णनं स्मृति-विशेष-चमत्काराभिनयेन अतोऽग्रेऽपि तस्य
पुनर् उक्तिर् इति ज्ञेयं सम्बन्धोक्ताव् उभयत्र व्याख्यातत्वात्
\।\।५८-५९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कथां कुर्वन्तः**
आस्थान्याम् उपविश्य बाल्य-चापल्य-कथां वत्स-बकादि-वध-कथां च
पुनः पुनः संलपन्तः गीत-पद्यादिभिर् उपनिबध्नन्तो वा **भवस्य**
सांसारस्य **वेदनां** ज्ञापनं---\"भो व्रज-राज ! वयं तावद्
भवताम् अर्धं व्यतीतम् एव अधुनापि कथं
पुत्र-कलत्र-कुटुम्बादि-कथासु निमज्जथ ? घोरः संसारो\ऽयं वर्तते
\। अस्माद् उद्धारार्थं ज्ञान-वैराग्य-तपो-नारायण-स्मरणादिषु कथं न
यतध्वे ?\" इति देशान्तरागत-वृद्ध-गोपालादिभिर्
ज्ञापितं---**नाविदन्** नैवावदधुः \। व्याख्यान्तरं त्याज्यं न पुनः
कल्पते राजन् ! संसारो\ऽज्ञान-सम्भवः \[भा।पु। १०.६.४०\] इति
पूर्वोक्तेस् तेषां संसारस्यैव निषेधात् कुतस् तदीय-पीडा-शङ्का ? इति
\।\।

**इति** अनेन प्रकारेण गता आगमिष्यमाणा किन्तु लिलोपोद्वलकत्वाल्
लीलामयम् एवेति भावश् च \। \"कृष्ण-राम-कथाम्\" इति क्वचित् पाठः \।
**कुर्वन्तः** कथयन्त न केवलम् एतावद् एव, अपि तु **राममाणा**
श्री-भगवता सह क्रीडन्तश् च **भव-वेदनां** भवे संसारे
संसारिकाणां यद् दुःखं तत् तेष्व् अवतीर्णा अपि **नाविदन्** न
ज्ञातवन्तो\ऽपि \। अतः क्षुधार्ता इदम् अब्रुवन् \[भा।पु। १०.२२.३८\]
इत्य्-आदौ यत् तेषां क्षुधादिकं दृश्यते, तत् तु न भव-सम्बन्धि
\।\।५८-५९\।\।

इति सारार्थ-दर्शिन्यां हर्षिण्यां भक्त-चेतसाम् \।

एकविंशोऽत्र दशमे सङ्गतः सङ्गतः सताम् \।\।\*\।\।

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : कृष्ण-राम-कथां**
बाल्य-चपल्यादि-विषयां पूतना-वधादि-विषयां च **कुर्वन्तो** मिथः
संलपन्तः **भव-वेदनां नाविदन्** तदानीं कृष्ण-वीक्षार्थम् आगतस्य
भवस्य श्री-शिवस्यापि वेदनां तद्-विषयां ज्ञानं नालभन्त \।
**रममाणाः** कृष्णेन सार्धं क्रीडन्तस् तद्-आवेशाच् छिवागमनम् अपि
नावदध्युः \। वेदना ज्ञान-पीडयोः इति मेदिनी \। तत्-समानं तु
श्री-यशोदाद्या व्यधुर् इति बोध्यम् \। **भव-वेदनां** संसार-पीडाम् इति
तु भ्रान्तम् एव, न पुनः कल्पते राजन् \[भा।पु। १०.६.४०\] इत्य्-आदिना
तेषां संसार-प्रतिषेधाद् एव \।\।५८\।\।

**\॥।**

\।\। १०.११.५९ \।\।

**एवं विहारैः कौमारैः कौमारं जहतुर् व्रजे \।**

**निलायनैः सेतु-बन्धैर् मर्कटोत्प्लवनादिभिः \।\।**

**श्रीधर-स्वामी (भावार्थ-दीपिका) :**

वत्स-यूथ-गत हत्वा वत्स-दम्भासुरं हरिः \।

मुनि-यूथ-गतं चाहन्न् अग्रण्यं दम्भिनां बकम् \।\।\*\।\।

इति श्रीमद्-भागवते महापुराणे दशम-स्कन्धे पूर्वार्धे टीकायां
वत्स-बक-वधो नामैकादशो\ऽध्यायः \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कौमारैर्**
बालावस्था-भवैः **विहारैः** क्रीडा-विशेषैः \। कश्चित् स्तम्भादि-मूले
निलीय तिष्ठति, तम् अपरो न्विश्य गृह्नातीति या क्रीडा, तन् **निलायनं**
\। स्व-शरीरेण मृद्-दार्व्-आद्यैर् जल-रोधनं **सेतु-बन्धः** \। यथा
वृक्षाद् वृक्षान्तरम् उत्प्लवते
तथोत्तङ्ग-मृत्तिका-निर्मित-शिशुमाराकारोपरि शिरसि पदं निधाय
पतनम् **उप्लवनम्** \। पांशु-भित्तौ मणिं निधाय तद् उपरि हस्तं
निदधाति कश्चित् कश्चित् तम् अन्विष्य गृह्नातीतीयम् अपि काचित् क्रीडास्ति
सात्र **आदि**-पदाज् ज्ञेया \। अन्या वाधुनिक-बाल-प्रसिद्धा
वीटाक्षेप-कन्दुक-क्षेपादि-रूपा इति \।\।५९\।\।

*वत्सस्य दम्भः* छद्म यस्य स वत्स-दम्भः, स चासाव् *असुरश्* चेति
तथा \। *अग्रण्यं* मुख्यम् \। यत्र बकः स्थितस् तत्र र्षयो\ऽप्य्
अतिष्ठंस् तपः कुर्वाणा इति ज्ञेयम् \।\।\*\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *पूर्व-श्लोकस्य टीका
द्रष्टव्या।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** **एवम्** इति \।
**जहतुर्** अन्तर्धापयामासतुः \।\।५९\।\।

*अन्यैर् न व्याख्यातम्।*

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यां
संहितायां वैयासिक्यां दशम-स्कन्धे

नाम एकादशोऽध्यायः \।

\।\। १०.११ \।\।


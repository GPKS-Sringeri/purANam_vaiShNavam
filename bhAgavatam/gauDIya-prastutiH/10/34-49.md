+++
title = "34-49"
+++


(10.50)

## pañcāśattamo\'dhyāyaḥ

### rāma-kṛṣṇayor jarāsandhena saha yuddhaṁ dvārakā-durga-nirmāṇaṁ ca \|

**\|\| 10.50.1 \|\|**

**śrī-śuka uvāca---**---

> astiḥ prāptiś ca kaṁsasya mahiṣyau bharatarṣabha \|
>
> mṛte bhartari duḥkhārte īyatuḥ sva[^1]-pitur gṛhān \|\|

**śrīdhara-svāmī (bhāvārtha-dīpikā) :**

tataḥ pañcāśattame tu jarāsandha-bhayād iva \|

kārayitvāmbudhau durgaṁ tan nināya nijaṁ janam \|\|\*\|\|

kapaṭān kapaṭair eva hatvā daityān ayatnataḥ \|

ajayac ca jarāsandhaṁ dharmeṇaiva tu dhārmikam \|\|\*\*\|\|

**asti-prāpti**-sañjñike **īyatur** jagmatuḥ \|\|1.2\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

śrī-kṛṣṇaṁ rādhikā-nāthaṁ vṛndāvana-nikuñjagam \|

gopa-gopī-gavāṁ sevyaṁ vande sarvārtha-siddhaye \|\|

*tato*'krūrāgamanottaram \| *iva*-padaṁ bhayābhāvam āha \| *durgaṁ*
śatrubhiḥ duḥkhena gamyaṁ rājñām āvāsa-yogyaṁ sthala-viśeṣe
prāsāda-viśeṣam durgo nā nīli \[lī\] kaṭhina-durgameṣu ca vācyavat iti
dharaṇiḥ \|

> rājñāṁ sthānaṁ bhaved durgaṁ bahv-ambu-tṛṇa-dhānyakam \|
>
> sarva-sāṅgrāmikopetaṁ vīrya-saṁyutam \|\|
>
> vartulaṁ caturasraṁ vā bhūmiṣṭhaṁ vātituṅgakam \|
>
> vārkṣa-parvata-yauyādi-bhedena bahudhā matam \|\|
>
> vīryaṁ vartulam atyuccaṁ golotkṣepaṇa-randhra-yuk \|
>
> nirantīrakṣaṁ durgāgaṁ kathitaṁ yudhi kovidaiḥ \|\|

iti saṁhitāyāṁ durga-lakṣaṇam \| *tat* tatra \| *nināya* prāpayāmāsa
\|\*\|

*kapaṭāṁs* tṛṇāvartakādīn \| *dharmeṇa* yuddha-dharmena \| *dhārmikaṁ*
yuddha-dharma-vidaṁ vā \|\*\*\|

sac-chāstrasyāsac-chāstreṇeva śrī-kṛṣṇasya jarāsandhena saha saṅgrāmaṁ
varṇayati \| sad-asattāṁ tattva-nirṇayena bhakti-dveṣābhyām
udvṛddhābhyāṁ vihita-mokṣāvāptir bhavati, tatra kathaṁ prasañjayitum
āha---**asti-prāpti**-śabdābhyām avidyāyā dve rūpe
saṁśaya-[viparati-]{.mark}nāmanī kathyete \| **kaṁsasya** \"kasi
hiṁsāyām\" hiṁsātmano'dharmasya **mahiṣyau** mahi mahimānaṁ dharmasya
sinuta iti **mahiṣyau** ṣij bandhane asmād auṇādiko iṭ, saṁbandhinyau \|
**bhartari** sva-nirvāhake kaṁs[anāgnya]{.mark}-dharme kṛṣṇa-nāmnā
dharmeṇa **mṛte** mārite \| nipātanāṇ ṇijo lopaḥ \| **sva-pituḥ**
sva-poṣakasya jarāndhasya---*jarā* vyartha-vayo-hāni-hetu-bhūtā
kaulika-mārgeṇa śaivatvāveśa-rūpā, tasyāṁ *sandhā* maraṇāpattāv api na
muñcāmīti pratijñā yasya tasya \| **gṛhān** pramiti-viṣayān **īyatuḥ**
prāpya sthite \| śabda-śakti-nipuṇair ayam artho'dhyātma-viṣayatayā
jñātavyaḥ \| evam anyatrāpi dhyeyaṁ grantha-vistara-bhiyā na pradarśyata
iti \| **bharatarṣabha** iti bharata-vaṁśyatvāt tavaitad bravīmīty
abhiprāyaḥ \|\|1\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

mahābdhi-madhye patitaṁ vyākulaṁ śaraṇāgatam \|

caitanya-deva bhagavan pāraṁ prāpaya satvaram \|\|

bhakta-vātsalyena sa-putrāṁ śrī-kuntīṁ sāntvayituṁ viśeṣataś ca āyāsyāmi
iti svokti-pratipālanādy-arthaṁ gantum arhasyāpi śrī-bhagavataḥ prayāṇe
vighna-rūpaṁ mahā-yuddhādikaṁ vaktum ārabhate---**astir** ity-ādinā \|
he **bharatarṣabha** iti khalu ksātriya-strīṇāṁ svabhāvas tvayā jñāyata
evety arthaḥ \| **duḥkhena** **ārte** vyagre, ataḥ \"sarveṣām eva
bhūtānām\" ity-ādi svoktasyāpi vimarśo na vṛtta iti jñeyam \| ata eva
bhartṛ-gehād api **pitṛ-gṛheṣu** mohādhikyena **sva**-śabdaḥ \|\|1\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

mahābdhi-madhye patitaṁ vyākulaṁ śaraṇāgatam \|

caitanya-deva bhagavan pāraṁ prāpaya satvaram \|\|

gokulaṁ pāṇḍava-kulaṁ ca sāntvayitum ubhayatra gantum arhe'pi
śrī-bhagavati nara-līlatvād antarāya-prāyaṁ mahā-yuddhādikaṁ vaktum
ārabhate---**astir** ity-ādinā \| he **bharatarṣabha** ! iti khalu
ksātriya-strīṇāṁ svabhāvas tvayā jñāyata eveti bhāvaḥ \| **duḥkhenārte**
vyagre **sva**-śabdena samprati **pati-gṛhe** mamatvābhāvaḥ sūcitaḥ \|
\"sma\" iti kvacit pāṭhaḥ \|\|1\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

daśamasyaiva pūrvārdho'nugṛhnān me dhiyaṁ yathā \|

parārdho\'py anugṛhnātu tathā śrī-gurave namaḥ \|\|

pañcāśattama īśo'pi vijityāpi jarā-sutam \|

dvārakāṁ svajanaṁ ninye tad-bhītyāṣṭādaśe mṛdhe \|\|1\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\|\| 10.50.2 \|\|**

> **pitre magadha-rājāya jarāsandhāya duḥkhite \|**
>
> **vedayāñcakratuḥ sarvam ātma-vaidhavya-kāraṇam \|\|**

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : magadha-rājāya**
dvijāti-niṣiddha-kula-dharmeṇa rājamānaya magadhas tyakta-nīvṛtoḥ iti
kośāt \| **ātmano vaidhavyasya** vairūpyasya
pratipādanāsāmarthya-lakṣaṇaṁ **kāraṇam** \|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : [+++]{.mark}**

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kim-artham ? tad
āha---**pitre** iti \| kutra tasya gṛham ? ity apekṣāyām
āha---**māgadha-** iti, magadha-deśe tatrāpi rājagṛha iti jñeyam, tasya
tad-rājadhānītvāt \| tathā ca śrī-hari-vaṁśe rājā rājagṛheśvaraḥ
\[ha.vaṁ. 2.34.3\] iti \| **duḥkhite** iti pituḥ sneha-vivardhanena
śokāmarṣārtham ārta-nāda-rodanādikaṁ kurvatyāv ity arthaḥ \|\|2\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : magadha**-deśasya **rājña** iti
tāvad dūra-gamanaṁ bodhayati \| **duḥkhite**
duḥkhābhivyañjaka-rodanādi-yukte \|\|2\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\|\| 10.50.3 \|\|**

> **sa tad apriyam ākarṇya śokāmarṣa-yuto nṛpaḥ**[^2] **\|**
>
> **ayādavāṁ**[^3] **mahīṁ kartuṁ cakre paramam udyamam \|\|**

**śrīdhara-svāmī (bhāvārtha-dīpikā) :** kaṁse **śokaḥ** kṛṣṇe ca
**āmarṣaḥ**, tābhyāṁ **yutaḥ** \|\|3\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** jarāsandhaḥ \| **tad
apriyaṁ** jāmātṛ-mṛti-rūpam amaṅgalam \| nṝn kaulikān nayān pibati,
narān-pātīti **nṛpaḥ** \| ayaḥ śubhāvahaḥ satām ado nāśako'satām ity
ayādaḥ śrī-kṛṣṇas taṁ vānti śaraṇaṁ gacchantīty **ayādavā** vaiṣṇavās
tad-rahitām \| nṛpaḥ sarva-narapatiḥ, samrāḍ ity arthaḥ \| nṛpeti kvacit
pāṭhaḥ \| na vidyante yādavā yasyāṁ tām ayādavām \| kvacit ayādavīm iti
pattiḥ \|\|3\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : ?**

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nṛpa** iti---tadānīṁ tasya
sāmrājyena sarva-nara-narapatitvaṁ sūcayati \| **ayādavīṁ** na vidyante
yādavā yasyāṁ tādṛśīm, ata eva **paramodyogaṁ cakre** \|\|3\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nṛpaḥ** sarva-narapatiḥ samrāḍ
ity arthaḥ \| \"nṛpa\" iti kvacit pāṭhaḥ \| **ayādavāṁ** na vidyante
yādavā yasyāṁ tādṛśīṁ, \"ayādavīm\" iti pāṭhaḥ kvacit \|\|3\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.50.4 \|\|**

> **akṣauhiṇībhir viṁsatyā tisṛbhiś cāpi saṁvṛtaḥ \|**
>
> **yadu-rājadhānīṁ mathurāṁ nyarudhat sarvato diśam \|\|**

**śrīdhara-svāmī (bhāvārtha-dīpikā) : nyaruṇad** rūrodha \|\|4\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akṣauhiṇī-lakṣaṇārtham
avāntara-sañjñāpy amareṇoktā---

> ekam ekarathā tryaśvā pattiḥ pañcapadātikā \|
>
> patty-aṅgais tri-guṇaiḥ sarvaiḥ kramād ākhyā yathottaram \|\|
>
> senā-mukhaṁ gulma-gaṇau vāhinī pṛtanā camūḥ \|
>
> anīkinī daśānīkinyo'kṣauhiṇī \|\| ity amaraḥ \|

eko gaja eko rathas trayo'śvāḥ pa[ñ]{dir="rtl"}ca padātaya iti
daśa-saṅkhyā pattiḥ, triguṇitā pattiḥ senā-mukham, tat-triguṇitaṁ
gulmaḥ, gulmaṁ triguṇitaṁ gaṇaḥ, triguṇo gaṇo vāhinī, triguṇitā vāhinī
pṛtanā, triguṇitā pṛtanā camūḥ, triguṇā camūranīkinī,
daśānīkinyo'kṣauhiṇīti vivekaḥ \| sarva-saṅkalane 21870 gajāḥ, 21870
rathāḥ, 65610 hayāḥ, 109350 padātaya iti \| viṁśatyādyāḥ sadaikatve ity
amarārdviśatyety ekatvam \|\| akṣauhiṇī-saḥyeyam---

> kha-bāṇāgni-nava-vyoma-candra-saṅkhyāḥ 109350 padātayaḥ \|
>
> khendu-ṣaṭ-śara-ṣaṭ-saṅkhyā 65610 aśvā nāgā rathā api \|\|
>
> khādri-nāgendu-dṛk-saṅkhyā 21870 ity eṣākṣauhiṇī smṛtā \|\| iti \|

**yadu-rājadhānīm** iti tasyā nirodhasya ca mahattve hetuḥ \|
sarva-diṅ-nirodha-viśeṣo hari-vaṁśe jarāsandhoktau---

> sarvato nagarī ceyaṁ janaughaiḥ parivāryatām \|
>
> ayo-yantrāṇi yuñjyantāṁ kṣepaṇīyāś ca mudgarāḥ \|\|
>
> ūrdhvaṁ cāpi nivāryantāṁ prāptā vai tomarās tathā \| iti \|

kiṁ ca,

> mallaḥ kaliṅgādhipatiś cekitāna-savāhlikaḥ \|
>
> kāśmīra-rājo gonardaḥ kekayādhipatis tathā \|\|
>
> drumaḥ kiṁpuruṣaś caiva pārvatīyo hy anāmayaḥ \|
>
> nagaryāḥ paścima-dvāraṁ śīghram ārodhayantu vai \|\|
>
> pauravo veṇudāraś ca vaidarbhaḥ somakas tathā \|
>
> rukmī ca bhojādhipatiḥ sūryākṣaś caiva gālavaḥ \|\|
>
> vindānuvindāv āvantyau dantavakraś ca vīryavān \|
>
> chāgaliḥ purumitraś ca virāṭaś ca mahopatiḥ \|\|
>
> kauśalyo mālavaś caiva śatadhanvā vidūrathaḥ \|
>
> bhūriśravās trigartaś ca bāṇaḥ pañcanadas tathā \|\|
>
> uttaraṁ nagara-dvāram ete durga-sahā nṛpāḥ \|
>
> āruhya cāpi mardantāṁ vajra-pratima-gauravāḥ \|\|
>
> ulūkaḥ kaitaveyaś ca vīraś cāṁśumataḥ sutaḥ \|
>
> ekalavyo bṛhatksātraḥ kṣatra-dharmā jayadrathaḥ \|\|
>
> uttamaujāś ca śalyaś ca kauravāḥ kekayās tathā \|
>
> vaideho vāmadevaś ca śākalyaś ca sinīpatiḥ \|
>
> pūrvaṁ nagara-nirvyūham eteṣv āyattamas tu naḥ \|\|
>
> ahaṁ ca varadaś caiva cedirājena saṅgatāḥ \|
>
> dakṣiṇaṁ nagara-dvāraṁ vārayiṣyāmo daṁśitāḥ \|\| \[ha.vaṁ.
> 2.34.39-48\] iti \|\|4\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : +++**

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** akṣauhiṇī saṅkhyeyaṁ \|
khabāṇāgni navavyoma candra-saṅkhyāḥ padātayaḥ \| \[109350\] khendu
ṣaṭśara ṣaṭ-saṅkhyā aśvāḥ \[65610\] nāgā rathā api \| khādri nāgendu dṛk
saṅkhyā \[21810\] ity eṣākṣauhiṇī smṛteti \| **yadu-rājadhānīm** iti
tasyā nirodhasya ca mahattve hetuḥ sarva-diṅ-nirodhe viśeṣaḥ
śrī-hari-vaṁśe jarāsandhoktau---

> sarvato nagarī ceyaṁ janaughaiḥ parivāryatām \|
>
> ayoyantrāṇi yuñjyantāṁ kṣepaṇīyāś ca mudgarāḥ \|\|
>
> ūrdhva cāpi nivāryantāṁ prāptā vai tomarās tathā \| iti \|

kiṁ ca---

> madraḥ kaliṅgādhipatiś cekitāna-savāhlikaḥ \|
>
> kāśmīra-rājo gonardaḥ kekayādhipatis tathā \|\|
>
> drumaḥ kiṁ puruṣaś caiva pārvatīyo hy anāmayaḥ \|
>
> nagaryāḥ paścimadvāraṁ śīghram ārodhayantu vai \|\|
>
> pauravo veṇudāraś ca vaidarbhaḥ somakas tathā \|
>
> rukmī ca bhojādhipatis sūryākṣaś caiva gālavaḥ \|\|
>
> vindānuvindāv āvantyau dantavakraś ca vīryavān \|
>
> chāgaliḥ purumitraś ca virāṭaś ca mahopatiḥ \|\|
>
> kauśalyo mālavaś caiva śatadhanvā vidūrathaḥ \|
>
> bhūriśravās trigartaś ca bāṇaḥ pañcanadas tathā \|\|
>
> uttaraṁ nagaradvāram ete durga-sahā nṛpāḥ \|
>
> āruhya cāpi mardantāṁ vajra-pratima-gauravāḥ \|\|
>
> ulūkaḥ kaitaveyaś ca vīraś cāṁśumataḥ sutaḥ \|
>
> ekalavyo bṛhatksātraḥ kṣatra-dharmā jayadrathaḥ \|\|
>
> uttamaujāś ca śalyaś ca kauravāḥ kekayās tathā \|
>
> vaideho vāmadevaś ca śākalyaś ca sinīpatiḥ \|
>
> pūrvaṁ nagara-nirvyūham eteṣv āyattamas tu naḥ \|\|
>
> ahaṁ ca varadaś caiva cedirājena saṅgatāḥ \|
>
> dakṣiṇaṁ nagara-dvāraṁ vārayiṣyāma daṁśitāḥ \|\| \[ha.vaṁ.
> 2.34.39-48\] iti \|\|4\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evāha---akṣauhiṇībhir iti
\| tat-saṅkhyā ceyam---

> kharāṇāgni navavyoma candra-saṅkhyāḥ padātayaḥ \|
>
> \[109350\] khendu ṣaṭśara ṣaṭ-saṅkhyā aśvāḥ \[65610\] nāgā rathā api
> \|
>
> khādri nāgendu dṛk saṅkhyā \[21870\] ity eṣākṣauhiṇī smṛteti \|\| iti
> \|

api eva, samyag vṛto veṣṭita eva, yadubhyo bhayāt mahārājasya
sarva-sainyāntarvīttatvāc ca, nitarām aruṇat rurodha \|

nanu, dhārmiko'sau sarva-tīrtha-śiromaṇiṁ śrī-mathurāṁ kuto nyarudhat ?
tatrāha---yadvad iti \| tadānīṁ sarveṣām api yadunāṁ tatraivaikatra
nivāsāt \| sarva-diṅ-nirodhe virodhe viśeṣaḥ śrī-hari-vaṁśe
jarāsandhoktau \[ha.vaṁ. 2.35.36\]---

> sarvato nagarī ceyaṁ janaudhaiḥ parivāryatām \|
>
> ayoyantrāṇi yuñjyantāṁ kṣepaṇīyāś ca mudgarāḥ \|\|
>
> ūrdhva cāpi nivāryantāṁ prāptā vai tomarās tathā \| iti \|

kiṁ ca---

> madraḥ kaliṅgādhipatiś cekitāna-savāhlikaḥ \|
>
> kāśmīra-rājo gonardaḥ kekayādhipatis tathā \|\|
>
> drumaḥ kiṁ puruṣaś caiva pārvatīyo hy anāmayaḥ \|
>
> nagaryāḥ paścima-dvāraṁ śīghram ārodhayantu vai \|\|
>
> pauravo veṇudāraś ca vaidarbhaḥ somakas tathā \|
>
> rukmī ca bhojādhipatiḥ sūryākṣaś caiva gālavaḥ \|\|
>
> vindānuvindāv āvantyau dantavakraś ca vīryavān \|
>
> chāgaliḥ purumitraś ca virāṭaś ca mahopatiḥ \|\|
>
> kauśalyo mālavaś caiva śatadhanvā vidūrathaḥ \|
>
> bhūriśravās trigartaś ca bāṇaḥ pañcanadas tathā \|\|
>
> uttaraṁ nagaradvāram ete durga-sahā nṛpāḥ \|
>
> āruhya cāpi mardantāṁ vajra-pratima-gauravāḥ \|\|
>
> ulūkaḥ kaitaveyaś ca vīraś cāṁśumataḥ sutaḥ \|
>
> ekalavyo bṛhatksātraḥ kṣatra-dharmā jayadrathaḥ \|\|
>
> uttamaujāś ca śalyaś ca kauravāḥ kekayās tathā \|
>
> vaideho vāmadevaś ca śākalyaś ca sinīpatiḥ \|
>
> pūrvaṁ nagara-nirvyūham eteṣv āyattamas tu naḥ \|\|
>
> ahaṁ ca varadaś caiva cedirājena saṅgatāḥ \|
>
> dakṣiṇaṁ nagaradvāraṁ vārayiṣyāma daṁśitāḥ \|\| \[ha.vaṁ. 2.34.39-48\]
> iti \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.50.5-6 \|\|**

> **nirīkṣya tad-balaṁ kṛṣṇa udvelam iva sāgaram \|**
>
> **sva-puraṁ tena saṁruddhaṁ sva-janaṁ ca bhayākulam \|\|**
>
> **cintayāmāsa bhagavān hariḥ kāraṇa-mānuṣaḥ \|**
>
> **tad-deśa-kālānuguṇaṁ svāvatāra-prayojanam \|\|**

**śrīdhara-svāmī (bhāvārtha-dīpikā) : tasya balaṁ** sainyam **udvelaṁ**
laṅghita-maryādaṁ **sāgaram iva** \| **tena** tasya balena
**saṁruddham** \|\|5\|\| \"kiṁ balam eva hanmi, na māgadham ? māgadhaṁ
vā hatvā balaṁ gṛhnāmi ? yad vā, sa-māgadhaṁ sarvaṁ hanmi?\" iti
cintayāmāsa \| nanu, prathamaṁ kathaṁ jeṣyāmīty evaṁ cintayituṁ yuktaṁ ?
tatrāha---**kāraṇa-mānuṣa** iti bhū-bhārāvatāra-kāraṇena mānuṣo na tu
tattvata iti \|\|6\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasya** jarāsandhasya \|
**ut** tyaktā **velā** yena sa tathā \| velā kāle ca sīmāyām abdheḥ
kūla-vikārayoḥ iti medinī \| **nirīkṣya** iti yugmakam \|\|5\|\|

asambhāvyam āśaṅkate---*nanv* iti \| tatrākṣepe \| tad deśeti---tasmin
deśe kāle ca yad anuguṇam ucitam, ihādhunā kiṁ kāryam iti vicāritavān,
svavatāra-prayojanāṁ bhū-bhāra-haraṇa-rūpaṁ ca cintayāmāseti
cānukarṣo'tra \| kāraṇaṁ sarva-kāraṇaṁ yattattvaṁ tad-rūpa eva mānuṣas
tad ākāro na tu prākṛta-rūpa iti tal-līlatve'pi
sarva-jñānādi-śakti-sattvam \| tasya deśasya kālasya caṇurūpaṁ
mahāsainyena śrī-madhupuryā nirodhād avaśyam atraiva taddhantuṁ yogyam
\| tatrāty adhunā, vilambaṁ vinaivety arthaḥ \| kiṁ cātra kecid
āśaṅkante---aṣṭādaśākṣauhiṇīka-mahābhāratīya yuddhasya śrī-vyāsa-devena
bahumahattvaṁ varṇitam iha caturdaśottara-catuḥśatākṣauhiṇī kāhavasya na
kim api tad-varṇitam atra ko hetur iti \| atredam avadheyam---tatra
śrī-kṛṣna-bhaktānāṁ śrī-bhīṣma-yudhiṣṭhirādīnāṁ mahad uddhanīty
ādika-kauśala-varṇanaṁ śrotṛjanoddhārāyaiva na tu pautra-saṁbandheneti,
jarāsandhādīnāṁ kṛṣṇa-bhakti-hīnatvātta dīya-saṅgrāmasya
pracura-sainyatve'pi na tanmahattva-varṇanam iti \| ata evoktam---

> śrutasya puṁsāṁ sucira-śramasya
>
> nanv añjasā sūribhir īḍito 'rthaḥ
>
> tat-tad-guṇānuśravaṇaṁ mukunda-
>
> pādāravindaṁ hṛdayeṣu yeṣām \|\| \[bhā.pu. 3.13.4\] iti \|

yad vā, akṣāṇāṁ ratha-cakrādhārāṇām ūhaḥ samūho yasyāṁ senāyāṁ
sākṣauhiṇīti senā-bāhulyam evāvayava-śaktyā jñeyaṁ, na tu vācanikam \|
ata evoktam---ājagāma jarāsandhas trayoviṁśaty-anīkapaḥ \[bhā.pu.
10.52.6\] iti \| anīkaś cākṣauhiṇy-avayava eva \| tad uktam
amara-siṁhena---daśānīkinyo'kṣauhiṇī iti \|\|6\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : hariḥ kāraṇa-mānuṣa**
iti kāraṇa-rūpo mānuṣo mānuṣākāro dvi-bhuja-vigraha ity arthaḥ \| ata
eva yasyāvayava-saṁsthāne \[bhā.pu 1.3.3\] iti prathame vyākhyāntaram \|
**svāvatāra-prayojanaṁ cintayāmāsa** iti bhāvaḥ \|\|6.9\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : udvelam** iti
pārāvāra-nimajjanena sāgarasya ānantyam, tena balasyāpi tad uktam
\|\|5\|\| **harir** iti bhū-bhāra-haraṇābhiprāyeṇa \| **bhagavān**
sarvaiśvarya-yukto\'py **acintayat** \| kutaḥ ? kāraṇena
bhū-bhāra-haraṇādi-prayojanena mānuṣas tac-ceṣṭita ity arthaḥ \| kiṁ
cintayāmāsa ? tad āha---**tad** iti \| tasya kālasya cānurūpaṁ
mahā-sainyena sarvataḥ śrī-madhupuryā nirodhād avaśyam atraiva tad
dhantuṁ yogyam, tatrāpy adhunāvilambenaivety arthaḥ \|\|6\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nirīkṣya** iti yugmakam \|
**kāraṇaṁ** sarva-kāraṇaṁ yat tattvaṁ tad-rūpa eva **mānuṣas**
tad-ākāraḥ, na tu prākṛta-rūpa iti tal-līlatve sarva-jñānādi
śaktimattvaṁ tasya deśasya kālasya cānurūpaṁ mahā-sainyena sarvataḥ
śrī-madhu-puryā nirodhād avaśyam atraiva yogyaṁ, tatrāpy adhunā vilambaṁ
vinaivety arthaḥ \|\|5-6\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : kāraṇaṁ** sarva-kāraṇaṁ yattvaṁ
tad-rūpa eva **mānuṣas** tad-ākāraḥ na tu prākṛta-rūpa iti
tal-līlatve'pi sarva-jñānādi-śaktimattvaṁ darśitam \|\|6\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : cintayāmāsa** ity-ādi \|
**hariḥ** **kāraṇa-mānuṣa** iti kāraṇa-rūpaḥ sarvasya hetu-rūpaḥ, mānuṣo
mānuṣākāro dvibhuja ity arthaḥ \|\|6.9\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) : udvelaṁ** velātas tīrād apy
udgataṁ laṅghita-maryādam ity arthaḥ \| nanu, kim anena cintayāmāsa ?
tatra nahi nahīty āha---**kāraṇaṁ** sarva-kāraṇa-svarūpo mahā-maheśvaraś
cāsau **mānuṣaś** ceti saḥ \|\|5\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.7 \|\|**

> haniṣyāmi balaṁ hy etad bhuvi bhāraṁ samāhitam \|
>
> māgadhena samānītaṁ vaśyānāṁ sarva-bhūbhujām \|\|

**śrīdhara-svāmī (bhāvārtha-dīpikā) :** evaṁ trividhā vicintya prathamaṁ
pakṣaṁ nirdhāritavāṁs tad āha caturbhiḥ---**haniṣyāmi** iti \|\|7\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *evam* ukta-vidhayā \|
*prathamaṁ pakṣaṁ* bala-hanana-rūpam \| *tat* bala-hananam \| **etad**
upasthitam \| **vaśyānāṁ** nijāyattānām **samāhitaṁ** samyak sarvataḥ
**sam**āhṛtya protsādya **cānītam** \| **vaṁśyānāṁ** vaṁśe sthitānām,
ata eva śrī-bhīṣmaḥ pāṇḍavāś ca nāyātā iti jñeyam \|\|7\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad
evābhivyañjayati---**haniṣyāmi** iti \| **hi** yataḥ **samyag āhitam**
arpitaṁ bhāra-svarūpaṁ **samyak** sarvataḥ samāhṛtya protsāhya
**cānītam**, **vaśyānām** iti tadā tasya mahā-pratāpena
sarva-rāja-varga-vaśīkaraṇāt, tathā ca śrī-hari-vaṁśe---

> pratāpāvanatā ye ca jarāsandhasya pārthivāḥ \|
>
> mitrāṇi jñātayaś caiva saṁyuktāḥ suhṛdas tathā \|\|
>
> tam evānuyayuḥ sarve sainyaiḥ samuditair nṛpāḥ \|
>
> maheṣvāsā mahāvīryā jarāsandha-hitaiṣiṇaḥ \|\| \[ha.vaṁ. 2.34.11-12\]
> iti \|

ta eva pāṇḍavāḥ śrī-bhīṣmaś ca nāyātā iti jñeyam \|\|7\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad
evābhivyañjayati---**haniṣyāmi** iti sārdhekena \| **balaṁ** sainyaṁ
**hi** yataḥ **samyak āhitam** arpitaṁ bhāra-svarūpaṁ **samyak**
sarvataḥ samāhṛtya protsāhya **cānītaṁ** **vaśyānāṁ** vaśe sthitānām,
ata eva pāṇḍavāḥ śrī-bhīṣmaś ca nāyātā iti jñeyam \|\|7\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : vaśyānāṁ** vaśe sthitānām ata eva
bhīṣma-pāṇḍavāś ca nāyātān iti jñeyam \|\|7.10\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : balaṁ** sainyaṁ tad-artham
**udyamaṁ kartā** kariṣyati \|\|7.8\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.8 \|\|**

> akṣauhiṇībhiḥ saṅkhyātaṁ bhaṭāśva-ratha-kuñjaraiḥ \|
>
> māgadhas tu na hantavyo bhūyaḥ kartā balodyamam \|\|

**śrīdhara-svāmī (bhāvārtha-dīpikā) : balodyamaṁ kartā** kariṣyatīti
\|\|8\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaṭāśva-ratha-kuñjarair
upalakṣitābhir **akṣauhiṇībhiḥ saṅkhyātaṁ** kṛta-saṅkhyām iti pūrvānvayi
\| bhaṭaḥ parama-jātau syāt padātau vīra-vijñayoḥ iti niruktiḥ \| balāya
senānayanāya \| yad vā, trayoviṁśaty-anīkākhyām iti vakṣyamāṇatvāt
trayoviṁśatidhā-vibhakta-senā-paṭalair iti \| senā-paṭale'pi
yaugiko'kṣāṇāṁ ratha-cakrāvayavānām ūhaḥ samūho yasyāṁ senāyāṁ
sākṣauhiṇīti prayogo nāsaṅgata iti dhyeyam, aṣṭādaśa-kṛtvo
lakṣaṇika-sainyānayanasya daurghaṭya-pratīteḥ \| bhaṭādibhir
upalakṣitākṣauhiṇībhis saṅkhyātaṁ kathitam, na tatra ghaṭanā-paṭhīyas
tvānmāyayā yathā-śrutam api sambhāvyata eveti tattvam \|\|8\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhaṭadibhir yā
akṣauhiṇyas tābhir eva, na tu teṣāṁ pratyekaṁ saṅkhyayā saṅkhyātam ity
atyantaṁ bāhulyam uktam, balena nija-sāmrājya-śaktyā udyamam etāvat
sainyānayane yuddhodyogam \|\|8\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhaṭādibhir yā akṣauhiṇyaḥ,
ābhir eva, na tu tāsāṁ pratyekaṁ saṅkhyātam ity antaṁ bāhulyam uktaṁ
māgadhas tv ity ardhakam \|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.50.9 \|\|**

> etad-artho\'vatāro\'yaṁ bhū-bhāra-haraṇāya me \|
>
> saṁrakṣaṇāya sādhūnāṁ kṛto \'nyeṣāṁ vadhāya ca \|\|

**śrīdhara-svāmī (bhāvārtha-dīpikā) :** nanv ata eva hantavyaḥ ?
tatrāha---**etad artha** iti \| **etac**-chabdhārthaṁ
spaṣṭayati---**bhū-bhāra-haraṇāya** iti \|\|9\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *nanu*, niścayena yataḥ
punar ānayiṣyatīty ata eva hetor **hantavyo bhūbhāra** iti \| yad vā,
\"na tv ataḥ\" iti pāṭhaḥ svāmināṁ, lekhaka-pramādān \"nanu\" iti jātaḥ,
tat-pakṣe, ata eva yataḥ punar balam ānayiṣyati jarāsandho 'to 'yaṁ na
hantavya iti vyākhyeyam \| eṣo'rthaḥ prayojanaṁ yasya sa **etad-arthaḥ**
\| etad-artham etasmā ity arthaḥ \| kasmai ?
tatrāha---**bhū-bhāra-haraṇāya** ity-ādi \| avatāraḥ prapañce prākaṭyam
\| \"ayam\" iti pāṭhaḥ svāmi-sammataḥ \| \"hi\" iti kvacit pāṭhaḥ \|
bhū-bhāra-haraṇaṁ spaṣṭayati---**saṁrakṣaṇāya** iti \| sa śabdena
sva-bhakti-pravartanādinā loka-dvaye'pi rakṣā sūcitā \|\|9\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** avatāraḥ
śrī-vaikuṇṭha-lokād avaraṇam, sa mayā \| nanu, bhū**-bhāra-haraṇārthaṁ**
sādhavo'pi kiṁ hantavyāḥ ? na, sādhavaḥ paripālyāḥ, asādhava eva
hantavyā ity āha---**sarva-rakṣaṇāya** iti \| **saṁ**-śabdena
bhakti-pravartanādinā loka-dvaye'pi rakṣā sūcitā \| anyat tair
vyākhyātam \|

yad vā, nanu sākṣāt tvayā hatasya sato nādhikāriṇo'pi mokṣo bhavitā ?
ity āśaṅkyāha---**etad** iti \| bhū-bhāra-rūpāṇāṁ prāṇinām api
mokṣa-pradānena **bhū-bhāra-haraṇāya** \| tat-prakāram
evāha---**sādhunāṁ saṁrakṣaṇāya** yo'**sādhūnāṁ** vadhas tasmai cirān
mokṣa-dānāya ca, kiṁ vaktavyam aśeṣaiśvarya-prakaṭanāvatāre'smin
sādhavaḥ saṁrakṣyā asādhavaś ca hantavyā iti \|\|9\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : etad-artha** iti etasmā ity
arthaḥ \| kasmai ? tatra---**bhū-bhāra-haraṇāya** ity-ādi avatāraḥ
prapañce prākaṭyaṁ \| \"ayam\" iti taiḥ sammataḥ pāṭhaḥ,
uttarāvatārikānurodhāt \| hīti kvacit **me** mayā bhū-bhāra-haraṇaṁ
spaṣṭayati---**saṁrakṣaṇāya** iti \| **saṁ**-śabdena
sva-bhakti-pravartanādinā loka-dvaye'pi rakṣā sūcitā \|\|9\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : etad-artho'vatāraḥ** kṛtaḥ
\| arthaṁ vivṛṇoti---**bhū-bhāra-** iti \| **anyeṣām** asādhūnām
\|\|9\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.10 \|\|**

> anyo\'pi dharma-rakṣāyai dehaḥ sambhriyate mayā \|
>
> virāmāyāpy adharmasya kāle prabhavataḥ kvacit \|\|

**śrīdhara-svāmī (bhāvārtha-dīpikā) :** ayam etad-artho'vatāra ity
upalakṣaṇam ity āha---**anyo'pi** iti \| **prabhavataḥ** udbhavataḥ
\|\|10\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anyo\'pi** rāmādir api
**virāmāya** vināśāya \| **anyo'pi** kim uta sarvaiśvaryādi-pūrṇo'yam
ity arthaḥ \| **saṁbhriyate** prakāśyate ity arthaḥ\| tathā ca
śrī-gītāsu yadā yadā hi dharmasya glānir bhavati bhārata \[gītā 4.7\]
ity-ādi \|\|10\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : dharma-rakṣāyai anyo'pi
deho mayā**śriyate, adhunā tu svayam evāvatīrṇa ity arthaḥ \|\|11.13\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyāvatāre'pi tad etat
kriyata iti tad āvaśyakatābhiprāyeṇāha---**anyo'pi** iti \|
**sambhriyate** prakāśyata ity arthaḥ \| kvacit kāle **prabhavato**
vardhamānasyeti, yadaiva prabhavet, tadaivety arthaḥ \| tathā ca yadā
yadā hi dharmasya glānir bhavati \[gītā 4.7\] ity-ādi \| yad vā,
**kvacit kāle** **sambhriyata** ity anvayaḥ\| evaṁ **dharma-rakṣayā**
sādhūnāṁ saṁrakṣā, adharma-virāmeṇa cāsādhūnāṁ vadhaḥ siddha eva
\|\|10\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : anyo'pi** kim uta
sarvaiśvaryādi-pūrṇo'yam ity arthaḥ \| **sambhriyate** prakāśyate ity
arthaḥ \| tathā ca śrī-gītāsu yadā yadā hi dharmasya glānir bhavati
\[gītā 4.7\] ity-ādi \|\|10\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : dharma-rakṣāyai anyo'pi deho**
mūrtir **mayā** dhriyate \| idānīṁ svayam evāvatīrṇo yad dharmaṁ
rakṣiṣyāmi, tat kim ? ity arthaḥ \|\|10.13\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) : anyo'pi deho** vārāhādiḥ
\|\|10\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.11 \|\|**

> evaṁ dhyāyati govinda ākāśāt sūrya-varcasau \|
>
> rathāv upasthitau sadyaḥ sa-sūtau sa-paricchadau \|\|

**śrīdhara-svāmī (bhāvārtha-dīpikā) : sa-sūtau** sārathi-sahitau \|
**paricchadaḥ** parikaro dhvaja-kavacādis tat-sahitau \|\|11-12\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ukta-prakāreṇa
**ākāśād** vaikuṇṭhāt ākāśo brahma-vaikuṇṭha-svarloka gagaṇeṣu ca iti
dharaṇiḥ \| **sadyaś** cintanāvasare \| **upasthitau** prāptau \|
**evam** iti sārdhakam \| māṁ pṛthvīṁ vindatīti **govinda** iti,
bhū-bhāra-haraṇārthaṁ sākṣād avatīrṇo bhagavān ity arthaḥ, tasmin \|
**ākāśād** ūrdhva-lokāt tadīya-mahā-vaikuṇṭhād ity arthaḥ \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gāṁ pṛthvīṁ vindatīti
**govindaḥ**, bhū-bhāra-haraṇārthaṁ bhuvi sākṣād avatīrṇo bhagavān ity
arthaḥ \| tasmin bhū-bhāra-haraṇārtham īdṛśaṁ cintayati sati, **ākāśāt**
ūrdhva-lokāt śrī-vaikuṇṭhād ity arthaḥ \|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evam** iti sārdhakam \| gāṁ
pṛthvīṁ vindatīti **govindaḥ** iti bhū-bhāra-haraṇārthaṁ sākṣād avatīrṇo
bhagavān ity arthaḥ, tasmin \| **ākāśād** ūrdhva-lokāt
tadīya-mahā-vaikuṇṭhād ity arthaḥ \|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : ākāśāt** ūrdhva-lokāt
tadīya-mahā-vaikuṇṭhād ity arthaḥ \|\|11\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : upasthitau** tad-icchayaiva
vaikuṇṭhād āgatya nikaṭe sthitau \|\|11.12\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.12 \|\|**

> āyudhāni ca divyāni purāṇāni yadṛcchayā \|
>
> dṛṣṭvā tāni hṛṣīkeśaḥ saṅkarṣaṇam athābravīt \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : purāṇāni**
śaṅkha-cakra-gadādīni \| **yadṛcchayā** akasmād eva \| yadṛcchānimitte
syād adbhutākasmike'thavā iti dharaṇiḥ \| tāni rathāyudhādīni \| atha
rathādy-upasthity-uttaram \| **divyāni** lokātītāni \| yataḥ
**purāṇāni** purāpi navāni nityānīty arthaḥ \| **yadṛcchayā**
svairitayā, ānayanādi-paryantaṁ vinaivopasthitāni, teṣāṁ
bhagavad-abhiprāyajñatvena cetanābhipretā \| yady api---

> halaṁ samvartakaṁ nāma saunandaṁ muṣalaṁ tathā \|
>
> dhanuṣāṁ pravaraṁ śārṅgaṁ gadāṁ kaumodakīṁ tathā \|\| \[ha.vaṁ.
> 2.35.60\] iti śrī-harivaṁśāt,

tathā śrī-viṣṇu-purāṇe ca catvāry evāyudhāny uktāni, tathāpy atra
śrī-bhagavac-cakraṁ śrī-baladevasya dhanur-ādikam api jñeyaṁ yogyatvāt,
anyatrāgamana-śravaṇāc ca \| ata evāgre eṣa te ratha āyāto dayitāny
āyudhāni ca \[10.50.13\] iti bahutvam \| **dṛṣṭvā** ity ardhakam \|
**hṛṣīkeśaḥ** vinaiva vacanena sarvaṁ pravartayituṁ samartho'pi
**saṅkarṣaṇaṁ** sarvaṁ dṛṣṭi-m[ā]{.mark}treṇa nāśayituṁ samartham api \|
**atha** kārtsnyena **abravīt** \| līlā-kautukāveśena yukti-pūrvakam eva
babhāṣa ity arthaḥ \|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : divyāni** lokātītāni, yataḥ
purāṇāni pūrva-siddhāni nityānīty arthaḥ \| iti śrī-bhagavad abhir
pāyābhijñātābhipretā \| ato yadṛcchayā līlayā svayam evopasthitāni, yady
api hari-vaṁśe---

> halaṁ samvartakaṁ nāma saunandaṁ muṣalaṁ tathā \|
>
> dhanuṣāṁ pravaraṁ śārṅgaṁ gadāṁ kaumodakīṁ tathā \|\| \[ha.vaṁ.
> 2.35.60\]

iti, tathā śrī-viṣṇu-purāṇe ca catvāry evāyudhāny uktāni, tathāpy atra
śrī-bhagavataś cakraṁ śrī-baladevasya ca dhanur-ādikam api jñeyam \| ata
evāgre eṣa te ratha āyāto dayitāny āyudhāni ca \[10.50.13\] iti bahutvaṁ
\| yuddhe cakrādy-aprayogaś ca tucchatvād iti jñeyam \| **hṛṣīkeśaḥ**
sarvendriya-pravartaka iti sarveṣāṁ tad-adhinatvam uktam \| kiṁ ca,
**saṅkarṣaṇaṁ sadā** tasmād apṛthag-bhūtam agrajaṁ sāhityāya tena
yuddha-krīḍā-sukhārthaṁ cāha \| **atha** tat tadrśānantaram iti taṁ
**sadyo** yuddhe pravartayituṁ vacane'vilambatāṁ bodhayati \|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : divyāni** lokātītāni yataḥ
**purāṇāni** purāpi navāni, nityānīty arthaḥ \| **yadṛcchayā**
svairitayā ānayanādi-prayantaṁ vinaivopasthitāni iti teṣāṁ
bhagavad-abhiprāyajñatvena cetanābhipretā \| yady api---

> halaṁ samvartakaṁ nāma saunandaṁ muśalaṁ tathā \|
>
> dhanuṣāṁ pravaraṁ śārṅgaṁ gadāṁ kaumodakīṁ tathā \|\| \[ha.vaṁ.
> 2.35.60\]

iti śrī-hari-vaṁśe tathā śrī-viṣṇu-purāṇe catvāry evāyudhāny uktāni,
tathāpy atra śrī-bhagavataś cakraṁ śrī-baladevasya dhanur-ādikam api
jñeyaṁ yogātvād anyata āgamanā[śraṇāc]{.mark} ca ata evāgre eṣa te ratha
āyāto dayitāny āyudhāni ca \[10.50.13\] iti bahutvaṁ \|

**dṛṣṭvā** ity ardhakaṁ **hṛṣīkeśaḥ** vinaiva vacanena sarvaṁ
pravartayituṁ samartho'pi **saṅkarṣaṇaṁ** dṛṣṭi-mātreṇa sarvaṁ nāśayituṁ
samartham api, **atha** kārtsnyena **abravīt** līlā-kautukāveśena
yukti-pūrvakam eva babhāṣa ity arthaḥ \|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : hṛṣīkeśaḥ** vinaiva vāṇyā sarvaṁ
pravartayituṁ samartho'pi **saṅkarṣaṇaṁ** dṛṣṭi-mātreṇa sarvaṁ nāśayituṁ
samartham api \| **atha** kārtsnyena **abravīt,** līlā-kautukāveśena
yukti-pūrvakam eva babhāṣa ity arthaḥ \|\|12.29\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

**\|\| 10.50.13 \|\|**

> paśyārya vyasanaṁ prāptaṁ yadūnāṁ tvāvatāṁ prabho \|
>
> eṣa te ratha āyāto dayitāny āyudhāni ca \|\|

**śrīdhara-svāmī (bhāvārtha-dīpikā) :** tvam evāvan rakṣakau nātho
vidyate yeṣāṁ te **tvāvantaḥ,** teṣām \|\|13.14\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tvāvatām** atra samāse
tvad-ādeśasya ṭer ākāraś chāndasaḥ \| **paśya** avadhehi \| tat kim ?
**vyasanam** iti vyasanaṁ vipadi bhraṁśo'tyāśaktau iti kośāt \| tvaṁ
nāthaḥ vidyase yeṣāṁ te **tvāvantaḥ** \| matupy ātvam ārṣam \| yad vā,
tvam avan rakṣo yeṣām iti śatry api tathā \| rakṣako'vas trāṇakaro
nāthaḥ svāmy adhipo guruḥ iti kośāt \|\|13\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ārya** iti
sādara-sambodhanaṁ sāhāyyārtham, **prabho** iti yuddhādi-samartheti
protṣahanārtham, **dayitāni** ity eṣām āgamana-sāphalyārtham api \|
[hantar]{.mark} arhasīti \| kiṁ vā, etaiḥ sukhaṁ hananaṁ sidhyed eveti
bhāvaḥ \|\|13\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : paśya** avadhehi \| tat kiṁ ?
**vyasanam** iti \| **tvāvatām** ity atra ātvam ārṣaṁ \| kiṁ ca, **eṣa**
iti \| **ārya** iti sādara-sambodhanaṁ svabhāvāt \| **prabho** iti
vakṣyamāṇa-nirṇaya-samarthya-bodhanāya \| **dayitāni** iti svataḥ
sāmarthe\'py aṅgīkārāvaśyakaṁ sūcayati \|\|13\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ nātho vidyase yeṣāṁ
te **tvāvantas** teṣāṁ da-kārasya ātvam ārṣam \|\|13\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.14 \|\|**

> yānam āsthāya jahy etad vyasanāt svān samuddhara \|
>
> etad-arthaṁ hi nau janma sādhūnām īśa śarma-kṛt \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etad balam \| iśoti
sambuddhiḥ \| nirṇayam āha---yānam iti \| etat sainyaṁ jahi \|
tan-mukha-prayojanam ādiśati-vyasanād iti \| svān
sakala-sādhujanālambana-rūpān parikarān samyag akṣatatvādinoddhara \|
etac cāvaśyakatārtham ity āśayenā---**etad-artham** iti \| **hi** yasmāt
\| yata evānyeṣāṁ ca sādhūnāṁ śarmakṛdbhaved ity arthaḥ \| he īśeti
protsāhahanam \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etat sainyaṁ jahi \|
tanmukhya-prayojanam ādiśati---vyasanād iti, samyag akṣatatvādinoddhava
\| etac-cāvaśyaṁ kāryam evety āśayenāha---etad iti \| hi eva, etad
artham eva na tu kevalaṁ krīḍā-sukhārtham, etac-chabdārtham eva punar
atyautsukhyena kṛtpadārḍhyārtham abhivyañjayati---sādhūnāṁ śarma sukhaṁ
karotīti tathā tad iti tat-svabhāva uktaḥ, he īśeti protsāhayati
\|\|14\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nirṇayam āha---yānam iti \|
etat sainyaṁ jahi tanmukhya-prayojanam ādiśati vyasanād iti svān
sakala-sādhujanālambana-rūpān parikarān samyag akṣatatvādinoddhara \|
etac-cāvaśyakāryam ity āśayenāha---etad iti yasmāt yata evānyeṣāṁ ca
sādhūnāṁ śarmakṛd-bhaved ity arthaḥ \| he īśeti protsāhanam \|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.50.15 \|\|

> trayoviṁśaty-anīkākhyaṁ bhūmer bhāram apākuru \|
>
> evaṁ sammantrya dāśārhau daṁśitau rathinau purāt \|\|

**śrīdhara-svāmī (bhāvārtha-dīpikā) :** daṁśitau baddha-kavacau
\|\|15\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anīkapadam akṣauhiṇīparam
evam ittham \| daṁśitaḥ kavacācitaḥ iti medinī \| āvaśakatārtham eva
sainyasya hananasya ca vaiśiṣṭyam
āha---trayoviṁśatiranīkānyakṣauhiṇyo'nīkinyo vā, tad ākhyaṁ
tāvats-aṅkhyam \| yad vā, trayoviśatiś ca tā akṣauhiṇyastrayoviṁśaty
akṣauhiṇyastā evānīkaṁ sainyaṁ trayor dvivaśatyanīkam \|
madhyama-pada-lopo samāsaḥ trayoviṁśaty anīka mākyā yasya tatheti \|
bhāra bhārabhūtam \| dāśarhāv iti manuṣya-līlāparatvam abhipretam \| ata
eva daṁśitau \|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nau janma prādurbhāvaḥ
\|\|15.16\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atas trayoviṁśatir
anīkāni akṣauhiṇyas tad ākhyaṁ tāvat-saṅkhyam ity arthaḥ \| yad vā,
trayoviṁśatis trayoviṁśaty akṣauhiṇyas tat-saṅkhyakamanīkaṁ
sainyamitsākhyā saṅjñā-mātraṁ yasya tam, daśārhau yadukulodbhavāv iti
manuṣya-līlāparatvam abhipretam \| ata eva daṁśitau, alpīyaseti
jarāsandhabalād-yadu-balasyātyalpatābhiprāyeṇa \| kiṁ vā, priyatamānāṁ
svasaṅgināṁ dustyajānāṁ katipayānām eva yuddhe nayanāt, ata evāvṛtau
avaraṇatayā caturdikṣu pariveṣṭitau, viśeṣeṇa sarvato vailakṣaṇyefna
nirgatya, yato dāruka-sārathiḥ \| harir iti śaṅkha-dhvaninaiva pareṣāṁ
vīryādi-haraṇābhiprāyeṇa \| ata eva viśiṣṭatrāsena vepathuḥ
\|\|15.16\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āvaśyakatārtham eva sainyasya
hananasya ca vaiśiṣṭyāha---ardhakena trayoviṁśatir anīkāni akṣauhiṇyaḥ
tad ākhyaṁ tāvat-saṅkhyam ity arthaḥ \| yad vā, trayoviṁśatiḥ
akṣauhiṇyaḥ tat saṅkhyākamanīkaṁ sainyam ity ākhyā yasya taṁ bhāvarūpaṁ
dāśārhāv iti manuṣya-līlāparatvam abhipretam ata eva daṁśitau \|
alpīyaseti jarāsandha balādyadurbalasyālpatābhiprāyeṇa tatrāpi
harivaṁśokta-vikadrudurmantraṇayā sarveṣām āgamanena ca ata-evāvṛtau
āvaraṇatayā caturdikṣu veṣṭitau svair nijanijāyudhair āḍhyau yuddhe
sampannau tat-tad āyudha-darśanāyaiva parasainyaṁ kṣobhayantāv ity
arthaḥ \| viśeṣeṇa sarvato vailakṣaṇyena nirgatya yato dāruka-sārathiḥ
tat sārathi'tvopalakṣaṇayā divyātidivya tad-dravyādi-sampattimān harir
iti śaṅkha-dhvaninaiva pareṣāṁ vīryādi-haraṇābhiprāyeṇa \|\|15.16\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** etad artham ity-ādi \| nau
āvayor janma prādurbhāvaḥ \|\|15.16\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.50.16 \|\|**

> nirjagmatuḥ svāyudhāḍhyau balenālpīyasā vṛtau \|
>
> śaṅkhaṁ dadhmau vinirgatya harir dāruka-sārathiḥ \|\|

**śrīdhara-svāmī (bhāvārtha-dīpikā) : svāyudhāḍhyau**
śobhanāyudha-sampannau \|\|16\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : alpīyasā** alpa-pramāṇena \|
**dārukas** tan-nāmā **sārathir** yasya saḥ \| tathā dārukaḥ
kṛṣṇa-sārathi iti kośāt \| alpīyaseti jarāsandha-balāpekṣayā, tatrāpi
harivaṁśokta-vikadru-durmantraṇayā sarveṣām āgamanena ca \| ata
evā**vṛtau** āvaraṇa-śaktyā catur-dikṣu veṣṭitau \| **svair**
nij**āyudhair** **āḍhyau** yuddhe sampannau tat-tad-āyudha-darśanenaiva
para-sainyaṁ kṣobhayantāv ity arthaḥ \| **vi**śeṣeṇa sarvato
vailakṣaṇyena **nirgatya**, yato dāruka-sārathiḥ,
tat-sārathitvopalakṣaṇayā divyātidivya-tat-tad-dravyādi-śaktimān \|
**harir** iti **śaṅkha**-dvaninaiva pareṣāṁ vīryādi-haraṇābhiprāyeṇa
\|\|16\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

**\|\| 10.50.17 \|\|**

> tato \'bhūt para-sainyānāṁ hṛdi vitrāsa-vepathuḥ \|
>
> tāv āha māgadho vīkṣya he kṛṣṇa puruṣādhama \|\|

**śrīdhara-svāmī (bhāvārtha-dīpikā) : puruṣā adhamās** tasmād iti
vāstavo'rthaḥ \| he puruṣottama ! iti \|\|17\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ śaṅkha-dhvaneḥ
**vitrāsena vepathuḥ** kampaḥ \| **tau** rāma-kṛṣṇau \| ata eva
viśiṣṭa-trāsena vepathuḥ \| śrī-kṛṣṇaṁ sākṣāt-kāla-rūpaṁ matvā tena
sākaṁ yuddhaṁ parihartum āha---tāv iti sārdhena \|\|17\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : puruṣā adhamā** yasmāt
puruṣottama ity arthaḥ \|\|17.57\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva **vi**śiṣṭa-**trāsena
vepathuḥ** \| śrī-kṛṣṇaṁ sākṣāt kāla-rūpaṁ matvā tena saha yuddhaṁ
parihartum āha---**tāv** iti sārdhena \|\|17\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : puruṣā adhamā** yasmāt, he
puruṣottama ! iti bhavaty abhimato'rthaḥ \|\|17\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.18 \|\|**

> na tvayā yoddhum icchāmi bālenaikena lajjayā \|
>
> guptena hi tvayā manda na yotsye yāhi bandhuhan \|\|

**śrīdhara-svāmī (bhāvārtha-dīpikā) : guptena** sarvāntaratvād
darśanānarheṇa \| he **amanda** \| badhnātīti **bandhur** avidyā, tāṁ
**hanti** iti \| tathā he avidyā-nirasana ! iti \| **yāhi** prāpnuhi
\|\|18\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : guptena** nidyena
gup-sopījāreṇety arthaḥ \| yad vā, **guptena** nanda-gopa-pālitena
vaiśyenety arthaḥ \| **bālenaikena** iti \"bālakenaiva\" iti ca pāṭhaḥ
\| nanu, yuddhe śaktir evāpekṣyate, na tu vaya ity āha---**guptena** ity
ardhakena, kaṁsa-sārthena gokule nivāsāt \| nanu, vairi-vañcanārthaṁ
kāle guptir eva sarvāntaratvād darśanānarhena \| **amanda** he abhadra
\| kutaḥ ? **bandhuhan** \| ato **yāhi** dharma-yuddhād ito'pasara \|
tattvārthas tu vyākhyātas taiḥ \|

yad vā, **yāhi** sva-gṛham, yuddha-śrameṇa te prayojanābhāvād iti bhāvaḥ
\| gatasya tatra vaiśya-pālitvena vaiśya-dharma-prāpteḥ \|\|18\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahā-parākramaṁ sākṣāt
kāla-rūpaṁ śrī-kṛṣṇaṁ matvā, tena nija-yuddhaṁ parihartum āha---**tāv**
iti dvābhyām \| lajjayaiva, na tu bhayādinā \| kutaḥ ? **bālakena**, tac
ca nija-vayo'pekṣayā alpa-vayastvāt \|

nanu, yuddhe śaktir evāpekṣyate, na tu vayaḥ ? ity ata āha---**guptena**
iti, kaṁsa-bhayād iva gokule nivāsāt \|

nanu, vairi-vañcanārthaṁ kāle guptir api yogyā ? ity ata āha---**manda**
! he abhadreti \| kutaḥ ? he **bandhuhan** ! ato **yāhi**,
dharma-yuddhād ito'pasara \| tattvārthas tair vyākhyātaḥ \| yad vā,
**yāhi**, sva-gṛhaṁ yāhi, yuddha-śrameṇa te prayojanābhāvād iti bhāvaḥ
\|\|18\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bālenaikena** iti
\"bālakenaiva\" iti ca vā pāṭhaḥ \| nanu, yuddhe śaktir evāpekṣyate, na
tu vayaḥ ? ity āha---**guptena** ity ardhakena \| kaṁsa-bhayena gokule
nivāsāt \|

nanu, vairi-vañcanārthaṁ kāle guptir eva yogyā ? ity ata āha---**manda**
! he adbhadreti \| kutaḥ ? he **bandhuhan** ! ato **yāhi**
dharma-yuddhād ito'pasara \| tattvārthas tair vyākhyātaḥ\|

yad vā, **yāhi** sva-gṛhaṁ yāhi, yuddha-śrameṇa te prayojanābhāvād iti
bhāvaḥ \|\|18\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tāv āha** ity-ādi \| he kṛṣṇa
! puruṣādhāma ! iti puruṣā adhamā yasmāt sa tathā puruṣottamety arthaḥ
\|\|18.57\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) : bāle** bāla eva **ko**
brahmā yasya tena mahā-mahiśvareṇa \| **lajjayā** iti mama
durjīvatvenāyogyatvād iti bhāvaḥ \| **guptena** iti kaṁsasya bhayād
gokulaṁ prati gatasya eva vaiśya-pālitatvena vaiśya-sādharmya-prāpteḥ
pakṣe sarvāntaratvād darśanānarhena \| he **amanda** ! **bandhuhan** !
he mātula-hantaḥ ! pakṣe badnātīti bandhur avidyā, tāṁ hantīti tathā
\|\|18\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.19 \|\|**

> tava[^4] rāma yadi śraddhā yudhyasva dhairyam[^5] udvaha[^6] \|
>
> hitvā vā mac-charaiś cchinnaṁ dehaṁ svar yāhi māṁ jahi \|\|

**śrīdhara-svāmī (bhāvārtha-dīpikā) :** acchedya-deho'sāv iti svayam eva
matvā paritoṣāt pakṣāntaram āha \| yad vā, **māṁ jahi** iti \|\|19\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śraddhā** yuddha-śraddhā \|
\"tvaṁ ca\" vā pāṭhaḥ \| ca-śabdas tv arthe \| **śraddhā** yuddhecchā \|
yadīti mad-bhayānubhavitaiva yadi kathañcit syād ity arthaḥ \|
**sthairyam** uccair bahu-balād ātmānam **udvaha** prāpaya, na
jātūdvigno bhava, na palāyasvety arthaḥ \| \"dhairyam\" ity api pāṭhe sa
evārthaḥ \| yad vā, **mat** mattaḥ pāpātmanaḥ sakāśāt sva-vaikuṇṭhaṁ
**yāhi \|** kiṁ kṛtvā---**śaraiś chinnaṁ** mama **dehaṁ** **hitvā**
tyaktvā, atraiva prakṣipyety arthaḥ \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śraddhā** yuddhecchā \|
**yadi** iti \| mad-bhayān na bhavitaiva, yadi kuto'pi kathañcit syād
ity arthaḥ \| **sthairyam** uccair bahu-balād ātmānaṁ prāpaya, na
jātūdvigno bhava, na ca palāyasvety arthaḥ \| eṣā sarvā mahā-garvoktiḥ
\| \"yuddhe dhairyaṁ samudvaha\" iti pāṭhāntaraṁ sugamam\| **svar yāhi**
iti dharma-yuddhenaiva kṣatriyasya svarga-siddheḥ \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tava** iti \| \"tvaṁ ca\" iti
vā pāṭhaḥ \| tv-arthe **ca**-śabdaḥ \| **śraddhā** yuddhecchā \|
**yadi** iti mad-bhayānubhavitaiva \| yadi kathañcit syād ity arthaḥ \|
**sthairyam** uccair bahu-balād ātmānaṁ prāpaya, na jātūdvigno bhava, na
ca palāyasvety arthaḥ \| \"dhairyam\" iti kvacit pāṭhaḥ \|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** acchedya-deho'sāv iti \|
svayam eva matvā paritoṣāt \| pakṣāntaram āha---yad vā, **māṁ jahi** iti
\| śrī-svāmicarānāḥ \| yad vā, **mat** mattaḥ pāpātmanaḥ sakāśāt
sva-vaikuṇṭhaṁ **yāhi** \| kiṁ kṛtvā ? **śaraiś** **chinnam** arthāt
mama **dehaṁ hitvā** tyaktvā atraiva prakṣipyety arthaḥ \|\|19.20\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.20 \|\|**

**śrī-bhagavān uvāca---**

> na vai śūrā vikatthante darśayanty eva pauruṣam \|
>
> na gṛhṇīmo vaco rājann āturasya mumūrṣataḥ \|\|

**śrīdhara-svāmī (bhāvārtha-dīpikā) :** yathā-śrutārtha-grahaṇena
bhagavata uttaram---**na vai śūrā** iti \| **vikatthante** ślāghante
\|\|20\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : āturasya** jāmātṛ-maraṇena
duḥkhitasya **mumūrṣato** martum icchataḥ \| gīr-buddhī viparīte sta
āsanna-maraṇasya nuḥ iti śiṣṭokteḥ \| ātmanā saha yuddha-kautuke taṁ
pravartayituṁ vyaktārtham āśritya solluṇṭham uttaram āha---**na** iti \|
**vai** prasiddham \| na ca tava gāli-prādānena vayaṁ kṣubhyāma ity
āha---**na** iti \| **āturasya** vātādi-doṣa-vyākulasya, tatrāpi
**mumūrṣataḥ** santy eva mariṣyataḥ vāco na gṛhnīmo vastu-buddhyā na
bhāvayāmaḥ \| kutaḥ ? kopaṁ kurma ity arthaḥ \| **rājann** iti---yadyapi
rājñas te tad atīvānucitam iti bhāvaḥ \|\|20\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmanā saha
yuddha-kautuke taṁ pravartayituṁ vyaktārtham āśrityottaram āha---**na**
iti \| **vai** etat prasiddham evety arthaḥ \|

nanu, mad-uktito lajjādinā śūro'pi kathaṁ tvam aho-pauruṣaṁ darśayiṣyasi
? tatrāha---**na gṛhnīmaḥ**, hṛdi karṇayor vā, na dhārayāmaḥ \| kutaḥ ?
**āturasya** vyākulasya, yato **mumūrṣataḥ** svayaṁ mariṣyata ity
arthaḥ---āsanna-maraṇasyāsambandha-vākyotpatteḥ \| yad vā, duruktyā
mad-roṣotpādanādinā svayaṁ śīghraṁ martum icchataḥ \|\|20\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātmanā saha yuddha-kautuke
taṁ pravartayituṁ vyaktārtham evāśritya solluṇṭham uttaram āha---**na**
iti \| **na vikatthante** nātmānaṁ ślāghante vai etat prasiddham evety
arthaḥ \| na ca tava gāli-prādānena vayaṁ kṣubhyāma ity āha---**na** iti
\| **āturasya** vātādi-doṣa-vyākulasya, tatrāpi **mumūrṣataḥ** sampraty
eva mariṣyataḥ vaco **na gṛhnīmaḥ**, na vastu-buddhyā bhāvayāmaḥ \|
kutaḥ ? kopaṁ kurma ity arthaḥ \| **rājann** iti yadyapi rājñas tv etad
atīvānucitam iti bhāvaḥ \|\|20\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.50.21 \|\|**

**śrī-śuka uvāca---**---

> jarā-sutas tāv abhisṛtya mādhavau
>
> mahā-balaughena balīyasāvṛṇot \|
>
> sa-sainya-yāna-dhvaja-vāji-sārathī
>
> sūryānalau vāyur ivābhra-reṇubhiḥ \|\|

**śrīdhara-svāmī (bhāvārtha-dīpikā) : mādhavau** madhu-vaṁśa-bhavau \|
**mahatā** sainya-samūhena **āvṛtavān** \| **vāyur abhraiḥ sūryaṁ,
reṇubhiś** **cāgniṁ** yathā ity adarśana-mātram evāvaraṇam iti sūcitam
\|\|21.22\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tau** rāma-kṛṣṇau \|
**sainyena** **yāna-dhvajai** ratha-dhvajaiḥ **vājibhir** aśvaiḥ,
**sārathibhiś** ca sahitau \| vājī tv aśve śare khage iti halāyudhaḥ \|
\"śrī-śuka uvāca\" iti kvacitkaḥ \| **jarāsuta** iti jarā-rāksāsyā
saṁhita-dehatvāt tad-datta-śaktitvena manuṣyātīta-śaktir uktā \|
**mādhavāv** iti dāśārhāv itivat \| vastutas tu, sākṣān
māyā-nāśakatvena, tat-kārya-prapañca-nāśane tu kiñcid api prayāsādinety
arthaḥ \|\|21\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : jarāsuta** iti
jarā-nāma-rākṣasyā sandhita-dehatvāt tad-datta-śaktitvena
manuṣyātīta-śaktir uktā, ato'**bhisṛtya** ābhimukhyenāgrato gatvā prāpya
vā, **mādhavau** madhu-kulodbhavāv iti dāśārhāv itivat, ata eva
**āvṛṇot** \|\|21\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : \"**śrī-śuka uvāca\" iti
kvācitkaṁ \| **jarāsuta** iti jarā nāma rākṣāsyā saṁhita-dehatvāt
tad-datta-śaktitvena manuṣyātīta-śaktir uktā \| **mādhavāv** iti \|
dāśārhāv itivat ata evāvṛṇot \| **sūryānalau** pralaya-kāla-sambandhinau
jñeyau \| samprati mahā-yogitayā tathaiva bhāsamānatvāt \|\|21\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : mādhavau**
madhu-vaṁśodbhūtau \| **vāyur** yathā **sūryam abhrair** **agniṁ** ca
**reṇubhir** āvṛṇoti tathā iti \| adarśana-mātram evāvaraṇam iti sūcitam
\|\|21\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.22 \|\|**

> suparṇa-tāla-dhvaja-cihnitau rathāv
>
> alakṣayantyo hari-rāmayor mṛdhe \|
>
> striyaḥ purāṭṭālaka-harmya-gopuraṁ
>
> samāśritāḥ sammumuhuḥ śucārditāḥ[^7] \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tālo** vṛkṣa-viśeṣaḥ \|
**puraṁ** gṛham, **aṭṭālakaṁ**
gṛhoparīṣṭakādi-viracita-caturasra-sthalam \| **harmyaṁ** dhanināṁ vāsaḥ
\|

> puraṁ napuṁsakaṁ gehaṁ deha-pāṭali-putrayoḥ \|
>
> puṣpādīnāṁ dalāvṛtau nā guggulo na nā puri \|\| iti medinī \|

**gopuraṁ** dvāri pūr-dvāri kaivarte mustake'pi ca ity api \| harmyādi
dhanināṁ vāsaḥ ity amaraḥ \|

> iṣṭakādi-viracitaṁ caturastaṁ gṛhopari \|
>
> sthalam aṭṭālikaṁ proktam aṭṭaḥ kṣaumaṁ tad eva hi \|\| iti kośāt \|

**suparṇa**- iti tat-tad-dhvajādarśanam api sūcitam \| **purasya
aṭṭālikaṁ** durgopari-racitam ucca-gṛham, **harmyaṁ** coccaprāsādaḥ,
**gopuraṁ** pura-dvāram, dvandvaikyam \| uccārūḍhā apy alakṣayantyo
lakṣaṇair apy atarkayantyaḥ **śucā** śokenāpitā vyāptāḥ \| \"arditāḥ\"
iti pāṭhe pīḍitāḥ satyaḥ **sammumuhuḥ** \| strīṇāṁ svabhāvataḥ eva
snehārdra-cittatvād iti bhāvaḥ \|\|22\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : suparṇa-** iti
tad-dhvajādarśanam api sūcitam \| **harir** nija-mano-haraṇāt, **rāmo**
mano-ramaṇāt, tayor iti parama-priyatvaṁ sūcitam\| **purasya aṭṭālakaṁ
harmyaṁ** ca ucca-prāsādaṁ, **gopuraṁ** ca dvandvaikyam, **samyag
āśritā** upary adhirūḍhā api **mṛdhe** yuddha-bhūmau alakṣayantyo
lakṣaṇair apaśyantyaḥ, **śucārpitāḥ** śoka-vyāptāḥ satyaḥ, **samyaṅ
mumuhuḥ**, yataḥ **striyaḥ**, strīṇāṁ svabhāvataḥ snehārdra-cittatvāt
śrī-bhagavati bhāva-viśeṣāś ca \|\|22\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : suparṇa-** iti
tat-tad-dhvajādarśanam api sūcitam\| **harir** nija-manoharaṇāt,
**rāma** iti tan-manoramaṇāt \| tayor iti parama-priyatvaṁ sūcitam \|
**purasyāṭṭālakaṁ** durgopari racitam ucca-gṛhaṁ, **harmyaṁ**
[]{dir="rtl"}cocca-prasādaṁ, **gopuraṁ** ca dvandaikyaṁ, **samyag
āśritā** upary adhirūḍhā api **mṛdhe** yuddha-bhūmau alakṣayantyaḥ
lakṣaṇair apy atarkayantyaḥ **śucāpitāḥ** śokena vyāptāḥ satyaḥ \|
\"arditā\" iti pāṭhe pīḍitāḥ satyaḥ \| **samyaṅ mumuhuḥ** yataḥ
**striyaḥ** strīṇāṁ svabhāvata eva snehārdra-cittatvād iti bhāvaḥ
\|\|22\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : śucāpitāḥ** śoka-vyāptāḥ
\"śucārditā\" ity api pāṭhaḥ \| **striya** iti pumbhyaḥ sakāśāt kṛṣṇe
strīṇām asaktyādhikāt \|\|22\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.23 \|\|**

> hariḥ parānīka-payomucāṁ muhuḥ
>
> śilīmukhātyulbaṇa-varṣa-pīḍitam \|
>
> sva-sainyam ālokya surāsurārcitaṁ
>
> vyasphūrjayac chārṅga- śarāsanottamam \|\|

**śrīdhara-svāmī (bhāvārtha-dīpikā) : parasyānīkāni** sainyāni tāny eva
**payo-muco** meghāḥ, teṣāṁ **śilīmukhā** bāṇāḥ, teṣām **atyulbaṇaṁ**
**varṣaṁ**, tena **pīḍitam** \| **vyasphūrjayad** ujjṛmbhitavān
\|\|23\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ali-vāṇau śilīmukhau ity
amaraḥ \| *ujjṛmbhitavān* uccaiś cakāra \| **harir** iti yugmakam,
para-sainya-haraṇāt \| **pīḍanam** atra sampātena vitrāsanam eva, na tu
chedanaṁ mukundo'pi kṣata-balaḥ \[bhā.pu. 10.50.36\] iti vakṣyamāṇatvāt
\|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : harir** iti
para-sainya-saṁhārābhiprāyeṇa, **surair asuraiś cārcitam** ādṛtam, teṣu
tādṛśa-dhanur-abhāvāt, ata evoktam **uttamam** iti, evaṁ
tasyāsādhāraṇatvam uktam \| **atha** anantaraṁ tat-kṣaṇam evety arthaḥ
\| asya vakṣyamāṇasya anekaśa \[10.50.25\] ity asyāpi sarvair evānvayaḥ
\| **rathān** iti tadīyāṁś ca dhvajādīn, etac cāgre vyaktaṁ bhāvi \|
**kuñjarādīṁś** ca **ni**tarāṁ **ghnan** \|\|23-24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : harir** iti yugmakam \|
tan-nāma ca para-sainya-saṁhārābhiprāyeṇa \| **pīḍanam** atra sampātena
vitrāsanam eva, na tu chedanaṁ, mukundo\'py akṣata bala \[bhā.pu.
10.50.36\] iti vakṣyamāṇāt \| tac ca tena sva-vidyā-viśeṣābhivyañjanāt
\| aho tatra paramāścaryaṁ śṛṇv ity āha---**gṛhnann** \[24\] ity-ādinā
\| **atha** anantaraṁ tat-kṣaṇam evety arthaḥ \| asya vakṣyamāṇasya
anekaśa \[10.50.25\] ity asyāpi sarvair evānvayaḥ \|\|23\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : pareṣāṁ** śatrūṇām
**anīkāny** eva **payomuco** meghās teṣāṁ **śilīmukhā** bāṇās teṣām
**atyulbaṇa-varṣeṇa** **pīḍitaṁ** **vyasphūrjayat** ujjṛmbhayāmāsa
\|\|23\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.24 \|\|**

> gṛhṇan niṣaṅgād atha sandadhac charān
>
> vikṛṣya muñcan śita-bāṇa-pūgān \|
>
> nighnan rathān kuñjara-vāji-pattīn
>
> nirantaraṁ yadvad alāta-cakram \|\|

**śrīdhara-svāmī (bhāvārtha-dīpikā) :** tad āha---**gṛhnann** iti \|
**niṣaṅgād** iṣudheḥ **śarān** **gṛhnan,** **atha** tān guṇe
**sandhadhat,** guṇam **ākṛṣya** **niśita-bāṇa**-samūhān **muñcan** \|
**nighnan** praharan \| **pattiḥ** padātiḥ \| **nirantaram** iti
grahaṇādi-kriyā-viśeṣaṇam \| jvalat-kāṣṭaṁ bhramaṇe yathā **cakravad**
bhavati, tadvad yad vyasphūrjayad iti \|\|24\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat śarāsano
[hastṛmaṇam]{.mark} \| niṣaṅgaḥ saṅgate tūṇe iti medinī \| **atha**
grahaṇottaram \| *tān* śarān \| **guṇe** maurvyām \| **alātaṁ**
dīpta-kāṣṭhe syād agṛhīte tu vācyavat iti dharaṇiḥ \|

tad vidyā-viśeṣābhivyañjamaṁ śṛṇv ity āha---**gṛhnann** iti \|
**niṣaṅgād** iṣudheḥ sakāśād ekaika-**śarān gṛhnan** **atha** anu
**guṇe** **tān** **sandadhat** \| guṇam **ākṛṣya** tān **muñcaṁs** taiś
ca **rathādīn nighnan** \| **nirantaram** iti
grahaṇādi-sarva-kriyā-viśeṣaṇam \| tena
grahaṇa-yojana-karṣaṇa-nikṣepaṇa-praharaṇa-kriyāḥ krameṇodbhūtā api
sadaivodbhavantya eva draṣṭṝn prati tāḥ kṣaṇārdha-madhye śata-koṭikatva
udbhavantīty arthaḥ \| ata eva alātacakra-dṛṣṭāntaḥ \|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ni**tarāṁ **petur** maraṇāt
\|\|24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : rathān** iti tadīyāṁś ca
dhvajādīn etac cāgre vyaktaṁ bhāvi \| anyat taiḥ \| atrojjṛmbhitavān
saṭaṅkāraṁ muhur **ākṛṣya** namitavān ity arthaḥ \| **cakravad**
bhavatīti maṇḍalākāratayā sarvatra vartata ity arthaḥ \| **tadvad** iti
tādṛśīṁ kṛtvety arthaḥ \| yad vā, tataś ca yadvad **alātacakraṁ,**
tadvad eva hariḥ sarvatrāpy adṛśyateti śeṣaḥ \| kiṁ kurvan ? pareṣāṁ
**śita-bāṇa-pūgādin** **nighnan** \|\|24\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ kurvan ? ity ata āha
\| **niṣaṅgāt** iṣudheḥ sakāśāt **śarān** ekaikān **gṛhnan** \| **atha**
tad-anantaraṁ **tān guṇe sandadhat** guṇam **ākṛṣya** **tān muñcan,**
taiś ca **rathādīn** **nighnan** \| **nirantaram** iti grahaṇādi
sarva-kriyā-viśeṣaṇam \| tena
grahaṇa-yojana-vikarṣaṇa-nipḥkṣepaṇa-praharaṇa-kriyāḥ krameṇodbhūtā api
sadaivodbhavantya iva draṣṭṝn pratibhātāḥ kṣaṇārdha-madhye
śatakoṭi-kṛtvodbhavantīty arthaḥ \| tataś ca **alāta-cakraṁ**
jvalat-kāṣṭhaṁ bhramaṇe yathā cakravad bhavati, tadvad eva mathurāyāś
caturdikṣu sainyābhimukhaṁ bhraman śārṅgaṁ vyasphūrjayad iti
\|\|24.25\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.25 \|\|**

> nirbhinna-kumbhāḥ kariṇo nipetur
>
> anekaśo[^8]\'śvāḥ śara-vṛkṇa-kandharāḥ \|
>
> rathā hatāśva-dhvaja-sūta-nāyakāḥ
>
> padāyataś chinna-bhujoru-kandharāḥ \|\|

**śrīdhara-svāmī (bhāvārtha-dīpikā) : hatā aśvā dhvajāḥ sūtā nāyakā**
rathinaś ca yeṣu te \|\|25\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nirbhinna-kumbhā**
vidalita-mūrdhānaḥ kumbho rāśy-antare hasti-mūrdhāṁse rāksāsāntare iti
medinī \| **anīkaśaḥ** rāśiśaḥ anīko'strī raṇe sainye samūhe durgante'pi
ca iti dharaṇiḥ \|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *pūrva-ślokasya tīkā
draṣṭavyā.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nirbhinna-kumbhā** ity-ādinā
tatrāpi yogyāyogya-sthāna eva vedhanam iti viśeṣoktiḥ \|\|25\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** *pūrva-ślokasya tīkā
draṣṭavyā.*

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.26-28 \|\|**

> sañchidyamāna-dvipadebha-vājinām
>
> aṅga-prasūtāḥ śataśo \'sṛg-āpagāḥ \|
>
> bhujāhayaḥ pūruṣa-śīrṣa-kacchapā
>
> hata-dvipa-dvīpa-haya-grahākulāḥ \|\|
>
> **karoru-mīnā nara-keśa-śaivalā**
>
> **dhanus-taraṅgāyudha-gulma-saṅkulāḥ \|**
>
> **acchūrikāvarta-bhayānakā mahā-**
>
> **maṇi-pravekābharaṇāśma-śarkarāḥ \|\|**
>
> **pravartitā bhīru-bhayāvahā mṛdhe**
>
> **manasvināṁ harṣa-karī parasparam \|**
>
> **vinighnatārīn muṣalena durmadān**
>
> **saṅkarṣaṇenāparimeya-tejasā \|\|**

**śrīdhara-svāmī (bhāvārtha-dīpikā) : sañchidyamānā** **dvipadā ibhā
vājinaś** ca, teṣām **aṅgebhyaḥ prasūtā asṛg-āpagā** rudhira-nadyaḥ
parasparaṁ pravartitā \[28\] iti tṛtīyenānvayaḥ \|
prasiddha-nadī-rūpakam āha \| **bhujā** eva **āhayo** yāsu tāḥ \|
**puruṣānāṁ śīrṣāṇy** eva **kacchapā** yāsu tāḥ \| **hatā dvipā** eva
**dvīpā** antar-varti-taṭāni **hayā** eva **grahā** grāhāḥ, taiś ca
**ākulā** vyāptāḥ \|\|26\|\|

**karā uravaś** ca **mīnā** yāsu tāḥ \| **narāṇāṁ keśā** eva
**śaivālaṁ** yāsu tāḥ \| **dhanūṁṣy** eva **taraṅgā āyudhāny** eva
**gulmāḥ,** taiś ca taiś ca **saṅkulāḥ** \| **cchūrikāś** carmāṇi
cakrāṇi vā, tāny eva **āvartāḥ,** tair **bhayānakāḥ** \|
**mahā-maṇīnāṁ** **pravekā** uttamā **ābharaṇāni** ca yathāyatham
**aśmānaḥ** śarkarāś ca yāsu tāḥ \|\|27\|\|

**bhīrūṇāṁ bhayāvahāḥ** \| **manasvināṁ** dhārāṇāṁ **harṣakaryaḥ** \|
kiṁ ca, **saṅkarṣaṇena** api tad balaṁ kṣayaṁ praṇītam \|\|28\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ibhaḥ** stamberamaḥ padmī
ity amaraḥ \| **dvīpo**'striyām antarīpaṁ yad antar-vāriṇas taṭam iti ca
\| **graho** grāhe ca ravy-ādau iti dharaṇiḥ \|\|26\|\|

jalanīlī tu śevālaṁ śaivalo'tha ity amaraḥ **gulmā** lavalyaḥ,

> gulmaḥ senā-ghaṭṭa-bhidoḥ sainya-rakṣaṇa-rug-bhidoḥ \|
>
> stambe striyām āmalakyāṁ lavalī-vastra-veśayoḥ \|\| iti medinī \|

**acchūrikā** syāt pulake vṛtta-cakra-dhvaniṣv api iti tīrthaḥ \|
**pravekas** tūttame puṁsi vācyavat syād vivektari iti niruktiḥ \|
**āvartas** tv ambhasāṁ śramaḥ iti \| *yathāyathaṁ* **maṇaya** āśmānaḥ
pāṣāṇāni aśmanī maṇi pāṣāṇe iti kośāt \| alaṅkārāś ca śastra-bhedanāc
charkarāvaj jātāḥ, **śarkarāḥ** sikatā bālukā iti yāvat \|

> śarkarā khaṇḍa-vikṛtāv upalā-karparāśayoḥ \|
>
> śarmarānvita-deśe'pi rug-bhede śakale'pi ca \|\| iti medinī \|

**acchurikāś** carmāṇi cakrāṇi vā \| pañcama-skandhe acchūry-amṛta-maṇī
\[bhā.pu. 5.3.3\] ity ādau prayuktaś cakra eva \|\|27\|\|

parasparam anyonyam \| na kevalaṁ śrī-kṛṣṇenaiva nadyaḥ pravartitā ity
āha---*kiṁ ca* iti \| yadyapīha kṛṣṇeti noktaṁ, tathāpi kṣayaṁ pranītaṁ
vasudeva-putrayoḥ \[29\] ity agrima-pradyokti-virodhāt tenāpīti bodhyam
\| durmadān duṣṭāhaṅkārān \| sākṣāc-chrī-bhagavatā saha yuddhāt \| yad
vā, nija-balādinā mahāmattān ity arthaḥ \| tejaḥ parākramaḥ \|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) : sañchidya** iti sārdha-dvayam \| **gulmāḥ**
stambā aprakāṇḍa-vṛkṣa-jātayaḥ \| acchūrikā-śabdo vaidikaḥ
pañcama-skandhe'pi prayukto'sti \| acchūryy-amṛta-maṇi- \[5.3.3\]
ity-ādau parasparaṁ harṣa-karī vīra-svābhāvyān mārayatāṁ māryamāṇānāñ
cānanda-pradāḥ pravartitāḥ śrī-bhagavataiva \| yad vā, asṛgāpagā eva
parasparaṁ pravartitāḥ militvā marhitā ity arthaḥ \| tatra
prathama-pakṣe nirbhinna-kumbhā ity-ādinā tat-parākrama-varṇanasyaiva
sotsāham apakrāntatvāt mukundo\'py aksāta bala ity-ādi vakṣyamāṇāt
parasparaṁ harṣakarīr ity avyavahitānvayāc ca \| dvitīya-pakṣe tatraiva
tātparyāt \|\|26.27\|\|

acchūriketi śabdo'yaṁ vaidikaḥ \| pañcama-skandhe'pi prayukto'sti
acchūry-amṛta-maṇi- \[bhā.pu 5.3.3\] ity ādau \|\|27\|\|

**durmadān** duṣṭāhaṅkārān sākṣāt śrī-bhagavatā saha yuddhāt \| yad vā,
nija-balādinā mahāmṛtān apīty arthaḥ \| **tejaḥ** parākramaḥ
**vi**śiṣṭa-**krīḍitaṁ** līlā-viśeṣa ity arthaḥ \| yataḥ līlayā
**vasudeva-putrayor** api avyabhicāri-sarvaiśvaryayoḥ **param** ity
anena tatra bhū-bhāra-haraṇa-prayojasyānuṣaṅgikatvaṁ vyañjitam
\|\|28.29\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
**sañchidyamānānāṁ dvipadānīnām** **aṅgebhyaḥ prasūtā** **asṛg-āpagā**
rudhira-nadyaḥ parasparaṁ kṛṣṇa-rāmābhyāṁ pravartitā iti tṛtīyenānvayaḥ
\| prasiddha-nadīpa-pakam āha---bhūjā evāhayo yāsu tāḥ hatadvipā eva
dvīpāḥ antarvantina ucca-pradeśāḥ hayā eva grahā grāhāś calāstair ākulāḥ
vyāptāḥ \|\|26\|\|

**acchūrikāś** carmāṇi cakrāṇi vā tā eva **āvartāḥ,** taiḥ bhayānakāḥ,
**mahā-maṇīnāṁ** **pravekāḥ** śreṣṭhā ābharaṇāni ca krameṇa **aśmānaḥ**
śarkarāś ca yāsu tāḥ \|\|27\|\|

**parasparam** anyonyaṁ **mṛdhe** yādavaiḥ paraiś ca yad yuddhaṁ tasmin
**pravartitā** śrī-bhagavataiva nirbhinna-kumbhā \[25\] ity ādau,
tenaiva tat-tad-vadhokteḥ, anyathā agre vakṣyamāṇe akṣata-balaḥ \[bhā.pu
10.50.34\] ity anena virodhāpattiḥ \| **durmadān** duṣṭāhaṅkārān, sākṣāt
śrī-bhagavatā saha yuddhāt \| yad vā, nija-balādinā mahāmattān apīty
arthaḥ \| **aparimeyam** anantatvāt parimātum aśakyaṁ **tejaḥ**
parākramo yasya tena \| yataḥ **saṅkarṣaṇena** caturvyuhaikatamena
bhagavatā **kṣayaṁ** **pra**karṣeṇa muktyā punar āvṛtty-abhāvādinā
**nītam**, **vi**śiṣṭaṁ **krīḍitaṁ** līlā-viśeṣa ity arthaḥ \| yato
**jagadīśayor** vasudeva-putrayor iti krīḍārtham eva tat-putratā-prāptyā
jagadīśatve'pi sā krīḍociteti bhāvaḥ \| **param** ity anena
tatrāyāsādikaṁ bhū-bhāra-haraṇādi-mātra-prayojanaṁ ca nirastam
\|\|28.29\|\|

**manisviṇāṁ** vīrāṇāṁ harṣa-karyaḥ \| **aṅga** he rājan !
tvad-**balam** arṇavavat **durgaṁ bhairavaṁ** ca **duranta-pāraṁ**
duḥ-śabdo niṣedhe antastalaṁ pāram avadhiḥ, vikrameṇāgādhaṁ deśataś ca
niravadhikam ity arthaḥ \| vastu-vicāre tayos tat karmaṁ kevalaṁ
**vikrīḍitaṁ**, na tu parākramaḥ \|\|28.29\|\|

**\...**

**\|\| 10.50.29 \|\|**

> balaṁ tad aṅgārṇava-durga-bhairavaṁ
>
> duranta-pāraṁ magadhendra-pālitam \|
>
> kṣayaṁ praṇītaṁ vasudeva-putrayor
>
> vikrīḍitaṁ taj jagad-īśayoḥ param \|\|

**śrīdhara-svāmī (bhāvārtha-dīpikā) : aṅga** ! he rājan ! **arṇavavad
durgaṁ** durgamaṁ **bhairavaṁ** bhayaṅkaraṁ ca, yato **duranta-pāram**
\| **anto**'tra talam \| **pāram** avadhiḥ \| duḥśabdo niṣedhe \|
vikrameṇa agādhaṁ deśataś ca niravadhikam ity arthaḥ \| kiṁ ca,
**magadhendreṇa** ca **pālitaṁ** balam \| yad evaṁ-bhūtaṁ
**rāma-kṛṣṇayoḥ** karmoktaṁ tat-paraṁ kevalaṁ tayor **vikrīḍitaṁ** na tu
parākramaḥ \|\|29\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato **duranta-pāram**
ato'**rṇavavad** iti yojyam \| *talam* iti talaṁ svarūpe'nūrdhve strī
iti medinī \| *ity artha* iti vyākhyeyam iti \| rakṣaka-prabalatve\'pi
nāśenāyāsam āha---*kiṁ ca,* iti \| *yayo* rāma-kṛṣṇayoḥ \|
***vikrīḍitaṁ*** līlā-viśeṣa eva **paraṁ** kevalaṁ na tv āveśikaṁ
yuddham ity arthaḥ \|\|29\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā),** **sanātana-gosvāmī
(bṛhad-vaiṣṇava-toṣaṇī)**, **jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

**\|\| 10.50.30 \|\|**

> sthity-udbhavāntaṁ bhuvana-trayasya yaḥ
>
> samīhate\'nanta-guṇaḥ sva-līlayā \|
>
> na tasya citraṁ para-pakṣa-nigrahas
>
> tathāpi martyānuvidhasya varṇyate \|\|

**śrīdhara-svāmī (bhāvārtha-dīpikā) :** na caitad āścaryam ity
āha---**sthity-udbhavāntam** iti \| tarhi kim ity āścaryam iva varṇitaṁ
? tatrāha---**tathāpi** iti \| martyān anuvidhatte 'nukarotīti
**martyānuvidhas** tasya \|\|30\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etad* bala-nāśanam \|
**yaḥ** kṛṣṇaḥ **samīhate** kurute \| citrābhāve tadvat kuto varṇitam ?
ity āha---*tarhi* iti \| yadyapi hareḥ \| **para-pakṣa-nigrahaś citraṁ**
na ***tathāpi*** iti \| tasya manuṣya-dharmam anukurvato hares tad
yuddhaṁ varṇyate, buddhy-avatārārthaṁ praśasyata ity arthaḥ \|
\[viśvanāthaḥ\] \|\|30\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi līlayā sadyas
tad-ananta-bala-māraṇam āścaryam api na mantavyam iti vadan jagadīśatvam
eva darśayan kevalaṁ vikrīḍitatvam eva sādhayati---**sthiti-** iti
dvandvaikyaṁ, sthity-āder yathottaraṁ prastāvāpekṣayā śraiṣṭhyam ūhyam
\| tataś ca kiṁ vaktavyaṁ ? **sthitim udbhavaṁ** vā **antaṁ** saṁhāram
apīty arthaḥ \| ata eva sthiter ādau nirdeśaḥ \| **bhuvana-trayasya**
iti śrī-brahmaṇaḥ pratidinam eva trilokyās tat-tad-ācaraṇāt \| **ya**
iti jagadīśatayā dvayor aikyābhiprāyeṇa \| kiṁ vā, prādhānyāc
chrī-kṛṣṇoddeśenaiva **samyak** tat-tan-niṣṭhayā **īhate** karoti,
yato'**nantā guṇāḥ** sārvajñya-cāturyādayo yasya saḥ, tac ca **svakīyayā
līlayaiva**, na ca tat-tat-sādhana-prayāsādinā, sva-śabdena tatra
parama-svācchandyam uktam, **parasya** yadu-kula-śatror jarāsandhasya,
**pakṣaḥ** sahāyas tat-sainyaṁ, tasya **nigraho** vadha ity etac
**citram** adbhutaṁ na bhavati \| **martyānuvidhasya** iti
tādṛśālaukika-karmaṇy api manuṣya-līlānusārāt \| evaṁ sarvato vilakṣaṇā
pūrvaval līlā mādhurī darśitā \|\|30\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, yadi jagadīśatā, tarhi
kathaṁ kṣudrātikṣudrair nīcair yuddhe rasaḥ sidhyati ? na cet tarhi
tad-varṇanayā ca kiṁ ? tatrāha---**sthiti-** iti \| sthitau tasya
sākṣāl-līlātvāt tasyāḥ prathamoktiḥ \| **ya** iti dvayor aikyābhiprāyena
\|

nanu, katham eko'nantānāṁ sthity-ādi kurute ? tatrāha---**anantā guṇāḥ**
sārvajñya-cāturyādayo yasya saḥ \| tac ca **svakīyayā līlayaiva**, na ca
tat-sādhana-prayāsādinā \| sva-śabdena tatra paraṁ svācchandyam uktam \|
**citram** āścarya-hetur ity arthaḥ \| hetum iti hetutvopacārān na
liṅga-tyāgaḥ \| evaṁ pūrva-pakṣam anūdya siddhāntam
āha---**martānuvidhasya** iti \| yas tādṛśālaukika-karmāṇy api
manuṣya-līlayaiva karoti, na tv aiśvaryāviṣkārādinā tasyety arthaḥ
\|\|30\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : sthity-udbhavaḥ** \|\|30\|\| martyān
anuvidhatte'nukaroti martya-līlocitām eva śaktiṁ vyañjayati nādhikāṁ,
tathāpi tan-nigrahādikaṁ karoty eva yat tasyety arthaḥ \|\|
\[locana-rocanī 4.8.2\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** nanu, jagadīśatā cet tarhi kathaṁ
kṣudrātikṣudraiḥ svānanurūpair jīvaiḥ saha yuddhe rasaḥ sidhyati ? na
cet tarhi tad varṇane kiṁ ? tatrāha---**sthiti** iti \| tarhi kim
atyāścaryam iva varṇitaṁ ? tatrāha---**tathāpi** iti \| martyaḥ sann
anurūpam eva vidhatta iti **martyānuvidhas** tasya \|

ayam arthaḥ---yena svākāreṇa jagat-sṛṣṭy-ādikaṁ karoti, tenaiva yadi
jarāsandhaṁ jayati, tadā khalv ananurūpatvān na rasaḥ \| yadi ca martyaḥ
san jayati, tadā martyasya pratiyoddhā martya evānurūpas
tatrātiprauḍhasya jarāsandhasya jayāc camatkāra iti rasa eva bhavati \|
na ca martya-dehasya asvarūpatvam iti vācyaṁ---paramātmā narākṛtiḥ
\[bhā.pu. 9.23.20\], narākṛti paraṁ brahma \[vi.pu. 4.11.4\], hariḥ
kāraṇa-mānuṣaḥ \[bhā.pu. 10.50.6\], yan-mitraṁ paramānandaṁ pūrṇaṁ
brahma \[bhā.pu. 10.14.32\] ity-ādi-śravaṇāt, ahaṁ paraṁ dhāma[^9] iti
gītokteś ca \|\|30\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.50.31 \|\|**

> jagrāha virathaṁ rāmo jarāsandhaṁ mahā-balam \|
>
> hatānīkāvaśiṣṭāsuṁ siṁhaḥ siṁham ivaujasā \|\|

**śrīdhara-svāmī (bhāvārtha-dīpikā) :** kiṁ ca, **jagrāha** iti \|
**hatāny anīkāni** yasya **avaśiṣṭā asava** eva yasya, taṁ ca taṁ ca
\|\|31\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad adbhutam āha---*kiṁ
ca* iti \| **ojasā** balena \| **siṁhaḥ siṁham** iti martyānuvidhatayā
sāmyābhiprāyāt \| **mahā-balam** iti kvacit pāṭhaḥ \| tatra
mahā-balatvam api martyānuvidhāpekṣayaiva na tu aiśvaryāpekṣayā
\|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prastutam
āha---**jagrāha** iti \| **virathaṁ** santam, tad-vistāras tu
śrī-harivaṁśāj jñeyaḥ \| **ojasā** vegenety arthaḥ \| yat **mahā-balaḥ**
kiṁ ca, **hata** iti tasya mānusa-śarīra-śaktyor hāneḥ, gadā-yuddhādau
loka-dṛṣṭyā dvayoḥ sāmye\'py ekasya bala-hānyo'nyaṁ ca balātirekeṇa
grahaṇe dṛṣṭāntaḥ---**siṁhaḥ siṁham iva** iti \|\|31\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato'nyac ca tādṛśaṁ
tac-caritaṁ śṛṇv ity āha---**jagrāha** iti \| **ojasā** vegenety arthaḥ
\| **siṁhaḥ siṁham** iveti martyānuvidhatayā sāmyābhiprāyāt \| ato
**mahā-balatvām** api tad-apekṣayaiva na tv aiśvaryāpekṣayā mahā-balam
iti kvacit pāṭhaḥ \|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.50.32 \|\|**

> badhyamānaṁ hatārātiṁ pāśair vāruṇa-mānuṣaiḥ \|
>
> vārayāmāsa govindas tena kārya-cikīrṣayā \|\|

**śrīdhara-svāmī (bhāvārtha-dīpikā) : hatā** bahuśo'**rātayo** yena
tathā-bhūtam api jarāsandhaṁ **badhyamānaṁ** **vārayāmāseti**
\|\|32.33\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vāruṇair** nāgādi-rūpaiḥ,
**mānuṣai** rajvādibhiḥ \| **vārayāmāsa** mocayāmāsa \| **tena**
jarāsandhena \| kāryasya punas tadānīntana-senā-vadhasya cikīrṣayā \|
mānuṣīyais tvatyantāpamānārtham \| govinda iti pūrvavat \| ata eva tena
jarāsandhena yat-kāryaṁ hananārthaṁ bhū-bhāra-sainya-sammelanaṁ tasya
kartum icchayā \| mahārājo'yaṁ saṁbandhī ca tato'dhunā kṛtāparādho'pi
tyajyeteti rāmas tam atrāyatety arthaḥ \| atra prakaraṇa-prāptasya
bandhanasya bhītrārthānāṁ bhaya-hetuḥ ity anenāpādānatvam, gobhyo
yavānvārayatītivat \|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāruṇair mānuṣaiś ca
divyair lokikaiś cety arthaḥ \| dṛḍha-bandhanārthaṁ loke'pamānārthaṁ ca
\| yad vā, vāruṇavan mānuṣair iti teṣāṁ mahā-dārḍhyādikam uktam \|
govinda ity asyābhiprāyaḥ pūrvavat \| ata eva tena jarāsandhena kṛtvā
kāryasya bhū-bhāra-haraṇa-prayojanasya cikīrṣayā itas tatas tenānīya
tasya svato bahutarasainyasyaikatraivānāyāsena vadha-siddheḥ \|
vārayāmāsa tad-bandhanaṁ nyaṣedhad ity arthaḥ \|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mānuṣīyais tvaty
antāpamānārtham \| govinda iti pūrvavat \| ata eva tena jarāsandhena
kṛtvā yat kāryaṁ hananārthaṁ bhū-bhāra-sainyasammelanaṁ tasya cikīrṣayā
vārayāmāsa mahārājo'yaṁ sambandhī ca tato'dhunā kṛtāparādho'pi
tyajyateti rāmas tam atrātety arthaḥ \| prakaraṇa-prāptasya bhītārthānāṁ
bhaya-hetur ity anenāpādānatvaṁ gobhyo yavān vārayatītivat \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.50.33 \|\|

> sa mukto loka-nāthābhyāṁ vrīḍito vīra-sammataḥ \|
>
> tapase kṛta-saṅkalpo vāritaḥ pathi rājabhiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mukto visṛṣṭaḥ \| vārito
nivāritaḥ \| sa mukta iti yugmakam \| loka-nāthābhyām iti pūrvoktarītyā
loka-hitārthartham eveti bhāvaḥ \| atha ca mahāśayatvāj jhaṭiti
taddhanane tvanāgrahaś ca darśitaḥ \| tato vīra-sammato'to bandhe
tato'pi mocane vrīḍitaḥ \| ata eva tapasa udyataḥ, kathaṁ yādava-balād
api parājayo mama jātas tata itaḥ kṣātra-dharmaṁ na kariṣyāmi kintu
tapasaiva śarīraṁ tyakṣyāmīti bahir abhimānajñāpanāyāntas tu
vīryātiśabalābhāyeti jñeyam \| pathi vanavartmani tapo'rtham āśrite
\|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** loka-nāthābhyām iti
sarva-loka-nāthatvena tasyāpi hitārtham iti bhāvaḥ \| punaḥ punaḥ
śrī-bhagavad darśanādi-siddheḥ, mukto bandhanāt grahaṇād vā, muktatvād
eva vrīḍitaḥ, yato vīrāṇāṁ sammato vīra śreṣṭha ity arthaḥ \| vīrāṇāṁ
yuddhe grahaṇāder atinidyatvāt \| ata eva tapase yadukulajayārthe
vānaprastha-darmānuṣṭhānāya \| pathīti nija-deśa-gamana-mārge \| kiṁ vā,
, yuddha-sthānād eva tasyāt sadyo vanaṁ gacchato vartmani \|\|33\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa mukto iti yugmakam \|
loka-nāthābhyām iti pūrvoktarītyā loka-hitārtham eveti bhāvaḥ \| atha ca
mahāśayatvāt jhaṭiti taddhananetvanāgrahaś ca darśitaḥ \| yato vīrāṇāṁ
sammataḥ ato bandhe tato'pi mocane brīḍitaḥ \| ata eva tapasa udyataḥ \|
kathaṁ yādava-balād api mama parājayaḥ tata itaḥ kṣātra-dharmaṁ na
kariṣyāmi tapasaiva śarīraṁ tyakṣyamīti bahir abhimāna-jñāpanāya \|
antas tu vīryātiśayam alābhāyeti jñeyam \| pathi vanavartmani tapo'rtham
āśrite \|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** lajjitatve hetuḥ
vīra-sammata iti \|\|33\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.34 \|\|

> vākyaiḥ pavitrārtha-padair nayanaiḥ prākṛtair api \|
>
> sva-karma-bandha-prāpto \'yaṁ yadubhis te parābhavaḥ \|\|

**śrīdhara-svāmī (bhāvārtha-dīpikā) :** pavitrārthāni dharmopadeśaparāṇi
padāni yeṣu tair vākyaiḥ \| nayanair nītibhiḥ \| prākṛtair lokikaiḥ \|
tatra laukika-nyāyam āhuḥ \| svakarmeti \| yadubhir alpakaiḥ kṛtvā te
mahataḥ parābhavaḥ kevalaṁ karmabandhena prāpto'tas tvayā na lajjitavyam
iti \|\|34\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra nātheṣu \|
pavitrārtha-padaiḥ kṣatriyasya vārdhakya eva sati vairāgye tapaḥ,
yuddhādiko mukhyo dharmaḥ lajjayā tat-tyāgo'n'ucita ity-ādi lakṣaṇaiḥ \|
tavaitatparāmavaduḥkhaṁ lalāṭe likhitam eva tat-katham anyathā bhavati
avaśyam eva bhoktavyam iti smṛteḥ \| ataḥ svakarmabhir evaitatparāmavas
tayā ca prārabdhārdhānatvāt tatra kā lajjā, kaḥ khalu
buddhimānatikṣudrādyādavād api durbalaṁ masyate \| yādavena yuddhe tava
jaye sati kim api yaśaḥ, parājaye\'pi na kācil-lajjā, jarāsandha-siṁho
hi kṛṣṇa-sāraṁ jitvāpi na kam apy utkarṣam ajitvāpi na kām api nindāṁ
prāpnotīti vayaṁ jānīmaḥ \| samapakṣeṇāpi saha yuddhe jaya-parājayābhyāṁ
ksātriyair na garvadaitye dhārye, kimuta svato'tinyuneneti śāstrdam
\|\|34\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pavitrārtha-padaiḥ
kṣatriyasya vārdhakya eva vairāgye sati tapo-yuddhādikam eva mukhyo
dharmaḥ \| lajjayā tat-tyāgo'nucita ity-ādi-lakṣaṇaiḥ, yuddhe kadācij
jayaḥ, kadācit parājayo'pi, te nirvedaḥ kṣatriyasyāyogya
ity-ādi-lakṣaṇair nayanaiś ca, ca evārthe, svakarmabandhata eva prāptaḥ,
na tu vīryādi-hrāsāt \| ayam iti pāṭhe anyonyabhāvīti bhāvaḥ \| anyat
tair vyākhyātam \|

yad vā, tatra paritrārthaṁ yuddhe vīrasya maraṇam api śreyaḥ, na tu
tatrāśaktyādinā tapa ity-ādi-lakṣaṇaiḥ \| anyat samānam \|\|34\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pavitrārtha-padaiḥ
kṣatriyasya bārdhakya eva vairāgye sati tapaḥ yuddhādikam eva mukhyo
dharmaḥ lajjayā tat-tyāgo'nucita ity-ādi-lakṣaṇaiḥ yuddhe kadācit jaya
kadācit parājayo'pi tena nirvedaḥ ksātriyasyāyogya ity-ādi-lakṣaṇair
nayanaiś ca \| ca evārthe sva-karma-bandhata eva prāptaḥ na-tu vīryādy
abhāvataḥ ayam iti pāṭhe'nyo na bhāvīti bhāvaḥ \| anyait taiḥ \|

yad vā, tatra pavitrārtha-padānyāha---seti \| avaśyam eva bhoktavyaṁ
kṛtaṁ karma ity-ādi \| śāstrīya-nyāyānugṛhītatvāt pavitrārthapadatvaṁ
prākṛtair iti yuddhe vīrasya maraṇam api śreyaḥ na tu tatrāśaktyādinā
tapa ity-ādi-lakṣaṇaiḥ anyat samam \|\|34\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pavitrāṇi
tattvopadeśaparāṇi arthā padāni ca yeṣu taiḥ \| nayanaiḥ nītibhiḥ
prākṛtair laukikaiḥ tatra tattvopadeśam āhuḥ---svakarmeti \| tavaitat
parābhava-duḥkhaṁ lalāṭe likhitam eva tat katham anyathā bhavati avaśyam
eva bhoktavyaṁ kṛtaṁ karmaṁ iti smṛteḥ etad-vyaṅgyanārthena nītiścāhuḥ
sa cārtho yathā yady eṣa parābhavaste prārabdha-karmādhīn eva tarhi kā
lajjā kaḥ khalu buddhimānatikṣudrāt yādavād api tvāṁ durbalaṁ maṁsyate
yādavena saha yuddhe tava jaye sati na kim api yaśaḥ parājaye'pi na
kācil-lajjā jarāsandha-siṁho hi kṛṣṇasāraṁ jitvāpi na kam apy utkarṣam
ajitvāpi na kām api nindāṁ prāpnotīti vayaṁ jānīmaḥ samakakṣeṇāpi saha
yuddhe jaya-parājayābhyāṁ kṣatriyaiḥ na garmadainye dhārye kimuta
svato'tinyūneneti śāstram iti \|\|34\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.35 \|\|

> hateṣu sarvānīkeṣu nṛpo bārhadrathas tadā \|
>
> upekṣito bhagavatā magadhān durmanā yayau \|\|

**śrīdhara-svāmī (bhāvārtha-dīpikā) :** bārhadratho jarāsandhaṁ
\|\|35\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛpo bārhadrathas tadā ity
evāpāṭhaḥ samyak \| tīrthas tu---nṛpatir vārahadrathaḥ iti papāṭha,
tatrārṣatvāśrayaṇamṛte nirvāho nāsti \| hateṣv iti trikam \| bṛhadrathaḥ
rāja-cakravartyayaṁ tad apatyam iti tan-nāma-vikhyāpaka ity arthaḥ \|
ata eva sābhimānatvād upekṣito'pi durmanā duḥkhita-cinttaḥ \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nṛpeti samrāṭ tathā
bṛhadrathasya mahāvīrasya putraḥ, ata eva durmanā duḥkhita-cittaḥ, punaḥ
śrī-bhagavatā saha yuddhecchānapagamāt \|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hateṣv iti trikam \| nṛpeti
bārhadrathaḥ rāja-cakravartyayaṁ tad apatyam iti tan-nāma-vikhyāpaka ity
arthaḥ \| ata eva sābhimānatvād upekṣito'pi durmanāḥ duḥkhita-cittaḥ
\|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bārhadrarthāpi
bṛhadratho'pi bṛhadratha-putra jarāsandhaḥ \|\|35\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.36 \|\|

> mukundo \'py akṣata-balo nistīrṇāri-balārṇavaḥ \|
>
> vikīryamāṇaḥ kusumais tridaśair anumoditaḥ \|\|

**śrīdhara-svāmī (bhāvārtha-dīpikā) :** mukundo'pi yayāvity anuṣaṅgaḥ \|
na kṣataṁ balaṁ yasya saḥ \| tasyaivāmṛtadṛṣṭyā ksāta-pratisandhānād iti
bhāvaḥ \| nistīrṇo'nāsenaiva tīrṇokhilārṇavo yena \| sādhu-sādhu ity
anumoditaś a \|\|36\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** apinā pūrva-kriyā gṛhyate
\| tasyaiva mukundasyaiva \| kṣata-pratisandhānaṁ viksātībhavanam \| iti
bhāvaḥ---dṛṣṭyā mṛtināśakasya vikṣa tījaraṇaṁ nādbhutam ity āśayaḥ \|
akhilārṇavaḥ śatra-senāsamudraḥ \| mukunda iti
jarāsandha-mocanābhiprāyena \| nirstīrṇeti martyānuvidhatvāt \|
mukundo'pi mathurāṁ yayāv iti \| anumoditaḥ jaya-jayety ādi śabdair
vardhitaḥ \|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mukundaḥ paramānandaprado
bhagavān iti bhāvaḥ \| ata eva na vidyate ksātam api tadīyāmṛta-dṛṣṭyā
yasmin tathā-bhūtaṁ balaṁ yādava-sainyaṁ yasya saḥ \| ata-evoktaṁ
śrī-hari-vaṁśe---

> jitvā tu māgadhaṁ saṅkhye jarāsandhaṁ mahīpati \|
>
> viharanti sma sukhino vṛṣṇi-siṁhā mahā-rathāḥ \|\| \[ha.vaṁ. 2.36.40\]
> iti \|

kusumaiḥ kṛtvā vikīryamāṇo vyāpyamāna ity arthaḥ \|\|36\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mukunda iti
jarāsandha-mocanābhiprāyeṇa nistīrṇeti martyānuvidhatvāt \|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** mukundo'pi yayāv ity
anuṣaṅgaḥ \|\|36\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.37 \|\|

> māthurair upasaṅgamya vijvarair muditātmabhiḥ \|
>
> upagīyamāna-vijayaḥ sūta-māgadha-vandibhiḥ \|\|

**śrīdhara-svāmī (bhāvārtha-dīpikā) :** pratyutair mathurāvā sibhir jane
upasaṅgamya militvā \|\|37\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratyudyātair ānayanārthaṁ
sammukham āgateḥ \|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** māthuraiḥ sūtādibhiḥ, upa
adhikaṁ gīyamāna-vijayaḥ \| kiṁ vā, māthurair yādavaiḥ, kathambhūtaiḥ ?
abhita ābhimukhye vā saṅgamyaḥ śrī-bhagavatāsaha militvā,
vijvaraiḥ---vigato jvaraḥ śrī-bhagavad adarśanādinā tāo yeṣāṁ taiḥ \| na
ca kevalaṁ vijvaratvam, praharṣaś ca jāta ity āha---mudita ātmā mano
deho vā yeṣāṁ taiḥ, ubhayeṣāṁ vā viśeṣaṇadvayam idam \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kumundo'pi māthuraiḥ \|
sahābhimukhyena saṅgamya yayāv iti pūrveṇaivānyayaḥ \| madhupurīm iti
śeṣaḥ \| tādṛśa-varṇita-prāvīṇyāt parāstrādibhir na ksātam eva balaṁ
yasya saḥ jaya-jayety ādy anumoditaḥ \|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.50.38 \|\|

> śaṅkha-dundubhayo nedur bherī-tūryāṇy anekaśaḥ \|
>
> vīṇā-veṇu-mṛdaṅgāni puraṁ praviśati prabhau \|\|

**śrīdhara-svāmī (bhāvārtha-dīpikā) :** tadā prabhau puraṁ praviśati
sati śaṅkhādayo neduḥ \|\|38\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prabhau sarveśare
śrī-kṛṣṇe \| śaṅkheti yugmakam \| anekaśa ity asya sarverevānvayaḥ
\|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** neduḥ svayam evāvādyanta,
anekaḥ ity asya sarvair apy anvayaḥ \| prabhau jagadīśvare
śrī-mathurā-nāthe vā \|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śaṅkheti yugmakam \| anekaśa
ity asya sarvair apy anvayaḥ \|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.50.39 \|\|

> sikta-mārgāṁ hṛṣṭa-janāṁ patākābhir abhilaṅkṛtām \|
>
> nirghuṣṭāṁ brahma-ghoṣeṇa kautukābaddha-toraṇām \|\|

**śrīdhara-svāmī (bhāvārtha-dīpikā) :** kathambhūtāṁ puraṁ tad āha \|
sikta-mārgam iti \| brahma-ghoṣeṇa veda-ghoṣeṇa nirghuṣṭāṁ nināditām \|
kautukenotsavena ā sarvatā baddhāni toraṇāni yasyāṁ tām \|\|39\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** roraṇāni vandana-mālāḥ \|
hṛṣṭeti divyastrādidhāraṇaṁ sūcayati \| kautukeneti tṛtīyālukchāndasaḥ
\| ataḥ sarvatrānveti \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ayaṁ mahotsavena svayaṁ
nadane hetuḥ---hṛṣṭā janā viprādayaḥ sarva-lokā yasyām iti \|\|39\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hṛṣṭeti \|
divya-vastrādi-dhāraṇaṁ ca sūcayati---kautukenettharthaḥ \| tṛtīyāluk
chāndasaḥ ataḥ savatrāpi yojyam \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** puraṁ
viśinaṣṭi---sikta-mārgām ity-ādinā \|\|39\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.40 \|\|

> nicīyamāno nārībhir mālya-dadhy-akṣatāṅkuraiḥ \|
>
> nirīkṣyamāṇaḥ sa-snehaṁ prīty-utkalita-locanaiḥ \|\|

**śrīdhara-svāmī (bhāvārtha-dīpikā) :** nicīyamāno vikīryamāṇaḥ \|
praviveśeti vipariṇatānuṣaṅgaḥ \|\|40\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aṅkurair durvāṅkuraiḥ \|
vipariṇatasya śatrantaviśer liḍantatvena vipariṇatasya \| anuṣaṅgaḥ
pṛṣṭha-pāṭhata ānayanam \| utkalitāni praphullāni \| kīdṛśaḥ san
praviveśa tatrāha---nicīyeti \| prītyā harṣaiṇotkalitair vikasitair
locanaiḥ kṛtvā \| atra vipariṇatānupaṅga iti puraṁ praviśati prabhau iti
pūrvokta-śatṛ-pratyayasya saptamyāś ca liṭ-tvaprathamatvena vipariṇāmāt
\|

yad vā, nicīyamāna iti pareṇa yugmakam \|\|40\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paurāṇāṁ
divya-vastrālaṅkāra-paridhānādikaṁ sūcayati \| prītyā harṣeṇotkalitair
utphullocanaiḥ kṛtvā \|\|40\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kīdṛśaḥ san praviveśa ?
tatrāha---nicoyeti \| prītyā harṣeṇa utkalitair vikasitair locanaiḥ
kṛtvā atra ṭīkāyāṁ vipariṇatānuṣaṅga iti puraṁ praviśati prabhāv iti
pūrvokta-śatṛ-pratyayasya saptamyāś ca vipariṇāmāt \| yad vā,
nīcīyamānaḥ iti pareṇa yugmakam \|\|40\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nicīyamānaḥ vikīryamāṇaḥ
prabhuḥ prāviśad iti vipariṇatānuṣaṅga iti śrī-svāmicaraṇāḥ \| yad vā,
prādiśad iti pareṇānvayaḥ \|\|40\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.41 \|\|

> āyodhana-gataṁ vittam anantaṁ vīra-bhūṣaṇam \|
>
> yadu-rājāya tat sarvam āhṛtaṁ prādiśat prabhuḥ \|\|

**śrīdhara-svāmī (bhāvārtha-dīpikā) :** ayodhanaṁ raṇa-bhūmis tatrasthaṁ
vittam \| vīrāṇāṁ bhūṣaṇam \|\|41\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadu-rājāyograsenāya \|
vīrāṇāṁ bhūṣaṇaṁ gātrālaṅkaraṇam, veṣām ati-bahulatayānantaṁ mūlyenāpy
anirūpyam ity arthaḥ \| āhṛtaṁ janair ānāyitam \| yadurājāya svayam eva
tathātvena sthāpitāyograsenāya \| prakarṣeṇa rāja-yogyād arapūrvakam
adiśad upahṛtavān \| yataḥ prabhuḥ svayaṁ tad vaibhavān apekṣaḥ,
svamaryādā-pālana-paraścety arthaḥ \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīra-bhūṣaṇam iti
vittenaiva rājñāṁ śobhā-siddheḥ \| yad vā, vīrāṇāṁ bhūṣaṇaṁ ca
gātrālaṅkāram, jātāvekatvam, āhṛtaṁ janair ānītaṁ sat, yadu-rājāya
ugrasenāya tad arthaṁ tasmin samarpayituṁ prakarṣeṇānanyasvāmitvādinā
ādiśat, yataḥ prabhus tasyāpīśvaraḥ, tad iti tena tasyaiva tat-siddhor
iti bhāvaḥ \| yad vā, svapratijñā-pālana-samarthaḥ, anyathā mayi bhṛtya
upāsīne ity-ādi-svokta-vyabhicāraḥ syād iti \|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīrāṇāṁ bhūṣaṇaṁ
gātrālaṅkaraṇam ata evānantaṁ teṣām ati-bāhulyād-gaṇanayā
mahāsampannatvān mūlyena cānirūpyam ity arthaḥ \| āhṛtaṁ janair ānāyitaṁ
yadurājāya svayam eva tathā sthāpitāyograsenāyaiva prakarṣeṇa
rāja-yogyādarapūrvakam adiśat upahṛtavān yataḥ prabhuḥ svayaṁ tad
vaibhavān apekṣaḥ svamaryādā-pālana-paraścety arthaḥ \|\|41\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** āyodhanaṁ yuddha-bhūmis
tatra patitaṁ vīrāṇāṁ bhūṣaṇaṁ gātralayam \|\|41\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.42 \|\|

> evaṁ saptadaśa-kṛtvas tāvaty akṣauhiṇī-balaḥ \|
>
> yuyudhe māgadho rājā yadubhiḥ kṛṣṇa-pālitaiḥ \|\|

**śrīdhara-svāmī (bhāvārtha-dīpikā) :** tāvatīti cchedaḥ \| tāvati
parājaye vartamāne\'py akṣauhiṇyo balaṁ yasya saḥ \| saptadaśakṛtvaḥ
sapta-daśavārānyuyudhe \|\|42\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ity anena prativāraṁ
pūrvavat trayoviṁśaty akṣauhiṇyo jñeyāḥ \| anyat tair vyākhyātam \| yad
vā, tāvatīty atra pumvad-bhāvābhāva ārṣaḥ, kecid vaiyākaraṇā atra pumvad
bhāvo na syād ity āhuḥ, tāvatyasrayoviṁśati saṅkhyā akṣauhiṇyo balaṁ
sainyaṁ tābhir vā yuddha-sāmarthyaṁ yasya saḥ \| kṛṣṇena
sākṣād-bhagavatā pālitair iti pūrvavad akṣatatvādikaṁ bodhayati
\|\|42\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam ity anena prativāraṁ
trayoviṁśaty akṣauhiṇyo jñeyāḥ tādṛśaṁ yuddhādikaṁ vana-gamanodyamaś ca
anyat taiḥ \| yad vā, tāvatīty atra pumvad-bhāvābhāva ārṣaḥ \| tāvatyaḥ
trayoviṁśati-saṅkhyāḥ akṣauhiṇyo balaṁ sainyaṁ tābhir vā
yuddha-sāmarthyaṁ yasya saḥ kṛṣṇa-pālitair iti pūrvavad akṣatatvādikaṁ
bodhyate \|\|42\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāvatya
trayoviṁśati-saṅkhyā akṣauhiṇyo balaṁ sainyaṁ yasya saḥ
pumvad-bhāvābhāva ārṣaḥ \|\|42\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.43 \|\|

> akṣiṇvaṁs tad-balaṁ sarvaṁ vṛṣṇayaḥ kṛṣṇa-tejasā \|
>
> hateṣu sveṣv anīkeṣu tyakto \'gād aribhir nṛpaḥ \|\|

**śrīdhara-svāmī (bhāvārtha-dīpikā) :** akṣiṇvanukṣayaṁ ninyuḥ
\|\|43\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-balaṁ jarāsandha-balam
\| anīkeṣu aribhiḥ kṛṣṇādibhiḥ \| vṛṣṇaya eva na tu pūrvavat
kṛṣna-rāmau, tatra sātyakyādīnāṁ prādhānyaṁ kramaśo jñeyam \|
kṛṣṇa-tejasā vahinā jvālānām iva śrī-kṛṣṇena samavāya eva teṣāṁ tejo
vyavardvatety abhiprāyeṇa, na tu tad abhāvāpekṣayā nṛloke cāprati-dvando
vṛṣṇīñchutvātma-sammitān iti vakṣyamāṇāt \| ata evāribhir vṛṣṇibhir aiva
tyaktaḥ śrī-kṛṣṇābhiprāyeṇeti bhāvaḥ \| yad vā, ribhir hateṣu pūrvavac
chrī-bhagavatā tyaktaḥ san \|\|43\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vṛṣṇaya eva, na tu
pūrvavat śrī-kṛṣṇo rāmo vā, ata eva paribhir vṛṣṇibhir eva tyaktaḥ \|
kiṁ vā, aribhir hateṣu pūrvavat śrī-bhagavatā tyaktaḥ san \|\|43\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vṛṣṇaya eva na-tu pūrvavat
śrī-kṛṣṇaḥ śrī-rāmo vā na-tu tatra ca sāttvikyādīnāṁ prādhānyaṁ kramaśo
jñeyaṁ kṛṣṇa-tejati bahninā jvālānām iva śrī-kṛṣṇena samavāya eva teṣāṁ
teṣāṁ tejo vardhata ity abhiprāgeṇaiva na-tu tad abhāvāpekṣayā nṛloke
cāpratidandvo vṛṣṇīn śrutvātmasammitān iti vakṣyamāṇāt ata
evārimirbṛṣṇibhir eva tyaktaḥ śrī-kṛṣṇābhiprāyeṇeti bhāvaḥ \| kiṁ vā,
aribhir hateṣu pūrvavat \| śrī-bhagavatā tyaktaḥ san \|\|43\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** akṣiṇvan kṣayaṁ ninyuḥ
\|\|43\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.44 \|\|

> aṣṭādaśama-saṅgrāma āgāmini tad-antarā \|
>
> nārada-preṣito vīro yavanaḥ pratyadṛśyata \|\|

**śrīdhara-svāmī (bhāvārtha-dīpikā) :** aṣṭādaśame'ṣṭādaśe saṅgrāme
bhāvye tanmadhe'kasmātkālayavanaḥ prāptaḥ \|\|44\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** maḍatrārṣaḥ \|
pratyadṛśyata sahasaiva māthurāṇāṁ dṛṣṭi-viṣayo babhūvātiśīghraṁ prāpta
ity arthaḥ \| nāradena prerito'tra viśeṣo viṣṇu-purāṇe---

gārgyaṁ goṣṭhe dvijaṁ śyālaḥ paṇḍha ity uktavān dvija \|

yadūnāṁ sannidhau sarve jahasuryādavā s tataḥ \|\|

tataḥ kopasamāviṣṭo dakṣiṇāpathametya saḥ \|

sutam icchestapas tepe yaducakramayāvaham \|\|

ārādha-yan-mahādevaṁ soyaścūrṇam abhakṣayat \|

dadau varaṁ ca tuṣṭo'sau varṣe dvādaśame haraḥ \|\|

sabhājayāmāsa ca taṁ yavaneśopy anātmajaḥ \|

tadyoṣit-saṅgamāccāsya putro'bhūd alisamprabhaḥ \|\|

taṁ kāla-yavanaṁ nāma rāṣṭre sve yavaneśvaraḥ \|

abhiṣicya vanaṁ yāto vajrāgra-kaṭhinorasam \|\|

sa ca vīrya-balonmattaḥ pṛthivyāṁ balino nṛpān \|

papraccha nāradaścāsmai kathayāmāsa yādavān \|\|iti\|

preṣitaḥ iti pāṭhe'pi sa evārthaḥ \|\|44\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pratyadṛśyata
sahasaivābhimukhe dadṛśe vṛṣṇibhiḥ \| yad vā, svayam eva pratyakṣo'bhūd
ity arthaḥ, nāradena prerita ity ādau viśeṣaḥ śrī-viṣṇu-purāṇe---

> gārgyaṁ goṣṭhe dvijaṁ śyālaḥ paṇḍha ity uktavān dvija \|
>
> yadūnāṁ sannidhau sarve jahasuryādavā s tataḥ \|\|
>
> tataḥ kopasamāviṣṭo dakṣiṇāpathametya saḥ \|
>
> sutam icchestapas tepe yaducakramayāvaham \|\|
>
> ārādha-yan-mahādevaṁ soyaścūrṇam abhakṣayat \|
>
> dadau varaṁ ca tuṣṭo'sau varṣe dvādaśame haraḥ \|\|
>
> sabhājayāmāsa ca taṁ yavaneśopy anātmajaḥ \|
>
> tadyoṣit-saṅgamāccāsya putro'bhūd alisamprabhaḥ \|\|
>
> taṁ kāla-yavanaṁ nāma rāṣṭre sve yavaneśvaraḥ \|
>
> abhiṣicya vanaṁ yāto vajrāgra-kaṭhinorasam \|\|
>
> sa ca vīrya-balonmattaḥ pṛthivyāṁ balino nṛpān \|
>
> papraccha nāradaś cāsmai kathayāmāsa yādavān \|\| \[vi.pu. 5.23.1-6\]
> iti \|

apratidvandvaḥ pratiyodha-rahitaḥ svatulya-hīnaḥ, śrutvā śrī-nāraadād
eva \|\|44.45\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pratyadṛśyata
sahasaivābhimukhyena māthurāṇāṁ dṛṣṭi-viṣayo babhūva atiśīghraṁ prāpta
ity arthaḥ \| nāradena prerita ity ādau viśeṣaḥ śrī-viṣṇu-purāṇe---

> gārgyaṁ goṣṭhe dvijaṁ śyālaḥ paṇḍha ity uktavān dvija \|
>
> yadūnāṁ sannidhau sarve jahasuryādavā s tataḥ \|\|
>
> tataḥ kopasamāviṣṭo dakṣiṇāpathametya saḥ \|
>
> sutam icchestapas tepe yaducakramayāvaham \|\|
>
> ārādha-yan-mahādevaṁ soyaścūrṇam abhakṣayat \|
>
> dadau varaṁ ca tuṣṭo'sau varṣe dvādaśame haraḥ \|\|
>
> sabhājayāmāsa ca taṁ yavaneśopy anātmajaḥ \|
>
> tadyoṣit-saṅgamāccāsya putro'bhūd alisamprabhaḥ \|\|
>
> taṁ kāla-yavanaṁ nāma rāṣṭre sve yavaneśvaraḥ \|
>
> abhiṣicya vanaṁ yāto vajrāgra-kaṭhinorasam \|\|
>
> sa ca vīrya-balonmattaḥ pṛthivyāṁ balino nṛpān \|
>
> papraccha nāradaś cāsmai kathayāmāsa yādavān \|\| \[vi.pu. 5.23.1-6\]
> iti \|

preṣita iti pāṭhaḥ kvacit \|\|44\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nārada-prerita iti
viṣṇu-purāṇe katha \| yathā, kadācid-gārgyaḥ svaśyālena ṣaṇḍa iti
pari-hasitaḥ śrutvā yadavo bahu jahasuḥ tatas teṣāṁ hāsyena bahu kupito
gārgyo dakṣiṇā-pathaṁ gatvā yādava-bhayaṅkaro me putro bhavatv iti
saṅkalpya ayaścūrṇām bhuñjāno mahādevam ārādhya dvādaśa-varṣānte tasmāt
svābhīṣṭaṁ varaṁ prāpya hṛṣyan svagṛham āgacchannaputrakeṇa
yavaneśvareṇa putrārthaṁ sa vṛtas tad-bhāryāyāṁ kālayavanaṁ putraṁ
janayāmāsa sa ca kālayavanaḥ mahābalonmattaḥ pṛthivyāmidānīṁ ke balino
nṛpā iti nāradaṁ papraccha sa-ca yadūn prāha evaṁ nārada-preṣito
mathurāyāṁ dṛṣṭo babhūva \|\|44.45\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.45 \|\|

> rurodha mathurām etya tisṛbhir mleccha-koṭibhiḥ \|
>
> nṛ-loke cāpratidvandvo vṛṣṇīn śrutvātma-sammitān \|\|

**śrīdhara-svāmī (bhāvārtha-dīpikā) : ātma-sammitān** sva-tulyān
\|\|45\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na pratidvandaḥ
pratiyoddhā yasya satathā \| apratidvandvaḥ pratiyodha-rahitaḥ \| śrutvā
śrī-nāradād eva \|\|45\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** apratidvandvaḥ
pratiyodha-rahitaḥ śrutvā śrī-nāradād eva \|\|45\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.50.46 \|\|

> taṁ dṛṣṭvācintayat kṛṣṇaḥ saṅkarṣaṇa-sahāyavān \|
>
> aho yadūnāṁ vṛjinaṁ prāptaṁ hy ubhayato mahat \|\|

**śrīdhara-svāmī (bhāvārtha-dīpikā) :** vṛjinaṁ duḥkham \| ubhayato
yavanāj-jarāsandhāc ca \|\|46\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ pavanam \|
saṅkarṣaṇa-sahāyavān iti mathurāto dūra-gamane tasya samprati
grahaṇārtha tena sahety arthaḥ \| matyānuvidhatvād eveti bhāvaḥ \| ata
evāha---aho ity-ādi \| aho khede \| hi niścitam \|\|46\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-mathurāto dura-gamane
tasya sammati-grahaṇārthaṁ tena sahety arthaḥ \| aho khede, hi niścitam
\|\|46\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkarṣaṇa-sahāyavān iti
mathurāto dūra-gamane tasya sammati-grahaṇārthaṁ tena sahety arthaḥ \|
martyānuvidhatvād eveti bhāvaḥ \| ata evāha---aho ity-ādi aho khede hi
niścitam \|\|46\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇo
yādava-snehāviṣṭatvād acintayat ubhayato yavanāt jarāsandhāc ca
\|\|46.47\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.47 \|\|

> yavano \'yaṁ nirundhe \'smān adya tāvan mahā-balaḥ \|
>
> māgadho \'py adya vā śvo vā paraśvo vāgamiṣyati \|\|

**śrīdhara-svāmī (bhāvārtha-dīpikā) :** tad āha dvayena \| nirundhe
niruṇaddhi \|\|47\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad vṛjinam \| tāvad
adhunā \| śva āgāmi-dine \| paraśvas tataḥ para-dine \| nitarāṁ rundhe
āvṛṇoti \| yato mahā-balo'to'pasartum api na śakyata iti bhāva
\|\|47\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nitarāṁ rundhe āvṛṇoti,
vartamānayā nityaṁ nirodhasyāvicchedo dārḍhyaṁ ca bodhyate, yato
mahā-balaḥ ata ito'pasartum api na śakyata iti bhāvaḥ \| sarvajñasyāpi
adya vety ādi-vikalpoktiriyaṁ kathanarīti-svabhāvāt \|\|47\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nitarāṁ rundhe āvṛṇoti yato
mahā-balaḥ ata ity ato'pasartum api na śakyata bhāvaḥ \|\|47\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.50.48 \|\|

> āvayor yudhyator asya yady āgantā jarā-sutaḥ \|
>
> bandhūn haniṣyaty atha vā neṣyate sva-puraṁ balī \|\|

**śrīdhara-svāmī (bhāvārtha-dīpikā) :** asya anena \|\|48.49\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** chandasi bahulam iti
tṛtīyārthe ṣaṣṭhī \| tad evāha---aneneti \| āvayoḥ sagaṇayor iti śeṣaḥ
\| bandhūn ayoddhṛs tatratya-vṛddhabālādīn iti bhāvaḥ \| vrastha-gopāṁś
ca teṣām avadhyatvam anusandhāya neṣyata iti \|\|48\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bandhunām abadhyatvam
anusandhāya svayam eva pakṣāntaram āha---neṣyata iti \| yato balī, etac
ca sneha-viśeṣodaya-svabhāvāt \| kiṁ vā, nyatra teṣāṁ nayanāya
bhayotpādanārtham \|\|48\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** avayoḥ sagaṇayor iti śeṣaḥ \|
bandhūn ayoddhṛn tatraty avṛddha-bālādīn vraja-stha-gopāṁś ca teṣām
avadhyatvam anusandhāyāh---neṣyata iti \|\|48\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** attya anena \|\|48.49\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.49 \|\|

> tasmād adya vidhāsyāmo durgaṁ dvipada-durgamam \|
>
> tatra jñātīn samādhāya yavanaṁ ghātayāmahe \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato jarāsandha āyāsyati
**tasmād** dhetoḥ \| **durgamaṁ** manuṣyāgamyam \| **tatra** durge \|
**samādhāya** sthāpayitvā \| adyaiva **vidhāsyāmaḥ**, bahutvaṁ
śrī-rāmasya mahattvāpekṣam \| samyak sthiratayādhāya sthāpayitvā \|
**ghātayāmaha** iti anya-kartr-apekṣayā, rudra-vacana-pālanārtham \|
atra hari-vaṁśe tv iyam api bhagavato hetūktiḥ---

> iyaṁ ca māthurī bhūmir atyagamyā parasya tu \|
>
> vṛddhiś caiva parāsmākaṁ balato mitratas tathā \|\|
>
> kumāra-koṭyo yāścemāḥ padātīnāṁ gaṇāś ca ye \|
>
> eṣām apīha vasatāṁ sammardam upalakṣaye \|\| \[ha.vaṁ. 2.56.5-6\]
> ity-ādi \|

atredaṁ
vimṛśāmaḥ---yādavāvāsantaḥ-pura-yogya-samudrāntaḥstha-dvādaśa-yojanātmaka-parāgamya-dvārakāto
mathurā-bhūmer vistīrṇatvānnāyaṁ kevala-yādavān adhikṛtya śrī-bhagavataḥ
parāmarśaḥ, kintu nigūḍho'yam abhiprāyaḥ---samprati yādava-jātikatayā
tadādi-sāhāyyena līlāntaram ārabdhāḥ smaḥ \| ataḥ śrī-gopānāṁ svasminn
eva niścitamajjāti-bhāvānāṁ nityam eva vardhamānair yādavair bhāvinī
saṅkīrṇatā nayuktā \| duṣṭopadravāśaṅkā ca teṣām apy upasthitā syāt \|
śrī-mad uddhava-dvārā madīya-tatratya-līlāsphoraṇena
viraha-duḥkha-samādhāna-prāyaṁ ca kṛtavān asmi teṣām \| ato duṣṭān prati
teṣvaudāsīnya-vyañjanāya yādavānāṁ gopālakair anaikya-pradarśanāya ca
martyānuvidhasya mama vidūra-gamanam eva yuktam iti \|\|49\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adyaiva vidhāsyāmaḥ bahutvaṁ
vinayena śrī-rāmādy apekṣayā samyak sthiratayā sukham ādhāya sthāpayitvā
ghātayāmahe ity anyakartrapekṣayā rudra-dhara-pālanārtham atra
śrī-harivaṁśotviyam api bhagavato hetuktiḥ---

> iyaṁ ca māthurī bhūmir atyagamyā parasya tu \|
>
> vṛddhiś caiva parāsmākaṁ balato mitratas tathā \|\|
>
> kumāra-koṭyo yāścemāḥ padātīnāṁ gaṇāś ca ye \|
>
> eṣām apīha vasatāṁ sammardam upalakṣaye \|\| \[ha.vaṁ. 2.56.5-6\]

ity-ādi atredaṁ vimṛśāmaḥ yādavā-vāsāntaḥpurīyogya-samudrāntaḥ stha
dvādaśa-yojanātmaka-parāgamya-dvārakāto mathurā-bhūmer vistrṇatvānnāyaṁ
kevalayādabān adhikṛtya śrī-bhagavataḥ parāmarśaḥ kintv ayaṁ
nigūḍho'bhiprāyaḥ samprati yādava-jñātikatayā tadādisāhāyyena
bhū-bhāra-haraṇāya līlāntaram ārabdhāḥ smaḥ ataḥ śrī-gopānāṁ svasminn
eva niścitam ajjñāti-bhāvānāṁ nityam eva vardhamānair yādavair bhāvinī
saṅkīrṇatā na yuktā duṣṭopadravāśaṅkā ca teṣām apy upasthitā śrī-mad
uddhava-dvārā madīya-tatraty anitya-līlāsphoraṇena
viraha-duḥkha-samādhāna prāyaṁ ca teṣāṁ kṛtavān asti tato duṣṭān prati
teṣu nijaudāsīny añjanāya yādavānāṁ gopālakena ye ca martyānuvidhasya
mama vidūra-durgagamanam eva yuktam iti \|\|49\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

**\|\| 10.50.50 \|\|**

> iti sammantrya bhagavān durgaṁ dvādaśa-yojanam \|
>
> antaḥ-samudre nagaraṁ kṛtsnādbhutam acīkarat \|\|

**śrīdhara-svāmī (bhāvārtha-dīpikā) :** samudra-madhye durgaṁ tan-madhye
nagaram \| kṛtsnādbhutaṁ sarvāścaryamayam \| acīkaratkārayāmāsa
\|\|50\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \|\| \[vai.to.\]
samudrasyṣantar dvādaśa-yojanaṁ, bahiś cāṣṭadaśa-yojanam anyatra jñeyam
\| evaṁ triṁśad yojanaṁ śrī-dvārakāpurakhyātam \| yojatrañcoktam---

> aṣṭabhir yavamadhyais syād aṅgulaṁ dvādaśāṅkulam \|
>
> tālaṁ tritālako hasto hastau dvau kiṣkur ucyate \|\|
>
> kiṣku-dvayaṁ dhanur jñeyaṁ dhanuṣo hi sahasrakam \|
>
> krośaḥ krośau tu gavyūtir gavyūtī dve tu yojanam \|\| iti \|

**acīkarat** viśvakarmaṇā kāritavān āvirbhāvayāmāsa \|\|50\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adyaiva vidhāsyāmaḥ,
bahutvaṁ vinayena śrī-rāmādy apekṣaya samyak sthiratayā sukhamādhāya
sthāpayitvā ghātayāmahe, śrī-rudra-datta-varapālanārtham anyena
mārayiṣyāma ity arthaḥ \| atredaṁ tattvam---śrī-mathureyaṁ
viṁśati-yojana-maṇḍalā, tatrāpi
śrī-gopendra-mahā-vraja-śrī-vṛndāvanādimayī, vayaṁ ca
dhana-parivāra-vibhūtibhir mahā-vṛddhiṁ nityaṁ prāpnumaḥ \| tathā
śrī-hari-vaṁśe śrī-bhagavad uktau---

> iyaṁ ca māthurī bhūmir atyagamyā parasya tu \|
>
> vṛddhiś caiva parāsmākaṁ balato mitratas tathā \|\|
>
> kumāra-koṭyo yāścemāḥ padātīnāṁ gaṇāś ca ye \|
>
> eṣām apīha vasatāṁ sammardam upalakṣaye \|\| \[ha.vaṁ. 2.56.5-6\]

ity-ādi \| ato bahu-yojanaṁ vasatī-sthānam apekṣyate, atraiva nivāsena
vraja-bhūmi-vyāptiḥ syād iti sudūraiḥ vikadrūkta-prāmāṇyair na
śrī-mathurā-sambandhavatyām eva kuśasthalyāṁ vasatiḥ kāryeti
śrī-bhagavad icchā jātā, tad artham eva tat-tan-mantraṇādikam iti ata
evoktaṁ bhagavān sarva-vicāra-kuśala iti \| samudrasyāntar
dvadaśa-yojanaṁ bahiś cāṣṭādaśa yojanam eva triṁśad-yojanaṁ
śrī-dārakāpuraṁ khyātam \| yojanañcoktam---

> aṣṭabhir yava-madhyaiḥ syād aṅgulaṁ dvādaśāṅgulam \|
>
> tālaṁ tritālako hasto hastau dvau kiṣkur ucyate \|\|
>
> kiṣku-dvayaṁ dhanur jñeyaṁ dhanuṣo hi sahasrakam \|
>
> krośaḥ krośau tu gavyūtir gavyūtī dve tu yojanam \|\| iti \|

**acīkarat** viśvakarmaṇā kāritavān \|\|50\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samudrasyāntar
dvādaśa-yojanaṁ, bahiś cāṣṭādaśa-yojanam \| anyatra jñeyam evaṁ
triṁśad-yojanaṁ śrī-dvārakā-puraṁ khyātam \| yojanaṁ coktam---

> aṣṭabhir yavamadhyais syād aṅgulaṁ dvādaśāṅgulam \|
>
> tālaṁ tritālako hasto hastau dvau kiṣkur ucyate \|\|
>
> kiṣku-dvayaṁ dhanur jñeyaṁ dhanuṣo hi sahasrakam \|
>
> krośaḥ krośau tu gavyūtir gavyūtī dve tu yojanam \|\| iti \|

**acīkarat** viśvakarmaṇā kāritavān kṛtsnādbhutam iti kṛtsnam api
vastvadbhutaṁ yatraḥ \|\|50\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : acīkarat** avirbhāvayāmāsa
\|\|50\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** samudra-madhye
dvādaśa-yojanam iti \|

> aṣṭabhir yavamadhyaiḥ syād aṅgulaṁ dvādaśāṅgulam \|
>
> tālaṁ tri-tālako hasto hastau dvau kiṣkur ucyate \|\|
>
> kiṣku-dvayaṁ dhanur jñeyaṁ dhanuṣo hi sahasrakam \|
>
> krośaḥ krośau tu gavyūtir gavyūtī dve tu yojanam \|\| iti \|

iti tan-madhye nagaram \|\|50\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.51 \|\|

> dṛśyate yatra hi tvāṣṭraṁ vijñānaṁ śilpa-naipuṇam \|
>
> rathyā-catvara-vīthībhir yathā vāstu vinirmitam \|\|

**śrīdhara-svāmī (bhāvārtha-dīpikā) : tvaṣṭā** viśvakarmā, tadīyaṁ
**śilpa-naipuṇaṁ** ca kriyā-kauśalam \| tad āha---

sārdhais tribhiḥ---rathyeti \| **rathyā** rāja-mārgāḥ purataḥ,
**vīthya** upamārgāḥ paścimataḥ, ubhayato'pi **catvarāṇy** aṅgaṇāni \|
tan-madhye koṣṭhāḥ, tato\'py antaḥ suvarṇa-bhavanāni \| tad-upari
sphāṭikāṭṭālikāḥ, tad-upari hema-kumbhā iti bahu-bhūmikam \|
**yathā-vāstu** vāstu gṛhādi-nirmāṇa-sthānaṁ tad anatikramya
**vinirmitam** \|\|51\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yatra** nagare \| tvaṣṭari
viśvakarmaṇi sthitaṁ tvāṣṭram \| śilpanaipuṇaṁ śilpa-vidyāpaṭutvam \|
rathyā rāja-mārgaḥ, **catvaram** aṅgaṇaṁ catvaraṁ sthaḍileṅgaṇe iti
medinī \| vīthī āpaṇaḥ paṇyavīthī ca dvayaṁ vīthīti śabditam iti
śāśvataḥ \| āpaṇo haṭṭa-śūnya-viraya-mārgaḥ, pāṇyavīthī
haṭṭayuta-vikraya-mārga iti bhedaḥ \| svāmicaraṇāstu-purataḥ pūrva-bhāge
rāja-mārgāḥ, paścimataḥ paścād bhāge upa-mārgāḥ, ubhayato'pi
pārśva-dvaye'pi aṅgaṇāni, tan-madhye gaṇayor madhye, tato\'py antaḥ
koṣṭheṣu madhye, suvarṇa-rasaliptāni gṛhāṇi, tad upari svarṇa-gṛhopari,
tadupari sphāṭikāṭṭālikopari svarṇa-kalaśā iti vahvyo bhūmikā
racanā-viśeṣa yatra tat-tatheti \| yathāvāstv iti vāstu-śāstrānusāreṇa
gṛha-racanā-yutam \| tathā hi---

> dvātriṁśad aṣṭādhika-viṁśatiś ca siddhā nakhā bhūmipate dvijāteḥ \|
>
> daśāṁśa-yuktāny api kṣatriyasya vaiśyasya vastraṅgula ujjitāni \|
>
> śūdrasya casva-svacatur vibhāgayuktāni cetthaṁ pravanti bhedāḥ \|
>
> kaścij jano bhūpasamāna-dharmo gṛhaṁ vidadhyād vidhināpy anena \|
>
> aṣṭādhikaṁ hastaśataṁ śataṁ vā yannetra-nanda-pramitaṁ pṛthutve \|
>
> vedāṣṭa-hastaṁ rasa-saptakaṁ ca dairghye sapādāni bhavanti bhedāḥ \|

ity evaṁ gṛha-śuddhi-pūrvaṁ gṛhāṇi kuryāt \|

> prācyāṁ diśi snāna-gṛham āgneyyāṁ pacanālayam \|
>
> śayanaṁ yāmya-dig-bhāge naiṛtyāṁ śastra-mandiram \|
>
> pratīcyāṁ bhojana-gṛhaṁ vāyu-bhāge\'nna-saṅgraham \|
>
> bhāṇḍāra-sadanaṁ saumye tv aiśānmāṁ devaḍhālayam \|
>
> pūrvasyāṁ śrī-gṛhaṁ kuryād vāyavyāṁ paśu-mandiram \|
>
> indrāgryor mathanaṁ madhye yāmyāgryor ghṛta-mandiram \|
>
> yama-rākṣasayor madhye purīṣa-tyāga-mandiram \|
>
> rāksāsāmbupayor madhye vidyābhyāsasya mandiram \|
>
> toyeśānilayor madhye raudanaṁ mandiraṁ smṛtam \|
>
> vāyavyottarayor madhye sambhogasyaiva mandiram \|
>
> uttaraiśānayor madhye tv auṣadhāgāram ucyate \|
>
> purandareśayor madhye sarva-vastu-susaṅgraham \|
>
> sadanaṁ kārayed eva kramād uktāni ṣoḍaśa \|

ity evam ukta-prakāreṇa gṛhādi-racanāḍhyam ity arthaḥ \|

\[vai.to.\] kṛtsnādbhutatvam eva darśayati---**dṛśyata** iti catuṣkeṇa
\| **hi** eva \| vijñānaṁ śilpa-dhīḥ, śilpābhijñatety arthaḥ \|
tan-naipuṇyaṁ hasta-kriyā-sauṣṭhavaṁ dṛśyate parākāṣṭhāpannatayā
vibhāvyate, idānīṁ bhagavat-prasādena parama-śakti-lābhād iti bhāvaḥ
\|\|51\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛtsnādbhutatvam eva
darśayati---dṛśyata iti caturbhiḥ \| hi eva yatraiva vijñānaṁ śilpe dhīḥ
śilpābhijñātety arthaḥ \| śilpa-naipuṇyaṁ hasta-kriyā-kauśalaṁ ca,
viśeṣeṇa nirmitam iti vi-śabdaṛthas tair vyañjita eva \| udyānopavanayoḥ
puṣpa-phala-pradhānatvena bhedaḥ \|\|51\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛtsnādbhutatvam eva
darśayati---**dṛśyata** iti catuṣkeṇa \| **hi** eva \| yatraiva vijñānaṁ
śilpa-dhīḥ śilpābhijñātety arthaḥ \| śilpa-naipuṇyaṁ
hasta-kriyā-kauśalaṁ ca dṛśyate parā kāṣṭāpannatayā vibhāvysate tadānīṁ
bhagavat-prasādena parama-śaktilābhād iti bhāvaḥ \| anyat taiḥ tatra
tan-madhye koṣṭā ity-ādikaṁ vakṣyamāṇaślokoktānām saṁsthānaṁ jñeyam
udyānopavanayoḥ puṣpa-phala-pradhānatvena bhedaḥ ārakuṭair iti hṛsvatvam
ārṣaṁ caturvarṇyaṁ catvāro varṇāḥ yadudevā yādava-śreṣṭhā,
śrī-kṛṣṇa-baladeva-sudevograseṇāḥ atredaṁ vāsasthānāṁ jñeyam \|
paritastāvat-samudraḥ purataḥ saṅkramārthamāliḥ samudrābhyāntare tīre
sukha-vihārārthaṁ paritaś catvarāṇi tad antardurga-prācīrāliḥ tat-koṇeṣu
tan-madhyeṣu ca yathāśobhaṁ ratna-kūṭāḥ tad upariḥ hema-śṛṅgāḥ tad upari
hema-kumbhāḥ patākāś a jñeyāḥ durga-caturdikṣu gopurāṇi bahir avalokāya
tad-upari svaccha-sphaṭika-bhitti-mayāṭṭālikāḥ durgāntaḥ puraś catvarāṇi
tad-antar udyānopavanāni tad upalakṣitāni vāpīkūpādīni ca tad
antarvāstoṣpati-gṛhāḥ tad antaryathābhyantaram aśvānna-gṛhādayaḥ koṣṭhā
tad antaḥ-pura-bhāge brāhmaṇa-gṛhāḥ paścāt śūdra-gṛhāḥ paścāt
śūdra-gṛhāḥ vāme vaiśya-gṛhāḥ dakṣiṇe kṣatriya-gṛhāḥ madhye sudharmām
agre vidhāya śrī-kṛṣṇa-baladevograsena-gṛhāḥ gṛhāṇāmadho
marakata-sthalīḥ upari valabhyo hema-kumbhādayaś ca yathā-śobhaṁ
sudharmām ārabhya rathyā vīthayaḥ tad upa-mārgāś ca tat iti
\|\|51.54\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** dṛśyate yatreti brahma-jñānena
sarva-vijñānavat yaddharmasūnārvata rājasūye ity-ādi-vacceti bhāvaḥ
\|\|51\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tv ārṣṭraṁ vijñānaṁ
viśvakarmaṇaḥ pāṇḍityaṁ śilpe śilpa-karmaṇi naipuṇyām yatas tat, nagaraṁ
viśinaṣṭi---sārdhaistribhiḥ \| rathyārāja-mārgāḥ catvarāṇyaṅgaṇāni
vīthya upa-mārgyāḥ vāstu-gṛhādidi-nirmāṇa-sthānaṁ tam anatikramya
nirmitaṁ rājataṁ caārakuṭaṁ pītaṁ lodaṁ ca tābhyāṁ nirmitaiḥ ratnakūṭai
padmarāgādi-śikharaiḥ vāstoṣpatīnāṁ devānāṁ valabhībhiś candraśālābhiḥ
yadudevaḥ śrī-kṛṣṇaḥ tasya gṛhair utkarṣeṇa lasat \|\|51.54\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.52 \|\|

> sura-druma-latodyāna- vicitropavanānvitam \|
>
> hema-śṛṅgair divi-spṛgbhiḥ sphaṭikāṭṭāla-gopuraiḥ \|\|

**śrīdhara-svāmī (bhāvārtha-dīpikā) :** surāṇāṁ drumā latāś ca yeṣu tāny
udyānāni vicitropavanāni ca tair anvitam \| hemamayāni śṛṅgāṇi yeṣu taiḥ
\| divispṛgbhir atyuccaiḥ sphāṭikā aṭṭālā uparibhūmikā gopurāṇi dvārāṇi
ca tair nirmitam ity uttareṇānvayaḥ \|\|52\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
suradrumāḥ---santāna-kalpa-vṛkṣa-haricandana-mandāra-pārijātākhyāḥ

> santānaḥ kalpa-vṛkṣaś ca pumsi vā hari-candanam \|
>
> pañcaite devataravo mandāraḥ pārijātakaḥ \|\| ity amaraḥ \|

yad vā,

> āmra-jambū-kadambādayo deva-taravaḥ
>
> āmro jambūḥ kadambaś ca bodhiḥ pālāśa-bilvakau \|
>
> plakṣodumbaramādhūkau bahupātpicu-mandakau \|
>
> ete canye ca bahavī deva-vṛkṣāḥ smṛtā budhaiḥ \| iti \|

tathā suralatāḥ---svarṇavallīm uktāvallīvidrumavalyādayo viṣṇukrāntādayo
vā \|

> muktāvallī svarṇavallī tathā kalpalatādayaḥ \|
>
> devavallyo budhaiḥ proktā viṣṇukāntādayas tathā \|

iti saṁhitokteś ca \| udyānopavanayoḥ puṣpa-phala-pradhānatvena bhedaḥ
\| yadudevā yaduśreṣṭhāḥ śrī-kṛṣṇa-baladeva-vasudevograsenādayaḥ \|
atrevaṁ vāsa-sthānaṁ jñeyam---paritas tāvat-samudraḥ, purataḥ
saṅkramārthamāliḥ, samudrābhyantare sukha-vihārārthaṁ paritaś catvarāṇi,
tad antardurgaprācīrāliḥ, tat-koṇeṣu tan-madhyeṣu ca ratnakūṭā yadupari
hema-kūṭāḥ, tad upari hema-kuntāḥ patākāś ca jñeyāḥ \|

durgacaturdikṣu goparād bahir avalokāya tadupari
svacchasphāṭikāṭṭālikāḥ, durgāntaḥpuraś catvarāṇi, tad
antarudyānopavanāni, tad upalakṣita-kūpādīi ca, tad antarvāstoṣpatigṛhāḥ
\| tad antaryathābhyantaram aśvānnagṛhādayaḥ, koṣṭhāḥ, tad antaḥ
purobhāge brāhmaṇa-gṛhāḥ, paṇāc-chūdra-gṛhāḥ, vāme ca vaiśyāḥ, dakṣiṇe
kṣatriya-gṛhāḥ, madhye sudharmām agre vidhāya
śrī-kṛṣṇa-baladeva-vasudevograsena-gṛhāḥ, gṛhāṇāṁ marakata-sthālī, upari
valabhyo hema-kuntādayaś ca yathā-śobhaṁ sudharmām ārabhya yathā vīthaya
upamārgāś ca tata iti \| pārijāta-prasthāpanaṁ tu tat-tyāga eva \|

yad vā, agre svayaṁ bhagavad ānītapārijātād asya nyūnatvena bhedaḥ
kalpyaḥ, suradrūmalatodyāneti varṇitatvāt \| sudharmāyāstvekatvena nānyā
gatir itīndras tathā nākarod iti jñeyam \|

harer haraye, anyathā prasahya svayam eva hared iti vibhāvyaiveti bhāvaḥ
\| \[iti sārdhatrayānvayaḥ \|\|52\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ārakuṭair iti hṛsvatvam
ārṣam \| mahānti marakatāni yeṣu tāni sthalāni yeṣu tair gṛhaiḥ, cātur
varṇyaṁ catvāro varṇās tair ākīrṇaṁ vyāptam, atīntyajānāṁ bahir vāso
jñeyaḥ \| yadudevaḥ śrī-bhagavān, tasya yadudevatvena sarvayadu-vargaḥ
gehebhyaḥ paramottamā gṛhāḥ ata eva tair ullasat \|\|52.53\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** ata eva nitya-sthitasyaiva
tasyāvirbhāva iti darśitaḥ ata eva vakṣyate cāturvaṇajanākīrṇam iti
\|\|52\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.50.53 \|\|

rājatārakuṭaiḥ koṣṭhair hema-kumbhair alaṅkṛtaiḥ \|

ratna-kūṭair gṛhair hemair mahā-mārakata-sthalaiḥ \|\|

**śrīdhara-svāmī (bhāvārtha-dīpikā) :** rajatārakuṭaiḥ rajataṁ ca
ārakuṭaṁ ca pītalohaṁ tābhyāṁ nirmitaiḥ koṣṭhaiḥraśvaśālānnaśālādibhiḥ
\| kathambhūtaiḥ \| hema-kumbhair alaṅkṛtaiḥ tathā ratnakūṭaiḥ
padma-rāgādi-śikharaiḥ \| haimaiḥ sauvarṇaiḥ \| mahā-marakata-mayāni
sthālāni yeṣu tair gṛhaiś ca \|\|53\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

> koṣṭhaḥ kusūle cātmīye madhye kukṣau gṛhasya ca \|
>
> saṅgraha-sthāpana-sthāne tṛṇāgārādike'pi ca \|\| iti dharaṇiḥ
> \|\|53\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.50.54 \|\|

> vāstoṣpatīnāṁ ca gṛhair valabhībhiś ca nirmitam \|
>
> cātur-varṇya-janākīrṇaṁ yadu-deva-gṛhollasat \|\|

**śrīdhara-svāmī (bhāvārtha-dīpikā) :** kiṁ ca, nagara-gṛhādau
vāstoṣpatīnāṁ devānāṁ ca gṛhair balabhībhiś candraśālikābhiś ca nirmitam
\| yadu-deva-gṛhairāja-gṛhair ullasacchobhamānam \|\|54\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ
manuṣyāvāsa-śobhita tad ity āha---*kiṁ ca* iti \| vāstoṣpatir balārātau
deva-mātre dharādhare \| mukhye gehe iti niruktiḥ \| śuddhānte
valabhīcandraśāle saudhordhaveśmani iti rabhasaḥ \| yadudevaḥ śrī-kṛṣṇa
ugraseno vā \|\|54\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pārijātaṁ prāhiṇīd iti
tair vyākhyātam eva \| yad vā, agre svayaṁ śrī-bhagavatā
svargādānetavyāt pārijātād asya nyūtatvena bhedaḥ kalpyaḥ \| hareḥ hariṁ
prati, anyathā balāt svayam eva haraid iti bhāvaḥ \|\|54\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.50.55 \|\|

> sudharmāṁ pārijātaṁ ca mahendraḥ prāhiṇod dhareḥ \|
>
> yatra cāvasthito martyo martya-dharmair na yujyate \|\|

**śrīdhara-svāmī (bhāvārtha-dīpikā) :** pārijātaṁ ca
prāhiṇotprasthāpayāmāseti śuka-parīkṣitsamvādāt
pūrvabhāvitvād-bhūta-nirdeśaḥ \| martya-dharmaiḥ
kṣutpipāsādi-ṣarḍūmibhiḥ \|\|55\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** satyāt-sudharmā devasabhā
ity amaraḥ \| pārijātaṁ vāñchitadaṁ vṛkṣam \| yatra pārijātaṁ ca
parājitaḥ sandevarājaḥ śrī-kṛṣṇāya dadau na tu prītyeti \|
adhikramantyaṅghribhir āhṛtāṁ balāt-sabhāṁ sudharmāṁ surasattamocitām \|
nirjitya saṅkhye tridaṁśās tad āśiṣo haranti ity ukteḥ, pārijātaṁ tad
utpāṭya āropya ca garutmati \| sendrāndevān vinirjityaḥ iti
vakṣyamāṇatvāc ca \| ata eva prāhiṇod ity uktaṁ na tu samarpayāmāseti
\|\|55\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sudharmām iti yugmakam \|
pārijātaṁ prāhiṇod iti tair vyākhyātaṁ tatra prasthāpanaṁ nāma parityāga
eva \| jñeyaḥ yad vāgre svayaṁ śrī-bhagavatā svargādānīya pārijātād asya
nyūnatvena bhedaḥ kalpyaḥ suradruma-latodyāneti varṇitatattvāt
sudharmāyāstvekatvena nānyā gatir itīndrasthā nākarod iti jñeyam harer
haraye'nyathā balāt svayam eva hared iti vibhāvyaiveti bhāvaḥ \|
loka-pālā anye'pi \|\|55.56\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pārijātaṁ ca prāhiṇod iti
śuka-parīkṣit-samvādāt pūrva-bhūtatvādbhūta-nirdeśaḥ \|\|55\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.56 \|\|

> śyāmaika-varṇān varuṇo hayān śuklān mano-javān \|
>
> aṣṭau nidhi-patiḥ kośān loka-pālo nijodayān \|\|

**śrīdhara-svāmī (bhāvārtha-dīpikā) :** nidhipatiḥ kuberaḥ aṣṭau kośān
nidhīn \|

> padmaś caiva mahā-padmo kunda-kūrmau tathaudakaḥ \|
>
> nīlo mukundaḥ śaṅkhaś ca nidhayo'ṣṭau prakīrtitāḥ \|\|

iti prasiddhān \| nijodayān nijavibhūtīḥ \|\|56\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hayān sahasra-saṅkhyān
dadau sahasra-saṅkhyātān aśvāndevāya toyarāt iti purāṇāntarāt \| audakaḥ
kundaḥ kharvaḥ \| yad vā, tan-nāmaiva kvacit tu nava nidhayo'pi---

> mahāpadmaś ca padmaś ca makara-kacchapau \|
>
> mukundanīlāś ca kharvaś ca nidhayo nava \|\| iti śabdārvaṇavāt
> \|\|56\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** loka-pālā anye
śrī-brahma-rudrādayaḥ \| bhagavatā parameśvareṇa tenaiva harau
krīḍārthaṁ nijāśeṣa-vibhūti-samāharaṇapare bhagavati \| kutaḥ bhūmi-gate
apūrva-vinodārtham eva pṛthivyām avatīrṇo \| evaṁ paramāścaryeṇa
harṣa-bharodayena vā sambodhayati---nṛpeti \|
śrī-dvaṛakā-nirmāṇādi-vistāraḥ śrī-harivaṁśād vijñeyo'tra na
vistara-bhayān na likhyate \|\|56.57\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nidhi-patiḥ kuberaḥ kośān
nidhīn---padmaś caiva mahā-padmo matsyaḥ kūrmas tathaudakaḥ \| nīlo
mukundaḥ śaṅkhaś ca nidhayo'ṣṭau prakīrtitāḥ \| iti nijodayān
svīya-sampattī \|\|56.57\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.50.57 \|\|

> yad yad bhagavatā dattam ādhipatyaṁ sva-siddhaye \|
>
> sarvaṁ pratyarpayām āsur harau bhūmi-gate nṛpa \|\|

**śrīdhara-svāmī (bhāvārtha-dīpikā) :** anye ca siddhādayo bhagavatā
svādhikārasiddhaye yady adādhipatyaṁ dattam āsīt tat-sarvaṁ
pratyarpayāmāsur iti \|\|57\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** siddhā deva-viśeṣāḥ, ādinā
gandharvīka-puruṣādayaś ca \| ādhipatyam adhipatitvāpādakaṁ gāyanādy
aiśvaiśvaryam \| pratyarpayāmāsur nivedayāmāsuḥ, gāyanādyais tosāyāmāsur
iti bhāvaḥ \| harau krīḍārthaṁ nijāśeṣa-vibhūti-samāharaṇa-kautukini
bhagavati, yataḥ bhūmigate tādṛśavinodārtham eva pṛthivyām avatīrṇe \|
evaṁ parama-kautukena sambodhanam---nṛpeti \| yathā bhavādṛśāṁ nṛpāṇām
api vibhūtayo vinodārthā eva tathā tasyāpi parama-nṛpateḥ
parama-vibhūtayo vinodāyaiveti sambuddhyabhiprāyaḥ \| viśeṣas tu
hari-vaṁśe dṛśyaḥ \|\|57\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** harau krīḍārthaṁ
nijāśeṣa-vibhūti-samāharaṇa-kautukini bhagavati yataḥ bhūmigate
tādṛśa-vinodārtham eva pṛthivyām avatīrṇe evaṁ parama-kautukena nṛpeti
śrī-dvārakā-nirmāṇādi-vistāraḥ \[vidhiḥ\] śrī-hari-vaṁśe dṛśyaḥ
\|\|57\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

**\|\| 10.50.58 \|\|**

> tatra yoga-prabhāvena nītvā sarva-janaṁ hariḥ \|
>
> prajā-pālena rāmeṇa kṛṣṇaḥ samanumantritaḥ \|
>
> nirjagāma pura-dvārāt padma-mālī nirāyudhaḥ \|\|

**śrīdhara-svāmī (bhāvārtha-dīpikā) :** yathā kālayavano na veti na
cāsau janaḥ, tathā **yoga-prabhāveṇa nītvā** tvam atra sthitvā
**prajāḥ** pālaya \"ahaṁ palāyiṣye\" iti **samanumantritaḥ**
kṛtānumantra ity arthaḥ \|\|58\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** nagare \| **nītvā**
prāpayya \| yad vā, **yogasya prabhāvaḥ** sāmarthyaṁ
mathurā-sthitākhila-nija-nija-padārtha-rāśe dvārakāyāṁ bhavanaṁ, tena
ity arthaḥ \| *atra* mathurāyām \| *ity artha* iti---ubhayoḥ palāyane
prajās trastā bhaviṣyantīti bhāvaḥ \| **puradvārān** mathurā-dvārataḥ \|

yogo'rcityaiśvaryam, tasya prabhāveṇa māhātmyena \| tathā ca
pādmottara-khaṇḍe---

> suṣuptān mathurāyāṁ tu paurāṁs tatra janārdanaḥ \|
>
> uddhṛtya sahasā rātrau dvārakāyāṁ nyaveśayat \|\|
>
> prabuddhās te janāḥ sarve putra-dāra-samanvitāḥ \|
>
> haima-harmya-talāviṣṭā vismayaṁ paramaṁ yayuḥ \|\| \[pa.pu.
> 6.246.43-44\] iti \|

harir iti tathānayanāt \| tv atra sthitvā prajāḥ pālayeti tair
vyākhyātaṁ \| tat tu dvārakānīta-prajābhyo'vaśiṣṭa-bahiraṅga-prajāgatam
eva jñeyam, nija-pārśva-rakṣita-sainya-gatam eva vā \|

yad vā, asya yādavāvadhyatvān mā śaṅkāṁ kṛthāḥ, tvam atra sthitvā puraṁ
pālaya mucukundenainam ahaṁ ghātayiṣyāmīty eva mantro jñeyaḥ \| samyag
anurūpaś ca mantraḥ **samanumantraḥ** sa jāto'syeti tārakāditvāditac \|
**padma-mālī** iti nāradokta-lakṣaṇāpekṣayā \| **nirāyudha** iti
palāyana-mananārtham \|\|58\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yogo'cintyaiśvaryaṁ tasya
prabhāveṇa māhātmyena \| yad vā, yogena yaḥ pramāṇaḥ sāmarthya-viśeṣas
tena nītvā sva-sva-gṛhe rātrau nidritānām alakṣitaṁ tathaiva tathaiva
tatra nayananaṁ jñeyam \| tathā ca pādmottara-khaṇde---

> suṣuptān mathurāyāṁ tu paurāṁs tatra janārdanaḥ \|
>
> uddhṛtya sahasā rātrau dvārakāyāṁ nyaveśayat \|\|
>
> prabuddhās te janāḥ sarve putra-dāra-samanvitāḥ \|
>
> haima-harmyatalaviṣṭā vismayaṁ paramaṁ yayuḥ \|\| \[pa.pu.
> 6.246.43-44\] iti \|

harir iti tathā tattā-dānena, tat-tad-ajñātatvena tatra sadyo nayanāt \|
tvam atra sthitvā prajā pālayeti tair yad uktam, tat tu
dvārakānīta-prajābhyo'vaśiṣṭā iti jñeyam \| yad vā, asya yādavaira
vadhyatvaṇa āśaṅkāṁ kṛthāḥ \| mucukundenainaṁ ghātayiṣyāmīti
kṛtānumantraḥ \| padmamānīti dūrato yavanena lakṣayitum \| kiṁ vā,
śrī-nāradokta-lakṣaṇāpekṣayā \| nirāyudha iti śastra-tyāgena palāyanaṁ
matvā tathaiva pṛṣṭhato dhāvas tasya śrī-mucukunda-guhāyāṁ nayanārtham
\|\|58\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yogo'cintyaiśvaryaṁ tasya
prabhāveṇa māhātmyena \| tathā ca pādmottara-khaṇde---

> suṣuptān mathurāyāṁ tu paurāṁs tatra janārdanaḥ \|
>
> uddhṛtya sahasā rātrau dvārakāyāṁ nyaveśayat \|\|
>
> prabuddhās te janāḥ sarve putra-dāra-samanvitāḥ \|
>
> haima-harmyatalaviṣṭā vismayaṁ paramaṁ yayuḥ \|\| \[pa.pu.
> 6.246.43-44\] iti \|

harir iti tathānayanāt tvam atra sthitvā prajāḥ pālayeti tair yat
vyākhyātaṁ, tat tu dvārakānīta-prabhābhyo'vaśiṣṭa-bahiraṅga-prajā-gatam
eva jñeyaṁ nijā-pārśva-rakṣita-sainya-gatam eve vā \| yad vāsya yādavair
avadhyatvān mā śaṅkāṁ kṛthāḥ tvam atra sthitvā puraṁ pālaya, ahaṁ tu
mucukundena enaṁ ghātayiṣyāmīty eva mantro jñeyaḥ \| rāmeṇa saha samyag
anurūpaś ca mantraḥ sosya-sañjāta iti tārakāditvād itac \| atra
sarva-janaṁ harir iti pāṭhe svān bhagavān harir iti kvacit \| mathurām
etyeti pāṭhe prajā-pālaneti kvacit pūrvatra dvārakāśirmāṇārthaṁ tava
gamanaṁ yoga-prabhāveṇaiva vā jñeyaṁ padma-mālīti
śrī-nāradokta-lakṣaṇāpekṣayā nirāyudha iti palāyana-mananārthaṁ
\|\|58\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogo yogamāyā
tat-prabhāvena tat-prakāraḥ pādmottara-khaṇḍe yathā \|

> suṣuptān mathurāyāṁ tu paurāṁs tatra janārdanaḥ \|
>
> uddhṛtya sahasā rātrau dvārakāyāṁ nyaveśayat \|\|
>
> prabuddhās te janāḥ sarve putra-dāra-samanvitāḥ \|
>
> haima-harmyatalaviṣṭā vismayaṁ paramaṁ yayuḥ \|\| \[pa.pu.
> 6.246.43-44\] iti \|

**rāmeṇa** saha **samanumantritaḥ** tvam atraiva muhūrtaṁ tiṣṭha aham
anayā yuktyā imaṁ ghātayiṣye iti kṛta-mantreṇa ity arthaḥ \|\|58\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe durga-niveśanaṁ

nāma pañcāśattamo'dhyāyaḥ \|

\|\| 10.50 \|\|

(10.51)

## ekapañcāśattamo\'dhyāyaḥ

### kālayavana-vināśaḥ, mucukunda-kṛtā bhagavataḥ stutiś ca \|

\|\| 10.51.1 \|\|

**śrī-śuka uvāca---**---

> taṁ vilokya viniṣkrāntam ujjihānam ivoḍupam \|
>
> darśanīyatamaṁ śyāmaṁ pīta-kauśeya-vāsasam \|\|

**śrīdhara-svāmī (bhāvārtha-dīpikā) :**

eka-pañcā-śattame'han mucukunda-dṛśā hariḥ \|

yavanaṁ mucukundena stutaḥ sann anvakampata \|\|

yavanendra-sutāt kāla- yavanād yadu-bhīṣaṇāt \|

hari-hara-giraḥ svairaṁ pālanāyāpalāvata \|\|

.

yadā gārgyaḥ śyālena paṇḍha ity uktas tadā yādavair upahasite
krūddho'sau śrī-maheśaṁ prasādya yadu-bhīṣaṇaṁ putraṁ varaṁ labdhavān,
tataś ca yavanendreṇāputreṇa sva-kṣetre putrotpādanāya prārthito gārgyaḥ
kālayavanam ajījanad iti purāṇa-prasiddham \| pura-dvārān niṣkrāntam \|
ujjihānam udgacchantam \|\|1.2\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mucakundo rājā, tad-dṛśā
dṛṣṭyā \| yadūn bhīṣayate bhaya-yuktān karotīti tathā tasmāt \|
haragiraḥ śiva-vācaḥ \| purāṇe viṣṇu-purāṇe prasiddham \| tathā hi---

> gārgyaṁ goṣṭhyāṁ dvijaṁ śyālaḥ ṣaḍha ity uktavānyadā \|
>
> yadūnāṁ sannidhau sarve jahasuryādavās tadā \|\|
>
> sutam icchaṁs tapastepe yadu-cakrabhayāvaham \|
>
> ārādhayan mahādevaṁ so'yaścūrṇam abhaksāyat \|\|
>
> dadau varaṁ tu santuṣṭo varṣe hi dvādaśe śivaḥ \|
>
> saṁyojayāmāsa ca taṁ yavaneśo hy aṭmajaḥ \|\|
>
> tad yoṣit-saṅgamāc cāsya putro'bhūd alisannibhaḥ \|
>
> taṁ kālayavanaṁ nāma rājānaṁ prāhur uttamāḥ \|\| iti \|

gārgyaḥ śaiśirāyaṇaḥ \| śyālo'pi yādava-purohitaḥ, sa ca has tena
gārgya-liṅgaṁ cālayanyadotthāna; m na dadarśa tadā gārgyaḥ sāḍhaḥ iti
provācety arthaḥ \| taṁ kṛṣṇaṁ ujjihīta ity ujjihānas tam o-hāṅ-gatau
śanac \| tam iti ṣaṭkam \| viniṣkrāntam ity-ādi-vi-śabdena
samyaṅniṣkrama eva tasya niścayo'bhūd iti dhvanitam \| ujjihānam
ity-ādinā śrī-kṛṣṇa-mādhurya-varṇanaṁ svaprematas
tat-svabhāva-varṇanāpekṣayaiva na tu yavanasyānubhavāpekṣayā, tatra sati
vairāsambhavāt nāhaṁ prakāśaḥ sarvasya yogamāyā-samāvṛta iti
śrī-gītokteś ca \| yathā tiktādiruci-svābhāvāḥ khaṇḍādi-mādhuryaṁ
nānumodante iti tad-grahaṇābhāsa eva teṣāṁ, tad vat-tad evam aho
paśyanto\'pi na paśyantīti bhāvaḥ \|\|1\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśeṣeṇa ekākitayā
padbhyām eva līlā-gatyā niṣkrāntaṁ santam, ujjihānām uḍupam
iveti---manonayanālhādaka-tejo-maṇḍala-vyāptatvam, ato dūrato'pi samyag
dṛśyadtvañcoktam, darśanīyatamaṁ parama-mahā-sundaraṁ tam eva
darśayati---śyāmam ity-ādi-viśeṣaṇaiḥ \|\|1\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tam iti ṣaṭkam \|
viniṣkrāntam iti viśabdena samyak niṣkrama eva tasya niścayo'bhūd iti
jñāpitam ujjihānam ity-ādinā śrī-kṛṣṇa-mādhurya-varṇanaṁ sva-prematas
tat-svabhāva-varṇanāpekṣayayaiva na-tu yavanasyānubhāvāpekṣayā tatra
sati vairāsambhavaṭ nāhaṁ prakāśaḥ sarvasya yogamāyā-samāvṛtaḥ iti
śrī-gītābhyaś ca yathātiktādiruci svabhāvāḥ khaṇḍādi-mādhuryaṁ
nānumodanta iti tad-grahaṇābhāsa eva teṣāṁ tadvat tad evam aho
paśyanto'pi na paśyantīti bhāvaḥ \| pṛthu-dīrgha-caturbāhum iti
śrī-nāradovadeśānusāreṇodayāt tena tathopadeśaś ca vilakṣaṇa-liṅgena
śīghraṁ niścinoty asau iti navakañje iva aruṇe īkṣaṇe yasya taṁ
avyakta-rāgas tv aruṇaḥ ity amaraḥ \| śrīmat-kānti-yuktaṁ praśaṁsāyāṁ
matup sukapolam ity avayava-sauṣṭhavasyopalakṣaṇaṁ śucismitam iti
vilāsasya sphurad ity-ādiveṣasya ṣaṭke'pi vāsudeva iti sārdham avāntaram
anvitam iti etair lakṣaṇair vāsudeva evāyaṁ bhavitum arhati natv anya
iti sambandhaḥ lakṣaṇānyevāha---pumān ity-ādinā \| tasmān nirāyudha iti
itīti vāsudeva ity-ādiparāmarśakaṁ prakarṣeṇa līlā-viśeṣeṇa ca ā
īṣad-druta-gatyā dravantaṁ jighṛkṣur iti tasya-garvitatvaṁ durāpam ity
upahāsāspadatvaṁ ca vyañjitam \|\|1.6\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** ujjihāna ity-ādinā
śrī-kṛṣṇa-mādhurya-varṇanaṁ svaprematas tat-svabhāva-varṇanāpekṣaiva
yena tu yavanasyānubhāvāpekṣayā tatra vairāsambhavaṭ
atastiktādi-svabhāvānāṁ khaṇḍaḍi-carvaṇadevedaṁ jñeyam \|\|1.7\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

eka-pañcāśattame śrī-mucukundo dṛśādahat \|

yavanaṁ tuṣṭuve kṛṣṇaṁ sa tuṣṭo'smai varaṁ dadau \|\|

ujjihānam udgacchataṁ prakaṭitam api anyair yathā-yogam āsvādyamānam api
bhagavan-mādhuryam asurā vaira-bhāvād evānubhavituṁ cakṣurbhyāṁ
paśyanto'pi na śaknuvantīti jñāpayituṁ darśanīyety-ādinā saundaryaṁ
varṇitaṁ **prādravantaṁ** palāyamānam \|\|1.6\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.2 \|\|

> śrīvatsa-vakṣasaṁ bhrājat- kaustubhāmukta-kandharam \|
>
> pṛthu-dīrgha-catur-bāhuṁ nava-kañjāruṇekṣaṇam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āmuktaḥ pratim uktaś ca
pinaddhaścāpinaddhavat ity amaḥ \| kaustubhenāmuktā pinaddhā kandharā
yasya tam \| pṛthu-dīrgha-caturbāhum iti śrī-nāradeśānusāreṇodayāt, tena
tathopadeśaś ca vilakṣaṇa-liṅgena śrīghram asau niścinotv iti \|
navakañja ivāruṇe īkṣaṇe netre yasya tam avyakta-rāgastv aruṇaḥ ity amaḥ
\|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.51.3 \|\|

> nitya-pramuditaṁ śrīmat- su-kapolaṁ śuci-smitam \|
>
> mukhāravindaṁ bibhrāṇaṁ sphuran-makara-kuṇḍalam \|\|

**śrīdhara-svāmī (bhāvārtha-dīpikā) :** nitya-pramuditam
ity-ādi-mukhāravinda-viśeṣaṇam \|\|3.4\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saccidānanda-svarūpatvān
nitya-pramuditam iti \| śrī-matkānti-yuktam \| praśaṁsāyāṁ matup \|
sukapolam ity avayava-sauṣṭhavopalakṣaṇam \|śucismitam iti vilāsasya
sphurad ity-ādiveṣasya \|\|3\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.51.3 \|\|

> vāsudevo hy ayam iti pumān śrīvatsa-lāñchanaḥ \|
>
> catur-bhujo'ravindākṣo vana-māly ati-sundaraḥ \|\|

**śrīdhara-svāmī (bhāvārtha-dīpikā) :** ayaṁ pratyaksā-dṛśyaḥ \| dvayor
anvayaḥ \| ṣaṭke'pi vāsudeva iti sārdhamavāntaram anvitam \| ity etair
lakṣaṇair vāsudeva evāyam iti bhavitum arhati nānya iti sambandhaḥ \|
iti śabdo vāsudeva-parāmarśakaḥ \|\|4\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ),** **śrīnātha-cakravartī
(caitanya-mata-mañjuṣā), jīva-gosvāmī (laghu-vaiṣṇava-toṣaṇī) :** *na
vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pṛthu-dhīrgha-caturbāhum
iti śrī-nāradena tādṛśa-rūpasyaiva sadā dṛśyamānatayā yavanaṁ prati
tathaivoktyā tasmin tādṛśa-parisphūrteḥ \| dṛśyamānatayā pavanaṁ prati
tathaivoktyā tasmin tādṛśa-parisphūrteḥ \| nava-kañjavaruṇe īkṣaṇo yasya
tam iti kevalam āruṇye ukte'pi nava-śabdādi-balena
viśālatva-prasannatvādikaṁ jñeyam eva, tayos tat-tan-nityatvāt \| nityaṁ
prakarṣeṇa muditam iti sadā suprasannatoktā, ata eva śrīmat
sarva-śobhāyuktam, śrīmattve hetvantaram apy āha---sukapolam
ity-ādi-viśeṣaṇais tribhiḥ \| vibhrāṇaṁ dadhatam api
tat-tad-viśeṣaṇa-viśiṣṭhatve tātparyam \| kiṁ vā, prakaṭayantam ity
arthaḥ \| hi eva, vāsudevaḥ śrī-vasudeva-nandana eva
śrīvatsalāñchanatvādīny asādhāraṇa-lakṣaṇāni \|
vanamālīti---pūrvokta-padmagālāyā evāpāda-talalambitatvādati sundara iti
pūrvoktam anuktaṁ ca parama-saundaryaṁ saṅgṛhnāti \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.5 \|\|

> lakṣaṇair nārada-proktair nānyo bhavitum arhati \|
>
> nirāyudhaś calan padbhyāṁ yotsye'nena nirāyudhaḥ \|\|

**śrīdhara-svāmī (bhāvārtha-dīpikā) :** nāradoktair etair lakṣaṇair ayaṁ
pumān vāsudeva eva nānyo bhavitum arhati \| ayaṁ ca nirāyudhaḥ, ato'nena
paddyām eva calan nirāyudho'haṁ yatsyāmīti niścitya taṁ parāḍ mukhaṁ
prādravantam anvadhāvad ity avayaḥ \|\|5.6\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** lakṣaṇaiś cihnaiḥ cihnaṁ
lakṣma ca laksāṇam ity amaraḥ \| yato'yaṁ nirāyudho'to hetoḥ \|\|5\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti etair lakṣaṇair ity
anvayaḥ \| yad vā, nānyo bhavitur arhatīti tathā nirāyudham ity-ādikaṁ
ca, niścityeti prakarṣeṇa līlā-viśeṣeṇa ā īṣad-druta-gatyā calantam,
jighṛkṣur iti nija-mahā-garvādinā svagrāhyatvamananāt, yoginām api
durāpam, padabhyām anvadhāvad iti paramam ajñatvam evoktam \|\|5.6\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.6 \|\|

> iti niścitya yavanaḥ prādravad taṁ parāṅ-mukham \|
>
> anvadhāvaj jighṛkṣas taṁ durāpam api yoginām \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \| parāṅmukhaṁ
pṛṣṭhaṁ darśayantam \| taṁ śrī-kṛṣṇam \| jighṛkṣurgrahītum icchuḥ \|\|
prakarṣeṇa līlā-viśeṣeṇa ā īṣat druta-gatyā calantaṁ jighṛkṣur iti tasya
garvitatvam \| durāpam ity upahāsāspadatvaṁ vyañjitam \|\|6\|\|

------------------------------------------------------------------------------------------------------------

**caitanya-mañjuṣā, vaiṣṇava-toṣaṇī, bṛhad-vaiṣṇava-toṣaṇī, jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.51.7 \|\|

> hasta-prāptam ivātmānaṁ hariṇā sa pade pade \|
>
> nīto darśayatā dūraṁ yavaneśo'dri-kandaram \|\|

**śrīdhara-svāmī (bhāvārtha-dīpikā) :** ātmānaṁ hasta-prāptam iva
darśayatā dūraṁ nīta ity anvayaḥ \|\|7\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa kālayavanaḥ \| tatrāpi
bhagavataś cāturyaṁ darśayati---hastety ādi \|\|7\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hasta-prāptam iva
darśayateti tadāśddvāsāya, anyathā nirāśatayā, nivṛtti-sambhavāt \|
yavanānām īśo'pi \|\|7\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavatas tu tatrāpi
cāturyaṁ darśayati---hasteti \| pade pade darśayatā \|\|7\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmānaṁ hasta-prāptam iva
darśayatāṁ dūraṁ nīta ity anvayaḥ \|\|7.8\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.8 \|\|

> palāyanaṁ yadu-kule jātasya tava nocitam \|
>
> iti kṣipann anugato nainaṁ prāpāhatāśubhaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aśubham atra
bhagavad-grahaṇāyogyatāpādaka-mātram eva prāhyaṁ na sarvam,
athāneka-janma-sañcita-sukṛta-pujenāprāpyaṁ śrī-kṛṣṇa-darśanaṁ tasya na
bhavet

> bahu-janma-vipākena samyag-yoga-samādhina \|
>
> draṣṭuṁ yatante yatayaḥ śūnyāgāreṣu yat-padam \|\|

iti kardamokteḥ, yat-pāda-paṁśur bahu-janma-kṛcchradhṛtātmabhiyogibhir
apy agamyaḥ ity ukteś ca \| itīttham \| kṣipann idam \| prāpa pasparśa
\| tathāpy aprāpyaṁ sthirī-kartuṁ puruṣam āha---palāyanam iti \|
yadukula iti yādavānāṁ suprasiddha-mahā-vīryavattvād iti bhāvaḥ \|
hataśubha iti---asyāpātapratīty arthatā cet tarhi tad aprāptau hatāśubha
ity asya hetutvaṁ vaktuṁ mahadevānucitam \| yavanasyāsya yadi bhāgyam
apratihatam abhaviṣyat tarhi so'yaṁ tac channurhasta-gataś cābhaviṣyad
iti śocan pratipattyāviruddham atikṛttvapratipatteḥ \| na ca yavanasya
mukti-kriyātipattyā śocanam idam iti vaktavyam, tanmukter anantaraṁ
bhāvitvāt \| tac ca ye ca pralamba-khara-dardurakeśy
ariṣṭa-mallebharkasayavanāḥ ity ādau dvitīyarskadhābhināt \| na ca
prasiddhāśubha-hāni-mātreṇa tat-prāpti-yogyatā vaktavyā, yat-pādapāṁ
barhukṛcchra-dhṛtātmabhir yogibhir apy agamyaḥ ity atrāsammatatvāt,
bhakty āham ekayā grāhyaḥ iti lakṣaṇa-sādhanantara-svapratipannatvāc ca
\| tasmāt apare hata-pāṣmāno vyajanaiḥ ity atra hata-pāpmatayā samas
tena taṭasthena pratipakṣeṇa bhāvena rahitāyāṁ parama-bhaktāv eva
tātparyāvasānam \| tatrāpy ahata-śubhatāyās tadviruddha-bhāva eva
paryavasitir itīttham eva sākṣāt prāpty abhāve hetutā gamyate, yathā
vrajeśvarī paścād dhāvantī taṁ parādravantam api prāptavaty eva tathā
so\'py ayaṁ kathaṁ prāttuyād ity abhiprāyāt \|\|8\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpy aprāpya vi'lokya
sthirīkartuṁ paruṣam āha---palayanam iti, yadukula iti yādavānāṁ
suprasiddha-mahāvīratvād iti bhāvaḥ \| kṣipan bhartsayan, na prakarṣeṇa
sparśanādinā āpa, yato'hatāśubhas tat-sparśādi-vādhaka-doṣākṣayād ity
arthaḥ \| darśanādinā tasya muktir jātaiva, tathā ca dvitīya-skandhe
śrī-brahmaṇoktam ca ye-ca pralamba-khara-dardura-keśy
ariṣṭa-mallebha-kaṁsa-yavanāḥ kuja-pauṇdrakādyāḥ \[bhā.pu 2.7.34\]
ity-ādi \|\|8\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy aprāpyaṁ vilokya
sthirīkartuṁ paruṣam āha---palayanm iti \| yadukula iti \| yādavānāṁ
suprasiddha-mahāvīratvād iti bhāvaḥ kṣipannupalabhamānaḥ anugatam
anugacchann api na prakarṣeṇa sparśenāpi tatra hetuḥ \| ahatāśubha iti,
asyāpātapratītārthayā cet tarhi tad aprāptau hetutvaṁ vaktuṁ
mahadevānucittaṁ yavanasyāsya yadi bhāgyam apratihatam abhaviṣyac ca
tarhi so'yaṁ tac-chatrur-hasta-gataś cābhaviṣyad iti śocan pratipattyā
viruddham atikṛtva-pratipatteḥ \| na ca yavanasya mukti-kriyā prapatyā
śocanam idam iti vaktavyaṁ tan-mukter anantara-bhāvitvāt tac ca ye-ca
pralamba-khara-dardura-keśy ariṣṭa-mallebha-kaṁsa-yavanāḥ \[bhā.pu
2.7.34\] ity ādedvitīya-skandhe'bhidhānāt na-ca
prasiddhāśubhahāni-mātreṇa tat-prāpti-yogyatā vaktavyā
yat-pāda-pāṁsur-bahu-janma-kṛcchratodhṛtātmabhir yogibhir apy alabhyam
ityātrāsammatatvāt bhakty āham ekayā grāhyaḥ iti
vilakṣaṇa-sādhanāntarasya pratipannatvāc ca tasmād apare hata-pāpmāno
vyajanaiḥ samavījayan ity atra hatapāpmā tayā yathā samas tena
taṭasthena pratipakṣeṇa bhāvena rahitāyāṁ parama-bhaktāv eva
paryavasānaṁ tathātrāpy ahatāśubhātāyās tad viruddha-bhāva eva
paryavasitiritīttham eva sākṣāt tat-prāpty abhāve hetutā gamyate yathā
śrī-vrajeśvarī paścād-dhāvantī taṁ parādravantam api prāptavaty eva
tathāso\'py ayaṁ kathaṁ prāpnu'yād ity-abhiprāyāt \|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** anugataḥ anu'gacchann api
naprakarṣeṇa sparśenāpi yasmād ahatāśubhaḥ
tat-sparśa-bādhakāparādhākṣayād ity arthaḥ \|\|8.9\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.51.9 \|\|

> evaṁ kṣipto'pi bhagavān prāviśad giri-kandaram \|
>
> so'pi praviṣṭas tatrānyaṁ śayānaṁ dadṛśe naram \|\|

**śrīdhara-svāmī (bhāvārtha-dīpikā) :** ahatāśubho'kṣīṇa-karmā \|\|9\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam palāyanaṁ yadukule
ity ukta-rītyā \| so'pi yavano'pi \| tatrādrikandare \| bhagavān
sarvajñaḥ giri-guhyantaḥśāyi-mucukundasya prabhāvaṁ bhaktiṁ ca jānann
ity arthaḥ \| prāviśad iti praviśya mucukundasya śiraḥpradeśe'tiṣṭhad
iti jñeyam \| tathā ca hari-vaṁśe---

> śira-sthāne tu rājarṣer mucukundasya keśavaḥ \|
>
> sandarśana-pathaṁ muktvā tasthau buddhimatāṁ varaḥ \|\| iti \|

kālayavanasya tatrāvakāśāya prathamataḥ svagopanāya ceti bhāvaḥ \| anyam
eva dadṛśe na tu tatraiva sthitaṁ bhagavantam \|\|9\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān sarvajño
giri-guhāntaḥśāyi---śrī-mucukundasya prabhāvaṁ bhaktiṁ ca jānann ity
arthaḥ \| prāviśad iti praviśya śrī-mucukundasya śiraḥ pradeśe'tiṣṭhad
iti jñeyam \| tathā ca hari-vaṁśe---

> śira-sthāne tu rājarṣer mucukundasya keśavaḥ \|
>
> sandarśana-pathaṁ muktvā tasthau buddhimatāṁ varaḥ \|\| \[ha.vaṁ.
> 2.57.50\] iti \|

anyam eva dadṛśe, na tu tatraiva sthitam api śrī-bhagavantam \|\|9\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān sarvajñaḥ
giri-guhāntaśāyi-mucukundasya prabhāvaṁ bhaktiṁ ca jānann ity arthaḥ \|
prāviśad iti praviśya mucukundasya śiraḥ pradeśe'tiṣṭad iti jñeyam,
tathā ca śrī-hari-vaṁśe \|

> śira-sthāne tu rājarṣer mucukundasya keśavaḥ \|
>
> sandarśana-pathaṁ muktvā tasthau buddhimatāṁ varaḥ \|\| \[ha.vaṁ.
> 2.57.50\] iti \|

kālayavanasya tatrāvakāśāya prathamataḥ svagopanāya ceti bhāvaḥ anyam
eva dadṛśe na-tu tatraiva sthitaṁ bhagavantam \|\|9\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** so'pi kālayavano'pi anyaṁ
naraṁ dadarśa \|\|9.11\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.10\|\|

> nanv asau dūram ānīya śete mām iha sādhuvat \|
>
> iti matvācyutaṁ mūḍhas taṁ padā samatāḍayat \|\|

**śrīdhara-svāmī (bhāvārtha-dīpikā) :** taṁ śayānam acyutaṁ matvātāḍayad
iti \|\|10.11\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asau kṛṣṇa \| iha kandare
\| nanu vitarke \| acyutam iti tato'nyatra bhagavat-prayāṇasya
tenāmananābhiprāyeṇa \| nanv anugamyamānaḥ sadyaḥ kathaṁ supyād iti
vicāra-yogyo\'py asau dṛṣṭa-caturbhyujatvāditato'nyatra
bhagavat-prayāṇasya tenāmananābhiprāyeṇa \| nanv anugamyamānaḥ sadyaḥ
kathaṁ supyād iti vicārayogyo\'py asau dṛṣṭa-caturbhujatvādi-rūpād
atyanta-vilakṣaṇaṁ naraṁ dṛṣṭvāpy acyutaṁ katham amanyata
tatrāha---muḍhaḥ guhātamaso vyāptyā krodhādinā ca hata-tat-tad-vicāra
ity arthaḥ \|\|10\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, vitarke, asau
śrī-vāsudevaḥ, sādhur nirṣas tadvat, tasyaiva niścintatayā
nidrāsukha-sammavāt \| acyutam iti tato'nyatra śrī-bhagavat-prayāṇasyaṁ
tenāmananābhiprāyeṇa \| nanu, dhāvitvā svayam anugamyamāno'sau sadyaḥ
kathaṁ tathā supyād ity avicārya kathaṁ ca pūrvaṁ sākṣād-dṛṣṭasya
śrī-caturbhujatvādi-rūpasyātyanta-vilaksāṇaṁ naraṁ dṛṣṭvāpy acyutatamam
anyata tatrāha---mūḍho guhātamasā vyāptaḥ \| kiṁ vā, krodhādinā
hata-ta-tad-vicāra ity arthaḥ \| ataḥ samyag dṛṅmatājñayat \|\|10\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, anugamyamānaḥ sadyaḥ
kathaṁ tathā supyād iti vicārayogyo\'py asau dṛṣṭa-caturbhujatvādi-rūpād
atyanta-vilakṣaṇa-rūpaṁ naraṁ dṛṣṭvāpy acyutaṁ katham amanyata ?
tatrāha---mūḍhaḥ guhātamasā vyāptā krodhādinā ca hata-tat-tad vicāra ity
arthaḥ \|\|10\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** mūḍhaḥ hata-vicāraḥ \|\|10\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.11 \|\|

> sa utthāya ciraṁ suptaḥ śanair unmīlya locane \|
>
> diśo vilokayan pārśve tam adrākṣīd avasthitam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa śayāno mucukundaḥ \|
unmīlyodghāṭya \| taṁ yavanam \| ciram iti vaivasvata-manvantarād
ādyacaturyuge tretāyāṁ jātasya tasya samrājo devasāhāyyāt \| śanair iti
balān nidrābhaṅgena ghūrṇā-vyāptatvāt \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ciram iti---bahutarāṇi
caturyugāni jñeyāni, caturviṁśatitama-yuge'vatīrṇasya śrī-raghunāthasya
pūrva-pūrvatvāt, tathā etad vaivaśvata---manvantarā-caturyuge tretāyāṁ
jātasya tasya sāmrājye deva-sāhāyyāt, śanair iti balān nidrā-bhaṅgena
ghūrṇāvyāptatvāt \|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ciram iti vaivasvatam
anvantarāchacasuryuge tretāyāṁ jātasya tasya sāmrājye devasāhāyyāt śaner
iti balān nidrāśaṅgena ghūrṇāvyāptatvāt \|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.12 \|\|

> sa tāvat tasya ruṣṭasya dṛṣṭi-pātena bhārata \|
>
> deha-jenāgninā dagdho bhasma-sād abhavat kṣaṇāt \|\|

**śrīdhara-svāmī (bhāvārtha-dīpikā) :** tasya kruddhasya dṛṣṭi-pātena
sandīpto yaḥ sva-deha-jo'gnis tena\|\|12\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa yavanaḥ \| tasya
mucukundasya \| sva-dehajo yavana-dehajaḥ \| yāvad adrākṣīt tāvad eva
darśana-samakālatā dāhasyoktā, ksāṇād iti ca bhasmasādbhavane śīghratā
\| bhārateti mahāvaṁśajātatvena mahāvaṁśyānāṁ tādṛśa-prabhāve na kim apy
adbhutaṁ mantavyam, yathā bharata-vaṁśaja-śantanvādibhiḥ
svaputra-bhīṣmādibhyam \| ata eva sa nātra prastuyate \| svapanaṁ yo
guhā-madhye ity etad agre padyaṁ tu vigītamasaṅlagnaś ca \|
śrī-parāśara-vaiśampāyanamate tu varād eva tat \| tathā ca
viṣṇu-purāṇe---

> proktaś ca devaiḥ sammasuptaṁ yastvām utthāpayiṣyati \|
>
> dehajenāgninā sadyaḥ sa tu bhasmībhaviṣyati \|\| \[vi.pu 5.23.22\] iti
> \|

hari-vaṁśe ca deveṣu tat-prārthane---

> svapantaṁ bodhayedyo māṁ taṁ daheyam ahaṁ surāḥ \|
>
> cakṣuṣā krodha-dīptena evam āha punaḥ punaḥ \|\|
>
> evam astv iti taṁ śakra uvāca tridaśaiḥ saha \| \| \[ha.vaṁ.
> 2.57.45-46\] iti \|

anena nidrāprārtham idaṁ yāvadbhagavad darśanaṁ bhaviṣyati tāvan mama
nidraiva samīcīnā na tu jāgaraṇam ity abhiprāyeṇa \|
jāgaraṇa-hetudāhaprārthanā ca pūrvavad amuṣya bhakto'pi māṁ na jāgarayed
ity abhiprāyeṇa \|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāvad iti vākyālaṅkāre \|
kiṁ vā, yādavadrākṣīptāvad eveti \| dāhasya darśanasamakālatoktāḥ,
kṣaṇād iti ca bhasmasādbhavane śīghratā \| evaṁ tasya prabhāvabharo
darśitaḥ \| ca-kārāt mahad aparādha-viśeṣeṇa cety arthaḥ \| he anagheti
niṣpāpāṇāṁ mahātmanāṁ bhavādṛśām īdṛśaḥ prabhāvaḥ syād eveti bhāvaḥ \|
bhārateti pāṭhe mahāvaṁśajātena bhavatā mahāvaṁśvānāṁ tādṛśa-prabhāve
kim apy āścaryaṁ na mantavyam \| ataḥ kraddhasyeti tasya mahā-puruṣasya
krodha-dṛṣṭy agninanaiva dagdhaḥ, na devādivareṇeti śrī-vādarāyaṇer
matam \| ata eva svapantaṁ yo guhā-madhye \[bhā.pu 10.51.21\] ity etad
agre padyaṁ vigītaṁ jñeyam, śrī-parāśara-vaiśvamyāyanayor mate tu
deva-varād eva, tathā ca śrī-viṣṇu-purāṇe

> proktaś ca devaiḥ sammasuptaṁ yastvām utthāpayiṣyati \|
>
> dehajenāgninā sadyaḥ sa tu bhasmībhaviṣyati \|\| \[vi.pu 5.23.22\] iti
> \|

śrī-hari-vaṁśe ca deveṣu tat-prārthane

> prasuptaṁ bodhayedyo māṁ taṁ daheyam ahaṁ surāḥ \|
>
> cakṣuṣā krodha-dīptena evam āha punaḥ punaḥ \|\|
>
> evam astv iti taṁ śakra uvāca tridaśaiḥ saha \| \[ha.vaṁ. 2.57.45-46\]
> iti \|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yāvad adrakṣīt tāvadeveti
dāsyasya kim apyāśvaryaṁ na mantavam iti atas tasyeti tasya
mahā-puruṣasya krodha-dṛṣṭyagninaiva dagdhaḥ devādi-varastūpalakṣaṇam
iti śrī-vādarāyaṇermatam ata eva sa nātra prastūyate svapantaṁ yo
guhā-madhye ity etad agre padyaṁ tu vigītamasallagnaṁ ca
śrī-parāśara-vaispāyanamate tu varād eva tat tathā ca
śrī-viṣṇu-purāṇe---

> proktaś ca devaiḥ sammasuptaṁ yastvām utthāpayiṣyati \|
>
> dehajenāgninā sadyaḥ sa tu bhasmībhaviṣyati \|\| \[vi.pu 5.23.22\] iti
> \|

hari-vaṁśe ca deveṣu tat-prārthane---

> svapantaṁ bodhayedyo māṁ taṁ daheyam ahaṁ surāḥ \|
>
> cakṣuṣā krodha-dīptena evam āha punaḥ punaḥ \|\|
>
> evam astv iti taṁ śakra uvāca tridaśaiḥ saha \| \[ha.vaṁ. 2.57.45-46\]
> iti \|

evam astv iti taṁ śakra uvāca tridaśaiḥ saha \| iti anena
sva-nidrā-prārthanam idaṁ bhagavad darśanaṁ yāvadadbhaviṣyati tāvan mama
nidraiva samīcīnā na tu jāgaraṇam ity abhiprāyeṇa jāgaraṇa-hetum āha
prārthanā ca pūrvavad asura-senānāśanārtham asau bhakto'pi māṁ na
jāgarayed ity abhiprāyeṇa \|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya kruddhasya
dṛṣṭipātena sandīpto yaḥ svadehajo'gnis teneti tathaiva
tadvara-prārthanāt-tad-varadānāc ca tathā hari-vaṁśe

> prasuptaṁ bodhayedyo māṁ taṁ daheyam ahaṁ surāḥ \|
>
> cakṣuṣā krodha-dīptena evam āha punaḥ punaḥ \|\| \[ha.vaṁ. 2.57.45\]
> iti \|

atra nidrā-prārthanam idaṁ vṛddha-gargokta-kṛṣṇa-darśanaṁ
yāvad-bhaviṣyati tāvan nidraiva mama sukhāya na tu jāgaraḥ
tad-darśana-samutkaṇṭhasya mama bahutara-caturyugāvacchinnakālo jāgareṇa
yāpayitum aśakyaḥ nidrayā tu tattvān api kālaḥ kṣaṇa-prāya eva
bhaviṣyatīty abhiprāyeṇa krodha-karaṇakadāha-prārthanaṁ tu śakraṁ
bhīṣayitum evānyathā sva-vairighātanārthaṁ punar api taṁ śakro jāgarayed
ity abhiprāyeṇa, tataś ca viṣṇu-purāṇe yathā---

> proktaś ca devaiḥ sammasuptaṁ yastvām utthāpayiṣyati \|
>
> dehajenāgninā sadyaḥ sa tu bhasmībhaviṣyati \|\| \[vi.pu 5.23.22\] iti
> \|\|12\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.13 \|\|

**śrī-rājovāca---**

> ko nāma sa pumān brahman kasya kiṁ-vīrya eva ca \|
>
> kasmād guhāṁ gataḥ śiṣye kiṁ-tejo yavanārdanaḥ \|\|

**śrīdhara-svāmī (bhāvārtha-dīpikā) :** yavanam ardayati hinastīti tathā
sa kasya vaṁśyaḥ kiṁ vīryaḥ kīdṛk prabhāvavān kiṁ-tejaḥ kasya vīryaṁ
putra ity arthaḥ \| śiśye aśayiṣṭa \|\|13\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'drikandaraśāyī \|
nāmeti prasiddham \| vaṁśyo vaṁśodbhavaḥ \| kiṁ vīryaṁ yasya sa tathā \|
kasya tejaḥ kiṁ-tejaḥ ? ity artha iti---tejaḥ-śabdodita-vīrya-padena
putro lakṣyate, sūtra-śāṭikā-nyāyeneti bhāvaḥ \| tejo vīrye'nale sūrye
candraśaṁpoḍuṣu grahe \| pratāpadīpti-putreṣu iti nāma-mālokteḥ
putra-vācako vā tejaḥ-śabda iti \| ko nāma ? kin nāmety arthaḥ \| yad
vā, nāma prākāśye kaḥ kena jñātyādinā prasiddhaḥ kiṁ nāma ? kintātir ity
arthaḥ \|\|13\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ko māna ? kiṁ nāmety
arthaḥ, yad vā kaḥ kiñjātiḥ ? kiṁ-nāmā ? ity asyaivārtha-dvayañcety
arthaḥ, nāma prākāśye, kena jātyādinā prasiddhaḥ ? ity arthaḥ \| eva
samuccaye, kasmād vā ? anyat tair vyākhyātam \| yad vā, kasya putraḥ ?
kintejaḥ ? mūrtaṁ teja eva kim ? \|\|13\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ko nāma ? kiṁ nāmety arthaḥ
\| yad vā, nāma prakāśye kaḥ kena jātyādinā prasiddhaḥ ? kiñjātiḥ ? kiṁ
nāma ? cety arthaḥ \|\|13\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kasya vaṁśyaḥ ? kim
vīryaḥ ? kiṁ prabhāvaḥ ? kiṁ tejaḥ ? kasya putraḥ ? ity arthaḥ
\|\|13.15\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.14 \|\|

**śrī-śuka uvāca---**

> sa ikṣvāku-kule jāto māndhātṛ-tanayo mahān \|
>
> mucukunda iti khyāto brahmaṇyaḥ satya-saṅgaraḥ \|\|

**śrīdhara-svāmī (bhāvārtha-dīpikā) :** satyaḥ saṅgaro yuddhaṁ pratijñā
vā yasya saḥ \|\|14.15\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'drikandaraśāyī \|

> saṅgaro yudhi cāpattau pratijñāyāṁ viṣe dhvanau \|
>
> śamīphale kriyākāre tathā mitrakalatrayoḥ \|\|

iti niruktiḥ \| mahān mahā-bhāgavataḥ \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yuvanāśvaputro māndhātā
ikṣvākorūnaviṁśakaḥ, tasya tanayo mahān bhagavad bhaktyādi-guṇairl okeṣu
śreṣṭha ity arthaḥ \| purukutsamanvantarīyaṁ mucukundaś ca yoginam
\[bhā.pu 9.6.38\] iti navama-skandhe māndhātṛ-putrotpatti-prasaṅge tasya
bhakti-yogavattvam uktam eva \|\|14\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahān mahā-bhāgavataḥ
\|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.15 \|\|

> sa yācitaḥ sura-gaṇair indrādyair ātma-rakṣaṇe \|
>
> asurebhyaḥ paritrastais tad-rakṣāṁ so'karoc ciram \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa mucukundaḥ \| tad
adrākṣāṁ suragaṇa-rakṣām \| ātma-rakṣaṇe nimitte \| ciraṁ katicic
caturyugāni \|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātma-rakṣaṇe nimitte
yācitaḥ, ādya-śabdena varuṇādayaḥ, teṣāṁ rakṣām, ciraṁ kānicic
caturyugāni \|\|15\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātma-rakṣaṇe nimitte yācitaḥ
ciraṁ katicic caturyugāṇi \|\|15\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.16 \|\|

> labdhvā guhaṁ te svaḥ-pālaṁ mucukundam athābruvan \|
>
> rājan viramatāṁ kṛcchrād bhavān naḥ paripālanāt \|\|

**śrīdhara-svāmī (bhāvārtha-dīpikā) :** guhaṁ kārtikeyam \| svaḥ-pālaṁ
svarga-pālakaṁ senānyam \|\|16\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te suragaṇāḥ \| atha
senānīprāpty uttaram \| kṛcchrāt kṛṣṭa-sādhyāt \| atha kārtsnyena \|
kṛcchrād duḥkhaikarūpāt \|\|16\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha guhakartṛka-rakṣaṇād
anantaram \| kiṁ vā, , guhalabdhe, he rājann iti bhavān iti ca
paramādarāt, kṛcchrād duḥkha-rūpāt \|\|16\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha kārtsnye kṛcchrāt
duḥkhaikarūpāt \|\|16\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** guhaṁ kārtikeyam
\|\|16.17\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.17 \|\|

> nara-lokaṁ parityajya rājyaṁ nihata-kaṇṭakam \|
>
> asmān pālayato vīra kāmās te sarva ujjhitāḥ \|\|

**śrīdhara-svāmī (bhāvārtha-dīpikā) :** ujjhitās tyaktā gatā ity arthaḥ
\|\|17\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti-tyakta-gata-vastunor viyuktatvena samānārthakatvat tyakta-gata-pade
paryāye \|\|17\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kāmā viṣayopabhogāḥ \| hi
vīreti---sarva-sāmarthya-yuktasya tavaitad-yuktam eveti bhāvaḥ \| ata
eva sneha-viśeṣeṇa ta ity uktiḥ evam agre\'py ūhyam \| te tvayeti vā
\|\|17\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāmāḥ viṣayāḥ rājyaṁ ceti
pāṭhe rājyānīti kvacit pāṭhaḥ \|\|17\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.18 \|\|

> sutā mahiṣyo bhavato jñātayo'mātya-mantrinaḥ \|
>
> prajāś ca tulya-kālīnā nādhunā santi kālitāḥ \|\|

**śrīdhara-svāmī (bhāvārtha-dīpikā) :** kiṁ ca, sutā iti tulya-kālīyās
tvat-samāna-kālīnāḥ kālitā vicālitāḥ \|\|18\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---*kiṁ ca* iti
\| amātyāḥ \| samīpavartinaḥ \| kāleneti śeṣaḥ \| vicālitā lokāntaraṁ
nītāḥ \| yad vā, kālo mṛtyur jāto yeṣāṁ te tārakāditvād itac \| amātyāḥ
pārṣadā mantriṇaś ca \|\|18\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** amātya-mantriṇa ity atra
karodgrahaṇa-mantra-pradānādinā bhedaḥ kalpyaḥ, adhunā na santīty atra
hetuḥ---kālitā dehāntaraṁ prāpitā ity arthaḥ \| yad vā, saṁhṛtāḥ
\|\|18\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** amātyāḥ pārṣadāḥ mantriṇas
tad viśeṣāś ca tulyakālinā iti kvacit \|\|18\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kālitāś calitāḥ
\|\|18\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.19 \|\|

> kālo balīyān balināṁ bhagavān īśvaro'vyayaḥ \|
>
> prajāḥ kālayate krīḍan paśu-pālo yathā paśūn \|\|

**śrīdhara-svāmī (bhāvārtha-dīpikā) :** mat-prajāḥ ko'nyaḥ kālayed iti
ced ata āhuḥ, kāla iti \| kālayate itas tataś cālayati \|\|19\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** balagarvitaḥ
prāha---mat-prajā iti \| kaḥ kālaḥ-bhagavān iti \| sam api yuddhena
jeṣyāmīti ced āha---īśvara iti \| aham api tādṛśa iti ced āha---avyaya
iti \| svarūpato'vayavato guṇataś ca nāśa-rahita ity arthaḥ \| bhagavān
iti śrī-nārāhaṇa-śaktitvena tad abhedāt \| ata eveśvaro niyantā \| na
vyetīty avyayaḥ anādyanta-pravāhaḥ \| kālayate'nyatra nayati \| nanu,
kim arthaṁ tatrāha---krīḍan, tasya tādṛśy eva krīḍety arthaḥ \| iti
tasya balīyas tvātiśayo darśitaḥ \| paśupāla iti teṣu svācchandye
dṛṣṭāntaḥ \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** balināṁ sarveṣāṁ madhye
valīyastve hetur bhagavān śrī-nārāyaṇa ity aṁśāṁśinor abhedābhiprāyeṇa,
ata-eveśvaraḥ sarva-śaktimān, na vyetīty avyayaś ca anantatvāt \|
kālayate anyatra nayati \| nanu, tat kim artham ? tatrāha---krīḍan
krīḍitum iti \| tādṛśy eva tasya krīḍety arthaḥ \| yad vā, na ca tasya
tatra ko'pi śramo'stīti valīyas tvam eva darśayati---krīḍan līlayaivety
arthaḥ \| krīḍayā paśupālo yathā paśūn samāharati, tadvat, paśupāla iti
teṣu tasya svāmitvena svācchandya-mātram abhipretam \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān iti
śrī-nārāyaṇa-śaktitvena tad abhedāt ata eveśvaraḥ niyantā \| na vyetīty
avyayaḥ anādyananta-pravāhaḥ kālayate anyatra nayati \| nanu, kim artham
? tatrāha---krīḍan tādṛśy eva tasya krīḍedty arthaḥ \| iti tasya balīyas
tvātiśayo darśitaḥ \| paśupāla iti teṣu tasya svācchandyo dṛṣṭāntaḥ
\|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** kāla iti bhagavān
nārāyaṇa-śaktitvena tad abhedāt kaivalyam \|
saṁsāra-nivṛtti-pūrvaka-parapada-prāptiḥ \|\|19\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kena kālitā ity ata
āhuḥ---kāla iti \|\|19\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.20 \|\|**

> varaṁ vṛṇīṣva bhadraṁ te ṛte kaivalyam adya naḥ \|
>
> eka eveśvaras tasya bhagavān viṣṇur avyayaḥ \|\|

**śrīdhara-svāmī (bhāvārtha-dīpikā) :** tasya kaivalyasya \|\|20.21\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaivalyaṁ mokṣam \| ṛte
vinā \| muktiḥ kaivalya-nirvāṇa ity amaraḥ \| eko viṣṇureveti
viśeṣya-sambaddhanya-yogavyavacchedārtha-kvaivakāreṇa pārtha eva
dhanurdhara itivat-pārthād anyatra dhanrdharatvasy eva viṣṇor anyatra
kaivalya-pradatvasya yogo vyavacchidyata iti \| ārogyaṁ bhāskarādicchen
mokṣam icchejjanārdanāt iti bhava-pāśāc ca mokṣakaḥ \| viṣṇur eva paraṁ
brahma iti ca smṛteḥ kṛṣṇaṁ vinā naiva sṛtiṁ taranti iti śrīdharokteś ca
\| yāni ca---yā mukti-hetur avicintya-mahā-vratā tvam abhyasyase
suniyatendriyatatvasāraiḥ \| mokṣārthibhiḥ ity ādīnyanya
devatā-bhajanasya mokṣa-bodhaka-vākyāni tāny api viṣṇu-bhaktiṁ
dvārīkṛtyaiveti jñeyaṁ harivaṁśīya-ghaṇṭākarṇākhyānataḥ, anyathā sa
kathaṁ śivena viṣṇu-pārśve preṣitaḥ, prasiddhaṁ caitad-dhari-vaṁśe \|
nanv atraivakārasyaikaśabdena sambandho na tu viṣṇu-śabdeneti ced atrāha
pāṭhakramād arthakramo balīyān iti agnihotraṁ juhoti, yavāgūḥ pacati
itivat ātmā vā are draṣṭavya śrotavyaḥ ity-ādivadvety alaṁ prapañcena \|
bhadraṁ te iti sāmānyatas tāvat tava maṅgalaṁ bhūyāt \| viśeṣas tu varaṁ
vṛṇīṣv ety arthaḥ \| kaivalyaṁ saṁsāra-nivṛtti-pūrvakaṁ
parama-pada-prāptim \| viṣṇur evaika īśvaraḥ pradāna-samarthaḥ \| tatra
hetuḥ---bhagavān sarva-śakti-sampannaḥ \| asaṅkhyebhas tadādi-dāne\'py
avyayo na tv asmadādivad alpa-śakti-yuktaḥ \| tapa-ādivyayena savyayo vā
\|\|20\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhadraṁ te'stv iti
parama-santoṣāt \| yad vā, sadā maṅgalam eva, tava tathāpy adya adhunā
no'smān varamabhīṣṭaṁ vṛṇīṣva \| yad vā, bhadram uttamaṁ te varaṁ
tvat-sammataṁ varaṁ vṛṣṇīṣva, kaivalyaṁ mokṣaṁ
śrī-kṛṣṇa-pādābjaikāntitvaṁ vā vinā, bhagavān sarvaiśvarya-yukto viṣṇur
evaika īśvaraḥ pradāna-samarthaḥ svāmī vā kaivalyasya tad adhīnatvāt,
yata ātmadānenāpi na vyetīty avyayaḥ, viṣṇur iti bahir antar-vyāpakatayā
bāhyāntara-bhāvād i-sampādana-śaktyā
kaivalya-pradāna-sāmarthyābhiprāyeṇa \|\|20\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dhadraṁ taṁ sāmānyatas
tāvan-maṅgalaṁ tava bhūyāt viśeṣatas tu varaṁ vṛṣṇīṣv ety arthaḥ \|
kaivalyaṁ saṁsāra-nivṛtti-pūrvakaṁ parama-pada-prāptiṁ viṣṇur evaika
īśvaraḥ pradāna-samarthaḥ, tatra hetuḥ bhagavān sarva-śakti-yuktaḥ
asaṅkhyebhyas tad-ādi-dāne\'py avyayaḥ, na tv asmad-ādivad alpa-śaktiḥ
tapa-ādi-vyayena sa-vyayo vā \|\|20\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya kaivalyasya dātety
arthaḥ \|\|20.22\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.21 \|\|**

> evam uktaḥ sa vai devān abhivandya mahā-yaśāḥ \|
>
> aśayiṣṭa guhā-viṣṭo nidrayā deva-dattayā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-rītyā \| sa
mucukundaḥ \| \[tadā deva-vara-dāna-kāle\] śumām ante hari-darśanāc
chubhī-karīm \| yathā te tava īpsitam evaṁ tathāstv ity arthaḥ \| iha
pāṭhānāṁ bahutvād ayaṁ pāṭhaḥ śreyān \| tathā hi

> ayācata tadā nidrām anayopadravāṁ śubhām \|
>
> astv evaṁ rāja-rājas te kuru nidrāṁ yathepsitam \|\| iti \|

**mahāyaśā** ity asyāyaṁ bhāvaḥ---viṣṇur evaikaḥ kaivalya-dātā cet tarhi
tair anyair vā kim, pratyāhutāny adarśanam apy ayogyam atas tad-darśanaṁ
yāvat tat-priyatama-mathurāntike vivikte suptam evāhyam iti nidrāyā eva
varaṇān sarvato mahā-yaśo vitatāneti \| nidrayā tad anumodanād varatvena
dattayā \| tac-chayana-guhā tu mathurā-maṇḍalasya dakṣiṇa-sīmāyāṁ
dhavala-pura-madhye loka-prasiddhā \| yā tu mathurā-parikrama-prasaṅge
śrī-vārāha-devena pury-antar evoktā sā tad anukāridevālaya eva jñeyā \|
yaśodālayavad giri-gahvare iti vakṣyamāṇāt \|\|21\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** abhito vanditvā, teṣāṁ
śuddha-bhāvoktyā bhagavad-bhaktyā ca sāṣṭāṅgaṁ muhur bahudhā praṇamyety
arthaḥ \| mahā-yaśāḥ ity ayaṁ bhāvaḥ---śrī-viṣṇur evaikaḥ kaivalya-dātā
cet tarhy etair anyair vā kiṁ prayojanam, anya-darśanam apy ayogyam,
atas tad darśanaṁ yāvat, tāvat priyatama-śrī-mathurāntike vivikte
svaptum evārhāmīti nidrām eva devebhyo'vṛṇīteti sarvato mahā-yaśo
vitatāneti \| evaṁ devais tad anumodanād varatvena dattayeti \| vai
prasiddhau, etat sarvaṁ suvikhyātam evety arthaḥ \| tacchayana-guhā ca
śrī-mathurā-maṇḍalasya dakṣiṇa-sīmāyāṁ dhavala-purīya-giri-madhye
loka-prasiddhā, yā ca śrī-mathurā-pradakṣiṇa-prasaṅge puryantar eva
śrī-varāheṇa bhagavatoktā, sāpi kalpāntara-vyavasthayā ghaṭetaiveti dik
\|\|21\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahā-taśā ity asyāyaṁ bhāvaḥ
śrī-viṣṇur evaikaḥ kaivalyadātā cet tarhy etair anyair vā pratyutāny
adarśanam apy ayogyam atas tad-darśanaṁ yāvat
tat-priyatama-śrī-mathurāntike vivikte svaptum evārhāmīti nidrāyā eva
varaṇāt sarvato mahā-yaśo vitatāneti evaṁ devair api
tad-anumodanā-dvayaratvena dattayā tac-chayana-guhā tu
śrī-mathurā-maṇḍalasya dakṣiṇa-sīmāyāṁ dhavala-pura-giri-madhye
loka-prasiddhā yā tu mathurā-parikrama-prasaṅge śrī-varāha-devena
puryāntar evoktā sā tad anukāri-devālaya eva jñeyaḥ śrī-yaśodālayavat
giri-gahvara iti vakṣyamāṇāt \|\|21.23\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.51.22 \|\|**

> svāpaṁ yātaṁ yas tu madhye bodhayet tvām acetanaḥ \|
>
> sa tvayā dṛṣṭa-mātras tu bhasmībhavatu tat-kṣaṇāt \|\|

**śrīdhara-svāmī (bhāvārtha-dīpikā) :** guhāyāṁ praviṣṭaḥ śete sma
\|\|22\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa bodhayitā \|\|22\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.51.23\|\|

> yavane bhasma-sān nīte bhagavān sātvatarṣabhaḥ \|
>
> ātmānaṁ darśayām āsa mucukundāya dhīmate \|\|

**śrīdhara-svāmī (bhāvārtha-dīpikā) :** guhāyāṁ praviṣṭaḥ śete sma
\|\|23\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhasmasānnīte bhūte \|
bhasmatāṁ lnīte iti pāṭhaḥ prāktano me pratibhāti lekhaka
pramādāttāsthāne seti jātam dhīmate tad-bhakty ek
aniṣṭhatvāt-praśasta-buddhaye \|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sātvatarṣabho
yadu-kulaśreṣṭho yo bhagavān parameśvara iti parama-bhakta-vātsalyādikam
abhipretam \| kiṁ ca, dhīmate nija-bhakty ek aniṣṭhāyety arthaḥ \| ata
ātmanaṁ darśayāmāsa, prakaṭo'bhūd ity arthaḥ \| purā yathā
śrī-nāradokta-rūpeṇa yavano'sau taṁ dadarśa, tathā vṛddha-gargādy
uktānusāreṇaṁ tādṛśa-rūpaṁ śrī-mucukundāyāpy adarśayad ity abhiprāyeṇa
\|\|23\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dhī-mate
tad-bhakty[-]{dir="rtl"}eka-niṣṭhatvāt praśasta-buddhaye \|\|23\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** svapantam iti padyaṁ na
sarva-sammatam \|\|23.27\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.24 \|\|

> tam ālokya ghana-śyāmaṁ pīta-kauśeya-vāsasam \|
>
> śrīvatsa-vakṣasaṁ bhrājat- kaustubhena virājitam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ kṛṣṇam \|
tat-saundarya-viśeṣākṛṣṭa-cittaḥ punar mucukunda bhāgyaṁ
praśaṁsā-garbhaṁ varṇayati---tam iti catuṣkeṇa \| bhrājatā tad
vakṣolabdhakānti-viśeṣeṇa kaustubhena virājitam, viśabdo
bhūṣarṇātarāpekṣayā \|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
tat-saundarya-viśeṣākṛṣṭa-cetastvena ca punar api viśeṣato
varṇayati---tam tribhiḥ \| virājitam iti sadā svato rājata eva,
viśeṣaṇatayā śobhitam ity arthaḥ \|\|24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
tat-saundarya-viśeṣākṛṣṭa-cittaḥ punar mucukunda-bhāgya-praśṁsāsāgarbhaṁ
varṇayati---tam iti catuṣkeṇa \| bhrājatā bhrājamāṇena tad
vakṣolabdhakānti-viśeṣeṇa kaustubhena virājitaṁ vi-śabdo
bhūṣaṇāntarāpekṣayā pūrvoktā padma-mālaivāpādralambitvena vanamāleti
pūrvaṁ nirdiṣṭā sampraty asmin gargopadeśānusāreṇa vaijayantī tayā
sphurad iti jñeyam iyantu pañca-varṇa-puṣpā iti sarva-tad-bhūṣaṇānāṁ
bhagavad-vadanantarūpatvaṁ vyañjitam apīcyaṁ sundaraṁ vayo
nava-yauvana-rūpaṁ yasya tam \|\|24.27\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.25 \|\|

> catur-bhujaṁ rocamānaṁ vaijayantyā ca mālayā \|
>
> cāru-prasanna-vadanaṁ sphuran-makara-kuṇḍalam \|\|

**śrīdhara-svāmī (bhāvārtha-dīpikā) :** vaijayantī pañca-ratna-mālā \|
padma-mālaiva pūrvoktā vana-māleti pūrvaṁ nirdiṣṭā sampraty asmin
gargopadeśānusāreṇa vaijayantī tathā sphurad iti jñeyam \| iyaṁ
pañca-varṇa-puṣpeti sarvatas tad-bhūṣaṇānāṁ bhagavad antantarūpatvaṁ
vyañjitam \|\|25\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaijayantī
pañca-ratna-mālā \| padma-mālaiva pūrktā vanamāleti pūrvaṁ nirdiṣṭā
saṁpraty asmin gargopadeśānusāreṇa vaijayantī tayā sphurad iti jñeyam \|
iyaṁ tu pañca-varṇa-puṣpeti sarvatas tad-bhūṣaṇānāṁ bhagavad
ananta-rupatvaṁ vyañjitam \|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rocamānaṁ sūrya-koṭivat
prakāśamānam \| yad vā, tadīyamanonayanādibhyo ruciṁ janayantam,
padma-varṇa-puṣpā vaijayantī, tayā viśiṣṭam \| kiṁ vā, tayaiva rocamānaṁ
śobhamānam, pūrvokta-padma-mālaiva vṛddha-gargādy uktāpekṣayā tasmi
vaijayantītayāsphurad iti jñeyam \| caṛucivukādi-lalāṭāntāśeṣāṅgair
manoharaṁ prasannaṁ ca sadāsyeratvādinā vadanaṁ yasya taṁ trilokasya
jagataḥ prekṣaṇīyam \| evam anuktam anyad api saundaryaṁ saṅgṛhītam,
anurāgena yat smitaṁ tat-sahitam īkṣaṇam avalokalnaṁ yasya tam \| yad
vā, sānurāgasmite, sadā kṛpayā smere ity arthaḥ \| kiṁ vā, anu paścāt
prānte rāga āruṇyaṁ smitaṁ ca smeratā sadā suprasannatety arthaḥ,
tābhyāṁ sahite īkṣaṇe netre yasya, apīcyaṁ sundarataraṁ vayo
nava-yauvana-rūpaṁ yasya tam, mattamṛgendrād apy udāro vikramo yasya
tam, iti
mahā-baliṣṭatā-siddha-bhuja-madhya-vakṣaḥsthalādi-saundarya-viśeṣaḥ
sūcitaḥ \|\|25.26\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.26 \|\|

> prekṣaṇīyaṁ nṛ-lokasya sānurāga-smitekṣaṇam \|
>
> apīvya-vayasaṁ matta- mṛgendrodāra-vikramam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** apīcya-vayasaṁ
śobhamāna-yauvanam \| apīcyaṁ sundarataraṁ vayo nava-yauvanaṁ yasya tam
\|\|26\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

\|\| 10.51.27 \|\|

> paryapṛcchan mahā-buddhis tejasā tasya dharṣitaḥ \|
>
> śaṅkitaḥ śanakai rājā durdharṣam iva tejasā \|\|

**śrīdhara-svāmī (bhāvārtha-dīpikā) :** dharṣito'bhibhataḥ \| durdharṣam
apradṛṣyam \|\|27\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kṛṣṇasya \|
adhṛṣyamānabhibhāvyam \| mahā-buddhir iti---śrī-bhagavad veṣeṇa
nāyamanyo māṁ bhramayati mad-vidhadharpaka-prabhāvatvābhāvād anyasyeti
vicāra-samarthaprajña ity arthaḥ \| buddher mahattva-hetur api
prahlādasy eva bhakti balam eva veti vākyālaṅkāraḥ \|\|27\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahā-buddhir api tejasā
dharṣitaḥ, śaṅkitaś ca bhītaḥ san, ata eva śanaiḥ pari sarvatobhāvena
gad-gadādiparyākula-vākyatayā vā pṛcchat \| nanu, so'pi tad-bhakto
mahā-prabhāvaḥ, kutas tādṛśo'bhūt ? tatrāha---tejasā svasya prabhāveṇa
parākrameṇa vā durdharṣam abhibhavitum aśakyam ity arthaḥ \| yad vā,
sūryādi-tejasāpi durdharṣam iti mahā-tejasvitoktā \| tejasā dharṣita
ityādāvayaṁ hetuḥ \| iveti lokoktirītyānadhikārtham \| yad vā, tasyaiva
tejasā durdharṣaṁ praṣṭum aśakyam ity arthaḥ \| tathāpy apṛcchat, yato
mahā-buddhir gambhīrāśayaḥ, praśnaṁ vināsya tattvājñānena
bhakti-viśeṣānudayānme sarva-janma-karmādikaṁ viphalam eva syāt,
viśeṣato'sya vākyāmṛtaṁ ca pibānītyādikaṁ vicārayann ity arthaḥ
\|\|27\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rājā tasya tejasā dharṣitaḥ
san śanakai paryapṛcchat yato maha-buddhir iti śrī-bhagavad-veṣeṇa
nāyamanyo māṁ bhrāmayati mad vidha-dharṣakarṣaka-prabhāvavatvād
anyasyeti vicāra-samartha-prajña ity arthaḥ \| ata eva śaṅkitaḥ kramaśa
khaṇḍanāya prathamaṁ nānā-vitarkaṁ kṛtavān ity arthaḥ \| śanakair ity
atraḥ hetuḥ, tejasā hetu durdharṣaṁ praśna-viṣayam api kartuṁ duḥśakam
tam iti śeṣaḥ \| iveti vākyālaṅkāre tatāpi pari sarvatobhāveneti
mahā-buddhitvād eveti bhāvaḥ \| mahattvañcātra śrī-prahlādasy eva
bhakti-balaṁ jñeyam \|\|27\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaṅkitaḥ kim ayam īśvara
eva vetyāgatāśaṅkaḥ durdharṣam adhṛṣyam iveti vākyālaṅkāre \|\|27\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.28 \|\|

**mucukunda uvāca---**

> ko bhavān iha samprāpto vipine giri-gahvare \|
>
> padbhyāṁ padma-palāśābhyāṁ vicarasy uru-kaṇṭake \|\|

**śrīdhara-svāmī (bhāvārtha-dīpikā) :** vipine'raṇye tatrāpi girer
gahvare duṣpraveśa-sthāne tatrāpy urukaṇṭake padma-palāśasa-dṛśābhyāṁ
padbhyāṁ vicarasīti \|\|28\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrāpy araṇye'pi \|
tatrāpi duḥpraveśasthāne'pi \| araṇyaṁ vipinaṁ gahanaṁ kānanaṁ vanam ity
arthaḥ \| guhā gahanadambheṣu nikuñje gahvaraḥ smṛtaḥ iti kośāntaram \|
vipine nirjane \|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** praśnam evāha---ko bhavān
ity-ādi-dvābhyām \| tair vyākhyātaṁ ca tatrorukaṇṭaka ity antantaraṁ
samprāpta iti tatrāpi padmety ādiyojyaṁ padbhyām ity-ādinā sneho
vyañjitaḥ prabhāvaś ca tarkitaḥ \|\|28\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** samprāptaḥ sākṣād āgataḥ \|
etac ca tava yogyaṁ na syād iti bhakti-viśeṣeṇa vadantas tasya jagad
vailakṣaṇyaṁ vaktum ādau padābjayoḥ sukomalatve'pi kaṇṭakāvedhyatvādikam
āha---vipina ity-ādinā \| yad vā, tasya saundarya-saukumāryādibhir
ākṛṣṭo'tisnihyann āha---padbhyām iti \| etac ca tair eva vyaktīkṛtam,
vicarasi paribhramasi \|\|28\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** padma-palāśa-tulyāṁ
padbhyām \|\|28.29\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.29 \|\|

> kiṁ svit tejasvināṁ tejo bhagavān vā vibhāvasuḥ \|
>
> sūryaḥ somo mahendro vā loka-pālo'paro'pi vā \|\|

**śrīdhara-svāmī (bhāvārtha-dīpikā) :** tejo-mūrtiḥ prabhāvo dīptir vā
\|\|29\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tejasvināṁ jyotiṣmatāṁ
sūryādināṁ puñjībhūtam ekaṁ tejaḥ \| kiṁ svid iti vitarke \| svāmī tu
tejo mūrtiḥ mūrtimat prabhāvaḥ pratāpaḥ, dīptiḥ prakāśaḥ \|
vikalpatrayaṁ tu tejsya-vayavāsambhavāt tathā prabhāvasyāpi
carama-pakṣaḥ sādhīyān \| aparaḥ kubferādiḥ \| svidvitarke \| kiṁ
tejasvinām akhilānāṁ sūryādīnāṁ puñjībhūtaṁ tejaḥ, apitu nety arthaḥ \|
tad apekṣayā tāvatopy alpa-pramāṇatvād iti bhāvaḥ \| evam uttaratrāpi \|
tīkāyāṁ tejo-mūrtiḥ tejaḥ śabdo hi na mūrti-vācī tejo bale ca dīptau ca
tejo dhāmni parākrame \| prabhāvaretasoś ca ity evāvanta evārthā
viśva-prakāśādau darśitāḥ \| mūtaḥ iti niṣṭhānto vā pāṭhaḥ \| tasya
prabhāva-dīptābhyāṁ praty ek am anvaya mahā bhuta-tejoṁśa-rūpam \|
tat-tejo'ti kiyad ity āha---bhagavān bhagavad vibhūti-rūpo
mahā-bhūta-tejo'dhiṣṭhātṛ-rūpo devo vibhāvasur api nety arthaḥ \|
trayītanutvena tejo'pi mahiṣṭham \| anyat tad vitarkya tam apy
alpa-pramāṇatvena khaṇḍayati---sūrya iti \| teṣām atāpahārakatvam
anāhlādakatvañcāśaṅkya candraṁ vitarkya tam api khaṇḍayati---mahendraḥ,
tat-tat-sarvadevānām adhipo'pi \| tat'nyatrātyatamanasvyāha---loketi \|
vā śabdaḥ kaṭākṣe \|\|29\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tejaḥ kiṁ sākāraṁ
syād iti paks; antaram āha---bhagavān iti \| tasyāpi śrī-bhagavad
vibhūtitvena sarva-śakitimatvāt, evam idam agre\'py anuvartayitavyam \|
api kim aparaḥ śrī-brahmā śrī-rudro vety arthaḥ \|\|29\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svit vitarke \| kiṁ
tejasvināṁ akhilānāṁ puñjībhūtaṁ tejaḥ ? api tu nety arthaḥ \| tad
apeksāyā tāvatopy alpa-pramāṇatvād iti bhāvaḥ \| evam uttaratrāpi \|
atra ṭīkāyāṁ tejomūrtir iti tejorūpā mūrtir ity arthaḥ \| prabhāvo
dīptir veti, tac ca tejaḥ prabhāvaḥ ucyate dīptir vety arthaḥ \|
tejaḥ-śabdo hi na mūrtivācī tejo bale cadīptau ca tejo dhāmni parākrame
\| prabhāvaretasoś ca ity etāvanta evārthā viśva-prakāśādau darśitāḥ
mūrtir ity atra mūrta iti niṣṭhānto vā pāṭhaḥ, tasya prabhāva-dīptābhyāṁ
praty ek am anvaya iti mahā-bhūta-tejoṁśa-rūpaṁ tat-tejo'pi kiyad ity
āha---bhagavān bhagavad vibhūti-rūpo mahā-bhūta-tejo'dhiṣṭhātṛdevo
vibhāvasur api nety arthaḥ \| trayītanutvena tato'pi
mahiṣṭhamanyattaditarkyaḥ, tam añ lapa-pramāṇatvena khaṇḍayati---sūrya
iti \| teṣām atāpahārakatvam anāhlādakatvaṁ cāśaṅkya candraṁ vitarkyaḥ,
tam api tathā khaṇḍayati---soma iti \| prabhāvārtham ālambya mahendram
api tathā khaṇḍayati mahendras tat tat-sarva-devānām adhipo'pi
tato'nyatrātyantamanāstvayāha---loketi \| vā-śabdaḥ kaṭākṣe \|\|29\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.30\|\|

> manye tvāṁ deva-devānāṁ trayāṇāṁ puruṣarṣabham \|
>
> yad bādhase guhā-dhvāntaṁ pradīpaḥ prabhayā yathā \|\|

**śrīdhara-svāmī (bhāvārtha-dīpikā) :** sarvatrāparitoṣād āha \| manya
iti \| puruṣarṣabhavaṁ śrī-viṣṇum \| guhādhvāntamantastamaḥ \|\|
30.31\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvatra sarva-pakṣeṣu \|
antas tamaḥ antaḥkaraṇājñānam yo veda nihitaṁ guhāyām ity atra
guhāpadamantakarānaparam \| pradīpo guhāntarvarti dhvāntaṁ yatheti \|
tebhya ūrdhvam api vivicyāha---manya iti \| trayāṇāṁ madhye
puruṣarṣabhaṁ viṣṇutvam ārabhya mahā-bhagavattāparyanta-vaibhavattvāt \|
sarva-puruṣa-śreṣṭho yas taṁ guhayor bāhyābhyantarayor
girikandara-hṛdrūpayos tamaḥ yathā svaṁ dhvāntaṁ duḥkhaṁ ca prabhayā
tejasā pradīpa iveti śaśvatsarvānubhūtatvena dṛṣṭāntitaṁ na tu
yogyatvena \|\|30\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** trayāṇāṁ madhye
puruṣo'ntaryāmī cāsau, ata eva ṛṣabhaḥ śreṣṭhaś ca, taṁ śrī-viṣṇum ity
arthaḥ \| guhayor bāhyāntarayor girikandara-hṛd-rūpayos tamaḥ,
tatrāntaraṁ tamovādhanaṁ sadyas tat-sad-buddhyādi-prakāśāt \|
ekadeśa-sthasyāpi vyāpakatve dṛṣṭāntaḥ---pradīpa iti, prabhayeti tathā
vyāpakatva-siddhyartham \|\|30\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tebhya ūrdhvam api
vivicyāha---manye iti \| trayāṇāṁ madhye puruṣarṣabhaṁ viṣṇutvam ārabhya
mahā-bhagavattāparyanta-vaibhavatvāt sarva-puruṣa-śreṣṭho yas taṁ
guhayoḥ bāhyābhyantarayoḥ giri-kandara-hṛd rūpayor dhvāntaṁ yathā
svamandhakāraṁ duḥkhaṁ ca prabhayā tejasā pradīpa iveti śaśvat
sarvānubhūtatvena dṛṣṭāntitaṁ na tu yogyatvena \|\|30\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** guhayor
girikandaramadantaḥ karaṇayor dhvāntaṁ tamas tac-cāndhakāram avidyāṁ ca
pradīpo maṇimayaḥ jñānamayaś ca \|\|30\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.31 \|\|

> śuśrūṣatām avyalīkam asmākaṁ nara-puṅgava \|
>
> sva-janma karma gotraṁ vā kathyatāṁ yadi rocate \|\|

**śrīdhara-svāmī (bhāvārtha-dīpikā) :** tejo-mūrtiḥ prabhāvo dīptir vā
\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avyalīkaṁ satyam \|
śuśrūṣatāṁ śrotum icchatām \| gotraṁ nāma vaṁśa-pravartakaś ca

gotraṁ sambhāvyabodhe ca kānana-kṣetravartmasu \|

kulākhyayor girau puṁsi bhū-go-rakṣakayoḥ striyām \|\|

iti niruktiḥ \| narapuṅgaveti bhūmisparśadi-manuṣya-līlābhiprāyeṇa \|
ata evāvyalīkaṁ nija-priyaṁ tvaj-janmāmiśuśrūṣatām asmākaṁ sakāśe
kathyatāṁ bhavateti śeṣaḥ \| tad anuktiḥ karmaṇi prayogaś ca gauraveṇa
vyalīkam apriyākārya-vailakṣyeṣv api iti viśvaḥ \| gotraṁ nāma \| yad
vā, avyalīkaṁ niṣkapaṭaṁ kathyatām ity anvayaḥ \| vā samuccaye, vikalpe
vā \| guhyatve apy ekataram api kathyatām ity arthaḥ \| yadi rocata iti
vinayoktiḥ \|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** caturbhujatvādikaṁ sākṣāt
paśyann api nahi devā bhuvaṁ spṛśanti ity-ādikam anuṣmaran
bhūcaratvādinā śrī-viṣṇutvaṁ niścetum aśaknuvan lokātīta-rūpaṁ manuṣyaṁ
manyamānaḥ sambodhayati---nara-puṅgaveti \| manuṣya-śreṣṭhatvād eva
avyalīkaṁ nija-priyaṁ taj-janmādi śuśruyatām, tathā ca viśvaḥ vyalīkam
apriyākārya-vailakṣyeṣv api iti \| yad vā, avyalīkaṁ niṣkapaṭaṁ
kathyatām ity anvayaḥ \| asmākam iti bahutvaṁ tat-sandarśanādinātmano
bahumānāt \| vā samuccaye \| yad vā, vikalpe, guhyatvena janma na
kathyate cet tarhi kiṁ cet-tarhi kiṁ karoṣi ? kiṁ vā, adhunā cikīrṣasīti
? karma kathyatām \| tad api cen na kathyate, tarhi gotraṁ nāmaiva
kathyatām ity arthaḥ \| tad api yadi te rocate, tarhīti
parama-vinayoktiḥ \|\|31\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** narapuṅgaveti
bhūmisparśādi-manuṣya-līlābhiprāyeṇa ata evāvyalīkaṁ nija-priyaṁ
tvaj-janmādi-śuśrūṣatām asmākaṁ sakāśo kathyatāṁ bhavateti śeṣaḥ \| tad
anuktiḥ karmaṇi-prayogaś ca gauraveṇa vyalīkam apriyākārya-vailakṣyeṣv
api iti viśvaḥ \| gotraṁ nāma yad vā, avyalīkaṁ niṣkapaṭaṁ kathyatām ity
anvayaḥ \| vā samuccaye \| yad vā,vikalpe guhyatve\'py ekataram api
kathyatām ity arthaḥ \| yadi rocata iti vinayoktiḥ \|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** śuśrūṣatām iti
bahu-vacane sva-gaurava-prakhyāpanaṁ tat prati-vacana-śravaṇārtham eva
svasya nikṛṣṭatve pratyuttarānarhatvāt \|\|31\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.32 \|\|

> vayaṁ tu puruṣa-vyāghra aikṣvākāḥ kṣatra-bandhavaḥ \|
>
> mucukunda iti prokto yauvanāśvātmajaḥ prabho \|\|

**śrīdhara-svāmī (bhāvārtha-dīpikā) :** vayaṁ tv iti vaṁśyābhiprāyeṇa
bahu-vacanam \| teṣv ahaṁ mucukundaṁ iti prokta iti \| yuvanāśvā
māndhātuḥ pitāto māndhātā yauvanāśvaḥ \|\|32.37\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puruṣa-vyāghra
puruṣa-śreṣṭha

> vyāghra syāntapuṁsi śārdūle raktair aṇḍakaraṇdayoḥ \|
>
> śreṣṭhe narād uttarastha kaṇṭakāryāṁ tu yoṣiti \|\| iti medinī \|

ekṣvākā ikṣvāku-kulajāḥ \| aho mahattamasya janmādi-praśne nīcakasya kā
śaktiḥ, kathaṁ vā tena nīce tat-kathyatām ata ātmanaḥ samarpaṇārtham
ātmana eva janmādikaṁ kathayeyaṁ tat-prasaṅgād asau svayam api
tat-kathayec ca, yato nara-līla iti gūḍhābhiprāyeṇāha---vayam iti \|
tu-śabdo nijālpatāmananād bhinnopakrame \| aikṣvākā ikṣvākava ity arthaḥ
\| kṣatra-bandhavo nīcakṣattriyā ity api vinayabhāvāt \|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho mahattamasya
janmādi-praśne nīcasya kā śaktiḥ ? paramadhārṣṭyāpattir eva, kathaṁ vā
tena nīce tat kathatām, ata ātmanaḥ janmādikaṁ kathayeyam, tat-prasaṅgād
vā svayam api nijaṁ tat kathayed iti gūḍhābhiprāyeṇāha---vayam iti \|
tu---śabdo nijālpatāmananād bhinnopakrame, aikṣvākā ikṣvākava ity arthaḥ
\| kṣatra-bandhavo nīcakṣatriyā ity api vinayabharāt, yauvanāśvo
yuvanāśva-putro māndhātā, tasya nāmāgrahaṇaṁ gurutvāt, tasyātmana putraḥ
\| he puruṣa-vrāghreti aikṣvākatvenāsmākaṁ nara-śreṣṭhatve'pi bhavān eva
sarvathā sarva-śreṣṭhatama iti bhāvaḥ \| tatra hetutvena
sambodhayati---prabho iti, prabhāva-viśeṣād iti bhāvaḥ \|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho mahattamasya janmādipaśne
nīcasya kā śaktiḥ ? kathaṁ vā tena nīce tat-kathyatām ? ataḥ ātmanaḥ
samarpaṇārtham ātmana eva janmādikaṁ kathyeyaṁ tat-prasaṅgād asau svayam
api tat-kathayec ca yato nara-līla iti gūḍhābhiprāyeṇaha---vayam iti \|
tu-śabdo nijālpatāmananād bhinnopakrame \| aikṣvākāḥ ikṣvākava ity
arthaḥ \| kṣatra bandhavo nīcakṣatriyā ity api vinayabhāvāt \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api maunam ālakṣya
svotkarṣam api vyañjayan taṁ paricāyayati vayantv iti \| kṣatrabandhava
iti svasya nikarṣo nirahaṅkāritvajñāpanayā prakarṣa eva \|\|32.34\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.33 \|\|

> cira-prajāgara-śrānto nidrayāpahatendriyaḥ \|
>
> śaye'smin vijane kāmaṁ kenāpy utthāpito'dhunā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaye aśayiṣi,
vartamāna-samīpe bhūte laṭ \| evaṁ janma nāma ca kathayitvā vinayādinā
svasyāntaraṁ bhāvaṁ gpayan bāhyaṁ śayaka-kāraṇaṁ kathayan nija-karm
āha---cireti \| prajāgara-kāraṇākathanaṁ ca vinayād eva \|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ jnma nāma ca
kathayitvā vinayādinā svasyāntara-bhāvaṁ gopayan, bāhyaṁ jñāpayan,
śayana-kāraṇaṁ kathayan nija-karmāhacireti \| prajāgara-kāraṇākathanaṁ
ca vinayād eva, upahatāni upadrutāni indriyāṇi' yasya saḥ \| kāmaṁ
yatheṣṭam, śaye ity ātmano viṣaya-bhogādy apekṣa nāstīti jñāpitam, kāmam
ity eva suṣṭhu bodhayati---adhunaiveti \| cira-nidrāyām api na kadācit
pūrvaṁ vighno jāta ity arthaḥ \|\|33\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ janma nāma ca kathayitvā
vinayādinā svasyāntaraṁ bhāvaṁ gopayan bāhyaṁ śayana-kāraṇaṁ kathayan
nija-karmāha-cireti \| prajāgara-kāraṇā-kathanaṁ ca vinayād eva
\|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.34 \|\|

> so'pi bhasmī-kṛto nūnam ātmīyenaiva pāpmanā \|
>
> anantaraṁ bhavān śrīmāŸ lakṣito'mitra-śāsanaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmīyena tadīyenaiva \|
amitraśātaneti pāda-prahartṛyavananāśānābhiprāyeṇa \| nūnaṁ vitarke \|
ātmīyenaiveti svāparādhaḥ parihṛto vinayaś ca vyañjitaḥ \|
svasyāparādhābhāvaṁ parama-bhāgyadaśāṁ ca vyañjayati---anantaram iti \|
śrīman iti-vā pāṭhaḥ \| bhagavataiva nija-śatrurasau buddhyā ghātita ity
api buddhyam ityāśayenāha---amitraṁ śāsti daṇḍaysatīti tathā \|
amitraśātanaḥ iti pāṭho'pi sa evārthaḥ \|\|34\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nūnaṁ vitarke,
ātmīyenaiveti nijāparādhaḥ parihṛtaḥ, vinayo vā vyañjitaḥ, anantaraṁ
sadya eva śrīmān lakṣmīdharo bhagavān iti prāg-lakṣaṇair buddhaḥ, śrīmān
sarva-śobhāyukto lakṣitaḥ \| aho mama bhāgyam iti bhāvaḥ \| śrīman iti
kvacit pāṭhaḥ \| tadāpi sa evārthaḥ \| tad anantaraṁ bhava-lakṣaṇāc ca
bhavataiva nija-śatrur asau buddhyā ghātita ity api buddham ity
āśayenāha---amitraṁ śaṣti daṇḍayatīti tathā saḥ \| pāṭhāntare'pi sa
evārthaḥ \|\|34\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nūnaṁ vitarke ātmīyenaiveti
svāparādhaḥ parihṛtaḥ vinayaś ca vyañjitaḥ svasyāparādhābhāvo
parasabhāgyadaśāṁ ca vyañjayati, anantaram iti \| śrīmān iti śrīmann iti
vā pāṭhaḥ bhavataiva nija-śatrurasau buddhyā ghātita ity api buddha ity
āśayenāha---amitraṁ śāsti daṇḍayatīti tathā saḥ \| amitraśātana iti
pāṭhe'pi sa evārthaḥ \|\|34\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** amitraśāsaneti manye
mad-dvāreṇa tvayaiva svaśatrurghātita iti bhāvaḥ \|\|34.36\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.35 \|\|

> tejasā te'viṣahyeṇa bhūri draṣṭuṁ na śaknumaḥ \|
>
> hataujasā mahā-bhāga mānanīyo'si dehinām \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hataujaso naṣṭa-tejsaḥ \|
mahais tejobhir āsamantādbhajyate sevyata iti mahā-bhāga, atitejasvinn
ity arthaḥ \| ata eva mānanīyo\'sīti \| tava tejasā hatamojo yeṣāṁ
tathā-bhūtā vayaṁ, bhuvi kim artham atrāgato'si kiṁ vādhunā kariṣyasīty
ādikaṁ bahu praṣṭuṁ na śaknumaḥ \| vaktum iti vaktavye hataujastvād eva
bhāvāvaraṇāśakteḥ praṣṭum ity uktam \| draṣṭum iti pāṭhe draṣṭum iti
kuto vaktuṁ praṣṭuṁ vety arthaḥ \| etāvattu nirṇītam ity āha---dehināṁ
brahmādīnāṁ mānanīyo\'si \| tac ca yuktam eveti
sambodhayati---mahallokottaraṁ bhāgaṁ māhātmya-samūho yasya he
tathāvidheti \| bhaga-śabdāt-samūhe'ṇ pratyayaḥ \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, bhaktavatsalasya
mama santoṣārtham anyad api nijavṛttaṁ kathayeti cet tatrāha---tejaseti
\| tava tejasā hatamojaḥ prabhāvo yeṣāṁ tathā-bhūtāḥ santaḥ, bhūri kim
artham atrāgato'si ? kutra vā yāsyasi ? kiṁ vādhunā kariṣyasīty ādikaṁ
bahulaṁ praṣṭum api na śaknumaḥ, kiṁ punaḥ svavṛtaṁ kathayitum ity
arthaḥ \| pāṭhāntare bahukālaṁ draṣṭum api na śaknumaḥ \| kutaḥ ?
praṣṭuṁ kathayituṁ veti \| ataḥ kevalaṁ tvad-bhaktir eva kāryety
āha---dehināṁ sarvajīvānāṁ mānanīyo'sīti \| mahat lokottaraṁ bhāgaṁ
māhātmya-samūho yasyeti māhātmyārtha-bhaga-śabdāt samūhārthe'ṇ pratyayaḥ
\|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tava tejasā hatam ojaḥ
prabhāvo yeṣāṁ tathā-bhūtāḥ vayaṁ bhūri kim artham atrāgato'si ? kutra
vā yāsyasi ? kiṁ vādhunā kariṣyasi ? ity-ādikaṁ bahu praṣṭuṁ na śaknumaḥ
vaktum iti vaktavye hataujastvād eva bhāvāvaraṇāśakteḥ praṣṭum ity uktaṁ
draṣṭam iti pāṭhe draṣṭum api kuto vaktuṁ praṣṭuṁ vety arthaḥ \|
etāvattu nirṇītam ity āha---dehināṁ brahmādīnām api mānanīyo'sīti \| tac
ca yuktam eveti sambodhayati---mahat lokottara bhāgaṁ māhātmya-samūho
yasya he tathāvidheti bhaga-śabdāt-samūhe'ṇ pratyayaḥ \|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.36 \|\|

> evaṁ sambhāṣito rājñā bhagavān bhūta-bhāvanaḥ \|
>
> praty āha prahasan vāṇyā megha-nāda-gabhīrayā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktavidhayā \|
sambhāvitaḥ pūjitaḥ sambhāvitārcitau samau iti dharaṇiḥ \| meghanādā
cāsau gabhīrā nimnārthā tayā nimnaṁ gabhīraṁ ity amaraḥ \| anukampayā
bhūta-mātraṁ bhāvayati pālayituṁ pravṛttaḥ kimuta tādṛśam iti tatrāha \|
ata eva prahasann iti, svabhāvānuvādaḥ \|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhakta-vātsalyena
śrī-bhagavāṁs tvātmānama-gopayannuttaraṁ dadāvity āha---evam iti \|
ukta-prakāreṇa suṣṭu bhāṣito bhūta-bhāvito bhūta-bhāvanaḥ svabhāvata eva
sarva-jīva-pālakaḥ tatrāpi bhagavān bhakta-vātsātsalyādy
aśeṣa-gūṇa-prakaṭakaḥ, ata praty āha, prahasan smayamānaḥ
śrī-mukha-prasattisvabhāvād eva, tasmin prasaḍ aviśeṣādvā \| meghety api
svabhāvād eva harṣa-viśeṣodayenādhunā tad viśeṣād vā \| yad vā, svasya
śrī-viṣṇutva-bodhanāya \| tathā ca śrī-viṣṇu-purāṇe tasya tannir hāre
śrī-mucukunda vākyam tathā hi sajalāmbhoda-nādadhīrataraṁ tava \| vākyam
iti \[vi.pu 5.23.27\] \|\|36\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anukampayā bhūta-mātraṁ
bhāvayituṁ pālayituṁ pravṛttaḥ kimuta tādṛśam iti tathā ata eva prahasan
\| megheti svabhāvānuvādaḥ \|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.37\|\|

**śrī-bhagavān uvāca---**

> janma-karmābhidhānāni santi me'ṅga sahasraśaḥ \|
>
> na śakyante'nusaṅkhyātum anantatvān mayāpi hi \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** māyāpīti
mat-kartṛka-saṁkhyākatve\'py anantatvahāniḥ syād iti bhāvaḥ \| naitāvatā
mat-sārvajñam api trapate, sato'jñānasyaiva sārvajñya-nāśakatvād iti \|
tāni ca sahasrāṇi anusaṅkhyātuṁ saṅkhyāna-sadṛśam api kartum anu hīne
sahārthe ca paścāt sādṛśyayor anu iti viśvaḥ \| hi niścitam \|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aṅgeti sādara-sambodhane
\| anu sādṛśye, tathā ca viśvaḥ anu hīne sahārthe ca paścāt sādṛśyayor
api iti \| kenacid raja ādi-dṛṣṭāntenāpi saṅkhyātum, hi niścitam \|
nanu, tarhi sarva-śakti-mattva-māhātmyahāniḥ syāt ? tatrāha---anantatvād
iti \| kha-puṣpādy ajñānena sarvajñāsya jñānāhāner iti bhāvaḥ \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāni ca sahasrāṇi
anusaṅkhyātuṁ saṅkhyāta-sadṛśam api kartum anu hīne sahārthe ca
paścāt-sādṛśyayor api iti viśvaḥ hi niścitam \|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** parama-nirahaṅkāritve\'pi
mad vacana-śravaṇārtham eva svotkarṣam asau dyotayatyato'ham api
parama-nirahaṅkāro'pi nija-mukhenaivāsmai svotkarṣam abhidhāsyāmi ye
yathā māṁ prapadyante iti mad ukter iti vimṛśyāha---janmeti \|\|37\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.38 \|\|

> kvacid rajāṁsi vimame pārthivāny uru-janmabhiḥ \|
>
> guṇa-karmābhidhānāni na me janmāni karhicit \|\|

**śrīdhara-svāmī (bhāvārtha-dīpikā) :** kvacit kadācit kaścit yady api
rajāṁsy api vimame gaṇitavāṁs tathāpi janmāni karmāṇi na vimimīte
\|\|38.41\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anantatvam āha---kaścid
iti \| cid avyayam atrāvadhāraṇe jñeyam, tathā ca ko brahmaiva
sarva-sraṣṭṛtvāt \|\|38.39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vimame iti sammbhāvanāyām
atīta-pratyaya ārṣaḥ, vimimītety arthaḥ \| karmādivad guṇānām apy
ānantyenāpṛṣṭānām api prasaṅgāt teṣāṁ kathanaṁ jñeyam \| guṇādīnīti
likhye janmānīty ādikaṁ lekhaka-bhramāt \| yad vā, atra mūla-pāṭhāntaram
anusandheyam \| tac ca na me janmānīty anvaya iti vyākhyā cit-sukhasyāpi
sammatā, anyathā yathāvasthita-pāṭhe tādṛśa-likhanānupayogaḥ syād iti
dik \|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vimame vimimīte tathāpi me
janmāni na vimimītety arthaḥ \| kīdṛśāni ? guṇaiḥ karmabhiś cābhidhānāni
nāmāni yatra tādṛśāni' \| ṭīkāyāṁ janmānīti karmāṇy
upalakṣayati---uttarānurodhāt na me janmānīty anvaya iti cit-sukhaḥ
\|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** vimame kaścid gaṇayāmāsa
\|\|38.43\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.39 \|\|

> kāla-trayopapannāni janma-karmāṇi me nṛpa \|
>
> anukramanto naivāntaṁ gacchanti paramarṣayaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathāpi
pārthivarajogaṇakatve\'pi \| sa evorujanmabhir api, svāminā jāyata iti
janmāni karmāṇīty arthaḥ kṛtaḥ \| kimbhūtāni---guṇāḥ karmāṇi janmāny
abhidhānāni nāmāni ca vidyante yeṣu tānīty arthaḥ \| iha matvarthīyoc \|
jnma syāj janane dehe vaṁśe sthāne ca karmaṇi iti niruktiḥ \| karma
vyāpye kriyāyāṁ ca janane maraṇe'pi ca iti ca \| vipūrvāt māṅ-māne asmāl
laḍrthe liṭ \| vimame-vimimīye \| tathāpi me janmāni na vimimīta ity
arthaḥ \| kīdṛśāni ? guṇaiḥ karmabhiścābhidhānāni nāmāni yatra tādṛśāni
\| ṭīkāyāṁ tu jnmānīti karmāṇy upalakṣayaty uttarānurodhāt \| na me
janmānīty anvaya iti cit-sukhaḥ \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kālatraye upapannāni
siddhāni bhūtāni vartamānāni bhaviṣyāṇi cety arthaḥ \| janma-karmāṇy api
kiṁ punar guṇanāmāni, teṣāṁ tato\'py ādikyād ity arthaḥ \| tatra
guṇātmanas te'pi guṇān vimātum \[bhā.pu 1o.14.7\] guṇānāṁ tat prasiddham
eva, guṇa-karmotthatvān nāmnām api tat susiddham eva, janmanām apy
ānantyaṁ kāle kāle bahudhāvir bhāvāt, ekasyaiva rūpasya ca vaividhyād
bāhulyāc ca, tatra ca kālasyānantyād iti dik \| anukramantaḥ krameṇa
gaṇayantaḥ, na gacchanti nādyāpi yānti, eva nirdhāraṇe, paramarṣayo
bhṛgvādayo'pi \| he nṛpeti sad rājatvena paramarṣīṇām api samāgamāt
tvayaitad vijñāyata eveti bhāvaḥ \|\|39\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāleti sārdhakam \|
kāla-traye upapannāni siddhāni, bhūte vā bhaviṣyati vā vartamāne vā
kānicid apīty arthaḥ \| karmāṇīti guṇa-nāmnām upalakṣaṇam \|
anukramantaḥ krameṇa gaṇayantaḥ na gacchanti yato vāco nivartante
\[tai.u. 2.7.1\] ity-ādeḥ eva nirdhāraṇe paramārṣayaḥ vedāntā api
tathāpi bhavad-anurodhenād yatanāni sāmpratāni parama-duruhāny api
gadato mama kathayato mattaḥ sakāśāc chṛṇuṣva mātraṁ, na tu tattvataḥ
parimāṇato vā jñātum icchety arthaḥ \|\|49\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.40 \|\|

> tathāpy adyatanāny aṅga śṛṇuṣva gadato mama \|
>
> vijñāpito viriñcena purāhaṁ dharma-guptaye \|\|
>
> bhūmer bhārāyamāṇānām asurāṇāṁ kṣayāya ca \|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anukramanto nitarāṁ
gaṇayantaḥ \| paramarṣayo vaśiṣṭhādayaḥ \| kāleti sārdhakam \| kālatraya
upapannāni siddhāni, bhūte vā bhaviṣyati vā vartamāne vā kānicid apīty
arthaḥ \| karmāṇīti guṇa-nāmnām upalakṣaṇam \| anukramantaḥ krameṇa
gaṇayanto na gacchanti yato vāco nivartante ity ādeḥ \| eva nirdhāraṇe
\| paramarṣayo vedāntā api \| tathāpi bhagavad anurodhenādyatanāni
sāmpratikāni parama-durūhāṇy api gadato mama kathayato mattaḥ sakāśāc
chṛṇuṣva-mātraṁ na tattvato vā pariṇāmato jñātum icchety arthaḥ
\|\|40\|\|

yady api nāntaṁ gacchanti tathāpi \| adyatanāny ādhunikāni \|
bhārāyamāṇānāṁ bhāravadācaratām kartuḥ kyaṅ iti kyaṅ \| vijñāpita iti
sārdhakam \| dharma-guptaye sādhūnāṁ rakṣaṇāyety arthaḥ \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adyatanāni ādhunikāni,
pañcamārthe ṣaṣṭhī, gadato mattaḥ sakāśād iti śraddhāvadhānādy artham,
viśeṣeṇa kṣīra-sāgaratīre śrī-rudra-bhūmyādibhiḥ saha
vividha-niyama-pūrvakopasthānādinā jñāpitaḥ \| dharma-guptaya iti
sādhūnāṁ pālanaṁ siddham eva \|\|40\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vijñāpita iti sārdhakam \|
dharma-guptaye sādhūnāṁ rakṣaṇāyety arthaḥ \|\|40\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.41 \|\|

> avatīrṇo yadu-kule gṛha ānakadundubheḥ \|
>
> vadanti vāsudeveti vasudeva-sutaṁ hi mām \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gṛhe---bhāryāyām \|
pravṛtti-nimittam āha---vasudeveti \| ādau janm āha---avatīrṇa iti \|
nām āha---badantīty ardhakena \| vāsudeveti saha supā iti sāmānyataḥ
samāsaḥ \| nanu, asanti tatra bhūtāni ity-ādinā tava nāmedaṁ pūrvam api
prasiddham eva---satyam, kintu madhye madhye tirobhūtena
pravṛtti-viśeṣeṇādhunikam iva pratīyata ity āha---vasudeva-sutam iti \|
hi prasiddhau \| śrī-rāmādiṣv anekeṣv api tat-putreṣu satsu
prādhānyānmayy eva tat-prasiddhir ity arthaḥ \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādau janm āha---avatīrṇa
iti \| svayam eva sākṣād āgato'smi, na tu garbha-vāsādinotpanno'smīty
arthaḥ \| ānakadundubher iti devakṛtotsavena tasya prasiddhiṁ māhātmyaṁ
ca sūcayati \| nām āha---vadantīti \| he vāsudeveti vadanti lokāḥ \|
nanu, cittādhiṣṭhātṛtvādinā pūrvam api nāmedaṁ vartataṁ eva,
tatrāha---vasudeva-sutam iti \| tat-sutatvenaivaitan nāmnaḥ suprasiddher
ity arthaḥ \| ity adyatanatā tan nāmnaḥ samyag arthatā ca darśitā \| hi
eva, mām eva, śrī-rāmādīnāṁ tat-putratvena tan-nāma-sambhave'pi
pitṛ-snehādhikyādinā mayy eva tat-prasiddheḥ \|
śrī-kṛṣṇa-dāmodara-govindādi-gokula-sambandhi-nāmāni guhyatvānnoktāni \|
ata eva tasya taj-jnmani tac-chravaṇāyogyatvena yogya-janmāntarāvāptiḥ,
śrī-bhagavataivāgre vakṣyate \| evam agre'pi karmoktau
śrī-gokula-caritam anuktvā kevalaṁ duṣṭa-hananam evocyata iti \|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ādau janm āha---avatīrṇa iti
\| nām āha---vadantyīty ardhekena vāsudevetīti \| saha supā \[2.1.4\]
iti sāmanyaḥ samāsaḥ \| nanu, vasanti tatra bhūtāni ity-ādinā tava
nāmedaṁ pūrvam api prasiddham eva satyaṁ kintu madhye madhye tirobhūtena
pravṛtti-nimitta-viśeṣeṇādhunikam iva pratīyata ity āha---vasudeva-sutam
iti \| hi prasiddhau śrī-rāmādiṣv anyeṣv api tat-putreṣu satsu
prādhānyān mayy eva tat-prasiddhir ity arthaḥ \|\|41\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.42 \|\|

> kālanemir hataḥ kaṁsaḥ pralambādyāś ca sad-dviṣaḥ \|
>
> ayaṁ ca yavano dagdho rājaṁs te tigma-cakṣuṣā \|\|

**śrīdhara-svāmī (bhāvārtha-dīpikā) :** te tigma-cakṣuṣā nimittena
mayaiva dagdhaḥ \|\|42.43\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kālanemir iti
prāg-janmābhiprāyeṇa \| saddviṣaḥ satāṁ dveṣṭāraḥ \| mayā hatāḥ,
pralamba ādir yeṣām agha-dhenukādīnāṁ te tathā
atad-guṇa-samvijñāna-bahuvrīhiṇā pralamba-rahitā ity arthaḥ \|
tigma-cakṣuṣā kopāgninā \| karm āha---kālanemir iti \| mayeti śeṣaḥ
\|\|42\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** karm āha---kālanemir iti
\| mahādaityatva-hanane kāraṇam---sataḥ sādhūn dviṣantīti sad-dviṣaḥ \|
rājan he buddhyādinā rājamāneti tvayā tad-buddhyata eveti bhāvaḥ \| yad
vā, śrī-rudra-varādinā prakāśamāna iti svasyāvadhyatvaṁ sūcitam
\|\|42\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** karm āha---kālanemir iti
mayeti śeṣaḥ \|\|42\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.43 \|\|

> so'haṁ tavānugrahārthaṁ guhām etām upāgataḥ \|
>
> prārthitaḥ pracuraṁ pūrvaṁ tvayāhaṁ bhakta-vatsalaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvaṁ purā janmani \| na
ca taddhananārtham evāgatosmyany athāpi tasya śakyatvāt, kintu
tvatkṛtārtham evety āśayenāha---sa iti \| tādṛśa-māhātmye\'py aham upa
dākṣiṇyenāgataḥ \| upa sāmīpya-dākṣiṇya-doṣākhyānāty ayeṣv api iti
viśvaḥ \| pracuraṁ yathā syāt tathā prakarṣeṇa śuddha-bhāvād inārthitaḥ
draṣṭuṁ yācito vāñchita ity arthaḥ \|\|43\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na caitad artham
evāvagato'smi kenacid anyenāpy upāyena taddhananasusiddheḥ, kintu tvad
artham evety āśayenāgamana-mukhya-prayojanam āha---sa iti \|
tādṛśa-māhātmyo\'py aham upa dākṣiṇyenāgataḥ, upa
sāmīpya-dākṣiṇya-doṣākhyānātyayeṣu ca iti viśvaḥ \| pracuraṁ yathā syāt
tathā prakarṣeṇa śuddha-bhāvād inārthito draṣṭuṁ yācito vāñcita ity
arthaḥ \| yato bhaktavatsalaḥ, darśana-mātreṇaiva
bhaktāśeṣa-manoratha-pūraṇād bhaktārtha sarvārthakatvāccety arthaḥ \|
yad vā, asya pūrvārdhe nānvayaḥ \|\|43\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ca taddhananārtham
evāgatosmi anyathāpi tasya śakyatvāt kintu tvat kṛpārtham evety
āśayenāha---sa iti \| tādṛśa-māhātmyopy aham upa dākṣiṇyenāgataḥ upa
sāmīpy adākṣiṇya-doṣākhyānātyayeṣv api iti viśvaḥ \| pracuraṁ
yathā-syāt-tathā prakarṣeṇa śuddha-bhāvād inārthitaḥ draṣṭuṁ yācitaḥ
vāñchita ity arthaḥ \|\|43\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.51.44 \|\|

> varān vṛṇīṣva rājarṣe sarvān kāmān dadāmi te \|
>
> māṁ prasanno janaḥ kaścin na bhūyo'rhati śocitum \|\|

**śrīdhara-svāmī (bhāvārtha-dīpikā) :** apūrṇo'ham iti śocitum \| yad
vā, anyair datteṣu vareṣu kṣīyamāṇeṣu yathā śocati naivaṁ māṁ prapannaḥ
\| mad-datta-varāṇām akṣayyatvād iti bhāvaḥ \|\|44\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** apūrṇāham adhanyo'ham
asukhī janmavām iti ity ardhaślokaḥ pustakāntare labhyate, iha
svāmi-caraṇais tat-pratīkoccāraṇena svīkṛtaḥ pratīyate \|
sarveśvara-dattāpahāritvābhāvam āha---yad veti \| anyair madbhinnair
devatāntaraiḥ \| iti bhāva iti---

> viṣayatṛpo nara-paśavo ya upāsate vibhūtīr na paraṁ tvām \|
>
> teṣām āśiṣa īśa tad anu vinaśyanti yathā rāja-kulam \|\|

iti citraketūkter bhagavad dattavarāṇām evākṣayitvam anyadattānāṁ
kṣayitva-śravaṇād ity āśayaḥ \| he rājarṣe iti---rājña ṛṣeś ca yogyān
sarvān apīti bhāvaḥ \| prapannaḥ śaraṇāgato'pi, kiṁ punar
bhaktimāṁstvādṛśa ity arthaḥ \| na bhūya iti \| tasmāt tuccho varo na
mṛgya iti gūḍo'bhiprāyaḥ \|\|44\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he rājarṣe ! iti
sarva-kāma-dāna-pātratoktā ato rājña ṛṣeś ca yogyān sarvān evety bhāvaḥ
\| prapannaḥ śaraṇāgatatva-mātreṇāpy āśritaḥ, kaścid api, kiṁ
punar-bhaktimāṁs tvādṛśa ity arthaḥ \| bhūyaḥ punar vara-prapteḥ paścāt,
anyat tair vyākhyātam \| yad vā, paścāt kadācit kathañcit kiñcid api
tava duḥkhaṁ nāsty eva, tathāpīhāmutrāpi sukhārthaṁ vṛṇīśva \| tatra
hetuḥ---rājarṣe iti ! tava rājatvena ṛṣitvena ca
lokadvaya-sukhopabhoga-yogyatvād ity arthaḥ \|\|44\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he rājarṣe iti rājña ṛṣeś ca
yogyān sarvān eveti bhāvaḥ \| prapannaḥ śaraṇāgato'pi kiṁ punar
bhaktimāṁs tvādṛśa ity arthaḥ \| na bhūya iti \| tasmāt tuccho varo na
mṛgya iti tu nigūḍo bhāvaḥ \|\|44\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** śocituṁ nārhatīty anyair
datteṣu vareṣu kṣīyamāṇeṣu satsu yathā śocati naivaṁ māṁ prapannaḥ
maddattavarāṇām akṣayatvād iti bhāvaḥ \|\|44\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\
\|\| 10.51.45 \|\|**

**śrī-śuka uvāca---**

> ity uktas taṁ praṇamyāha mucukundo mudānvitaḥ \|
>
> jñātvā nārāyaṇaṁ devaṁ garga-vākyam anusmaran \|\|

**śrīdhara-svāmī (bhāvārtha-dīpikā) :** aṣṭāviṁśatime yuge bhagavān
avatariṣyatīti vṛddha-**garga-vākyam anusmarann** ity arthaḥ \|\|45\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** ittham \| **taṁ**
kṛṣṇaṁ \| *aṣṭāviṁśatitame*
vaivasvata-manvantara-gatāṣṭāviṁśatitamāvṛttyā gate dvāpare yuga ity
arthaḥ \| *vṛddha-garga-vākyaṁ* gargeṇa tasmai tasmai proktaṁ vākyam iti
purāṇāntarāt \| *ity arthaḥ* iti---garga-padena vṛddha-gargo grāhya iti
jñeyam \|\|45\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti etad uktaḥ san
garga-vākyam anusmaran taṁ nārāyaṇaṁ jñātvā mudānvitaḥ praṇamya
sāṣṭāṅgaṁ natvāha \| ata eva devaṁ dyotamānam \|\|45\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti etad uktaḥ san
garga-vākyam anusmaran taṁ nārāyaṇaṁ devaṁ svayaṁ bhagavantaṁ kṛṣṇaṁ
jñātvā suṣṭhu niścitya mudānvitaḥ praṇamya sāṣṭāṅgaṁ natvāha \|\|45\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** aṣṭāviṁśatitame yuge
bhagavān avatariṣyati taṁ tvaṁ drakṣyasīti **bṛhad-**garga-vākyam
anusmaran nity arthaḥ \|\|45\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.46 \|\|

**mucukunda uvāca---**

> vimohito'yaṁ jana īśa māyayā
>
> tvadīyayā tvāṁ na bhajaty anartha-dṛk \|
>
> sukhāya duḥkha-prabhaveṣu sajjate
>
> gṛheṣu yoṣit puruṣaś ca vañcitaḥ \|\|

**śrīdhara-svāmī (bhāvārtha-dīpikā) :** tvad-bhaktir eva kevalaṁ
durlabhā, kāmās tu tucchā na varaṇa-yogyā ity āśayenābhaktāḥ saṁsāram
aṣṭabhiḥ prapañcayan stauti---**vimohita** iti \| he **īśa** ! **yoṣit
puruṣaś** **ca** iti dvi-vidho\'py **ayaṁ janas** **tvadīyayā māyayā
vimohito**'to'**nartha-dṛk** anarthe saṁsāre dṛk dṛṣṭir yasyāsau \| yad
vā, arthaṁ paramārtha-svarūpaṁ tvāṁ na paśyatīti tathā \| atas **tvāṁ na
bhajati** kintu parasparaṁ vaśitaḥ san **sukhecchayā duḥkhānām** eva
**prabhavo** yeṣu teṣu **gṛheṣv** eva **sajjata** iti \|\|46\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavad-bhakter
daurlabhyaṁ dyotayan kāmānām anartha-hetutām āha---*tvad-bhaktir*
ity-ādinā \| yato ***vimohito***'to hetoḥ \| **anartham** anartha-hetuṁ
sāṁsārika-viṣaya-sukhaṁ paśyatīti tathā \| *ato*'nartha-dṛktvāt \|
*parasparaṁ* **puruṣeṇa strī vañcitā**, striyā ca puruṣaḥ,
nija-nija-kapaṭeneti jñeyam \| **sajjate** āsakto bhavati \|
**tvadīyayā** iti durlaṅghyatvam abhipretam \| **ayam** iti---etac ca
pratyaksām evety arthaḥ \| **gṛheṣu** tat-sambandhi-putra-dhanādiṣu
cāsakto bhavati \| na ca sākṣād-duḥkhe'pi kadācin nirviṇṇaḥ syāt,
raty-ādinā pratāritatvād ity āha---**vañcita** iti \|\|46\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** **vimohita** iti \| jano **yoṣit
puruṣaś** **ca** iti dvividho **janas** **tvadīyayā māyayā** **vimohito
vañcitaś** ca \| vimohitatvād ucite na pravartate ca pada-dvayenāha \|
**anarthe** prapañce **dṛg** yasya sa tathā \| **duḥkhasya prabhavo**
janma yeṣu teṣu \|\|46\|\| \[mu.pha. 16.12\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : īśa** he parameśvara !
**tvadīyayeti māyāyā** api mahā-śaktitvena durlaṅghyatvam abhipretam \|
ata eva **vi**śeṣeṇa **mohitaḥ** \| **ayam** iti---etac ca pratyakṣam
evety arthaḥ \| yad vā, sarvo\'py **ayaṁ jano** jīvo **gṛheṣu**
tat-sambandhi-putra-dhanādiṣu **sajjate** āsakto bhavati, na ca
sākṣād-duḥkhe'pi kadāpi nirviṇṇaḥ syāt, raty-ādinā pratāraṇād ity
āha---**vañcita** iti \| anyat tair vyākhyātam \|

yad vā, **ayaṁ** sat-kula-janmāpi mal-lakṣaṇo **jano** nirvedena dehādau
nirabhimānatvād aham ity asyāprayogaḥ \| **anartha-dṛk** viṣaya-dṛṣṭiḥ,
**yoṣit puruṣo** martyaḥ, **ca** api yoṣidbhir gṛhair vā vañcito'pi \|
anyat samānam \|\|46\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tvadīyayā** iti durlaṅghatvam
abhipretam \| **ayam** iti etac ca pratyakṣam evety arthaḥ \| **gṛheṣu**
teṣu tat-sambandhi-putra-dhanādiṣu ca **sajjate** āsakto bhavati, na ca
sākṣāt duḥkhe\'pi kadācin nirviṇṇaḥ syāt raty-ādinā pratāraṇād ity
āha---**vañcita** iti \|\|46\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvad-bhaktiṁ parihāya
kāmā yataḥ vriyante eṣaiva tava māyety āśayenāha---**vimohita** iti \|
**yoṣic ca janaḥ puruṣaś ca** jano **vañcita** ity anvayaḥ \|\|46\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.47 \|\|**

> labdhvā jano durlabham atra mānuṣaṁ
>
> kathañcid avyaṅgam ayatnato'nagha \|
>
> pādāravindaṁ na bhajaty asan-matir
>
> gṛhāndha-kūpe patito yathā paśuḥ \|\|

**śrīdhara-svāmī (bhāvārtha-dīpikā) :** kiṁ ca, kāma-sukhaṁ sūkarādiṣv
api sambhavati, bhagavad-bhajanaṁ tu na mānuṣa-janma-vyatirekeṇeti
mānuṣatvaṁ prāpya tvām abhajann atimūḍha ity āha---**labdhvā** iti \|
atra karma-bhūmau **avyaṅgam** avikalāṅgam \| kiṁ ca, **asati**
viṣaya-sukhe **matir** yasya saḥ \| **gṛham evāndha-kūpas** tasmin
**nipatitaḥ** \| **yathā paśus** tṛṇa-lubdho'ndha-kūpe patatīti
\|\|47\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viṣaya-sukha-saulabhye'pi
hari-bhajanaṁ durlabham ity āha---*kiṁ ca,* iti \| atyanartham
āha---*kiṁ ca,* iti \| tathāyam api viṣaya-lubdha ity arthaḥ \|

aho dvi-tri-varāṭaka-mūlyenājñaś cintāmaṇiṁ vikrīṇātīty
āha---**labdhvā** iti \| **anagha** ! he yat-kiñcid-bhajanena
sarva-duḥkha-nivartaka ! **kathañcit** pūrvādṛṣṭena \| **pādāravindaṁ**
tvadīyam iti prakaraṇa-balāt sākṣād anuktiḥ \| sambhrameṇa **ayatnato**
**na bhajati** aprayāsena tasya yad bhajanaṁ, tad api na kurute \|
abhajane hetuḥ---**yathā paśus** tathaiva **asan-matiḥ** viveka-rahitaḥ,
ato **gṛhāndha-kūpe patitaś** ca bhavati \|\|47\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** vimohitatvam eva punaḥ
prapañcayati---**labdhvā** iti \| **kathañcit** kutaścit puṇyād
**avyaṅgam** avikalam **asati** viṣaye **matir** yasya \|\|47\|\|
\[mu.pha. 16.13\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mānuṣaṁ** manuṣyaṁ nṛ-deham
ity arthaḥ \| **anagha** ! he bhajana-mātreṇa sarva-duḥkha-nivartaka !
**kathañcit** pūrvādṛṣṭena tvad-icchayā vā, ata eva **ayatnato**
**labdhvā** api \| yad vā, **kathañcid** apy **ayatnato**'prayāsenāpi na
bhajati, **pādāravindaṁ** tvadīyam iti prakaraṇa-balāt \| yad vā,
aravinda-rūpakeṇa svata eva tvadīyatva-bodhanāt sākṣāt tad-anuktir
bhakti-viśeṣeṇa \| **patito** bhavati \| kiṁ vā, vartamāne\'py
atīta-nirdeśaḥ, pāta-nirdhārāt \| anyat tair vyākhyātam \| yad vā,
abhajane hetuḥ---**yathā paśus** tathā **asan-matir** viveka-rahitaḥ,
ato **gṛhāndha-kūpe patitaḥ** san \| pakṣāntare jano'yaṁ mal lakṣaṇaḥ,
arthaḥ pūrvat \|\|47\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mānuṣaṁ** mānuṣyam \|
**anagha** ! he yat-kiñcid-bhajanena sarva-duḥkha-nivartaka ! kathañcit
pūrvādṛṣṭena **labdhvā pādāravindaṁ** tvadīyam iti prakaraṇa-balāt
sākṣād anuktiḥ \| sambhrameṇa **ayatnato na bhajati** aprayāsena tasya
tvad-bhajanaṁ tad api na kurute \| abhajane hetuḥ---**yathā paśus**
tathaiva **asanmatiḥ** viveka-rahitaḥ \| ato **gṛhāndha-kūpe patitaś**
ca bhavati \|\|47\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho
dvi-tri-varāṭikā-mūlyenājñaś cintāmaṇiṁ vikrīṇātīty āha---**labdhvā**
iti \| atra bhārata-bhūmau **avyaṅgam** avikalāṅgam \|\|47\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.48 \|\|**

> mamaiṣa kālo'jita niṣphalo gato
>
> rājya-śriyonnaddha-madasya bhū-pateḥ \|
>
> martyātma-buddheḥ suta-dāra-kośa-bhūṣv
>
> āsajjamānasya duranta-cintayā \|\|

**śrīdhara-svāmī (bhāvārtha-dīpikā) :** na kevalam asya janasyeyaṁ
gatiḥ, kintu mamāpi tathaivety āha---**mamaiṣa** iti \| **martye**
śarīre **ātma-buddhir** yasya tasya mama, ata eva **sutādiṣv
āsajjamānasya** \|\|48\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svasyāpi tattvam
āha---*na* iti \| **eṣa** etac-charīra-sambandhī \| **ajita** sarveśvara
\| **unnaddham** ucchṛṅkhalam \| ata eva **anātma-buddhitvād** eva \|
duṣṭo\'taḥ pariṇāmo yeṣāṁ te **durantā** viṣayāḥ, teṣāṁ **cintayā**
sampādanecchayā \| mama tu tatrāviśeṣa ity āha---**mama** iti \| **eṣa**
bahu-yuga-laksaṇaḥ \| niṣphalatve hetuḥ---**ajita** ! he
mad-vidha-bahirmukhāvaśīkṛta ! bhakti-vighne hetuḥ---**bhūpateḥ**
sarva-pṛthvīśābhimāninaḥ \| ato **rājya-śriyonnaddhaḥ** saṁvṛddho
**mado** yasya tasya \| yata eva **martyātma-buddheḥ**, yata eva ca
**sutādiṣv** apy **āsajyamānasya** \| tatrāpi idam []{dir="rtl"}adya
mayā labdham \[gītā 16.13\] ity-ādy-ukta-**duranta-cintayā**
apāra-cintanena \| yad vā, duḥkha-mate yasyās tayā tādṛśa-cintayā \| ato
na kevalaṁ niṣphalatvaṁ kintu duḥkhadatvam apīti bhāvaḥ \|\|48\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** aham api tatheti dvābhyām
āha---**mama** iti \| **unnaddha** utkaṭaḥ **mado** garvaḥ \| **martye**
dehe **ātma-buddhir** yasya \| **kośo**'rtha-sañcayaḥ \| **cintayā**
**āsajjamānasya** āsaṅgaṁ prāpyamānasya \|\|48\|\| \[mu.pha. 16.14\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : eṣa** bahu-yuga-lakṣaṇaḥ \|
yad vā, tvad-avataraṇena sarvottamo'yam \| yad vā, dvāpara-śeṣa-rūpaḥ \|
**ajita** ! he kālāvaśīkṛta ! yad vā, niṣphalatve hetuḥ---**ajita** iti,
bhaktyā tvad avaśīkaraṇād iti bhāvaḥ \| kiṁ ca, rājya-śriyā ity-ādi
**bhūpateḥ** sarva-pṛthvī-svāmy-abhimāninaḥ, ato **rājya-śriyonnaddhaḥ**
samṛddho **mado** yasya tasya, ata eva **martyātma-buddheḥ**, viparīto
vā hetu-hetumad-bhāvaḥ \| **duranta-cintayā** **sutādi**-poṣaṇādy-artham
ananta-cintayā idam []{dir="rtl"}adya mayā labdham \[gītā 16.23\]
ity-ādy-ukta-**durantayā** apāracintanena \| yad vā, duḥkham ante
yasyās, tayā cintayā \| evam anyato'dhikam ātmanaḥ kāla-niṣphalatvam
uktam \| pakṣāntare---ato'yaṁ mal-lakṣaṇo janaḥ padāravinaṁ na bhajati,
ato **niṣphala** eva **gataḥ** \| na ca kevalaṁ tvad-abhajana-niṣphala
eva, kintu sāmrājyādinā duḥkhado'pi vṛtta ity āha---**rājya-** iti
\|\|48\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mama tu tatra viśeṣa ity
āha---mameti \| **eṣa** bahu-yuga-lakṣaṇaḥ niṣphalatve hetuḥ \|
**ajita** ! he mad-vidha-bahirmukhāvaśīkṛta ! bhakti-vighne
hetuḥ---**bhūpateḥ** sarva-pṛthvīśābhimāninaḥ, ato **rājyaśriyā
unnaddhaḥ** samvṛddho **mado** yasya tasya, ato **martyātma-buddheḥ**,
ata eva ca **sutādiṣv** apy **āsajjamānasya** \| tatrāpi idam
[]{dir="rtl"}adya mayā labdham \[gītā 16.23\]
ity-ādy-ukta-**duranta-cintayā** apāra-cintanena \| yad vā, duḥkham ante
yasyās tayā tādṛśa-cintayā \| ato na kevalaṁ niṣphalatvaṁ, kiṁ tu
duḥkhadatvam apīti bhāvaḥ \|\|48\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yam ahaṁ nindāmi sa cāham
evety āha---**mama** iti \| **martye** śarīre eva **ātma-buddhir** yasya
tasya \|\|48\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.49 \|\|**

> kalevare'smin ghaṭa-kuḍya-sannibhe
>
> nirūḍha-māno nara-deva ity aham \|
>
> vṛto rathebhāśva-padāty-anīkapair
>
> gāṁ paryaṭaṁs tvāgaṇayan sudurmadaḥ \|\|

**śrīdhara-svāmī (bhāvārtha-dīpikā) :** unnaddha-madatvaṁ
prapañcayati---**kalevare** iti \| **ghaṭa-kuḍyādi-sadṛśe**
dṛśye'nātmani yata evaṁ **sudurmado**'bhavam \| ato mamaiva kālo
niṣphalo gata \[48\] iti \|\|49\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kale śuke varā sthitir
yasya, tat **kalevaram** \| aluk-samāsaḥ \| varā proktā śatāvarṣā
subhagāsthiti-bhaktiṣu iti dharaṇidharokteḥ \| **ghaṭa-kuḍya-sannibhe**
nipa-bhitty-ādi-tulye \| ādi-padam upalakṣaṇa-labdham iti
svami-caraṇābhiprāyaḥ \| asmin sarva-doṣāspade \| agaṇayan
vismaraṇādibhir anādriyamāṇaḥ \|\|59\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** **kalevara** iti \| **aham** iti
**naradeva** **iti** ca **nirūḍhābhimāno** **gāṁ** bhuvaṁ **paryaṭan**
**tvā** tvām **agaṇayan** **durmado**'smīty arthaḥ durmadānāṁ ca
\|\|49\|\| \[mu.pha. 16.15\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : asminn** acetanatvena
**ghaṭādi**-tulyatayā sarvaiḥ sākṣād anubhūyamāne \| kiṁ vā,
sarva-doṣāspade dehe ca **rathādibhir** **vṛto** veṣṭita iti teṣāṁ
bāhulyaṁ sūcitam, ataḥ **parito'ṭan** gacchan itas tataḥ sarvatra
paribhramann ity arthaḥ \| tatra rathādayaḥ senāyāś catvāry aṅgāni,
**anīkapāḥ** senāpataya, rathādīnāṁ yathottaraṁ veṣṭane naikaṭyādhikyāt
tat-tat-krameṇa nirdeśaḥ \| **agaṇayan** vismaraṇādinā nādriyamāṇaḥ
\|\|49\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : asmin** sarva-doṣāspade
**agaṇayan** vismaraṇādibhir anādriyamāṇaḥ \|\|49\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** kāla-trayopapannāni bhūte vā
bhaviṣyati vā vartamāne vā kānicid apīty arthaḥ \|\|40.54\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : kuḍyaṁ** bhittiḥ \|
yato'**haṁ** **sudurmado**'bhūvam \| ata eṣa kālo niṣphalo gata \[48\]
iti pūrveṇānvayaḥ \|\|49\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.50 \|\|**

> pramattam uccair itikṛtya-cintyayā
>
> pravṛddha-lobhaṁ viṣayeṣu lālasam \|
>
> tvam apramattaḥ sahasābhipadyase
>
> kṣul-lelihāno'hir ivākhum antakaḥ \|\|

**śrīdhara-svāmī (bhāvārtha-dīpikā) :** tvām agaṇayantaṁ tvam ākramasīty
āha---**pramattam** iti \| **pramattam** anavahitam \| **tvām antakam**
avigaṇayya dehādiṣv āsaktam iti yāvat \| kutaḥ ? pramattam \|
**itikṛtya-cintayā** \"evam evaṁ karaṇīyam\" iti manoratha-paramparayā
\| manorathe bhagne'pi **viṣayeṣu lālasam** utsukam \| prāpte'pi punaḥ
**pravṛddho lobhas** tṛṣṇā yasya tam \| **antakas tvam
abhipadyase**'bhibhavasīty arthaḥ \| **kṣudhā** sṛkkiṇī **lelihāno'hir
ākhuṁ** mūṣakam **iva** iti \|\|50\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *utsukam* utkṇṭhāvantam \|
*prāpte'pi*---viṣaye ity arthaḥ \| **lelihāna** āsāsvādānaḥ, undurur
mūṣiko\'py ākhuḥ ity amaraḥ \| tvām abhajantaṁ janaṁ tvat-svarūpaḥ kāla
evaṁ grased ity āha---**pramattaṁ** viṣayāsaktatvena tvat-smaraṇādāv
avadhāna-rahitam \| **pravṛddha-lobhaṁ** teṣāṁ bhogād anuparatam \|
kāla-rūpeṇa antayatīty **antakas tvam** ity abhedoktiḥ \| kāla-śaktes
tava bhajanaṁ bhayenāpi yuktam iti vivakṣayā \| **sahasā** tarkam
atikramya **abhipadyase** ābhimukhyena sarvato vā prāpnoṣi \| dṛṣṭānte
viśeṣaṇāni samānāni \|\|50\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** kāma-bhayaṁ dvābhyām
āha---**pramattam** iti \| idaṁ kṛtvedaṁ kariṣyāmīti **cintayā**
pramādinam **uccair** atyarthaṁ **lālasaṁ** kāminaṁ sāvadhānas **tvaṁ**
\| **sahasā** vegena \| **kṣudhā** **lelihānaḥ** sṛkka-bhāgam
**abhipadyase** prāpnoṣi \|\|50\|\| \[mu.pha. 16.16\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sudurmadatve'pi maraṇam
avaśyam eva, tad apy akasmād eva syād ity āha---**pramattam** iti \|
**uccair** atiśayena **pramattaṁ** kāla-rūpeṇāntayasīty **antakas tvam**
**apramatto** nija-kṛtye sadā sāvadhānaḥ \| **sahasā** sadya eva
atarkitaṁ vā, **abhipadyase** mārayasīty arthaḥ \| apramattatayā
sahasābhipattau dṛṣṭāntaḥ---**kṣud** iti, anenāpramattatvaṁ sahasāpattiś
ca tasya darśitam \| anyat tair vyākhyātam \|

yad vā, **uccaiḥ pramattaṁ** tvayi sva-maraṇādau vāvadhāna-rahitam, ata
eva **viṣayeṣu pravṛddha-lobham**, prāptau satyāṁ teṣāṁ bhogād
anuparataṁ teṣv eva **lālasam**, aprāptau sadā tad-īpsā-bharākulam \|
anyat samānam \|\|50\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tādṛśa-cintāyāḥ
paryavasāna-daśāṁ vyañjayati---**pramattam** iti \| **uccaiḥ pramattaṁ**
tvayi smaraṇādau ca avadhāna-rahitam \| ataḥ prāpteṣu **viṣayeṣu**
**pravṛddha-lobhaṁ,** teṣāṁ bhogād anuparatam, aprāpteṣu tu teṣu
**lālasāṁ** ca tad-īpsā-bharākulaṁ \| kāla-rūpeṇāntayasīty **antakas
tvam** abhedoktiḥ kāla-śaktes tava bhajanaṁ bhayenāpi yuktam iti
vivakṣayā \| **sahasā** tarkam atikramya **abhipadyase** ābhimukhyena
sarvato va prāpnoṣi \| dṛṣṭānte'pi viśeṣaṇāni samānāni \|\|50\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvām abhajantaṁ janaṁ
tvat-svarūpaḥ kāla evaṁ grased ity āha---**pramattaṁ** viṣayāsaktatvena
tvayy anavahitam \| **itikṛtyam** evam evaṁ karaṇīyam iti tac-**cintayā
viṣayeṣu pravṛddha-lobhaṁ,** manorathe bhagne'pi **lālasaṁ**
viṣayeṣūtsukam \| **antakaḥ** kala-rūpī **tvaṁ** tu **apramattaḥ**
sāvadhāna eva **abhipadyase** abhibhavasi \| **kṣudhā** sṛkkiṇī
**lelihāno**'**hirākhuṁ** mūṣakaṁ yathābhipadyate, tathā \|\|50\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.51 \|\|**

> purā rathair hema-pariṣkṛtaiś caran
>
> mataṅgajair vā nara-deva-saṁjñitaḥ \|
>
> sa eva kālena duratyayena te
>
> kalevaro viṭ-kṛmi-bhasma-saṁjñitaḥ \|\|

**śrīdhara-svāmī (bhāvārtha-dīpikā) :** kiṁ ca, kālātmanā tvayābhipanno
deha evaṁ bhavatīty āha---**purā** iti \| śva-sṛgālādibhir bhakṣito
**viṭ-saṁjñitas** tair abhakṣitaḥ **kṛmi-saṁjñito** dagdho
**bhasma-saṁjñito** bhavati \| iti buddhyā vicāryaivaṁ-bhūta-śarīre
mamatāṁ kurvanto janā hariṁ nārādhayanti, te ātmani śatru-bhūtā jñeyāḥ
satatam \| yataḥ,

> yoneḥ sahasrāṇi bahūni gatvā
>
> duḥkhena labdhvāpi ca mānuṣatvam \|
>
> sukhāvahaṁ ye na bhajanti viṣṇuṁ
>
> te vai manuṣyātmani śatru-bhūtāḥ \|\| iti \|\|51\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---*kiṁ ca* iti
\| abhipanno grastaḥ \| taiḥ śvaśṛgālādyaiḥ \| yataḥ uktaṁ
granthāntare---yoner iti \| sukhāvahaṁ svargāpavargadam \|
duratyayenānikrāntum aśakyena \| te tatrāṁśa-bhūtenety arthaḥ \|
prabhāvaṁ pauruṣaṁ prāhuḥ kālam ity ādy ukteḥ \| kalevara iti puṁstvam
ārṣam \|\|51\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** **pariṣkṛtair** bhūṣitaiḥ \|
**mataṅgajā** hastinaḥ \| tvayā **kālena** śvādi-bhakṣite
**viṭ**-**saṁjñā**, dagdhe **bhasma**-saṁjñā \| **saṁjñita** iti
tārakāditvādi tac vā \|\|51\|\| \[mu.pha. 16.17\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** maraṇe
cātyanta-ghṛṇākaraṁ kalevaraṁ syād iti samukha-vikāram āha---**purā**
iti \| yaś **carann** āsīt, sa eva, atra puṁstvam ārṣam \| ity
atyanta-virodha-sthānatoktā \| **duratyayena** yāga-yogādinā kenacit
prayāsenāpy aparihāryeṇa \| kutaḥ ? **te** tvadīyena tvad-aṁśatvād ity
arthaḥ \|\|51\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** maraṇe cātyanta-ghṛṇākaraṁ
kalevaraṁ syād iti samukha-vikāram āha---**purā** iti \| yaś **carann**
āsīt sa eva atra puṁstvam ārṣaṁ te tava prabhāva-rūpeṇa **kāleṇa**
\|\|51\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāla-grasto deha evaṁ
bhaved ity āha---**purā** iti \| yo **rathair mataṅgajair** vā **caran**
**naradeva**-mānā śobhita āsīt, **sa eva** dehaḥ
**viṭ-kṛmi-bhasma**-nāmā bībhatsito bhavatīty arthaḥ \|\|51\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.52 \|\|**

> nirjitya dik-cakram abhūta-vigraho
>
> varāsana-sthaḥ sama-rāja-vanditaḥ \|
>
> gṛheṣu maithunya-sukheṣu yoṣitāṁ
>
> krīḍā-mṛgaḥ puruṣa īśa nīyate \|\|

**śrīdhara-svāmī (bhāvārtha-dīpikā) :** kiṁ ca, antaka-prāpteḥ prāg api
dig-vijayino rājño'pi pāra-tantrya-duḥkhaṁ tad-avastham evety
āha---**nirjitya** iti \| **abhūta-vigraho**'vidyamāna-saṅgrāmaḥ \|
pūrvaṁ ye **samānā rājānas** tai rājabhir **vandito**'pi mithunī-bhāvaḥ
suratam eva paraṁ sukhaṁ yeṣu, teṣu **yoṣitāṁ gṛheṣu krīḍā-mṛga** iva
itas tato **nīyate** \|\|52\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---*kiṁ ca* iti
\| *antaka-prāpter* maraṇāt \| tasminn atiṣṭhata iti *tad-avastham* \|
diśāṁ cakraṁ maṇḍalaṁ **dik-cakram** \| **samā** vidyā-vayaḥ-kula-dānair
ye tulyāḥ \| **nīyate** prāpyate \|

kāmi-mātrasya jīvane maraṇe'pi sukhaṁ nāstīti vadann ādāv aihika-kāminaḥ
sāmrājye'pi parādhīnatā-duḥkham āha---**nirjitya** iti dvābhyām \|
**varāsanastho** mahā-siṁhāsanastha \| yoṣidbhis tad-dāsyādibhiś ca \|
**gṛheṣu** vividhāntaḥpureṣu \| **krīḍāmṛgo** bhavan **nīyate** \| he
**īśa** ! sarveṣāṁ tvan-māyādhīnatvād iti bhāvaḥ \|\|52\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** manuṣyatve'pi strī-prasaṅgaḥ kvāpy
adharmānuṣṭhānaṁ vā jugupsitam ity āha---**nirjitya** **dig** iti
dvābhyām \| **maithunyaṁ** mithunasya karma \| **nīyate** nitarām iyate
prāpyata ity arthaḥ \|\|52\|\| \[mu.pha. 16.18\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jīvane'pi
sāmrājya-sampattāv api sukhaṁ nāsty eveti dvābhyāṁ vadann ādau
viṣaya-bhoge parādhīnatā-duḥkham āha---**nirjitya** iti \|
**varāsanastho** mahā-siṁhāsane sthitaḥ, **nīyate** yoṣidbhis
tad-dāsyādibhir vā \| he **īśa** ! iti sarveṣāṁ tan-māyādhīnatvād iti
bhāvaḥ \|\|52\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāmi-mātrasya jīvane
maraṇe'pi sukhaṁ nāstīti vadann ādāv aihika-kāminaḥ sāmrājye'pi
parādhīnatā-duḥkham āha---**nirjitya** iti dvābhyāṁ \| **varāsanasthaḥ**
mahā-siṁhāsane sthitaḥ **nīyate** **yoṣidbhis** tad-dāsyādibhir api \|
he **īśa** iti sarveṣāṁ tvan-māyādhīnatvād iti bhāvaḥ \|\|52\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ sva-sajātīya-janasya
nara-devatvaṁ viṭ-kṛmitvaṁ kāla-bheda-gatam uktaṁ dig-vijayitvaṁ
yoṣit-krīḍā-mṛgatvaṁ tu sama-kāla-gatam evety āha---**nirjitya** iti \|
**abhūta-vigrahaḥ** nivṛtta-saṅgrāma-kṛcchra ity arthaḥ \| pūrvaṁ ye
samāstaiḥ rājabhir vadantito'pi **puruṣaḥ** **yoṣitāṁ krīḍā-mṛgo**
bhavan \| **gṛheṣu** vividhāntaḥ-pureṣu **nīyate** yoṣidbhis
tad-dāsyādibhir veti śeṣaḥ \|\|52\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.53 \|\|**

> karoti karmāṇi tapaḥ-suniṣṭhito
>
> nivṛtta-bhogas tad-apekṣayādadat \|
>
> punaś ca bhūyāsam ahaṁ svarāḍ iti
>
> pravṛddha-tarṣo na sukhāya kalpate \|\|

**śrīdhara-svāmī (bhāvārtha-dīpikā) :** kiṁ ca, tatrātitṛṣṇā-kulasya na
bhauma-kṣaṇaḥ kaścid astīty āha---**karoti** iti \| **tapasy**
adhaḥ-śayana-brahmacaryādau **suniṣṭhitaḥ** \| **punaś ca** **svarāḍ**
indraḥ syām iti \| yad vā, janmāntareṣv evam eva cakravartī syām iti
\|\|53\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhaktasya karmādi
kuñjara-śaucavad ity āha---*kiṁ ca* iti \| tatra vartitve \| **karmāṇi**
svārājyadāni \| **nivṛttā** gatā **bhogā** yasmāt sa tathā \| teṣāṁ
bhogānāṁ sajātīya-bhogecchayā **adadat**, dhanānīti śeṣaḥ \|
**svargasya** karma-bhūmitvābhāvāt karmāntarāsambhavena
sukhāntarotpādakatvaṁ nāstīty ata āha---*yad vā* iti \|

> yasya mūrdhani dṛśyate vinā chatreṇa bhūpateḥ \|
>
> padmānukāriṇī chāyā tam āhuś *cakravartinam* \|\| iti nīla-kaṇṭhaḥ \|

**pravṛddha-tarṣa** udrikta-tṛṣṇaḥ \| **sukhāya** mukti-sukhāya \|
dharmam ācarato'pi pāralaukika-kāmino'pi sadā duḥkham evety
āha---**karoti** iti \| **karmāṇi** vrata-yajñādīni \| **tapas** tu
niṣṭhitatvān nivṛtta-viṣaya-bhogo'pi tasya bhogasyaivāpekṣayā
**dadad**-vividha-dānaṁ kurvan \| yad vā, karma-sāṅgatārthaṁ dakṣiṇāṁ
dadat \| evam aihikam artha-kṣayādi-duḥkhaṁ sūcitam \| **sukhāya na
kalpate** yogyo'pi na bhavati \| evaṁ svarge'pi pāta-bhītasya kṣayiṣṇor
nāsti nirvṛtir ity-ādi-nyāyenendratve'pi sukhābhāvāt pāralaukikam api
darśitam \| śrī-viṣṇu-purāṇe cāsyaiva stutau---

> deva-loka-gatiṁ prāpto nātha-deva-gaṇo'pi hi \|
>
> mataḥ sāhāyya-kāmo'bhūc chāśvatī kutra nirvṛtiḥ \|\| \[vi.pu.
> 5.23.42\] iti \|\|53\|\|

**karoti** iti \| **tapaḥ**-**suniṣṭhito** niṣṭhāṁ prāptaḥ \|
**tad-apekṣayā** vinā bhogāpekṣayā **nivṛtta**-bhogo **dadad** dānaṁ ca
karoti \| punar janmāntare mahān **svarāṭ** **bhūyāsaṁ** bhaveyam iti \|
**pravṛddhābhilāṣo na sukhāya kalpate** \|\|53\|\| \[mu.pha. 16.19\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dharmam ācarato'pi
kāminaḥ sadā duḥkham evety āha---**karoti** iti \| **karmāṇi**
vrata-yajñādīni, **tapaḥ** suniṣṭhitvān **nivṛtta**-viṣaya-**bhogo**'pi,
tasya bhogasya eva **apekṣayā** tat-saṅgatārthaṁ dakṣiṇādinā dhanaṁ
**dadat** \| evam artha-kṣayādi-duḥkhaṁ ca sūcitam ! **sukhāya na
kalpate**, na yogyo bhavati sarge'pi pāta-bhītasya kṣayiṣṇor nāsti
nirvṛtiḥ ity-ādi-nyāyenendratve'pi sukhābhāvād ity artha \| tathā ca
śrī-viṣṇu-purāṇe'syaiva stutau---

> deva-loka-gatiṁ prāpto nātha-devagaṇo'pi hi \|
>
> mataḥ sāhāyyakāmo'bhūcchāśvatī kutra nirvṛtiḥ \|\| \[vi.pu. 5.23.42\]
> iti \|\|53\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dharmam ācarato'pi
pāralautika-kāmino'pi sadā sadā duḥkham evety āha---karotīti \|
**karmāṇi** vrata-yajñādīni **tapaḥ** suniṣṭhitatvān
**nivṛtta**-viṣaya-**bhogo**'pi tasya bhogasyaiva **apekṣayā** **dadat**
vividha-dānaṁ kurvan \| yad vā, karma-sāṅgatārthaṁ dakṣiṇāṁ dadat evam
aihikam artha-kṣayādi-duḥkhaṁ sūcitaṁ **sukhāya na kalpate** na yogyo
bhavati \| evaṁ svarge'pi pāta-bhītasya kṣayiṣṇor nāsti nirvṛtiḥ
ity-ādi-nyāyenendratve\'pi sukhābhāvāt \| pāralaukikam api darśitaṁ
viṣṇu-purāṇe cāsyaiva stutau---

> deva-loka-gatiṁ prāpto nātha deva-gaṇo'pi hi \|
>
> mataḥ sāhāyya-kāmo'bhūc chāśvatī kutra nirvṛtiḥ \| \[vi.pu. 5.23.42\]
> iti \|\|53\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvām abhajato
viṣaya-bhogo yathā nindyas tathā viṣaya-bhogābhāvo'pi nindya ity
āha---**karoti** iti \| **tapasi** adhaḥ-śayana-brahmacāryādau
suniṣṭhitaḥ \| **punaś ca** **svarāḍ** indraś cakravartī vā \|\|53\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.54 \|\|**

> bhavāpavargo bhramato yadā bhavej
>
> janasya tarhy acyuta sat-samāgamaḥ \|
>
> sat-saṅgamo yarhi tadaiva sad-gatau
>
> parāvareśe tvayi jāyate matiḥ \|\|

**śrīdhara-svāmī (bhāvārtha-dīpikā) :** tad evam aṣṭabhiḥ ślokair
īśa-bahirmukhānāṁ saṁsāraṁ prapañcya bhaktyā tan-nivṛtti-kramam
āha---**bhavāpavarga** iti \| bho **acyuta** ! **bhramataḥ** saṁsarato
**janasya** **yadā** tvad-anugraheṇa **bhavasya** bandhasya
**apavargato** **bhavet** prāpta-kālaḥ syāt, tadā **satāṁ saṁsargo
bhavet** \| yadā ca **sat-saṅgamo** bhavet, **tadā**
sarva-saṅga-nivṛttyā kārya-kāraṇa-niyantari **tvayi** bhaktir bhavati \|
tato mucyata ity arthaḥ \|\|54\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad* iti vākyālaṅkāre \|
*tan nivṛtti-kramaṁ* saṁsāra-nivṛtti-kramam \| syād apavargas tyāge
mokṣe kāryāvasāna-sāphalye iti medinī \| *tadā* bhavāpavarga-pūrva-kāle
\| *ity artha* iti---bhakty-avāntara-vyāpārī-bhūta-jñānāvāptyā mukto
bhavatīty arthaḥ \| tarhi kadā bhadraṁ syāt ? tatrāha---bhaved iti \|
yadā bhavet sarvajñaiḥ sambhāvito bhavati **tarhi sat-saṅgamo**'pi
vivekibhiḥ sambhāvyata ity arthaḥ \|

yad vā, atiśayokti-nāmno'laṅkārasya caturtho'yaṁ bhedaḥ \| yathoktaṁ
tad-vivṛttau---

> caturthī sā kāraṇasya gadituṁ śīghra-kāmitām \|
>
> yā hi kāryasya pūrvoktiḥ iti \|

tasmād **yarhi bhavāpavargaḥ** śīghram eva **bhaved** ity arthaḥ \|
yataḥ **satsaṅgama** ity-ādi\| yatas **tvayi** matau ca jātāyāṁ
bhavāpavargasyāpy avyabhicāraḥ syād ity āha \| **eva**-kārān nānyadā
kadāpīty arthaḥ \| **acyuta** iti sambodhya tatra tvam acyutau bhavasīti
bhāvaḥ \|

nanu, mat-kṛpāṁ vinā satsaṅgo'pi na syād iti saivāstvādikāraṇaṁ
tatrāha---santa eva gatirāśrayo yasya tasmin \| svecchāmayasya iti ahaṁ
bhaktaparādhīnaḥ iti sad icchayaiva tatra pravartate \| na tu svataḥ,
ataḥ sāpi tad anugataiveti bhāvaḥ \| satāṁ gatāv ity asminn arthe'pi
asatāṁ gatiḥ prārthitaḥ pracuraṁ pūrvaṁ tvayāham iti bhavad ukta-rītyā
yayāsau bhavāpavarga-dātā tvaṁ labdha iti bhāvaḥ \| matir iti \| ratiḥ
iti ca pāṭhaḥ \| samartha eva satsaṅgamena raty aṅkura-rūpaiva matir
jāyata iti \|\|54\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** evaṁ śarīriṇa bhakti-rasam
anubhavataḥ sarvānartha-nivṛttir artha-prāptiś ca syād ity āśayavān
abhyarhitatvād artha-prāptaṁ tāvad hi---**bhava** iti \|
**bhavāpavargaḥ** saṁsāra-nivṛttiḥ \| **tarhi tadā yarhi yadā pare**
brahmādyāh \|\| **apare** jīvāḥ \|\| \[mu.pha. 17.37\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadā bhavāpavargaḥ
sambhāvyaḥ syāt tadā sat-saṅgamena kṛtārthaḥ syād ity āha---bhaveti \|
bhavasya saṁsāra-duḥkhasyāpavargo nāśo bhaved iti sambhāvanāyāṁ saptamī
\| janasya kasyacij jīvasya sadbhis tvad-bhaktaiḥ samāgamaḥ saṅgatiḥ \|
he acyuteti tvat-kṛta-nirbandhasya cyuti-rāhityād iti bhāvaḥ \| yad vā,
gṛhādy-āsakti-lakṣaṇasyāpavargaḥ parityāgaḥ \| yad vā, bhavo'bhudayas
tad-rūpo'pavargo mokṣaḥ śrī-vaikuṇṭha-loka ity arthaḥ \| acyutasya tava
ye santaḥ kiṁ vā acyutā bhakti-mārgācyuti-rahitā ye santas taiḥ \| yad
vā, acyutaḥ sthiraḥ sat-samāgamaḥ \| eveti anyathā kathañcit kadācid api
na jāyata ity arthaḥ \| yad vā, tasmin kṣaṇe \| kutaḥ ? satāṁ gatau
gamye tava sat-saṅgamaika-vaśyatvāt, tathā caikādaśa-skandhe
śrī-bhagavad-vākyam---na rodhayati māṁ yogaḥ \[bhā.pu. 11.12.1\] ity-ādi
\| tad api kutaḥ ? paraś caturvarga-śreṣṭho mokṣo\'py avaro'pakṛṣṭo
yasyā bhaktes tad-īśe bhakty-eka-prāpyatvād ity arthaḥ \| yad vā,
parāvarāṇām ucca-nīcānāṁ śrī-brahmādis tatvaryantām āmīśe svāminy api
satām eva gatau \| ratiḥ iti pāṭḥe bhaktir ity arthaḥ \|
saṁsāra-nivṛttau satyāṁ sat-saṅgamena tvayi iti syād ity arthaḥ
\|\|54\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarhi kadā bhadraṁ syāt
tatrāha---bhaveti \| yadā bhavet sarvajñaiḥ sambhāvito bhavati tarhi
sat-saṅgamo'pi vivekibhiḥ sambhāvyata ity arthaḥ \| yad vā,
atiśayokti-nāmno'laṅkārasya caturtho bhedaḥ, yathoktaṁ tad-vivṛtau---

> caturthī sā kāraṇasya gadituṁ śīghra-kāminā \|
>
> yā hi kāryasya pūrvoktiḥ iti \|

tasmād yarhi sat-saṅgamo bhavet tarhi bhavāpavargaḥ śīghram eva bhaved
ity arthaḥ \| yataḥ sat-saṅgama ity-ādi yatas tvayi matau ca jātāyāṁ
bhavāpavargasyāvyabhicāraḥ syād ity āha---tad eveti \| eva-kārān nānyadā
kadāpīty arthaḥ \| acyuteti sambodhya tatra tvam apy acyuto bhavasīti
bhāvaḥ \| nanu mat-kṛpāṁ vinā sat-saṅgamo'pi na syād iti saivāstv
ādi-kāraṇam \| tatrāha---santa eva gatir āśrayo yasya tasmin
svecchāmayasyeti ahaṁ bhakta-parādhīna \[bhā.pu. 9.4.64\] iti
sad-icchayaiva tatra sarvaṁ pravartate, na tu svataḥ tataḥ sāpi
tad-anugataiveti bhāvaḥ \| satāṁ gatau ity asminn arthe\'py astāṁ gatir
na bhavasīti bhāvaḥ \| pūrva-pūrveṇa sattāparapasya sattve niṣpādita eva
sā pravartate, na tu pūrvaṁ svayaṁ samuttīrya ity ādeḥ \| tataḥ
prathamataḥ sat-saṅgamenaiva tvan-matiḥ syād iti bhāvaḥ \| tatra hetuḥ
parāvareśe pareṣām avareṣāṁ ca jñānādy-anadhīne ato mamāpi
śrī-garga-saṅgamād eva tvan-matir jātā prārthitaḥ pracuraṁ pūrvaṁ
tvayāham iti bhavad-ukta-rītyā yayāsau bhavāparvarga-dātā tvaṁ labdha
iti bhāvaḥ \| matir iti ratir iti ca pāṭhaḥ samartha eva, sat-saṅgamena
raty-aṅkura-rūpaiva matir jāyata iti \|\|54\|\|

------------------------------------------------------------------------------------------------------------

**jīva-gosvāmī (bhakti-sandarbha 179)** : atha tasyā eva prakārāntareṇa
sthāpanāya prakaraṇāntaraṁ yāvat-tal-lakṣaṇa-prakaraṇam \| tad evaṁ
parama-durlabha-svarūpaṁ parama-durlabha-phalaṁ
cākiñcanākhya-sākṣād-bhakti-rūpaṁ sāmmukhyaṁ kathaṁ syād iti vaktuṁ
sāmmukhya-mātrasya nidānam upalakṣayati---bhavāpavarga iti \| yadā
bhramataḥ saṁsarato bhavāpavargo bhavet samprāpta-kālaḥ syāt, tadā
sat-saṅgamo bhavet \| tadā bhavāpavargo bhaved iti vaktavye vaiparītyena
nirdeśas tatra sat-saṅgamasya śrīghratayāvaśyakatayā ca hetutā-vivakṣayā
tathoktaṁ nalakūvara-maṇigrīvau prati śrī-bhagavatā---

> sādhūnāṁ sama-cittānāṁ sutarāṁ mat-kṛtātmanām \|
>
> darśanān no bhaved bandhaḥ puṁso'kṣṇoḥ savitur yathā \|\| \[bhā.pu.
> 10.10.41\] iti \|

ata evātiśayokti-nāmālaṅkārasya caturtho bhedo'yam ity ālaṅkārikāḥ \|
tad uktaṁ tad-vivṛttau---

> caturthī sā kāraṇasya gadituṁ śīghra-kāritām \|
>
> yā hi kāryasya pūrvoktiḥ iti \|

tatra hetur yarhi yadā sat-saṅgamasya daiva-parāvareśe tvayi matir
bhavati tad-vaimukhya-karān ādi-siddha-taj-jñāna-saṁsargābhāvānte
tat-sāmmukhyakaraṁ taj jñānaṁ jāyata ity arthaḥ \| ata evoktaṁ
śrī-vidureṇa---

> janasya kṛṣṇād vimukhasya daivād
>
> adharma-śīlasya suduḥkhitasya \|
>
> anugrahāyeha caranti nūnaṁ
>
> bhūtāni bhavyāni janārdanasya \|\| \[bhā.pu. 3.5.3\] iti \|

atra daivāt prācīna-karmaṇo hetos tadāveśād adharma-śīlasya
bhagavad-dharma-rahitasyety arthaḥ \| mūla-padye yarhi yadeti nirdeśān
na kāla-vilambena \| tatra caivakārān nānyadā kadācid apīty arthaḥ \|
tena tan-matau hetuḥ sad-gatau yatra yatrasantaḥ saṅgacchante tatra
tatra gatiḥ sphuraṇaṁ yasya tasmiṁs tvayīti \| tathā ca
itihāsa-samuccaye---

> yatra rāgādi-rahitā vāsudeva-parāyaṇāḥ \|
>
> tatra sannihito viṣṇur nṛpater nātra saṁśayaḥ \|\| iti \|

satāṁ gatāv ity atra vyākhāne'pi asatāṁ tv asau na gatiḥ \| atas
tad-dvāraivānyeṣāṁ tal-lābho yukta iti pūrvavad eva \| piṅgalāyā api
sat-saṅge videhānāṁ pure hy asminn aham ekaiva mūḍha-dhīḥ \[bhā.pu.
11.8.33\] ity atra vyakto'sti \| ṭīkā ca--- sat-saṅgatau satyām apy aho
me moha ity āha videhānām iti ity eṣā \|

tad evaṁ yatra nopalabhyate sat-saṅgas tatrāpy ādhunikaḥ prāktano vā
pārampariko vānumeya eva \| atra kṛta-śrī-nāradādi-darśanāder api
devatādeḥ śrī-nalakūvarādivattādṛśatva-prāptir na śrūyata ity ata evaṁ
vivecanīyam \| yadyapy aparādha-sad-bhāvo vartate puruṣe tadā tad-doṣeṇa
satsu nirādarāṇāṁ sādhāraṇa-puṇyādi-dṛṣṭīnāṁ ca tad-doṣa-śānty-arthaṁ
sat-saṅgasya bhagavat-sāmmukhya-kāraṇatve'pi tat-kṛpā-sāhāyyam apekṣate
\| niraparādhatve sati tat-saṅgenaiva jāta-paramottama-dṛṣṭīnāṁ teṣu
mano'vadhānābhāve'pi sat-saṅga-mātraṁ tat-kāraṇam iti \| ataḥ sāparādhān
evādhikṛtyoktam ajān aja-devaiḥ---

> tān vai hy asad-vṛttibhir akṣibhir ye
>
> parāhṛtāntar-manasaḥ pareśa \|
>
> atho na paśyanty urugāya nūnaṁ
>
> ye te padanyāsa-vilāsa-lakṣyāḥ \|\| \[bhā.pu. 3.5.44\]

te tava pada-nyāsa-vilāsa-kṣaṇyāḥ sambandhio ye bhaktā ity arthaḥ \| te
tān nūnaṁ prāyo na paśyanti na kṛpā-dṛṣṭi-viṣayīkurvantīty arthaḥ \| kān
? ya asad-vṛttibhiḥ sāparādha-ceṣṭair akṣibhir indriyaiḥ
para-kṛtāntarmanaso dūrīkṛtāntarmukha-citta-vṛttayo bahirmukhā ity evaṁ
vyākhyānam atrāpy anusandheyam \| atra sādhāraṇāsad-vṛttitvaṁ na gṛhyate
\| sarvasya tat-kṛpāyāḥ prāk tathā-bhūtatvāt \| janasya kṛṣṇād
vimukhasya daivād \[bhā.pu. 3.5.3\] ity-ādika-viṣayaṁ syād iti tasmād
aparādhāsad-vṛttau teṣāṁ kṛpā pravartata eva \| kathañcid
aparādhābhāvena tad-apravṛttāv api saṅga-mātreṇaiva teṣāṁ sammatiḥ syāt
\| yatra tu sāparādhe'pi svairatayaiva kṛpāṁ kurvanti tasyaiva tan-matiḥ
syān nānyasya nalakūvaravat sādhāraṇa-devatāvac ceti \| tathā
śrī-bharatasya rahūgaṇe yathā coparicara-vasor vṛttaṁ viṣṇu-dharme---sa
hi deva-sāhāyyāyaiva daityān hatvā virajya ca bhagavad-anudhyānāya
pātālaṁ ca praviṣṭavān \| taṁ ca nivṛttam api hantuṁ labdha-cchidrā
daityāḥ samāgatya tat-prabhāveṇodyata-śastrā evātiṣṭhan \| tataś ca
vyarthodyamāḥ punaḥ śakropadeśena taṁ prati pāṣaṇḍa-mārgam upadiśanto'pi
jātayā tat-kṛpayā bhagavad-bhaktā babhūvuḥ \[vi.dha.pu. 3.346\] iti \|

ata uktaṁ viṣṇu-dharma eva---

> aneka-janma-saṁsāra-racite pāpa-samuccaye \|
>
> nākṣīṇe jāyate puṁsāṁ govindābhimukhī matiḥ \|\| iti \|

nanu,

> naitān vihāya kṛpaṇān vimumukṣa eko
>
> nānyaṁ tvad asya śaraṇaṁ bhramato'nupaśye \[bhā.pu. 7.9.44\]

ity evaṁ śrī-prahlādasya sarvasminn api saṁsāriṇi kṛpā jātā, tarhi
kathaṁ na sarva-muktiḥ syāt ? ucyate, jīvānām anantatvān na te sarve
manasi tasyārūḍhā yāvanto dṛṣṭvā śrutās tac-cetasyārūḍhās tāvatāṁ
tat-prasādād bhaviṣyaty eva mokṣaḥ \| naitān ity etac-chabda-prayogāt \|
ye cānye teṣām api tat-kīrtana-smaraṇa-mātreṇaiva kṛtārthatāvaraṁ svayam
eva kṛpayā dattavān śrī-nṛsiṁha-devaḥ---

> ya etat kīrtayen mahyaṁ tvayā gītam idaṁ naraḥ \|
>
> tvāṁ ca māṁ ca smaran kāle karma-bandhāt pramucyate \|\| \[bhā.pu.
> 7.10.14\] iti \|

yas tvāṁ kīrtayed api kiṁ punas tvaṁ yān kṛpayā smarasīti bhāvaḥ \|
tasmāt sādhūktaṁ bhavāpavargo bhramato yadā bhaved iti \|\|54\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** bhavāpavargo'tra yadā sat-saṅgamo
bhavet ity ādāv atiśayokti-nāmālaṅkāro jñeyaḥ \|
yathoktaṁ---kārya-kāraṇayor yaś ca paurvāparya-viparyayaḥ
vijñeyātiśayoktiṣ sā \[kāvya-prakāśa 8.101\] iti vāyākhyāti ca kāraṇasya
śīghra-kāritāṁ vaktuṁ kāryasya pūrvānuktau caturthīti \| yad vā, yadā
bhavet sarvajñaiḥ sambhāvito bhavati tarhi sat-saṅgamo'pi vivekibhiḥ
sambhāvyata ity arthaḥ \| yataḥ sat-saṅgama ity-ādi \|\|54.55\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi
sarva-duḥkhopaśamanī parama-sukha-mayī bhaktir eva kadā bhaved ity ata
āha bhaveti \| he acyuta brahmatojīvasya yadā bhavāpavargo
bhava-bandhasya nāśaḥ syāt, tadā sat-saṅgamaḥ anugrāhaka-sādhu-saṅgo
bhavet \| yarhi sat-saṅgamas tadiavety eva-kārān nānyadā kadāpīty arthaḥ
\| atra yarhi tarhi iti sthūla-kālam ālambyaivoktiḥ sūkṣma-kālam
avalambya tu sat-samāgama-bhavāpavargayoḥ kāraṇa-kāryayoḥ paurvāparyam
avaśyam eva vaktum ucitam \| tad api tad-viparyayeṇoktiḥ
kāryasyātiśaighryābodhiny atiśayoktiś caturthī jñeyā \| atra sad-gatāv
ity asya vaiṣṇava-toṣaṇyāṁ vyākhyā, yathā---nanu mat-kṛpāṁ vinā
sat-saṅgamo'pi na syāt ity ato mat-kṛpaivādi-kāraṇam as tu ?
tatrāha---santa eva gatir āśrayo yasya tasmin \| svecchāmayasya
\[bhā.pu. 10.14.2\] iti, ahaṁ bhakta-parādhīnaḥ \[bhā.pu. 9.4.63\]ity
ādeḥ sad-icchayaiva tava sarvaṁ pravartate \| na svata iti budhyate atas
tvat-kṛpāpi sad-anugataiveti bhāvaḥ \| satāṁ gatāv ity asminn arthe\'py
asatāṁ gatir na bhavasīti pūrva-pūrveṇa satāṁ parasparasya sattve
niṣpādita eva tvat-kṛpā pravartate, na tu pūrvaṁ svayaṁ samuttīrya
\[bhā.pu. 10.2.31\] ity-āder ity eṣā \|\|54\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.55 \|\|**

> manye mamānugraha īśa te kṛto
>
> rājyānubandhāpagamo yadṛcchayā \|
>
> yaḥ prārthyate sādhubhir eka-caryayā
>
> vanaṁ vivikṣadbhir akhaṇḍa-bhūmi-paiḥ \|\|

**śrīdhara-svāmī (bhāvārtha-dīpikā) :** mama tu sat-saṅgamāt pūrvam eva
yo rājyādi-saṅga-vicchedo jātaḥ, so'yaṁ tvayā mahān anugrahaḥ kṛta ity
āha---**manya** iti \| **te** tvayā \| **sādhubhir** vivekibhis tapase
**vanaṁ** praveṣṭum icchadbhiḥ svayaṁ tyaktum alabhamānaiḥ prārthyata
iti \|\|55\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nija-bhāgyaṁ
ślāghate---**mama tv** ity-ādinā \| **rājyasya** tad-**anubandhakasya**
sampādakasya kośādeś ca **apagamas** tyāgaḥ \| **eka** eva **cared**
bhikṣuḥ ity ukter ekāki-caraṇecchayā \| **akhaṇḍa-bhūmipaiḥ**
sārvabhaumaiḥ \|

tatas tad ārabhyaiva mayi tvad-anugraho lakṣita ity āha---**manya** iti
\| he īśa mūkaṁ karoti vācālam iti nyāyena he durghaṭa-ghaṭanāpaṭo \|
rājyānubandhasya rājatvāsakter apagamo yasmāt tādṛśo'nugrahaste tvayaiva
yadṛcchayā svairitayā kṛta iti tarkayāmi

> traivargikāyāsa-vighātam asmat-
>
> patir vidhatte puruṣasya śakraḥ \|
>
> tato'numeyo bhagavat-prasādo
>
> yo durlabho'kiñcana-gocaro\'nyaiḥ \|\| \[bhā.pu. 6.11.23\]

iti vṛtrokteḥ, yasyāham anugṛhnāmi hariṣye taddhanaṁ śanaiḥ iti svayaṁ
bhagavad ukteś ca \| yo'nugraho'khaṇḍa-bhūmipair api mṛgyate kiṁ punar
bhārata-varṣaika-deśa-patibhir ity arthaḥ \| eka-caryayā ekāntaniṣṭhayā
\| teṣāṁ kathaṁ vana-vivakṣā syāt tatrāha---sādhubhiḥ
vivekenāsanniṣṭhātyāgibhir ity arthaḥ \|\|55\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** anartha-nivṛttim āha---**manya**
iti \| **te** tvayā **anubandhaḥ** sambandhaḥ \| **yadṛcchayā** akasmāt
\| **vivikṣadbhir** veṣṭum icchadbhiḥ \| **akhaṇḍa-bhūmipaiḥ**
sārvabhaumaiḥ \| **eka-caryayā** ekākitvena \|\|55\|\| \[mu.pha. 17.38\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atastvayānugrahaḥ kṛta
iti manye \| katham ? tad āha---rājye rājatve
rājya-tat-sambandhi-sutā-dārādau vā, anubandhasya āsakteḥ
prakṛtānusaraṇasya va apagamo yadṛcchayāyanto'bhūd iti \| yad vā,
rājyānubandhasyāpagamo yasmāt saḥ \| he īśeti nijaiśvaryād eva, na ca
mama yogyatvād iti bhāvaḥ \| yo'nugraha ekacaryayā parama-bhaktyā,
akhaṇḍa-bhūmi-pair ity aśeṣa-bhoga-sampattyā viveka-yogyatoktā \| yad
vā, akhaṇḍa-bhūmi-pairapi, kiṁ punar bhāratavarṣaik deśapatibhir ity
arthaḥ \| teṣāṁ kathaṁ vana-vivikṣā syāt ? tatrāha---sādhubhiḥ sadbhir
iti \|\|55\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tad ārabhyaiva mayi
tvad anugraho lakṣita ity āha---manya iti \| he īśa ! mūkaṁ karoti
vācālam \[gītā \]ity-ādi-nyāyena he durghaṭa-taṭanāpaṭo !
rājyānuvandhasya rājatvāsakter apagamo yasmāt tādṛśo'nugrahaḥ te
tvayaiva yadṛcchayā svairitayā kṛta tarkayāmi yo'nugraha ekacaryayā
ekānta-niṣṭhayā akhaṇḍa-bhūmipair api mṛgyate kiṁ punar
bhāratavarṣaika-deśapatibhir ity arthaḥ \| teṣāṁ kathaṁ vana-vivikṣā
syāt tatrāha---sādhubhiḥ vivekenāsan niṣṭhātyāgibhir ity arthaḥ
\|\|55\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** mama tu
tvad-bhakta-garga-saṅgānantaram akasmād eva yo rājyādi-saṅga-vicchedo
jātaḥ sa tavaivānugrahād ity ahaṁ jānāmīty āha manya iti \|

> traivargikāyāsa-vighātam asmat-
>
> patir vidhatte puruṣasya śakra\|
>
> tato'numeyo bhagavat-prasādo
>
> yo durlabho'kiñcana-gocaro'nyaiḥ \|\| \[bhā.pu. 6.11.23\] iti
> śrī-vṛtrokteḥ \|

yo rājyānubandhāpagamaḥ sādhubhir bhūmipaiḥ prārthyate, ekacaryayā
eka-cāritvena nirvighna-tvadīya-dhyāna-bhakti-siddhy-artham iti bhāvaḥ
\|\|55 \|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.56 \|\|**

> na kāmaye'nyaṁ tava pāda-sevanād
>
> akiñcana-prārthyatamād varaṁ vibho \|
>
> ārādhya kas tvāṁ hy apavarga-daṁ hare \|
>
> vṛṇīta āryo varam ātma-bandhanam \|\|

**śrīdhara-svāmī (bhāvārtha-dīpikā) :** tad evaṁ viṣaya-sevā-mārgaṁ
bhagavat-sevā-mārgaṁ ca vivicya varān vṛṇiṣveti yad uktaṁ tatrottaram
āha---na kāmaya iti \| akiñcanā nivṛttābhimānāḥ \| āryo vivekī
\|\|55\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tayor dhayoḥ \|
ātma-bandhanam ātmanaḥ saṁsāra-kāraṇam \| ataḥ pāda-sevanātsākṣād
vividha paricaryāyā anyaṁ varaṁ varaṇīyārthaṁ na kāmaye, tad eva kāmaya
ity arthaḥ \| kutaḥ---akiñcanā muktiparyantam arthaḥ tucchīkṛtya bhaktās
tair api prārthyatamāt \| prārthyā bhaktiḥ, prārthyataraṁ darśanaṁ,
prārthyatamaṁ pāda-sevanaṁ, tasmāt sarva-puruṣārthata ādhikyam uktaṁ tad
eva hi yogyam ity āśayena sambodhayati---vibho he
sarva-lpuruṣārthādhika-sukha-dāna-samartha \| ārādhya prārthya sevitvā
vā \| apavargo bhaktiḥ \| tathā ca pañcama-skandhe---yathā
varṇa-vidhānam apavargaś ca bhavati yo'sau bhagavati
sarva-bhūtātmanyanātmye'nirukte'nilayane
vāsudeve'nanya-nimitta-bhakti-yoga-lakṣaṇe iti \|

yad vā, muktiṁ kathaṁ na vṛṇuṣe, tatrāha---ārādhyeti \| varamīṣat
priye'vyayam \| ārādhya kastvā mukti-pradaṁ santaṁ vṛṇīta varam
ātmabandhanam eva vṛṇītety arthaḥ \| ahaṁ tu mokṣe'pi nirapekṣaḥ kathaṁ
taṁ vṛṇuyām iti bhāvaḥ \|\|56\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) : na** iti \| **ka āryaḥ** jñātvā
**ātmano** **bandhanaṁ** **varaṁ** vṛṇīte ? na ko'pīty arthaḥ \|
sarvatra caitanyeṣu ślokeṣu anyān apekṣayā bhajana-dharmāsaktyā ko'py
utsāhaḥ puṣyatīti mantavyam \|\| \[mu.pha. 19.25\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata pāda-sevanāt sākṣād
vividha-paricaryāyā anyaṁ varaṁ varaṇīyārthaṁ na kāmaye, tad eva kāmāya
ity arthaḥ, kutaḥ ? akiñcanā muktā bhaktā vā tair api prārthyatamāt,
prārthyā bhaktiḥ, prārthyataraṁ darśanam, prārthyatamaṁ pādasevanaṁ
tasmāt, iti sarva-puruṣārthādhikyam uktam \| tad eva hi yogyām ity
āśayena sambodhayati---vibho he prabho ! iti dāsasya
svāmi-pādā-sesvaikayogyatvād ity arthaḥ \| ārādhya prāpya sevitvā vā,
apavargo bhaktiḥ, tathā ca pañcama-skandhe bhārata-varṣa-varṇanānte
yathā-varṇa-vidhānam apavargaś ca bhavati yo'sau bhagavati
sarva-bhūtātmanyanātmye'nirukte'nilayane vāsudeve'nasya
namitta-bhakti-yoga-lakṣaṇaḥ iti \| yad vā, apakṛṣṭo vargaś caturvargo
yasmāt padasevanāt tad-dātāram ātmānaṁ bandhāni sukha-lopena
iṣṭa-vidhātena vā yantrayatīti tathā tam \| hare ! he sarvabandhahara !
he manohareti vā \|\|56\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ pāda-sevanāt sākṣād
vividha-paricaryāyā anyaṁ varaṁ varaṇīyārthaṁ na kāmaye tad eva kāmaya
ity arthaḥ \| kutaḥ ? akiñcanāḥ mukhi-paryantamarthaṁ tucchīkṛtya
bhaktāḥ tair api prārthyatamāt prārthyā bhaktiḥ prārthyantaraṁ darśanaṁ
prārthyatamaṁ pādasevantaṁ tasmāt iti sarva-puruṣārthata ādhikyam uktaṁ
tad eva hi yogyam ity āśayena sambodhayati vibho he !
puruṣārthādhika-sukha-dāna-samartha sarva ārādhya prāpya sevitvā vā
apavargo bhaktiḥ tathā ca pañcama-skandhe yathā varṇavidhānam apavargaś
ca bhavati yo'sau bhagavati sarva-bhūtātmanyanātmye'nirukte nilayane
vāsudeve'nanya-nimitta-bhakti-yoga-lakṣaṇa iti yad vā, muktiṁ kathaṁ na
vṛṇuṣe ? tatrāha---ārādhyeti \| varam āsīt priye'vyayam ārādhya sevitvā
vā kastvām apavargadaṁ muktipradaṁ santaṁ vṛṇīta varam ātmabandhanam eva
vṛṇītety arthaḥ \|\|56\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** na kāmaya iti varam ity avyayam
īṣat priye apavargadaṁ santaṁ tvāṁ ko vṛṇīta na ko'pi kintu varam
ātmabandhanam eva vṛṇītety arthaḥ vyākhyāntare varam iti punar uktaṁ
syāt vṛṇītety anenaivārtha-prāpteḥ \|\|56\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** varān vṛṇīṣv eti yad
uktaṁ tatrottaram āha---neti \| akiñcanaiḥ prārthyā bhaktiḥ
prārthyataraḥ premā prārthyatamaṁ pāda-sevanaṁ tasmāt \| anyaṁ mokṣam
api na kāmaye kimutānyān varān \| apavargadaṁ bhakti-yogapradaṁ
pañcama-sakndae apavarga-śabdena bhakti-ygokteḥ atha vā dṛṣṭāntam api
kaimutyenaivaḥa hi apy arthe apavargadaṁ mokṣārthitvāt mokṣapradam api
tvām, ārādhya kaḥ khalu vivekī ātmano bandhanaṁ varaṁ tvayā ditsitam api
vṛṇīta ahaṁ tu mokṣe'pi nirapekṣaḥ kathaṁ tad vṛṇuyām iti bhāvaḥ
\|\|56\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.57 \|\|**

> tasmād visṛjyāśiṣa īśa sarvato
>
> rajas-tamaḥ-sattva-guṇānubandhanāḥ \|
>
> nirañjanaṁ nirguṇam advayaṁ paraṁ
>
> tvāṁ jñapti-mātraṁ puruṣaṁ vrajāmy aham \|\|

**śrīdhara-svāmī (bhāvārtha-dīpikā) :** rajas-tamaḥ-sattva-guṇair
anubadhyanta iti tathā tā āśipa aiśvaryādi-śatru-māraṇādi-dharmādi-rūpā
visṛjya paraṁ puruṣam īśvaraṁ jñapti-mātraṁ jñāna-ghanam \| kutaḥ \|
nirañjanam \| tat kutaḥ \| nirguṇam \| tad api kutaḥ \| advayam \| ata
eva akṣaraṁ tvāṁ

śaraṇaṁ vrajāmīti \|\|57\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi kiṁ karṣīty ata
āha---tasmād iti \| yato varāṇāṁ bandhakatvaṁ tasmād dhetoḥ \|
tathā-bhūtā mānuṣa-rākṣasadaivīryāśiṣo manorathāḥ saṁpado vā
syāt-sampadicchayor āśīḥ iti \| jñānaghanatve hetum āśaṅkate-kuta iti \|
nirañjanaṁ nirupādhim \| atrāpi hetum āśaṅkate---kuta iti \| tad api
nirguṇam api kuto dvaiva varjitam \| ata eva dvaita-varjitatvād eva \|
āśiṣaḥ phalāni \| sarvaśa iti pāda-sevana-viruddho mokṣo'pi nirastaḥ
sarvataḥ iti pāṭho'pi sa evārthaḥ \| tasyāpi
jñāna-hetu-sattva-guṇānuvandhanatvāt, sevāyās tu nairguṇya-hetukatvāt \|
sāttvikyādhātmikī śraddhā ity ādau mat-sevāyāṁ tu nirguṇā iti
śrī-bhagavad ukteḥ \| anyat taiḥ \| tatra tvām ity etad
ākāreṇāvirbhavantam ity arthaḥ \| taṁ ca paraṁ satyaṁ paraṁ dhīmahi iti
ādyovatāraḥ puruṣaḥ parasya iti, kṛṣṇas tu bhāgavān svayam
ity-ādi-dṛṣṭyā svayaṁ bhagavantam ity arthaḥ \| jñāpti-mātram iti
jñāna-mātraṁ paraṁ brahma iti dṛṣṭyā cin-mātrākāreṇa sarvatra
brahmākhyam ity arthaḥ \| tad uktam---brahmeti paramātmeti bhagavām iti
śabdyate iti \| tad evam āvirbhāvatrayātmake mayātītatvam āha---kuta
ity-ādinā \| tatra tridhāpi nirañjanam upādhiṁ vinā svarūpeṇaiva tathā
tathā sthitaṁ, bhagavattve paramātmattve'pi nirguṇaṁ nirgatā prākṛtebhyo
guṇebhyaḥ guṇāḥ svarūpa-śakti-vṛtti-rūpā aiśvaryādayo yasya tam \|
madhya-pada-lopī samāsaḥ \| māṁ bhajanti guṇāḥ sarve ity ādau sāmyā
saṅgādayo guṇāḥ iti śrī-bhagavad ukteḥ \| advayaṁ
sajātīya-vijātīya-bheda-rahitam \| jñāpti-mātratve'pi svarūpa-śaktir
yat-kiñcid upalabhyate, īkṣitṛtvasya svābhāvikatayāvaśyaṁ mantavyatvāt
\| tad uktam īkṣate nā śabdam ity atra bhāṣyakṛdbhir jñāna-svarūpasya
tasya jñāna-sādhanāpekṣa nāsti prakāśa-svarūpavastunaḥ
prakāśa-sādhanāpekṣābhāvād iti bhagavattve paramātmatve ca spaṣṭam eva
sā śrūyate---

> na tasya kāryaṁ ca vidyate
>
> na tat-samaś cābhyadhikaś ca dṛṣyate \|
>
> parāsya śaktir vividhaiva śrūyate
>
> svābhāvikī jñāna-bala-kriyā ca \|\| \[śve.u. 6.8\] iti,

apāṇipādo javano grahītā \[śve.u. 3.19\] iti ca \| vigrahaś ca yam
evaiṣa vṛṇute tena labhyas tathaiṣa ātmā vṛṇute tanuṁ svām iti \|

yad vā, nirañjanaṁ nitarāṁ rañjakam, nirguṇaṁ niḥśeṣeṇa guṇayaty
uttarottaraṁ bhakti-vistāreṇa vardhayatīti tam, advayaṁ
pratidvandvi-śūnyam, jñāptiśdeka-lakṣaṇaṁ brahmākhyaṁ vastv api mātrāṁśo
yasya tam, saccidānanda-rūpam ananta-śaktiṁ puruṣākāraṁ tvām etam ity
arthaḥ \| vrajāmi sevyatvenāsādayāmi \| śeṣaṁ pūrvavat \|\|57\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** **tasmād** iti \| tad evaṁ
sa-prabhedaṁ vīra-rasaṁ nirūpya tad-bhaṅgyā bhakti-rasānubhavituḥ
phala-sambandhaṁ darśayan upasaṁharati---**tasmād** iti \| **tasmād**
varāṇām anartha-rūpatvāt \| **āśiṣaḥ** āśāsyamānāni phalāni **sarvaśaḥ**
loka-traya-vartinīr api \| **nirguṇaṁ** **tvāṁ** **vrajāmi** \| nirguṇaḥ
kutaḥ ? yato **nirañjanaḥ** \| añjanaṁ prakāśāvaraṇaṁ māyākhyam \|
saguṇo hi māyā-sambandhāt tvaṁ cādvayaḥ \| māyā-sambandho hi
sa-dvitīyatvaṁ syāt, kuto'dvayaḥ ? yato jñapti-mātraḥ \| \[māyāyāḥ\]
sattāsattvābhyām anirvācyatvād ity arthaḥ[^10] \| bhakta-mahimā tu
bhakti-mahimnaivokta iti atra noktaḥ \|\|57\|\| \[mu.pha. 19.26\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**tasmād ity-ādi \|
ātmabandhana varaṁ ko vṛṇīte, na ko'pīty arthaḥ \| tasmād dheto, sarvā
āśiṣaḥ sukhāni visṛjya kimbhūtā āśiṣa rajas tama ity-ādi---kevalam
āśiṣam utsṛjya, nirañjanaṁ nirjigūṇaṁ jñāpti-mātraṁ yad-brahma tad api
visṛjya, paraṁ kevalaṁ tvāṁ puruṣaṁ puruṣottamaṁ vrajāmi prāpnomīty
arthaḥ \|\|57\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āśiṣaḥ phalāni, sarvaśa
ity anena mokṣo'pi nirasta eva, tasyāpi jñāne
hetuḥ---sattva-guṇānubandhanāttvām advayam ekam eva vrajāmi, āśrayāmi,
kutaḥ ? paraṁ puruṣaṁ parameśvaraṁ śrī-puruṣattamaṁ vā, ata eva niḥśeṣā
guṇā yasmin tam \| yad vā, niḥśeṣeṇa guṇayati uttarottaraṁ
bhakti-vistāraṇena bardhayatīti tathā tam, ata eva nitarāṁ rañjayatīti
tathā tam, tat-prakāra-vijñāpanāpekṣā ca nāstīty āha jñāpti-mātram iti,
jñāna-ghana-vigrahatvād ity arthaḥ \| ahaṁ vrajāmi, anyas tv āśiṣo
gṛhnātu nāmety arthaḥ \| yad vā, dīrghāśābaddha-hṛdayo'ham \| eva maham
iti lekhye ṭīkāyām ata evākṣaram iti lekhaka-bhramāt \|

nanu, yad artham āśrayasi, tan-mamādeyam, tatrāha---īśa he
sarva-pradāna-samartheti \| yad vā, kim anyavedya-vijñāpyād adhikam api
tvaṁ jñānāsyevety āha---jñāpti-mātram iti \| prārthitād adhikam api
dātuṁ śaknoṣīty āha---he īśeti \| anyat samānam \|\|57\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āśiṣaḥ phalāni sarvaśa iti
pāda-sevana-viruddho mokṣo'pi nirastaḥ sarvata iti pāṭhe sa evārthaḥ
tasyāpi jñāna-hetu-satta-guṇānubandhatvāt sevāyas tu
nairguṇya-hetukatvāt sāttvikādhyātmikī śraddhety ādau mat-sevāyāṁ tu
nirguṇeti śrī-bhagavad ukteḥ, anyat taiḥ tata tvām iti etad
ākāreṇāvirbhavantam ity arthaḥ \| taṁ ca satyaṁ paraṁ dhīmahīti
ādyo'vatāraḥ puruṣaḥ parasyeti kṛṣṇas tu bhagavān svayam iti dṛṣṭyā
svayaṁ bhagavantam ity arthaḥ \| puruṣam īśvaram iti viṣṭbhyāham idaṁ
kṛtsnam ekāṁśena iti gītā-dṛṣṭyāntaryāmyākāreṇa paramātmākhyam ity
arthaḥ jñāpti-mātram iti jñāna-mātraṁ paraṁ brahmeti dṛṣṭyā
cin-mātrākāreṇa sarvatra brahmākhyam ity arthaḥ \| tad uktaṁ
brahmeti-paramātmeti bhagavān iti śabdate tad evam
āvirbhāvatrayātmatve'pi māyātītatvam āha---kuta ity-ādinā tatra tridhāpi
nirañjanam upādhiṁ vinā svarūpeṇaiva tathā tathā-sthitaṁ bhagavattve
paramātmatve'pi nirguṇaṁ nirgatā guṇebhyaḥ prākṛtebhyo guṇāḥ
svarūpa-śakti-vṛtti-rūpā aiśvaryādayo yasya taṁ madhya-padaloāḥ māṁ
bhajanti guṇāḥ sarve ity ādau sāmyāsaṅgādayo'guṇā iti śrī-bhagavad ukteḥ
advayaṁ sajātīya-vijātīya-bheda-rahitaṁ jñāpti-mātratve'pi
svarūpa-śaktir yat-kiñcid upalabhyate īkṣitṛtvasya
svābhāvikatayāvaśyammantavyatvāt tad uktam īkṣater nāśabdam \[ve.sū.
1.1.5\] ity atra bhāṣyakṛdbhiḥ jñāna-svarūpasya tasya jñāna-sādhanāpekṣā
nāsti prakāśa-svarūpavastunaḥ prakāśa-sādhanāpekṣābhāvād iti bhagavattve
paramātmatve caspṛṣṭam eva sā śrūyate \|

> na tasya kāryaṁ ca vidyate
>
> na tat-samaścābhyadhikaś ca dṛṣyate \|
>
> parāsya śaktir vividhaiva śrūyate
>
> svābhāvikī jñāna-bala-kriyā ca \|\| iti,

apāṇi-pādo javano grahītā iti ca \| vigrahaś ca yam evaiṣa vṛṇute tena
labhyas tathaiṣa ātmā vṛṇute tanuṁ svām iti \|

yad vā, nirañjanaṁ nitarāṁ rañjakam, nirguṇaṁ niḥśeṣeṇa bhūṣayati
uttarottaraṁ bhakti-vistāreṇa guṇayati vardhayatīti tam, advayaṁ
pratidvandva-śūnyam, jñāptiśdeka-lakṣaṇaṁ brahmākhyaṁ vastv api mātrā
aṁśo yasya tam, saccidānanda-rūpam ananta-śaktiṁ puruṣākāraṁ tvām etam
ity arthaḥ \| vrajāmi sevyatvenāsādayāmi \| śeṣaṁ pūrvavat \|\|57\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** āśiṣaḥ phalāni sarvaśa iti
mokṣo'pi nirastaḥ tasyāpi jñāna-hetu-sattva-guṇānubandhanatvāt sevāyās
tu nairguṇa-hetukatvāt sāttvikyādhātmikī śraddhety ādau matsevāyāntu
nirguṇeti śrī-bhagavad ukteḥ jñāpti-mātraṁ jñānaghanaṁ
sacchidānanda-vigraham ity arthaḥ nirañjanam upādhiṁ vinā svarūpaṇaiva
tathā-sthitaṁ nirguṇaṁ nirgatā guṇebhyaḥ prākṛtā guṇā yasya taṁ
madhyapada-lopaḥ, advayaṁ prakṛti-sambandha-rahitam \|\|57.62\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmād ity-ādi \| he īśa
īśvara ! tasmād hetoḥ sarvā āśiṣaḥ sarva-viṣaya-sukhāny utsṛjya tvāṁ
puruṣaṁ puruṣottamaṁ vrajāmi, śaraṇaṁ yāmīty arthaḥ \| āśiṣaḥ kīdṛśīḥ ?
rajas-tamaḥ-sattva-guṇānubandhanāḥ \| na kevalaṁ guṇānubandhatvād āśiṣa
evotsṛjya, nirguṇaṁ nirañjanam advayaṁ yan nirviśeṣaṁ brahmeti tad apy
utsṛjya, tad-anusandhānam apy akṛtvety arthaḥ \| tvad-ārādhanenaiva
tal-labdhir ity-ādi \| jñapti-mātraṁ jñāna-mātraṁ jñānam eva mātrāṁśo
yasya \| jñānam iti yat, tad api tavaivāṁśa iti tvad-āśrayeṇaiva
tal-labdheḥ \| kim iti pṛthaṅ nirākāra-bhāvanayeti bhāvaḥ \|\|57\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** svasya
sarva-kāma-nispṛhaṁ spṛṣṭīkṛty āha---tasmād iti sarvaśaḥ sarvā eva
sarvata iti pāṭhe\'pi sa evārthaḥ rajas-tamaḥ-satta-guṇair anubadhyanta
iti tāḥ tena jñāna-hetu-sattva-guṇānubandhinīm uktir api visṛṣṭā
guṇatrayātītā pāda-sevanātmikā bhaktir eva prārthitā
śrī-mad-gītāsvekādaśe ca bhakter eva triguṇātītatva-śravaṇāt tvāṁ
puruṣaṁ vrajāmi prāpnuyām ity arthaḥ \|

nanu, puruṣākāram māṁ māyāśaraṇaṁ brahmeti kecid ācakṣate tatrāha
nirañjanam añjanam upādhis tad rahitaṁ yato nirguṇaṁ nanu, ca satyaṁ
nirguṇa evāsmi idaṁ madīyaṁ vapus tu guṇamayam eva vadantīty ata āha
advayaṁ tvantvad vapuś ca na bhinnaṁ tvam eva tvad vapur ity arthaḥ \|
tarhi vapur idaṁ kiṁ svarūpaṁ tatrāha jñapti-mātraṁ cit-svarūpaṁ
brahmaivety arthaḥ \| guṇamaya-jagato'pi tvac-chaktimayatvena
tvad-bhinnatvābhāvād advayam svarūpa-śaktyā tu jñapti-mātraṁ puruṣam
\|\|57\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.51.58 \|\|**

> ciram iha vṛjinārtas tapyamāno'nutāpair
>
> avitṛṣa-ṣaḍ-amitro'labdha-śāntiḥ kathañcit \|
>
> śaraṇada samupetas tvat-padābjaṁ parātman
>
> abhayam ṛtam aśokaṁ pāhi māpannam īśa \|\|

**śrīdhara-svāmī (bhāvārtha-dīpikā) :** bhuṅkṣva tāvad bhogān, kaivalyaṁ
tu kara-stham eveti punar varaiḥ pralobhayantaṁ śrī-kṛṣṇaṁ
pādopagrahaṇena prārthayate---**ciram** iti \| **vṛjinaiḥ**
karma-phalair **ārtaḥ**, punas tad-vāsanābhis **tapyamānaḥ**, tathāpy
**avitṛṣa-ṣaḍ-amitraḥ**, tṛḍ eva tṛṣā tṛṣṇā, na vigata-tṛṣāḥ ṣaḍ-amitrāḥ
śatrava indriya-lakṣaṇā yasya saḥ \| ata eva **alabdha-śāntiḥ**,
kathañcid daiva-vaśena labdha-śāntir iti vā \| śaraṇaṁ sva-jñānaṁ tad
dadātīti tathā he **śaraṇada** ! **samupetaḥ** prāpto'ham \| aśokatve
hetuḥ---**abhayam** \| tatrāpi hetuḥ---**ṛtaṁ** satyam \| **āpannam**
āpadā vyāptaṁ **pāhi** iti \|\|58.59\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-vāsanābhiḥ
karma-phala-vāsanābhiḥ \| tathāpi karma-[vāsanātapy]{.mark} amānatve'pi
\| ata evātṛptendriyārātitvād eva \| arucyā na pakṣāntaram atra tatrāpy
abhayatve satyasya bhayābhāva-prasiddheḥ \| ato'dhunā katham api mām
upekṣituṁ nārhasi kintu sarvato rakṣeti sadainyam arthayate---ciram iti
\| iha saṁsāre \| vṛjinaiḥ pāpa-bhogair ārtaḥ, anutāpaiḥ
puṇya-bhogakṣaye śokais tapy amānaḥ kathañcid api na labdhvā śāntiś
cittasthair yaṁ sukhaṁ vā yena saḥ \|

yad vā, kaṭhañcit pratnābhāvād anirūpyeṇa kenacit-kāraṇena
samyak-pratyakṣatayā tathāpi upa-samīpe itaḥ prāptaḥ tac ca tava yogyam
ity āha---he śaraṇad \| ārtānāṁ śaraṇaṁ tv aham
ity-ādi-svapratijñāpekṣayā svāśraya-dāyaka \| na ca vaktavyaṁ
tad-bhakti-vaśād iti bhakter api pravartakas tvam evety āśayena
sambodhayati---paramātmann iti \| ato'dhunā nija-pādābja-māhātmyānurūpam
eva dātum arhasi na tv anyad ity āśayena pādābjaṁ
viśinaṣṭi---padaistribhiḥ \| ataḥ pāhi nija-sevakatvena pālāya \| tad ca
kevalaṁ dīna-vātsalyād evety āśayena punar āha---āpannam iti \| tatra ca
tvam evaikaḥ samartha ity āha---īśeti \|\|58\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** ciram iti \| vṛjinaṁ duḥkham \|
anutāpaiḥ paścāt-tāpaiḥ \| avitṛṣaḥ ṣaṭ indriyāṇy amitrāṇi yasya śaṁ
sukha-rūpam \| abhayam advitīyatvāt \| ṛtam abādhyatvāt \| aśokam
ānanda-ghanatvāt \| āpannaṁ śaraṇāgatam \|\|58\|\| \[mu.pha. 15.26\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atas tvat-pādābjaṁ
samupeto'haṁ he **śaraṇada** ! **māṁ pāhi** \| bhakta-rūpeṇa māṁ rakṣa,
kaivalyaṁ mā dāḥ \|\|58\|\|

------------------------------------------------------------------------------------------------------------

**rūpa-gosvāmī (bhakti-rasāmṛta-sindhu 2.4.22) :** duḥkhena dainyam \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato'dhunā katham api mām
upekṣituṁ nārhasi, kintu sarvato'niṣṭād rakṣeti sa-dainyaṁ
prārthayate---**ciram** iti \| iha saṁsāre'smin janmani vā, vṛjinaiḥ
pāpa-bhogair ārtaḥ, anutāpaiḥ puṇya-bhogakṣaye śokais tapy amānaś ca \|
yad vā, vṛjinaiḥ pāpa-karmabhir ārtaḥ puṇya-karmāṇām api
kṣayiṣṇu-phalatvādi-śravaṇād anutāpais tapaistapyamāna ity arthaḥ \| yad
vā, vṛjiḥ pūrva-pāpair ārtaḥ punaś cādhunānutāpaiḥ kāmādi-kṛtais
tapyamāna iti brāhyāntara-duḥkham uktam \| kathañcid api ta labdhāśāntiś
cittasthairyaṁ sukhaṁ vā yena saḥ \| yad vā, kathañcit svaprayāsābhāvād
inā nija-svarūpa-prakāśanādy anirvacanīya-prakāreṇa vā samyak
pratyakṣatvena tatrāpi upa samīpe itaḥ prāptaḥ, tac ca tad
anugraha-prabhāvād evety āśayena sambodhayati---**śaraṇada** ! ārtānāṁ
śaraṇaṁ tv aham ity-ādi-sva-pratijñāpekṣayā svāśraya-dāyaka, na ca
vaktavyaṁ tvad-bhaktivaśād iti bhakter api pravartakas tvam evety
āśayena sambodhayati---parātmann iti \| antaryāmitayā sarvatra
pravartakety arthaḥ \| ato'dhunā nija-pādāvja-māhātmyānurūpam eva dātum
arhasi, na tv anyad ity āśayena pādābjaṁ viśinaṣṭi padaistribhiḥ \| ataḥ
kālabhaya-vyāptaṁ pārameṣṭyādi-padam astyamaṇimādyaiśvaryaṁ ca
bhakta-jana-saṅgāt tucchatvajñānena paścāchokakaraṁ mokṣam api dātuṁ
nārhasīti bhāvaḥ \| ataḥ pāhi, tvat-prāpti-vighnādi-sarvāpadbhyo'niṣṭād
vā rakṣa, tac ca kevalaṁ dīna-vātsalyād evety āha---āpannam iti \| etac
ca prāk vṛjinārtaḥ ity-ādinoktvāpi paramārtyoktam \| tatra ca tvam
evaikaḥ samartha ity āha---he īśeti \| yad vā, abhayam ity-ādikaṁ
kriyā-viśeṣaṇam, punar yathā saṁṣāra-bhayaṁ śokaś ca na syāt, satyaṁ ca
yathā pāhīty arthaḥ \| na cā priyaṁ kathañcid dātum arhasīty
āha---paratman he parama-priyatameti \| paramātmatayā
parama-priyatamatvaṁ ca caturdaśādhyāyāntādau bahuśo nirūpitam eva \|
avaśyaṁ ca śaraṇāgataṁ rakṣitum arhasīty āha---āpannaṁ prapannam iti \|
na cādhamaṁ pratīdṛśānugraheṇa kuto'pi tava lajjāśaṅkādikaṁ sambhaved
ity āha---īśa, he parama-svatantrety eṣā dik \|\|58\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato'dhunā katham api mām
upekṣituṁ naṛhasi kintu sarvato rakṣeti sadaunyam arthayate---ciram iti
\| iha saṁsāre vṛjinaiḥ pāpa-bhogair ārtha anutāpaiḥ puṇya-bhogakṣaye
śokais tapyamānaḥ kathañcid api na labdhā śāntiścittasthairyaṁ sukhaṁ vā
yena saḥ yad vā, kathañcit prayatnābhāvad anirupyeṇa kenāpi kāraṇena
samyak-pratyakṣatayā tatrāpi upa-samīpe ita prāptaḥ tac ca tava yogyam
ity āha---he śaraṇada ! ārtānāṁ śaraṇaṁ tv aham
ity-ādi-svapratijñāpekṣayā svāśrayadāyaka, na ca vaktavyaṁ
tvad-bhaktivaśād iti bhakter api pravṛttarkastvam evety āśayena
sambodhayati, paramātmann iti, ato'dhunā nija-pādābja-māhātmyānurūpam
eva dātum arhasi na tv anyad ity āśayena pādābjaṁ
viśinaṣṭi-padaistribhiḥ \| ata pāhi nija-sevakatvena pālaya tac ca
kevalaṁ dīnavātsalyād eveti dainyena punar āha āpannam iti \| tatra ca
tvam evaikaḥ samartha ity āha he īśeti \|\|58\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atas tvat-pādābjam
evānugato'smīty āha---ciram ihety ādi \| he śaraṇada ! tvat-padābjaṁ
samupeto'ham \| mā pāhi bhakta-rūpeṇa māṁ rakṣa, mā mokṣaṁ dāḥ \|
śaraṇam āśrayaṁ dadātīti tathā śaraṇaṁ gṛhaṁ dyatīti vā,
gṛha-bandha-cchedakety arthaḥ \| śaraṇaṁ gṛha-rakṣitroḥ ity amara-siṁhaḥ
\|\|58\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhuṅkṣva tāvat bhogān tad
ante sākṣāt pāda-sevanaṁ tu te dāsysām eveti punar varaiḥ pralobhayantaṁ
śrī-kṛṣṇaṁ pādopagrahaṇena prārthayate, ciram iti \| vṛjinaiḥ saṅgrāme
śakravairjigīṣā-lākṣaṇair upadravair evārtaḥ hari-hari etāvad dināni
bhagavantaṁ nābhajam ity anutāpaistapyamānaḥ viṣaya-bhoge prastute
satyavitṛṣaṣaḍamitraḥ vigata-tṛṣṇāni me ṣaḍindriyāṇi na bhavanti
kathañcit svakṛtenānyadattena vivekenāpy alabdha-śāntiḥ tena
tvad-datteṣv api bhogeṣve evanam eva punar apy ahaṁ bhaviṣyāmi
viṣaya-bhogasya svabhāva evāyaṁ tasmāt mā dehi bhogān iti dyotitam \| he
parātman ! antaryāmin ! sarvaṁ tvaṁ jānāsyeveti bhāvaḥ \| abhayamṛtam
āśokam iti pādābjasya viśeṣaṇatrayeṇa anyatra mānuṣa-sampattau
rogavipakṣādibhayaṁ, divya-sampattau acirasthāyitva-lakṣaṇam anṛtatvaṁ,
brāhma-sampattau tvat-pāda-sevana-vañcitatva-lakṣaṇaḥ śoka ity
alantābhir iti dyotitaṁ tasmān mā mām āpannam āpadgrastaṁ pāhi
svapādābja eva rakṣety arthaḥ \|\|58\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.59-60 \|\|

**śrī-bhagavān uvāca------**

> sārvabhauma mahā-rāja matis te vimalorjitā
>
> varaiḥ pralobhitasyāpi na kāmair vihatā yataḥ \|
>
> pralobhito varair yat tvam apramādāya viddhi tat
>
> na dhīr ekānta-bhaktānām āśīrbhir bhidyate kvacit \|\|

**śrīdhara-svāmī (bhāvārtha-dīpikā) :** apramādāya pramādāya na bhavaty
eva \| kuta ity ata āha \| na dhīr iti \| ekānta-bhaktānāṁ dhīrāśīrbhiḥ
prāptābhir api na bhidyate nāsajjata ity arthaḥ \|\|60\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ūrjitātyuccā \| tatra
hetuḥ---varair ity-ādi \| he sārvabhaumeṣv api mahārāja ity atyantādarāt
paunar uktyaṁ vā he sārvabhauma mahārājeti \| tataḥ
parameśvarasyāpīdṛśaṁ vacanam ity aho sauśīlyam iti bhāvaḥ \| vimalā
saṁsāra-vāsanā-śūnyā, ūrjitā prakhara-savidagdhety arthaḥ \| tatra
hetuḥ---prakarṣeṇa māṁ prapanno jana ity ādy ukta-yuktyā lobhitasyāpi
kāmaiḥ sāmrājyādy airmokṣa-lparntair mad-bhaktyā kāmyamānair arthair na
vihatā kintu tasyām eva baddha-spṛhā jātety arthaḥ \| ūrjitā
cālayituśakyatvād-balavatī \|\|59\|\|

tat-pralobhanam \| evaṁ kutaḥ prāmādābhāvāya kuto jñāyate \| ity ata ity
atra \| ity artha iti---viṣaya-saṅga eva buddhi-bheda iti bhāvaḥ \|
apramādāya apramādaṁ darśayitum anyopāsakān iti kriyārthopapadasya
ity-ādinā caturthī \| etad darśanāyaiva pralobhito'sīti bhāvaḥ
\|\|60\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhagavān api tathaivān
vamodata na dhīrekānta-bhaktānām āśirbhir bhidyate kvacit kvacid āśibhir
mokṣa-prabhṛtibhiḥ \|\|59\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sārvabhauma ! he
akhaṇḍa-pṛthvīpate ! ato mahārāja ! he cakravartin ! kiṁ vā,
sarva-sampattyāntarbahiś ca parama-prakāśamāna ! yad vā, sārvabhaumeṣu
mahā-rāja ! anyat samānam \| pāṭhāntare mahā-bhāgya-yuktety arthaḥ \|
vimalā kāmādi-doṣa-rahitā ūrjitā ca gabhīrā prakharā vā prakarṣeṇa māṁ
prapanno janaḥ \[bhā.pu 10.51.43\] ity ādy uktyā lobhitasyāpil, kāmyanta
iti kāmā viṣaya-bhogādayas taiḥ \| yad vā, mad-vyatirikta-kāmair na
vihatā nopahatā na kṣobhitety arthaḥ \|\|59\|\|

pramālo'narthaḥ prakṛṣṭamatatā vā, kvacit kadācid api prāptair api taiḥ
pramādo na bhavatīty arthaḥ anyat tair vyākhyātam \| yad vā, apramādāya
sadā varopekṣāyām avadhānārtham, yata ekānta-bhaktānām eva dhīr na
bhidyate na praviśyate, atastavaikānta-bhaktyabhāvena paścāt kadācit
kathañcid api na bhidyatām ity etad artham ity arthaḥ \|\|60\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he sārvabhaumeṣv pai mahārāja
! he sārvabhauma mahārājyety antyantādarāt paunar uktyaṁ vā tataḥ
parameśvarasyāpīdṛśaṁ vacanam ity aho sauśīlyam iti bhāvaḥ, vimalā
saṁsāra-vāsanā-śūnyā ūrjitā prakharā rasa-vidagdhety arthaḥ tatra hetuḥ
prakarṣeṇa māṁ prapanna-o jana ity ādy ukta-yuktyā lobhitasyāpi kāmaiḥ
sāmrājyādi-mokṣa-paryantair mad-bhaktyā kāmyamānair arthair na vihatā
kiṁ tu tasyām eva baddha-spṛhā jātety arthaḥ \|\|59\|\|

pralobhita iti tair vyākhyātaṁ tatra pramādaś cintāntaraṁ tathā na
bhakty evety anantaram iti tad viddhīti śeṣaḥ ekānta-bhaktānām
upāsanāntarakāmanānantara-śūnyānām āśirbhiḥ kāmanābhiḥ \[karttrībhiḥ\]
na bhidyate na praviśyate tāsu nāsajjata ity arthaḥ \| etad darśanāyaiva
pralobhitosīti bhāvaḥ, apramādāya apramādabhāvāyaḥ \|\|60\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān api
tathaivānvamodatety āha---pralobhita ity-ādi \| varaiḥ pralobhito'pi
yattvam apramādāya pramatto nābhūr ty arthaḥ \| viddhi jānīhi tat \|
mayy ekānta-bhaktānāṁ dhīrāśīrbhiḥ kvacid api na bhidyate \| tena tvam
ekānta-bhakto'si \| tasmāt-mat-padābjaṁ vinā nānyan mokṣādhikam api yad
abhilaṣasi tat-tad ucitam eveti vākyārthaḥ \|\|59\|\|

vyatirakaṁ doṣam āha---yuñjānānām ity-ādi \| abhaktānāṁ prāṇāyām ādibhir
mano yuñjānānām āpy akṣīṇa-vāsanaṁ manaḥ punar utthitaṁ dṛśyate
mad-bhaktānāṁ tu mano mano mayi līnatvān na punar uttiṣṭhatīti
vākyārthaḥ \|\|60\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ūrjitā cālayitum
aśakyatvādbalavatī \|\|59\|\|

apramādāya tavāpramādaṁ draṣṭum anyopāsakān darśayitum iti vā
kriyārthopapadasya \[2.3.14\] ity-ādinā caturthī yato dhīrity-ādi
\|\|60\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.61-62 \|\|

> yuñjānānām abhaktānāṁ prāṇāyāmādibhir manaḥ
>
> akṣīṇa-vāsanaṁ rājan dṛśyate punar utthitam \|
>
> vicarasva mahīṁ kāmaṁ mayy āveśita-mānasaḥ
>
> astv evaṁ nityadā tubhyaṁ bhaktir mayy anapāyinī \|\|

**śrīdhara-svāmī (bhāvārtha-dīpikā) :** vyatirekam āha---yuñjānānām iti
\| utthitaṁ viṣayābhimukham \|\|61\|\|

tubhyaṁ tava \|\|62\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vyatirekaṁ buddhirekaṁ
yuñjānānām api llna kṣīṇā duṣkarma-vāsanā yasmiṁs tat-tathā \|
anyopāsakānāṁ tu pramādo bhavaty evety āha---yuñjānānām iti \|
abhaktānāṁ mad bhakta-bhinnānāṁ yogināṁ jñānināṁ cety arthaḥ \|\|61\|\|

anapāyinī janmāntare\'py apāya-hīnā \| astv eva bhaviṣyaty eva
\[yādādīnāṁ tubādīnāṁ ca kāla-viśeṣākathane'pi bhaviṣyatkālo bodhya ity
uktam ākare\] \| itaḥ paraṁ kṛtakṛtya eva tvam ity āha---vicarastveti
\|\|62\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**vyatireke doṣam
āha---yuñjānānām abhaktānām ity-ādi-prārthitaṁ pratyanumodayann
āha---astv evam ity-ādi \| anapāyinīti kaivalya-nirapekṣiṇī
\|\|62.63\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca vaktavyam,
aṣṭāṅga-yogena manaḥ-samādhānād āśīrbhir dhīr na bhedyeti,
ekānta-bhaktya-bhāvaḍ ity āha---yuñjānānām iti \| abhaktānāṁ
bhakti-rahitānām \| yad vā, tyaktānnānām api bhakty abhāvād eva na kṣīṇā
viṣayādi-vāsanā yasya tat, rājann iti tvayedaṁ budhyata evety arthaḥ \|
yad vā, janmany asmin rājatvena rāja-dharmāpekṣayā ciraṁ deva-rakṣayā ca
dīrgha-nidrayāpy ekānta-bhaktir na sampannāstīti bhāvaḥ \| ata eva
janmāntarāvāptir vakṣyate, bhaktis tu tasya bhāty eva, sā ca mahān
\[14śa. ślo\] ity ādau prāk vyañjitaiva, anyathā śrī-bhagavat
tādṛśānugrahāsambhavaḥ syād iti dik \|\|61\|\|

nanu, katham ekānta-bhaktiḥ syād ity apekṣāyām ādiśati---vicarasveti \|
mayy āveśita-mānasaḥ san kāmaṁ yatheṣṭaṁ mat-pāda-sevāsiddhanusāreṇa,
ata eva viśeṣeṇa ekākitvādinā mad-bhakta-saṅgama-saṅkīrtanādinā vā,
carasva, tataś ca anapāyinī ekāntitvād anavacchinnā ahaitukī vā bhaktir
asti, bhavaty evety arthaḥ \| pāṭhāntare evam astv iti varas tādṛśa
vicaraṇenāpy ekānta-bhakteḥ sudurlabhatvāt \|\|62\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mārgāntare tu
kāma-tyāgayatnavatām api pramādaḥ syād ity āha---yuñjānānām iti \|
samādadhānānāṁ kramāt tādṛśa-niṣṭājanakasya bhakti-mātrasyābhāvād eva na
kṣīṇā viṣayādi-vāsanā yasya tat \|\|61\|\|

itaḥ paraṁ kṛta-kṛtya eva tvam ity āha---vicarasveti \|
mayyāveśitamānasas tvaṁ kāmaṁ yatheṣṭaṁ vicarasva vihara yataḥ astv
eveti astyeveti pāṭhe yathāsti tathaivāstīty arthaḥ \|\|62\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmāt tvayā yad
abhilaṣitam, tad evāstvity āha---asty evam ity-ādi \| bhaktir mayy
anapāyinīti, anapāyinī kaivalya-nirapekṣiṇī \|\|61.62\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyo pāsakānāṁ tu pramādo
bhavaty evety āha---yuñjānānām iti \| abhaktānāṁ mad-bhakta-bhinnānāṁ
yogināṁ jñānināṁ cety arthaḥ \| praṇāyām aśamadamādibhiḥ, utthitaṁ
viṣayābhimukhaṁ bhavati \|\|61\|\|

tubhyam iti pūrvam adhunāpi viśeṣato dattaiva \|\|62\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.63 \|\|

> kṣātra-dharma-sthito jantūn nyavadhīr mṛgayādibhiḥ \|
>
> samāhitas tat tapasā jahy aghaṁ mad-upāśritaḥ \|\|

**śrīdhara-svāmī (bhāvārtha-dīpikā) :** yuktyābhāsena bhīṣayaṁs tapasi
loka-saṅgrahe pravartayati, kṣātra-dharmeti \|\|63.64\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yuktistūcitārthā
tad-bhinno yuktyābhāsaḥ, na hi bhagavad darśinaḥ pāpāni kadāpi
tiṣṭhatīty ato neyaṁ yuktiḥ kin'tu tad ābhāsa evety āśayaḥ \|
loka-saṅgrahe tan nimittam \| nimitte saptamī \| kṣātra-dharme
rāja-dharme \| ādinā pramādo'pi rājñāṁ bhavatīti tad agrahaḥ \|
taj-jantuvadhottham \| aghaṁ pāpam \| hā hā ataḥ param api māṁ svasaṅgād
viyojayitum icchasi, maivaṁ maivam iti tasya mahotkaṇṭhām ālakṣya
bhagavatā vicāritam---ayam asminn avatāre svasaṅge netum anarhaḥ,
madīya-līlāparikarā hi dvāparāntarbhavā uddvavākrūrādayo
yudhiṣṭhirārjunādayaś ca imam etan manvantara-prathama-samaya-bhavam
atiprācīnaṁ dṛṣṭvā---aho ko'yam atisthūlatamo'tidīrghatamo'smad anurūpo
mānuṣa ity uktvā hasiṣyanti, tathā sampraty eva jarāsandhāt
palāyana-līlāyāṁ tathāgrimāsu rukmiṇī-haraṇādi-līlāsu jarāsandhādibhiḥ
śālvādibhiś ca saṅgrāme nāyaṁ matsaṅgānu-rūpo bhavitum arhati, ayaṁ tān
mad-vipakṣan maśakān iva karatalābhyām eva ghṛṣṭvā vadhiṣyatīty ata imaṁ
saṅgād vimocayituṁ kāṁ yuktiṁ karomīti vicintya kevalam alīkoktimayaṁ
tat-pratyāyakaṁ kim apy āha---kṣātreti \|\|63\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatrādau tāvat
tapaścarety aghakṣapaṇa-vyājenādiśati---kṣātreti \| anena nirdayatvam
uktam, vastutastv agharāhityam eva, kṣatriyasya tad vihitatvāt \| jantūn
jīvān, ādi-śabdād yuddhādayaḥ \| evaṁ
sarva-bhūta-sauhṛdābhāvenaikāntika-bhakty ayogyatvaṁ ca sūcitam \|
tapasā vānaprastha-dharmeṇa samāhitaḥ kṛta-cittasthairyaḥ, ato
madapāśrayas tapo'rpaṇādinā mad eka-śaraṇaḥ san \| ayaṁ
bhāvaḥ---ekānta-bhakty abhāvenādhunā sākṣāt matpāda-sevāyogyatā nāsti,
kalikāle'smin mahī-vicaraṇaś ca manaḥ kṣobhakaram, tad adhunā
loka-saṅgatyāgena kutrāpi nirjane'sya sthitir evāsya hitāya syāt, tatra
yathādhikāraṁ tapa evocitaṁ tad arpaṇādinā ca mad ārādhanam api svataḥ
phaliṣyaty evety aghakṣaya-prayojana-vyājena tapa ādiśāmīti \|\|63\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṣātreti tair vatāritaṁ tatra
bhīṣayann iti sahaja-sauśīlyena tad-guṇamanūdya punar atikāruṇyāt
svasmin \| tasya prema-viśeṣa-sampādakotkaṇṭhā-vardhanārthaṁ
kālavilambaneneti bhāvaḥ, ānuṣaṅgika-prayojanam āha---loka-saṅgraha iti
\| ataḥ bhīṣayann ity ārṣaḥ iva prayoga ārṣānugāmitvād iti jñeyaṁ yad
vā, tad artham eva kṛty aśeṣābhāsaṁ pradarśayann āha, kṣātreti \| tapasā
mayi cittaikāgreṇa aghaṁ marjitāṁ tādṛśa-vāsanām \|\|63\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** tvad abhīṣṭaṁ mām eva kevalaṁ na
tu tvad abhīṣṭaṁ vibhūtyādikam api upasevārthaṁ sāmīpye neṣyāmi
\|\|63.64\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**bhūtvā dvijavara ity-ādi \|
dvijavaras tvaṁ kṣatriya-śreṣṭhas tvaṁ bhūtvā utpatya sthitaḥ acirād
acireṇaiva mām avāpsyasi avāpaḥ atītārthe bhaviṣyat-prayogaḥ \| yad vā,
he dvija ! kṣatriya ! tvaṁ varo bhūtvā aprākṛto bhūtvā prāpsyasi idānīṁ
tu prāptavān asi kintv ayaṁ te dehaḥ prākṛtaḥ \|\|63\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** hā hā ataḥ param api māṁ
svam aṅgādviyojayitum icchāmi maivaṁ maikyam iti tasya mahotkaṇṭhām
ālakṣya bhagavatā vicāritam ayam asminn avatāre svasaṅge netum anarhaḥ
madīya-līlā-parikarā hi dvāparāntarbhavā uddhavākrūrādayo
yudhiṣṭhirārjunādayaś ca imam etanmanvantara-prathama-samaya-bhavam
atiprācīnaṁ dṛṣṭvā aho ko'yam atidīrghatamo'ti-sthūlatamo asmad
ananurūpo mānuṣa ity uktvā hasiṣyanti tathā svampaty eva jarāsandhāt
palāyana-līlāyāṁ tathāgrimāsu rukmiṇī-haraṇādi-līlāsu jarāsandhādibhiḥ
śālvādibhiś ca saṅgrāme nāyaṁ tv asaṅgānuro bhavitum arhati ayaṁ hi tān
mad vipakṣān mahākān iva karatalābhyām eva dhṛṣṭvā vadhiṣyantīty ata
imaṁ svasaṅgādviyojayituṁ kāṁ yuktiṁ karomīti vicintya kevalam
alīkottimayaṁ tat pratyāyakaṁ kim apy āha---kṣātreti \|\|63\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.51.64 \|\|

> janmany anantare rājan sarva-bhūta-suhṛttamaḥ \|
>
> bhūtvā dvija-varas tvaṁ vai mām upaiṣyasi kevalam \|\|

**śrīdhara-svāmī (bhāvārtha-dīpikā) :** apramādāya pramādāya na bhavaty
eva \| kuta ity ata āha---na dhīr iti \| ekānta-bhaktānāṁ dhīrāśīrbhiḥ
prāptābhir api na bhidyate nāsajjata ity arthaḥ \|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatvam āha---janmanīti \|
anantare etad deha-pātānantarabhāvini \| sarva-bhūta-suhṛttama ity anena
sarvābhaya-pradāna-lakṣaṇaḥ saṁnyāso lakṣyate \|
ātyantika-mukti-hetvaupaniṣadātma-sākṣāt-kāroṣayogipārivrājyayogyatvāt
sarvatanuṣu prāyo brāhmaṇa-tanur eva carama-dehatvān mat-prāpti-yogyā
nānyeti sūcayann āha---bhūtvety ādi \| dvijavaro brāhmaṇaḥ pravrajyā
brāhmaṇasyaiva ity evakāreṇānya-varṇasya tad-vyavaccheda ity uktaṁ
hārītasmṛtau \| upaiṣyasīti brahmaiva san-brahmāpyeti iti śruter brahma
bhūtvā brahma prāpnotīti prātīyate \| tathā ca brahma brāhmaṇa ātmanā
iti śruteḥ, avyaktarūpiṇo viṣṇoḥ svarūpaṁ brāhmaṇā bhuvi iti smṛteś ca
brāhmaṇo brahmaivā'to brahmaiva san aparokṣātma-jñānavān brāhmaṇa-jātir
bhūtvā brahma-paramātmānaṁ prāpnotīty arthaḥ iti śruty artho bhagavatā
dhvanitaḥ \| yat tu sa eṣa sādho caramo bhavānām ity uddhavaṁ praty
uktaṁ śrī-kṛṣṇena, tad api nija-bhaktānāṁ dehatyāga-samalakṣaṇam eva
brāhmaṇyaṁ sampādya nija-śaktyā mokṣa-dānaparam iti dhyeyam, anyathā
bhūtvā dvijavara ity uktir vyākupyeteti \|

nanu, tarhi tvat-saṅgī kadā bhaviṣyāmīty ata āha---janmanīti \| ataḥ
paraṁ tvaṁ maddhāma vaikuṇṭhaṁ yāsyasy eva svavairibhyo\'py asminn
avatāre mokṣaṁ vaikuṇṭha-vāsaś ca dadāmi kiṁ punas tubhyaṁ
parama-bhaktāya, kiñcāvarātāntare ca tvāṁ saṅginaṁ līlā-parikaraṁ
kariṣyāmi, yadā tvaṁ svaṁ ca samakālam evāvirbhāvayiṣyāmīty antatare
janmani mama ca tava cety arthaḥ \| sarva-bhūtānām upakārakatvaṭ,
yathāyogaṁ vidyāpradānāc ca \| suhṛttamo dvijavaraḥ paramādaraṇīyo vipro
bhūtvā māṁ kevalaṁ vairāgyatvān niṣparigrahaṁ sameṣyasi, mat-saṅga eva
sthāsyasīty arthaḥ \|\|64\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ janmāntare
ekānta-bhaktatva-sampattyā tatvābhīṣṭaṁ setsyatīty āha---janmanīti \|
anantare avyavahite, he rājann iti kṣatriyatvena, tatra ca rājyena, tad
vāsanānusāreṇādhunā sarva-bhūta-suhṛttamatvābhāvaḥ sūcitaḥ \| dvijavaro
brāhmaṇa iti tasyaiva svabhāvaḥ suhṛttamatva-siddheḥ \| tatra
sarva-bhūtānāṁ suhṛt jñānī, suhṛttaro bhaktaḥ, suhṛttama ekānta-bhaktaḥ,
sahaja-kāruṇyabhareṇa bhakti-vistāraṇādinā
nirupādhi-sarvopakāra-sahaja-kāruṇyabhareṇa bhakti-vistāraṇādinā
nirupādhi-sarvopakāraparatvāt \| tathā coktaṁ śrī-bhagavataiva sutarāṁ
mat-kṛtātmanām iti \| evam ekāntitvam evābhipretam \|

yad vā, dvijeṣu vipreṣu varaḥ śreṣṭha ekāntabhaktatvāt, ata eva rājan
rājamānaḥ, sarva-bhūta-suhṛttamaś ca \| vai eva, ato mām eva kevalam
ekam, na tu mad vibhūtyādikam \| yad vā, krīḍā-viśeṣeṇaikānte ekākitayā
vartamānam api upa sāmīpyena eṣyasi prāpsyasi, sākṣān mad
vicitra-paricaryāṁ kariṣyasīty arthaḥ \| athavā tasya
pāda-sevaikavāñchayā tathā na dhīrity-ādibhagavad uktyā
caikānta-bhaktatvaṁ gamyata eva, anyathā kṛpākomalaśīlasya vinayādy
aśeṣa-guṇa-nidher bhaktaṁ prati sākṣād ekānta-bhaktatatvābhāvokter
aghaṭanāt \| tataś ca tapo man niṣṭhatā buddheḥ \[bhā.pu 11.19.36\] iti
svaniṣṭhatārtham eva tathoktam, bhakter ātyantika-śodhakatvaṭ \|
janmāntare dvijavaratvaṁ ca mamaiṣa kāla \[bhā.pu 1o.51.47\] ity-ādinā
rājatvasya doṣodghāṭenaiva vipra-janmano'bhipretatvāt \| kiṁ vā,
śrī-nāradādivan mahā-bhāgavatottamatā-māhātmya-viśeṣa-siddhyarthaṁ
mahā-bhāgavatottama-lakṣaṇaṁ coktaṁ padmapurāṇottara-khaṇḍe---

> tāpādi-pañca-saṁskārī navejyākarmakārakaḥ \|
>
> artha-pañcaka-vidvipro mahā-bhāgavatottamaḥ \|\| iti \|

asyārthaḥ śrī-bhagavad-bhakti-vilāsa-ṭīkāto jñeyaḥ \| etad
anusāreṇoktatat tad arthaścohyaḥ \| tatra ca bhaktir asti vartata eva,
ataḥ kāmaṁ vicarasveti, anyat spaṭam eva \| svāmipādānāṁ vyākhyānusāreṇa
tatra tatra prathama-pakṣe vyākhyātam api gokula-sambandhinām
ādyakathanaṁ ca, tasya śrī-nārāyaṇa-jñānena tadaiśvarya-śravaṇenaiva
viśvāsotpatteḥ \| tatheśvara-dṛṣṭi-mati-yukter
aviśeṣamaya-guhya-prakāśanāyogyatvāc ceti dik \|\|64\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaivāha---janmanīti \|
uttara-pakṣe tathaiva prārabdhād iti bhāvaḥ tvad abhīṣṭaṁ mām eva
kevalaṁ na tu tvad anabhīṣṭaṁ vibhūty ādikam api upa sāmīpye naiṣyasi
prāpsyasi sākṣād vicitram alparicaryāṁ kariṣyasīty arthaḥ \|\|64\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tarhi tvat-saṅgī
kadā bhaṣyamīty ata āha---janmanīti \| ayam arthaḥ ata paraṁ hedānte
tvaṁ mad-dhāma vaikuṇṭhaṁ yāsyasy eva svavairibhyo\'py asminn avatāre
mokṣaṁ vaikuṇṭha-vāsaṁ ca dadāmi kiṁ punas tubhyaṁ parama-bhaktāya kiṁ
tv avatārāntare tvāṁ svasaṅginaṁ līlā-parikaraṁ ca kariṣyāmi yadā tvāṁ
svaṁ ca tulya-kāla evābhir bhāvayiṣyāmīti anantare janmani mama ca tava
cety arthaḥ sarva-bhūtānām upakārakatvāt yathāyogaṁ vidyā-pradānāc ca
suhṛttamaḥ dvijavaraḥ paramādaraṇīyo vipro bhūtvā māṁ kevalaṁ
vairāgyatvan niṣparigraham upaiṣyasi matsaṅge eva sthāsyasīty arthaḥ
\|\|64\|\|

------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\(52\)

## atha dvipañcāśattamo'dhyāyaḥ

### rāmakṛṣṇayor dvārakāgamanaṁ balarāmavivāhaḥ, śrīkṛṣṇāya rukmiṇyāḥ

### sandeśaś ca \|

**\|\| 10.52.1 \|\|**

**śrī-śuka uvāca---**

> itthaṁ so'nugrahīto'ṅga kṛṣṇenekṣvāku-nandanaḥ \|
>
> taṁ parikramya sannamya niścakrāma guhā-mukhāt \|\|

**śrīdhara-svāmī (bhāvārtha-dīpikā) :**

dvipañcāśattame dhāvan bhayād iva gataḥ purīm \|

anvamodata sandeśaṁ rukmiṇyā dvija-varṇitam \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ivena* atrāpi bhayābhāva
evoktaḥ \| *purī* dvāravatīm \| *anvamodata* svīcakāra \| **itthaṁ**
sārvabhauma \[bhā.pu. 10.51.58\] ity-ādy-uktyā \| **sa** mucukundaḥ \|
**ikṣvākuṁ nandayatīti** tathā \| **taṁ** kṛṣṇam \|\|1\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṛṣṇena** sākṣād-bhagavatā
**anugṛhītaḥ**, ataḥ **ikṣvāku-**kula-**nandanaḥ**, **sam**yak sāṣṭāṅgaṁ
bahuśo **natvā** \|\|1\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kṛṣṇena** sākṣāt svayaṁ
bhagavatā **anugṛhītaḥ** \| ataḥ **ikṣvāku**-kula-**nandanaḥ**
**sam**yak sāṣṭāṅgaṁ bahuśo **natvā** \| evam asya pūrvam eva
niṣkrāmaṇaṁ śrī-bhagavad-ājñayā mahādareṇa śaighryāt śrī-bhagavatā ca
sva-saṅgenāniṣkrāmaṇaṁ tasya tad-yogyatānavāpteḥ prathamam eva
niṣkrāmaṇaṁ ca svopadiṣṭasya śīghrānuṣṭhāna-bodhāyeti jñeyam \|\|1\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*(1-15)

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvipañcāśattame vairi-durlakṣyatvaṁ harer gireḥ \|

pravarṣaṇasya dāhaś ca bhaiṣmī-sandeśa-vāk śrutiḥ \|\|

**\...**

**\|\| 10.52.2-4 \|\|**

> saṁvīkṣya kṣullakān martyān paśūn vīrud-vanaspatīn \|
>
> matvā kali-yugaṁ prāptaṁ jagāma diśam uttarām \|\|
>
> tapaḥ-śraddhā-yuto dhīro niḥsaṅgo mukta-saṁśayaḥ \|
>
> samādhāya manaḥ kṛṣṇe prāviśad gandhamādanam \|\|
>
> badary-āśramam āsādya nara-nārāyaṇālayam \|
>
> sarva-dvandva-sahaḥ śāntas tapasārādhayad dharim \|\|

**śrīdhara-svāmī (bhāvārtha-dīpikā) : kṣullakān** alpa-pramāṇān
\|\|2\|\| **tapasi śraddhā-yutaḥ** \|\|3\|\| tatra ca **badary-āśramam**
\|\|4\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣullaka-triṣu nīce\'lpe
iti medinī \| guṇataḥ pramāṇataś cālpa-pramāṇān ity arthaḥ \|
**uttarām** iti nara-nārāyaṇāśramābhiprāyeṇa, tatra hi kalir na
prabhavatīti \| yadyapi

yāvat sa pāda-padmābhyāṁ spṛśann āste ramāpatiḥ \|

tāvat kalis tu pṛthivīṁ parākrāntuṁ na cāśakat \|\| \[bhā.pu. 12.2.30\]

iti dvādaśoktānusāreṇa śrī-kṛṣṇa-prākaṭye, tatrāpi tat-prabhāvo nāsīt,
tathāpi ciraṁ tat-prākaṭyaṁ na syād ity abhiprāyeṇa tathā kṛtam iti
jñeyam \|\|2\|\|

**mukta-saṁśayaḥ** kṛṣṇa-bodhitatvāt sarva-saṁśaya-hīnaḥ \| **dhīro**
viveka-nipuṇaḥ \| ato mukta-saṁśayaḥ śāstrādibhiḥ kṛta-parama-niścayaḥ
\| ato niḥsaṅgaḥ anyopāsanā-phalā\'kāṅkṣā-rahitaḥ \| yad vā,
mukta-saṁśayatvād eva tapasi bhagavad-ekāgra-cittatve **śraddhā-yuktaḥ**
\| ata eva **niḥsaṅgaḥ** \| ataḥ **kṛṣṇe manaḥ** samādhi-niṣṭhaṁ kṛtvā
**pra**karṣeṇa sarvotkṛṣṭa-prakāreṇa **aviśat** \|\|3\|\|

*tatra ca* gandhamādane\'pi \| badarībhir ghoṭābhir upalakṣita āśramo
badary-āśramaḥ, tam \| **nara-nārāyaṇayor ālaya** āśrayo yasmiṁs tam
\|\|4\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṣullakān** atihrasvān
**vīrudo vanaspatīṁś** ca \| **uttarām** iti mahā-śītādinā viviktatvena
mahātmabhiḥ prāyaḥ sevitatvāt \|\|2\|\|

**dhīro** vivekī, duḥkhe\'pi dhairyavān vā, niḥsaṅgo
bāhyāntara-sambandha-rahitaḥ sukha-niḥspṛhā vā, sukta-saṁśayaḥ
śrī-kṛṣṇa-pādābja-bhaktau kṛta-viśvāsau dṛḍha-niścayo vā, viśeṣaṇānām
eṣām uttarottarasmin hetutvam ūhyam \| ataḥ **kṛṣṇe**
paramānanda-ghana-manohara-mūrtau **manaḥ** **samādhāya** sthirīkṛtya \|
kiṁ vā, samyak tad-eka-niṣṭhatvenādhāya nidhāya, ata eva **pra**karṣeṇa
sarvotkṛṣṭa-prakāreṇa **aviśat** \|\|3\|\|

tatra ca **nara-nārāyaṇālayam āsādya** ity arthaḥ \| yad vā,
nara-nārāyaṇayor ālaya āśramo yasmiṁs tam \| ayaṁ tapase tatra gamane
mukhyo hetuḥ, tapaḥ-pravartakayoḥ sākṣāt śrī-kṛṣṇāvatārayos tayos tatra
sākṣād-vṛtteḥ, sarvāṇi dvandvāni śītoṣṇādīni sahata iti tathā saḥ, ata
eva śānto\'nudvigna-cittaḥ san, **harim** iti tasya
tapo-duḥkhādi-haraṇān mano-haraṇād vā \|\|4\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vīrudho vanaspatīṁś** ca
**uttarām** iti śrī-**nara-nārāyaṇāśrama**-gamanasyābhiprāyeṇa \| tatra
hi kalir na prabhavatīti yadyapi---

> yāvat sa pāda-padmābhyāṁ spṛśann āste ramāpatiḥ \|
>
> tāvat kalir vai pṛthivīṁ parākrāntuṁ na cāśakat \|\| \[bhā.pu.
> 12.2.30\]

iti dvādaśoktānusāreṇa śrī-kṛṣṇa-prākaṭye tatrāpi tat-prabhāvo nāsīt,
tathāpi ciraṁ tat-prākaṭyaṁ na syād ity abhiprāyeṇa tathā kṛtam iti
jñeyam \|\|2\|\|

**dhīraḥ** viveka-nipuṇaḥ, ato **mukta-saṁśayaḥ** śāstrādibhiḥ
kṛta-parama-niścayaḥ, ato **niḥsaṅgaḥ** anyopāsanā-phalākāṅkṣā-rahitaḥ
\| yad vā, mukta-saṁśayatvād eva tapasi bhagavad-ekāgra-cittatve
**śraddhā-yuktaḥ,** ata evātra **niḥsaṅgaḥ,** ataḥ **kṛṣṇe manaḥ
samādhi**-niṣṭhaṁ kṛtvety arthaḥ \| athavā, **tapasi** bhagavaty eva
cittaikāgre **śraddhā-yutaḥ** sādaraḥ, ataḥ kṛṣṇe svayaṁ bhagavati
tasminn eva **manaḥ** **samyak** tad-eka-niṣṭhatvena **ādhāya,** ata eva
**pra**karṣeṇa sarvotkṛṣṭa-prakāreṇa **aviśat** \|\|3\|\|

**badary-āśrame**\'pi **nara-nārāyaṇālayam āsādya** ity arthaḥ \| yad
vā, **nara-nārāyaṇayor ālayaḥ** āśramo yasmin tam \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāptaṁ āsannatvāt
prāpta-prāyam ity arthaḥ \|\|2-4 \|\|

**\...**

**\|\| 10.52.5-6 \|\|**

> bhagavān punar āvrajya purīṁ yavana-veṣṭitām \|
>
> hatvā mleccha-balaṁ ninye tadīyaṁ dvārakāṁ dhanam \|\|
>
> nīyamāne dhane gobhir nṛbhiś cācyuta-coditaiḥ \|
>
> ājagāma jarāsandhas trayo-viṁśaty-anīka-paḥ \|\|

**śrīdhara-svāmī (bhāvārtha-dīpikā) : ninye** nayan mārge calati sma
\|\|5-6\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prakṛtam
anusarati---**bhagavān** iti \| **tadīyaṁ** yavanāhṛtam \| **ninye**
netum upacakrame \|\|5\|\| **gobhis** tad-yuktā **nr̥bhiḥ** \| **cād**
uṣṭrādibhiś ca \|\|6\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān** sarva-śaktimān
śrī-kṛṣṇaḥ, **yavane** hate ity anāthatvādinā
tadīya-**mleccha**-senā-hananasya sukaratayā śīghratvam abhipretam \|
**ninye** netum ādiśat \|\|5\|\| **nṛbhir** bhāra-vāhibhiḥ, **ca**-kārād
uṣṭrādibhiś ca, tadīyair eva \| tatra hetuḥ---**acyutena**
ājñā-cyuti-rahitena bhagavatā **coditaiḥ**, tad-ājñāyā avaśya-pālyatvād
ity arthaḥ \|\|6\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mathurāṁ yavane hate iti
purīṁ yavana-veṣṭitām iti pāṭha-dvayam \|\|5\|\| **ca**-kārād
uṣṭrādibhiś ca tadīyair eva prativāraṁ trayoviṁśati-saṅkhyānām
akṣauhiṇīnāṁ, na tu nyūnādhikānāṁ saṅgrahaḥ, tasya rājabhyas tāvat tāvat
sainyādāna-nirṇayāt \|\|6\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : ninye** netum upacakrame
\|\|5-6\|\|

**\...**

**\|\| 10.52.7 \|\|**

> vilokya vega-rabhasaṁ ripu-sainyasya mādhavau \|
>
> manuṣya-ceṣṭām āpannau rājan dudruvatur drutam \|\|

**śrīdhara-svāmī (bhāvārtha-dīpikā)**, **viśvanātha-cakravartī
(sārārtha-darśiṇī) :** **vega-rabhasaṁ** vegodrekam \|\|7\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vegādhikyaṁ
**vega-rabhasam** \| yad vā, nāmaika-deśa-nyāyena ve-śabdena vedo
grāhyas taṁ vayaṁ gāyantīti **vegā** brāhmaṇās teṣāṁ **rabhasaṁ**
yuddha-saṁraṁbhaṁ **ripu-sainyasya** jarāsandha-sainyasya madhye vilokya
ity anvayaḥ \| yad vā, rapanty aniṣṭaṁ śāpādi duṣṭeṣu, śuśrūṣuṣu varāṁś
ceti ripavo viprāḥ \| raper asyet \| rapa-paribhāṣaṇe \| teṣāṁ
sainyasyeti saptadaśa-kṛtvaḥ parābhūtena jarāsandhena kathañcin mama
jayo mad-agrato yuddhaṁ tyaktvā rāma-kṛṣṇa-palāyanaṁ vā yathā bhavet,
tathā yūyaṁ kuruteti pṛṣṭā brāhmaṇās tam ūcuḥ---jayas tu tava no bhāvī,
parantu vayaṁ tava sainikā bhūtvā gacchāmaḥ, sa śrī-kṛṣṇo\'smān
aprahāryān matvā palāyiṣyate, evaṁ tayoḥ palāyanaṁ bhāvi na kevalaṁ
tvattas tad apīti spaṣṭaṁ saṁhitāyām \| yac coktam---

ātatāyinam āyāntam api vedānta-pāragam \|

jighāṁsantaṁ jighāṁsīyān na tena brahmahā bhavet \| iti \|

tadatra na saṅgacchate, teṣāṁ bhagavat-palāyanecchāvattvena
jighāṁsābhāvāt \| mādhavau krīḍā-viśeṣārthaṁ madhu-kule jātau
rāma-kṛsṇau \| mathurāyāṁ purā rakṣitena rāmeṇa saṅgateḥ \| āpannau
svīkṛtavantau \| tathoktaṁ vaiṣṇave---

manuṣya-dharma-śīlasya līlā sā jagataḥ pateḥ \| \\

astrāṇy aneka-rūpāṇi yad arātiṣu muñcati \|

manasaiva jagat-sṛṣṭi-saṁhāraṁ ca karoti yaḥ \|

tasyāripakṣakṣapaṇe kiyānudyamavistaraḥ \|

tathāpi ye manuṣyāṇāṁ dharmāstadanuvartanam \|

kurvanbalavatā sandhiṁ hīnairyuddhaṁ karotyasau \|

sāma copapradānaṁ ca tathā bhedaṁ pradarśayan \|

karoti daṇḍapātaṁ ca kvacid eva palāyanam \|

manuṣyadehināṁ ceṣṭām ity evam anuvartate \|

līlā jagatpatestasya chandataḥ saṁpravartate \| \[vi.pu. 5.22.14-18\]
iti \|

he rājanniti---rājanītivittvaṁ sarvaṁ jānāsyeveti bhāvaḥ \|\|7\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** manuṣya-ceṣṭāṁ
āpannau, na tu manuṣyatvam \| yad vā, manuṣyavad yā ceṣṭā, tayā yā mā
śrīs tām āpannau, samāso'tra vikalpitaḥ \|\|7\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mādhavau krīḍāviśeṣārthaṁ
madhukule jātau śrīrāmakṛṣṇau, śrīmathurāyāmāgatasya sato bhagavataḥ,
puro tasyāṁ sanmantrya rakṣitena śrī-rāmeṇa saha saṅgateḥ, drutaṁ
tatkṣaṇam eva dudruvatuḥ, vegena dhāvitvā palāyetām \| kutaḥ?
manuṣya-ceṣṭām āpannau svīkṛtavantau, manuṣya-krīḍā-paratvād ity arthaḥ
\| tathā ca śrī-viṣṇu-purāṇe---

> manuṣyadharmaśīlasya līlā sā jagataḥ pateḥ \|
>
> astrāṇyanekarūpāṇi yadarātiṣu muñcati \|\|
>
> manasaiva jagatsṛṣṭiṁ saṁhāraṁ ca karoti yaḥ \|
>
> tasyāripakṣakṣapaṇe kiyānudyama vistaraḥ \|\|
>
> tathāpi yo manuṣyāṇāṁ dharmastamanuvartate \|
>
> kurvan balavatā sandhiṁ hīnairyuddhaṁ karotyasau \|\|
>
> sāma copapradānaṁ ca tathā bhedaṁ pradarśayan \|
>
> karoti daṇḍapātaṁ ca kvacid eva palāyanam \|\|
>
> manuṣyadehināṁ ceṣṭām ity evam anuvartateḥ \|
>
> līlā jagatpatestasyacchandataḥ saṁpravartate \|\| \[vi.pu.
> 5.22.14-18\] iti \|\|

he **rājann** iti kadācij jīyate, kadācit palāyate cetyevaṁ nīti
vyavahāro bhavatā jñāyata eveti bhāvaḥ \| kiṁ vā, mahā-kautukāt
sambodhayati \|\|7\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mādhavau krīḍāviśeṣārthaṁ
madhukule jātau śrīrāmakṛṣṇau mathurāyāṁ purā rakṣitena śrīrāmeṇa
saṅgateḥ āpannau svīkṛtavantau tathā ca śrī-viṣṇu-purāṇe---

> manuṣyadharmaśīlasya līlā sā jagataḥ pateḥ \|
>
> astrāṇyanekarūpāṇi yadarātiṣu muñcati \|\|
>
> manasaiva jagatsṛṣṭiṁ saṁhāraṁ ca karoti yaḥ \|
>
> tasyāripakṣakṣapaṇe kiyānudyamavistaraḥ \|\|
>
> tathāpi ye manuṣyāṇāṁ dharmāstadanuvartanam \|
>
> kurvan balavatā sandhiṁ hīnairyuddhaṅkarotyasau \|\|
>
> sāmaṁ copapradānaṁ ca tathā bhedaṁ pradarśayan \|
>
> karoti daṇḍa-pātaṁ ca kvacid eva palāyanam \|\|
>
> manuṣya-dehināṁ ceṣṭām ity evam anuvartate \|
>
> līlā jagat-pates tasya chandataḥ sampravartate \|\| \[vi.pu.
> 5.22.14-18\] iti \|

he rājann iti mahā-kautukāt sambodhayati \|\|7\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 10.52.8 \|\|**

> vihāya vittaṁ pracuram abhītau bhīru-bhītavat \|
>
> padbhyāṁ padma-palāśābhyāṁ celatur bahu-yojanam \|\|

**śrīdhara-svāmī (bhāvārtha-dīpikā) : bhīru-bhītavad** bhīror api
bhītavat, atibhītavad ity arthaḥ \| **celatuḥ** palāyetām \|
**bahu-yojanaṁ** deśam \|\|8\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti---vatir
bhībhītatvābhāvam āha \| **vihāya** viśeṣeṇa punar-lipsā-rāhityena hitvā
\| kutaḥ ? **pracuraṁ** **vittasya** prācuryāc chatror lobhanena
vilambanāyety arthaḥ \| **padma-palāśābhyām** iti bhaye saty
atikomalāṅgo\'pi pāda-trāṇādi-rahito\'pi palāyata iti dyotanāya, tasya
tu bhaya-rāhityaṁ vatinaivoktām iti \|\|8\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vi**śeṣeṇa
punar-lipsā-rāhityena **hitvā** \| kutaḥ? **pracuraṁ** vittasya
prācuryāt śatror lobhanena vilambāyety arthaḥ \| yad vā, pracuram api
abhītāv api bhīru-bhītavad iti mahā-bhīto yathā palāyate, tathaivety
arthaḥ \| ata eva **padma-palāśa-rūpābhyām** apīyaṁ śokoktiḥ \|
**bahu-yojanam** iti śrī-mathurāto\'tidūre arbadācalatvena
pravarṣaṇādreḥ prasiddheḥ \|\|8\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vi**śeṣeṇa
punar-lipsā-rāhityeneva hitvā \| kutaḥ? **pracuraṁ** vittasya prācuryāt
śatror lobhanena vilambanāyety arthaḥ \| yad vā, **pracuram** api
**abhītāv** api **bhīru-bhītavad** iti mahā-bhīto yathā palāyate,
tathaivety arthaḥ \| ata eva **padma-palāśābhyām** apīti duḥkhoktiḥ
\|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** manuṣa-ceṣṭām āpannāv
\[7\] iti tasya svabhāva evoktaḥ \| na tu pālāyane'yam eva siddhāntaḥ \|
manuṣya-ceṣṭām āpannatve'pi bahuśaḥ sarvajñatva-sarva-śaktitva-darśanāt
\| tatra priya-janasya kasyāpy abhāvān nāpi prema-maugdhyaṁ ca
vyākhyātuṁ śakyam \| nāpi bhayasyānukaraṇam evaitad iti vyākhyeyam \|
khidyati dhīr vidām api \[bhā.pu. 3.3.16\] ity uddhavokteḥ \| tasmāt
durgāśrayo'thāri-bhayāt palāyanam \[bhā.pu. 3 4.16\] ity uddhava eva tam
eva dṛṣṭvāsya siddhāntaṁ jñāsyatīti jñeyam \| **abhītāv** iti
bhayābhāvaḥ prāptaḥ \| **bhīru-bhaya**-śīlāv anyau janau bhītau yathā
syātāṁ, tathā bhītāv iti bhayaṁ ca prāptam iti virodha evoktaḥ \|\|8\|\|

**\...**

**\|\| 10.52.9-11 \|\|**

> palāyamānau tau dṛṣṭvā māgadhaḥ prahasan balī \|
>
> anvadhāvad rathānīkair[^11] īśayor apramāṇavit \|\|
>
> pradrutya dūraṁ saṁśrāntau[^12] tuṅgam āruhatāṁ girim \|
>
> pravarṣaṇākhyaṁ bhagavān nityadā yatra varṣati \|\|
>
> girau nilīnāv ājñāya nādhigamya padaṁ nṛpa \|
>
> dadāha girim edhobhiḥ samantād agnim utsṛjan \|\|

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) : apramāṇavit** pramāṇam iyattā, tan na vettīti tathā
\|\|9\|\| **tuṅgam** ekādaśa-yojanonnatam \| prakarṣeṇa varṣaty asminn
iti **pravarṣaṇa** ity ākhyā yasya tam \| tad āha---**bhagavān** iti \|
bhagavān indraḥ \|\|10\|\| tatra vicinvann api tayoḥ **padaṁ**
nilaya-sthānam **anadhigamya** \|\|11\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *iyattā* antaḥ \| atra
*pramāṇaṁ* vibhutvam, balādibhir aparicchedyatvam iti yāvat \|
**anvadhāvad** ity-ādinā tasya tad-dhana-grahaṇaṁ nirastam atas
tad-dhanaṁ śrī-dvārakāyām evāyātam iti jñeyam \| tad uktaṁ hari-vaṁśe---

> nivedayāmāsa tato narādhipe
>
> tad ugrasene pratipūrṇa-mānasaḥ \|
>
> janārdano dvāravatīṁ ca tāṁ purīm
>
> aśobhayat tena dhanena bhūriṇā \|\| \[ha.vaṁ. 2.57.70\] iti \|\|9\|\|

**giriṁ** gomantam tāv āruruhatur vīrau gomantam udite ravau iti
harivaṁśokteḥ \| **pravarṣaṇākhyam** iti girer agni-dāha-śaṅkā nirastā
\|\|10\|\|

**nilīnau** guptau \| **padaṁ** pāda-cihnam \| tato\'gre\'nadhigamya \|
**edhobhiḥ** kāṣṭhaiḥ, kāṣṭhaṁ dārv indhanaṁ tv edhaḥ ity amaraḥ \|\|
**nilīnau** tṛṇa-gulmādiṣu tirohitau \| tayoḥ pāda-cihnam
anyatrā\'prāpyeti hetuḥ \| **dadāha** dagdhum ārebhe \| **nṛpa** iti
bahu-janādhīśatvena sāmarthyaṁ tatra darśitam \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** balaṁ
trayoviṁśaty-akṣauhiṇī-saṅkhyaṁ sainyaṁ śaktir vā tadvān, ataḥ
**prahasan** uccair hasan \| kiṁ vā, aho adbhutaṁ vīratvaṁ kṣatriyatvaṁ
cety-ādi-prakāreṇa upahasan, svaira-nīkaiś \[**rathānīkair**\]
cātma-sainyaiḥ \| yad vā, svānām anīkaiḥ samūhaiḥ, anyeṣām
anudhāvanāśakteḥ \| **īśayoḥ** sarva-śakti-yuktayos tayoḥ **pramāṇam**
iyattā tattvam ity arthaḥ \| anu paścād adhāvad ity-ādinā tasya
tad-dhana-grahaṇaṁ nirastam, atas tad-dhanaṁ śrī-dvārakāyām āyātam eveti
jñeyam \| tathā ca śrī-hari-vaṁśe---

> nivedayāmāsa tato narādhipe
>
> tad ugrasene pratipūrṇa-mānasaḥ \|
>
> janārdano dvāravatīṁ ca tāṁ purīm
>
> aśobhayat tena dhanena bhūriṇā \|\| \[ha.vaṁ. 2.57.70\] iti \|\|9\|\|

prakarṣeṇa sukomalatara-pāda-gatyaiva, **drutvā** vegato dhāvanena
gatvā, ataḥ **su**ṣṭhu **śrāntau** santau, su-śabdena śrāntatvasyāpi
līlā-viśeṣa-kṛtatvāc chobhanatvam eva sūcyate\| giry-ārohaṇe
hetuḥ---**tuṅgam** iti \| kiṁ ca, **pravarṣaṇākhyam** ity-ādi \| evaṁ
tad-girer agni-dāha-śaṅkāpi nirastā \|\|10\|\|

**girau** tasminn eva **ni**tarāṁ paramādṛśyatvena **līnau**, **ā**
samyak **jñātvā,** tasmāt tayor niṣkrama-cihnādarśanāt,
mṛgayādi-harṣa-kolāhalādinā tatra praveśa-lakṣaṇāc ca \| **nādhigamya**
iti tair vyākhyātam \| yad vā, **ājñāya** ity atra hetuḥ---tayoḥ
**padaṁ** kutrāpy aprāpyeti, **samantād** aṣṭa-dikṣu **utsṛjan** dūrataḥ
kṣipan **dadāha** dagdhum ārebhe \| **nṛpa** iti bahutarātma-manuṣyair
ājñāpya tatrāgniṁ prakṣiptavān iti bhāvaḥ \|\|11\|\|

------------------------------------------------------------------------------------------------------------

> palāyamānau tau dṛṣṭvā māgadhaḥ prahasan balī \|
>
> anvadhāvad rathānīkair[^13] īśayor apramāṇavit \|\|
>
> pradrutya dūraṁ saṁśrāntau tuṅgam āruhatāṁ girim \|
>
> pravarṣaṇākhyaṁ bhagavān nityadā yatra varṣati \|\|
>
> girau nilīnāv ājñāya nādhigamya padaṁ nṛpa \|
>
> dadāha girim edhobhiḥ samantād agnim utsṛjan \|\|

**jīva-gosvāmī (laghu-vaiṣṇava-toṣaṇī) :** atra **pramāṇaṁ** vibhutvaṁ
balādibhir aparicchedyatvam iti yāvat \| **anu** paścād **adhāvad**
ity-ādinā tasya tad-dhana-grahaṇaṁ nirastam \| atas tad dhanaṁ
śrī-dvārakāyām āyātam eva jñeyaṁ \| tathā ca śrī-hari-vaṁśe---

> nivedayāmāsa tato narādhipe
>
> tad ugrasene pratipūrṇa-mānasaḥ \|
>
> janārdano dvāravatīṁ ca tāṁ purīm
>
> aśobhayat tena dhanena bhūriṇā \|\| \[ha.vaṁ. 2.57.70\] iti \|\|9\|\|

**pravarṣaṇākhyam** iti tad-girer agni-dāha-śaṅkāpi nirastā \|\|10\|\|

**nādhigamya** iti tair vyākhyātam \| yad vā, **ājñāya** ity atra
hetuḥ---tayoḥ **padaṁ** pāda-cihnam anyatrāprāpyeti **dadāha** dagdhum
ārebhe \| **nṛpa** iti tatra śakty-atiśayaḥ sūcitaḥ \|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 10.52.12-14 \|\|**

> tata utpatya[^14] tarasā dahyamāna-taṭād ubhau \|
>
> daśaika-yojanottuṅgān nipetatur adho bhuvi \|\|
>
> alakṣyamāṇau ripuṇā sānugena yadūttamau \|
>
> sva-puraṁ punar āyātau samudra-parikhāṁ nṛpa \|\|
>
> so'pi dagdhāv iti mṛṣā manvāno bala-keśavau \|
>
> balam ākṛṣya sumahan magadhān māgadho yayau \|\|

**śrīdhara-svāmī (bhāvārtha-dīpikā) : tato** gireḥ **daśa caikaṁ ca
yojanāni** tāvad **uttuṅgān** māgadha-saṁrodha-deśam atikramya
parato'**dho nipetatuḥ** \|\|12-14\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ubhau** rāma-kṛṣṇau \|\|
**dahyamānaḥ taṭaḥ** prānta-bhāgo yasya tasmāt \| **adho** gires tatrāpi
**bhuvi**, na tu kaṇṭaka-jalādau \| anena niḥśabdatvena ca sudūre tayoḥ
sukha-patanaṁ pakṣivad abhipretam \|\|12\|\|

**ripuṇā** jarāsandhena \| **sva-puraṁ** dvārakām \| **samudraḥ
parikhā** khāta-nadī yasyās tām\| kheyaṁ tu parikhādhāras tv aṁbhasāṁ
yatra dhāraṇam ity amaraḥ \|\| **alakṣyamāṇāv** iti
dhūmāvṛta-sarva-diktvāt \| **ripuṇā** iti riputvāt sāvadhānenāpīty
arthaḥ \| **sānugena** mahā-sainyenāpi saha \| **yadūttamāv** iti
yādavān nandayantāv iti bhāvaḥ \| **nṛpa** iti nṛpāṇāṁ krūra-svabhāvād
iti bhāvaḥ \|\|13\|\|

**so\'pi** jarāsandho\'pi \| **bala-keśavāv** iti sāmarthyam uktam \|
**sumahad** iti tadā sarvasyāpi bhagavad-upekṣitatvāt \| upekṣā ca
rukmiṇī-haraṇa-parākrama-kautuka-poṣaṇārthaṁ
tat-sākṣād-ari-varga-nirjayena tasyāḥ praharṣārthaṁ ca jñeyam \| nanu
kathaṁ mahā-pāvanān māthurān eva svarājyatvena gṛhītvā novāsa ?
tatrāha---**māgadhaḥ** nīca-deśyānāṁ tatraivābhirucer iti bhāvaḥ \| tad
evaṁ palāyane\'pi jayo darśitaḥ, aneka-mahā-rathādibhir anugantum
aśakyatvāt sarvānatikramyotplutatvāc ca \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tarasā** vegena,
**utplutya** uccaiḥ kurditvā, **dahyamānaṁ taṭaṁ** prānta-bhāga-mātraṁ
yasya tasmāt, **adho** gireḥ, tatrāpi **bhū**-pradeśe \| anena
niḥśabdena ca sudūre tayoḥ sukha-patanam abhipretam \| tac ca tair
vyañjitam eva \|\|12\|\|

**ripuṇā** iti vaireṇa sadā tayor anveṣaṇa-paratvam abhipretam \|
tathāpy **alakṣyamāṇau** kenacid api lakṣaṇena ajñāyamānau, **sānugena**
svayaṁ nijānugair apīty arthaḥ \| vastutas tu
ripun[ven]{.mark}ālakṣyatvaṁ yuktam eveti bhāvaḥ \| **yaduttamāv** iti
yādavānāṁ sukhādy-artham iti bhāvaḥ \| **sva-purīṁ** svayaṁ nirmitāṁ
purīṁ dvārakāṁ **samudra-parikhām** iti jarāsandhādy-agamyatvam uktam \|
he **nṛpa** iti praharṣodayāt \|\|13\|\|

**bala-keśavāv** iti balādhikyābalaṁ viduḥ \[bhā.pu. 10.8.12\] ity anena
\| tathā kaṁ ca īśaṁ ca vayate sva-mahimnā chandayatīti keśava iti \|
tasya sākṣāt-parameśvaratvenādāhyatvam abhipretam \| ata eva mṛṣeti
**sumahad** iti tadānīṁ sarvasyāpi śrī-bhagavad-upekṣitatvāt \| upekṣā
ca śrī-rūkmiṇyā vivāha-kautuke tat-sākṣādāra-varga-nirjayena tasyāḥ
praharṣaṇārtham iti dik \|\|14\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dahyamānaṁ taṭaṁ**
prānta-bhāga-mātraṁ yasya tasmāt **adho** gireḥ, tatrāpi
**bhū**-pradeśe, na tu kaṇṭaka-jalādau anena niḥśabdena ca sudūre tayoḥ
sukha-patanam abhipretam \|\|12\|\|

**alakṣyamāṇāv** iti dhūmāvṛta-sarva-diktvāt \| **ripuṇā** iti \|
riputvāt sāvadhānenāpīty arthaḥ \| tatrāpi sānugena mahā-sainyenāpi saha
yadūttamāv iti yādavān nandayantāv iti bhāvaḥ \|\|13\|\|

**bala-keśavāv** iti sāmarthya-sūcakaṁ **sumahad** iti tadā sarvasyāpi
śrī-bhagavad-upekṣitatvāt upekṣā ca
rukmiṇī-haraṇa-parākrama-kautuka-poṣaṇārthaṁ
tat-sākṣād-ari-varga-nirjayena tasyāḥ prahāsārthaṁ ceti jñeyam \| nanu,
kathaṁ mahā-pāvanān māthurān evaṁ sva-rājyatvena gṛhītvā novāsa ?
tatrāha---**māgadhaḥ** nīca-deśyānāṁ tatraivābhirucer iti bhāvaḥ \| tad
evaṁ palāyane\'pi jayo darśitaḥ aneka-sahastrair mahārathādibhir
anugantum aśakyatvāt sarvāṁs tān atikramyotplutatvāc ca \|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : tato** gireḥ \| **daśa** ca
**ekaṁ** ca yāni tāvat **tuṅgāt** \| **adho**
māgadha-sainya-saṁrodha-deśam atikramya parato **nipetatuḥ** \|\|12-14
\|\|

**\...**

**\|\| 10.52.15 \|\|**

> ānartādhipatiḥ śrīmān raivato raivatīṁ sutām \|
>
> brahmaṇā coditaḥ prādād balāyeti puroditam \|\|

**śrīdhara-svāmī (bhāvārtha-dīpikā) :** śrī-kṛṣṇasya vivāhān nirūpayituṁ
baladeva-vivāhaṁ navama-skandhoktam anusmārayati---**ānarta** iti
\|\|15\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kathāntaram āha \| yadyapi
sodarye tiṣṭhati jyeṣṭhe na kuryād dāra-saṅgraham iti
[gārgyokteḥ]{.mark} parivettrādi-śaṅkā rauhiṇeyatvād balasya
daivikeyatvāc ca kṛṣṇasya sodaryatvābhāvān nāsti tathāpi
yogamāyākṛṣṭa-devakī-garbhata eva balasya rohiṇī-garbhāveśāt sodaryatvam
apy āyātīty atas tad-vāraṇāya pūrvoktaṁ smārayati---**ānarta**- iti \|
**purā** navama-skandhe \| śrīmān brahma-loka-gamanena
saptaviṁśati-caturyageṣv atīteṣv api sarva-saṁpattimān iti yogādi-balaṁ
sūcayati \| ataḥ prakarṣeṇādāt \| **raivato** revata-sutaḥ kakudmī
\|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śrīmān**
śrī-brahma-loka-gamanādi-sarva-sampatti-yuktaḥ \| yad vā, tatra gamanena
saptaviṁśati-caturyugeṣv atīteṣv api jarādy-abhāvena sarva-śobhāvān,
**raivato** revata-sutaḥ kakudmī, tathā ca navama-skandhe---kakudmī
revatīṁ kanyāṁ svām ādāya vibhuṁ gataḥ \[bhā.pu. 9.3.29\] ity-ādi \|
prakarṣeṇa parama-bhakty-ādinā adāt \|\|15\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrīmān** brahma-loka-gamanena
saptaviṁśati-caturyugeṣv atīteṣv api sarva-sampattimān iti yogādi-balaṁ
sūcayati, ataḥ **pra**karṣeṇa adāt **raivato** revata-sutaḥ kakudmī
\|\|15\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-kṛṣṇasya vivāhān
vaktuṁ prathamaṁ baladeva-vivāhaṁ navama-skandhoktam
anusmārayati---**ānarta-** iti \| **raivataḥ** revata-sutaḥ kakudmī
\|\|15 \|\|

**\...**

**\|\| 10.52.16-17 \|\|**

> bhagavān api govinda upayeme kurūdvaha \|
>
> vaidarbhīṁ bhīṣmaka-sutāṁ śriyo mātrāṁ svayaṁ-vare \|\|
>
> pramathya tarasā rājñaḥ śālvādīṁś caidya-pakṣagān \|
>
> paśyatāṁ sarva-lokānāṁ tārkṣya-putraḥ sudhām iva \|\|

**śrīdhara-svāmī (bhāvārtha-dīpikā) : mātrāṁ** kalām \| **garuḍo** yathā
devān **pramathya** **sudhām** aharat, tatheti \|\|16-17\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : apinā** yathā bala
**upayeme,** tathā **bhagavān** ity upamā dyotyate \| mātrāṁśe
vitta-mānayoḥ iti kośāt \|

**bhagavān** iti yugmakam \| **bhagavān** svayaṁ bhagavān \| tathā tathā
nitya-vihārī śrī-kṛṣṇaḥ \| tadānīṁ ca govindaḥ gāṁ pṛthvīṁ vindatīti
krīḍā-viśeṣārthaṁ tasyām avatīrṇa ity arthaḥ \| ataḥ **śriyo mātrāṁ**
māti praviśaty asyāṁ sarvam iti paripūrṇāṁ mūrtiṁ bhagavadvad
evāvataritum arhatvāt \| tathā ca śrī-viṣṇu-purāṇe---

> evaṁ yathā jagat-svāmī deva-devo janārdanaḥ \|
>
> avatāraṁ karoty eṣā tathā śrīs tu sahāyinī \|\| \[vi.pu. 1.9.140\] iti
> \|

ata eva vakṣyate---sadṛśīm \[10.52.24\] iti \| **upayeme** vivāha-līlayā
nikaṭaṁ niyāya \| **apiḥ** pūrvokta-samuccaye \| yad vā, **govindo**
gokulendro gokula-varti-gopī-viraheṇāntaḥ-khinna ity arthaḥ \|
yathaivoddhavaṁ prati nija-karuṇā-bāṣpam udgirati---gacchoddhava vrajam
\[bhā.pu. 10.46.3\] ity-ādibhiḥ, yathaivodgariṣyati
sarva-prakaṭa-līlānte\'pi---tās tāḥ kṣapāḥ preṣṭhatamena nītāḥ \[bhā.pu.
11.12.11\] ity-ādibhiḥ, tādṛśaḥ sann **upayeme** \|

kutaḥ ? **śriyo mātrām** aṁśaṁ mūrti-bhedam iti yāvat \| tataś ca śriyaḥ
kāntāḥ kāntaḥ \[bra.saṁ. 5.67\] ity-ādy-anusāreṇa gopīnām api śrītvāt \|
nāyaṁ śriyo\'ṅga u nitāntarateḥ prasādaḥ \[bhā.pu. 10.47.60\]
ity-ādy-anusāreṇa prasiddha-śrīto\'py utkṛṣṭatamatvenaiva kuruṣu
pāṇḍu-śabdavac chrīṣu gopīti nāmāntara-prāptatvāt tadaika-tattvād ity
arthaḥ \| tāsv api mukhyāyāḥ **śrī**-rādhāyā eva **mātram** iti vā \|
jñātīn vo draṣṭum eṣyāyo vidhāya suhṛdāṁ sukham \[bhā.pu. 10.45.23\] iti
bhagavad-ukty-anusāreṇa yādavādi-nija-gaṇa-viśeṣa-sukhārtham api tādṛśīm
eva svīcakāreti bhāvaḥ \|

evam evoktaṁ pādma-kārtika-māhātmye---kaiśore gopa-kanyās tā yauvane
rāja-kanyakāḥ iti \| skāndādau ca---rukmiṇī dvāravatyāṁ tu rādhā
vṛndāvane vane iti \| tathā śakti-vaicitrya-bodhanārtham
āha---**bhagavān** iti \| yad vā, yo govindaḥ māṁ keśavo gadayā prātar
avyād govinda āsaṅgavam ātta-veṇuḥ \[bhā.pu. 6.8.20\][^15] iti
nārāyaṇa-varmādy-anusāreṇa tathā nitya-vihārī so\'pi vaidarbhīm
**upayeme**, tat kathaṁ ? tatrāha---**bhagavān**, acintya-śaktyā tatra
cātra ca prakāśavān \| yathaiva sāntvitā uddhava-dvārā vraja-devya iti
bhāvaḥ \| svayaṁvara \[ha.vaṁ. 2.47.8\] iti harivaṁśoktaṁ tad vṛttaṁ
smārayati \| tataś ca svayaṁvare nivṛtte bhagavad-uktyā śiśupālāya dātuṁ
niścitāyās tasyā mahārti-vaiyagryeṇa sandeśādinā haraṇādikaṁ vṛttam iti
\| yad vā, svayam eva vaidarbhyā purohita-putra-preṣaṇena varaḥ
patitvena śrī-kṛṣṇa-varaṇaṁ, tasmin \|\|16\|\|

**tarasā** balena taro bale ca roge ca iti medinī \| **tarasā** sadyaḥ
\| **pramathya** nirjitya \| jarāsandhasya mukhyatve\'pi śālv-āditvaṁ
śālvasyaiva prathamaṁ yuddha-pravṛttyeti jñeyam \| tac ca hari-vaṁśe
vyaktam \| **pakṣagān** sahāyān \| tārkṣyor kaśyapa-sauparṇī iti kośāt
\|\|17\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : śriyo mātrāṁ** pūraṇīm
\|\|16\|\|

------------------------------------------------------------------------------------------------------------

> bhagavān api govinda upayeme kurūdvaha \|
>
> vaidarbhīṁ bhīṣmaka-sutāṁ śriyo mātrāṁ svayaṁ-vare \|\|
>
> pramathya tarasā rājñaḥ śālvādīṁś caidya-pakṣagān \|

paśyatāṁ sarva-lokānāṁ tārkṣya-putraḥ sudhām iva \|\|

**sanātana-gosvāmī (bṛhad-vaiṣṇava-toṣaṇī) : bhagavān** sākṣāc
chrī-nārāyaṇaḥ \| punaś ca **govindo** gāṁ pṛthivīṁ vindatīti
krīḍā-viśeṣārthaṁ manuṣya-rūpeṇa tasyām avatīrṇa ity arthaḥ \| ayaṁ
tadvad-avatīrṇāyās tasyā vivāhe hetuḥ \| **api** pūrvokta-samuccaye \|
yad vā, **govindo** gokulendro\'pi gokula-varti-śrī-gopījana-viraheṇa
khinno\'pīty arthaḥ \| tathāpy **upayeme** \| kutaḥ ? **bhagavān**
bhakta-jana-viṣayaka-kāruṇyādy-aśeṣa-guṇa-yuktaḥ \| tena, yarhy
ambujākṣa na labheya bhavat-prasādaṁ, jahyām asūn \[bhā.pu. 10.52.43\]
iti vaidarbhyā duḥkha-śravaṇena tatra kāruṇyāt tad-bhakti-yantritatvād
iti bhāvaḥ \| tac ca bhavat-pitāmaheṣu kuru-kula-śreṣṭheṣu pāṇḍaveṣu
tasya dautya-sārathya-vīrāsanādikaṁ suprasiddham \| tac ca
kuru-kulodbhavena bhavatā jñāyata eveti sambodhayati---**kurūdvaha** iti
\| tasyā bhakti-hetuṁ darśayati---**vaidarbhīm** ity-ādinā \|

tatra vidarbha-deśa-rājām iti pāṇḍityādi-sad-guṇa-yuktatvam \|
**bhīṣmakaḥ** sat-kṣatriyaḥ \| sa deśasya rājā, mahā-sādhuḥ, tasya
suteti sat-kula-janmādy-uktam \| kiṁ ca, **śriyo** lakṣmyā **mātrāṁ**
mūrtim ity arthaḥ \| yad vā, a-kāra-praśleṣeṇa na mīyate kathañcid api
parimātuṁ na śakyata ity amātrā, tām \| saundaryādinā lakṣmīto\'py
aparimeyām ity arthaḥ\| śrī-bhagavato\'tra nijāśeṣaiśvarya-prakaṭanena,
tathāpi tad-anusāreṇa nijāśeṣa-rūpa-guṇādi-prakaṭanāt, svayaṁvare satīti
tal-lakṣaṇe\'trānukte\'pi śrī-harivaṁśoktaṁ tad-vṛttaṁ smārayati \| tac
ca tatraiva suvyaktam ity atra na vistāritam \| tataś ca
śrī-bhagavad-uktyā svayaṁ-vare nivṛtte śiśupālāya dātuṁ niścitāyās tasyā
mahārti-vaiyāgryeṇa sandeśādinā haraṇādikaṁ vṛttam iti sarvaṁ susaṅgatam
eveti dik \| vyākhyā svayam eva vaidarbhyāḥ purohita-putrādi-preṣaṇena
varaḥ patitvena śrī-kṛṣṇa-varaṇaṁ tasmin \| iti bhakti-lakṣaṇaṁ coktam
\| vastutas tu śrī-bādarāyaṇaiḥ praṇaya-kopataḥ śokābhivyañjikā
hṛd-vṛttir iyam \| tathā hi govinda iti gokula-lokāpekṣayā \| tathā
āyāsye \[bhā.pu. 10.41.17\] iti, mayānumoditaḥ so\'sau satyo bhavitum
arhati \[bhā.pu. 10.22.25\] ity-ādi svoktāpekṣayā
cānya-parigrahāyo\'yatoktaiva, tathāpy **upayeme** \| kutaḥ ? bhagavān
parama-svatantraḥ, akṛto\'pi ko nāma tasya niyantāstv iti bhāvaḥ \|
tarasā sadyaḥ pramathya bala-hananādinā nirjitya, sālvādīn iti
jarāsandhasya mukhyatve\'pi sālvāditvam, sarvai rājabhiḥ
śrī-kṛṣṇa-prapattau sammatāyāṁ api sālvasyaiva vākyād yuddha-pravṛttyā,
tatra tasyaiva mukhyatvāt \| tac ca śrī-hari-vaṁśe vyaktam eva \|
bāhulya-bhayād atra na vistāryate \|

caidyasya śiśupālasya pakṣakān sahāyān---svārthe kaḥ \| pāṭhāntare\'pi
sa evārthaḥ \| sarva-lokānāṁ anyeṣāṁ paśyatām ity anādare ṣaṣṭhī \| yad
vā, saptamy-arthe sarva-lokeṣu paśyatsu sātsv ity arthaḥ \| evaṁ
rāja-kula-madhyataḥ sākṣād varaṇena parama-śaurya-prāgalbhyādikam uktam
\| yad vā, rājñāṁ pramathanaṁ ca sarva-loka-sākṣād eveti teṣāṁ
atilajjādikaṁ bodhayati---**paśyatām** iti \| tārkṣaṁ kaśyapaḥ
\|\|16-17\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhageti yugmakam \|
**bhagavān** svayaṁ bhagavān tathā tathā nitya-vihārī śrī-kṛṣṇaḥ tadānīṁ
ca govindaḥ gāṁ pṛthivīṁ vindatīti krīḍā-viśeṣārthaṁ tasyām avatīrṇa ity
arthaḥ \| ataḥ śriyo mātrāṁ māti praviśaty asyāṁ sarvam iti paripūrṇāṁ
mūrtiṁ bhagavadvad evāvatarītum arhattvāt \| tathā ca
śrī-viṣṇu-purāṇe---

> evaṁ yathā jagat-svāmī devadevo janārdanaḥ \|
>
> avatāraṁ karoty eṣā tathā śrīs tat-sahāyinī \|\| iti \|

ata eva vakṣyate sadṛśīm iti **upayeme** vivāha-līlayā nikaṭe nināya \|
apiḥ pūrvokta-samuccaye \| yad vā, **govindo** gokulendraḥ,
gokula-cakravarti-gopī-jana-viraheṇāntaḥ-khinna ity arthaḥ \| yathaiva
śrīmad-uddhava prati nija-karuṇā-bāṣpam udgirati sma, gacchoddhava
vrajam \[bhā.pu. 10.46.3\] ity-ādibhiḥ \| yathaivodgariṣyati
sarva-prakaṭa-līlānte\'pi, tās tāḥ kṣapāḥ preṣṭhatamena nītā \[bhā.pu.
11.12.11\] ity-ādibhiḥ tādṛśaḥ sann apy **upayeme** \| kutaḥ ? **śriyo
mātrāṁ** aṁśaṁ mūrti-bhedam iti yāvat \| tataś ca śriyaḥ kāntāḥ kāntaḥ
\[bra.saṁ. 5.67\] ity-ādy-anusāreṇa gopīnāṁ api śrītvāt, nāyaṁ śriyo'ṅga
u nitānta-rateḥ prasādaḥ \[bhā.pu. 10.47.60\] ity-ādy-anusāreṇa
prasiddha-śrīto\'py utkṛṣṭatamatvena kuruṣu pāṇḍava-śabdavac chrīṣu
gopīti nāmāntara-prāptatvāt, tad-eka-tattvād ity arthaḥ \| tāsv api
mukhyāyā śrī-rādhāyā eva mātrām iti vā, jñātīn vo draṣṭum eṣyāmo vidhāya
suhṛdāṁ sukham \[bhā.pu. 10.45.23\] iti śrī-bhagavad-ukty-anusāreṇa
yādavādi-nija-gaṇa-viśeṣa-sukhārtham api tādṛśīm eva svīcakāreti bhāvaḥ
\|

evam evoktaṁ pādma-kārttika-māhātmye, kaiśore gopa-kanyās tā yauvane
rāja-kanyakāḥ iti \| skāndādau ca, rukmiṇī dvāravatyāṁ tu rādhā
vṛṇdāvane vane iti \| tathā śakti-vaicitrī-bodhanārthaṁ
āha---**bhagavān** iti \| yad vā, yo govindaḥ māṁ keśavo gadayā prātar
avyād govindaḥ āsaṅgavam āttaveṇuḥ \[bhā.pu. 6.8.20\] iti
nārāyaṇa-varmādy-anusāreṇa tathā nitya-vihārī so\'pi vaidarbhīm
**upayeme** \| tat katham ? tatrāha---bhagavān acintya-śaktyā tatra
cātra ca yugapat prakāśavān yathauiva sāntvitā uddhava-dvārā vraja-deva
iti bhāvaḥ \| svayaṁ vara iti śrī-harivaṁśoktaṁ tad vṛttaṁ
smārayati---tataś ca śrī-bhagavad-uktyā svayaṁvare nivṛtte śiśupālāya
dātuṁ niścitāyā tasyā mahārti-vaiyagryeṇa sandeśādinā haraṇādikaṁ vṛttam
iti \| yad vā, svayam eva vaidarbhyā purohita-putra-preṣaṇena varaḥ
patitvena śrī-kṛṣṇa-varaṇaṁ tasmin \|\|16\|\|

tarasā sadyaḥ pramathya nirjitya jarāsandhasya mukhyatve\'pi śālvāditvaṁ
sarvai rājabhiḥ śrī-kṛṣṇaprapattau sanmatāyām api śālvasyaiva vācā
yuddhapravṛttyā tatra tasyaiva mukhyatvāt tac ca śrī-hari-vaṁśe vyaktaṁ
caidyasya pakṣagān sahāyān sarvalokānāmanyeṣāṁ paśyatām ity anādare
ṣaṣṭhī iti rājñāmatilajjādikaṁ bādhayati tārkṣyaḥ kaśyapaḥ \|\|17\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : mātrām** iti \| māti praviśaty asyāṁ
sarvaṁ iti bhagavadvad evāvatarītum arhatvena paripūrṇāṁ mūrtiṁ \| yad
vā, govindo gokulendro gokula-varti-gopī-viraheṇāntaḥ-khinna ity arthaḥ
\| tādṛśaḥ sann upayeme \| kutaḥ ? śriyo mātrām aṁśaṁ mūrti-bhedam iti
yāvat \| tataś ca---śriyaḥ kāntāḥ kāntaḥ parama-puruṣaḥ \[bra.saṁ.
5.67\] ity-ādy-anusāreṇa gopīnāṁ api śrītvāt tad-eka-tayāām ity arthaḥ
\| tāsv api mukhyāyāḥ śrī-rādhāyā eva mātrām iti vā \| jñātīn vo draṣṭum
eṣyāmo vidhāya suhṛdāṁ sukhaṁ \[bhā.pu. 10.45.23\] iti bhagavad-ukter
yādavādi-nija-gaṇa-sukhārtham api tādṛśīm eva svīcakāreti bhāvaḥ \| evam
evoktaṁ pādme kārttika-māhātmye---kaiśore gopa-kanyās tā yauvane
rāja-kanyakāḥ iti \| skāndādau ca---rukmiṇī dvāravatyāṁ tu rādhā
vṛṇdāvane vane iti \|

yad vā, yo govindo gokulendratvena nitya-vihārī, so\'pi vaidarbhīm
upayeme \| tat kathaṁ? tatrāha---bhagavān acintya-śaktyā tatra cātra ca
yugapat prakāśavān \| yathaiva sāntvito śrīmad-uddhava-dvārā vraja-devya
iti bhāvaḥ \| dvija-preṣaṇena varaṇaṁ varas tasmin \|\|16-17\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : vaidarbhīṁ bhīṣmaka-sutām**
ity-ādi \| **śriyo mātrāṁ** śriyo lakṣmyāḥ pūraṇīm \|\|16\|\|

------------------------------------------------------------------------------------------------------------

**jīva-gosvāmī (kṛṣṇa-sandarbha 185**): atra māti antarbhavaty asyām iti
**mātrā**-padaṁ bāhulyād adhikaraṇa evauṇādikaṁ jñeyam \| kārtsnye
avadhāraṇe **mātram** itivat \| tataś ca vaikuṇṭha-prasiddhāyā lakṣmyā
antar-bhāvāspadatvād eṣaiva lakṣmīḥ sarvataḥ paripūrṇety arthaḥ
\|\|16\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) : mātrāṁ** mūla-bhūtaṁ
sūkṣma-rūpaṁ tasya mātrā guṇaḥ śabda itivat kṛṣṇasya svayaṁ bhagavattve
tasyā api svayaṁ-lakṣmītvaucityāt \|\|16-17\|\|

**\...**

**\|\| 10.52.18-19 \|\|**

**śrī-rājovāca**---

> bhagavān bhīṣmaka-sutāṁ rukmiṇīṁ rucirānanām \|
>
> rākṣasena vidhānena upayeme iti śrutam \|\|
>
> bhagavan śrotum icchāmi kṛṣṇasyāmita-tejasaḥ \|
>
> yathā māgadha-śālvādīn jitvā kanyām upāharat \|\|

**śrīdhara-svāmī (bhāvārtha-dīpikā) :** rākṣaso yuddha-haraṇāt iti
smṛteḥ \| rājñaḥ pramathyeti ca tvad-uktyā **rākṣasena** **vidhānena
upayeme** pariṇītavān **iti śrutam** \| pūrvam eva vā \| sāmānyata eva
śrutam \| viśeṣaṁ tu śrotum icchāmi \|\|18\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *pūrvam* eva
tṛtīya-skandhe \[3.1.28\] \| *vā* athavā \| **rākṣasena** iti
vīra-praśasyatvena yogyataiva vivakṣitā \| **rucirānanāṁ**
śrī-kṛṣṇasyāpi manohara-mukhīm iti mahā-saundaryam uktam \|\|18\|\|
*sāmānyata* āpātataḥ \| *viśeṣaṁ* vistāram \| prakārāntareṇa prāptuṁ
śakyāyā api haraṇa-līlā kautukārthaiveti tattvam \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
sāmānyato\'tisaṅkṣepeṇa śrutvā bhaktyā viśeṣeṇa vistaraśaḥ śrotum icchan
pṛcchati---**bhagavān** iti sarva-śaktimān, ata eva **rākṣasena**
**vidhānena** prakāreṇa, vīrāṇāṁ tādṛśa-vivāhasyaiva praśasyatvāt \|
**rucirānanām** iti sarva-saundaryam upalakṣayati \|\|18\|\|

yathā aharat tathā tat-prakāraṁ śrotum icchāmaḥ, bahutvaṁ vinayena,
sarveṣāṁ saṅgināṁ saṅgrahāt \| śravaṇecchāyāṁ hetuḥ kṛṣṇasya, tac ca
tvayā jñāyata evety āha---**bhagavan** ! sarvajña ! iti nijeṣṭa-devasya
paramānanda-dhanasya vā \| kiṁ ca, **amita-tejaso**\'nanta-prabhāvasya,
atas tena nūnaṁ tatra madhura-madhura-parākramo darśita iti bhāvaḥ \|
yad vā, **amita-tejaso**\'pi kṛṣṇasya parama-kautuka-śīlasyeti sadmaḥ
saṁhartuṁ śaktāv api kautukena madhura-līlābhipretā \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : rākṣasena** iti vīraiḥ
praśasyatvād yogyenaiveti vivakṣitaṁ **rucirānanām** arthāt śrī-kṛṣṇavad
eveti \| yad vā, śrī-kṛṣṇasyāpi manohara-mukhīm iti mahā-saundaryam
upalakṣayati \| tataḥ śrī-kṛṣṇena vivāha-sauṣṭhavaṁ ca sanmatam
\|\|18\|\|

**yathopāharat,** tathā tat-prakāraṁ śrotum icchāmaḥ, ata eva
nirgalitārthas tair vyākhyāto viśeṣatas tv iti \| **amita-tejaso**\'pi
iti sadyaḥ saṁhartuṁ śaktāv api kautukena madhura-līlābhipretā
\|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : rākṣasena** rākṣaso
yuddha-haraṇā iti smṛteḥ \|\|18-19 \|\|

**\...**

**\|\| 10.52.20-22 \|\|**

> brahman kṛṣṇa-kathāḥ puṇyā mādhvīr loka-malāpahāḥ \|
>
> ko nu tṛpyeta śṛṇvānaḥ śruta-jño nitya-nūtanaḥ \|\|

**śrī-bādarāyaṇir uvāca---**

> rājāsīd bhīṣmako nāma vidarbhādhipatir mahān \|
>
> tasya pañcābhavan putrāḥ kanyaikā rucirānanā[^16] \|\|
>
> rukmy agrajo rukmaratho rukmabāhur anantaraḥ \|
>
> rukmakeśo rukmamālī rukmiṇy eṣā svasā satī \|\|

**śrīdhara-svāmī (bhāvārtha-dīpikā) :** śravaṇautsukyam
āviṣkaroti---**brahmann** iti \| **puṇyā** mahā-phalāḥ, **mādhvīḥ**
śruti-sukhāḥ, **lokasya malāpahāś** ca, **śṛṇvānaḥ** śṛṇvann ity arthaḥ
\| **śruta-jñaḥ** śruta-sāra-vit \| **nitya-nūtanāḥ** pratikṣanam
āścaryavat pratīyamānāḥ \|\|20\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mādhvīr** madhurāḥ mādhvī
madhura-madyayoḥ iti niruktiḥ \| **śṛṇvānaḥ** ārṣatvāc chānac \|
kathā-rūpe sukha-sādhyā api puṇyāḥ sarva-dharma-mūla-rūpāḥ \| **ko**
dharmārthī tāvac **chṛṇvaṁs** **tṛpyeta** ? tathā **mādhvīḥ**
parama-madhura-rasa-rūpāḥ ko\'rthārthī śṛṇvaṁs tṛpyeta ? tathā
**loka**-mātrasya **malasya** pāpādy-avidyā-tad-doṣasya hantrīḥ ko
mokṣārthī śṛṇvaṁs tṛpyeta ? tathā **nitya-nūtanāḥ** satām ayaṁ
sāra-bhṛtām \[bhā.pu. 10.13.2\] ity-ādi-nyāyena pratipadaṁ
pronmīlat-premānandadāḥ ko vā bhakty-arthī śṛṇvaṁs tṛpyeta ? śṛṇvān
śravaṇa-mātraṁ labhamānaḥ **śrutajñaḥ** yadi tat-tat-tātparya-vettety
arthaḥ \| avadhira-mātro vā \|\|20\|\|

**tasya** bhīṣmakasya \| \"kanyakā tu varānanā\" iti pāṭhe\'pi tad eva
tātparyam \|\|21\|\|

tan-nāmato nirdiśati---**rukmī** iti \| **agrajo** jyeṣṭhaḥ \| eṣāṁ
rukmy-ādīnām \| **anantara** iti sarvatrānveti krama-jātatva-vivakṣayā
\| **satī** rūpādi-guṇair uttamā \|\|22\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṛṣṇasya**
sarva-cittākarṣakasya **kathā** iti tat-kathānām api tādṛśatvam
abhipretam \| tad eva darśayati viśeṣaṇaiś caturbhiḥ \| tatra **puṇyāḥ**
puṇya-janikā manoramā vā, tathā ca viśvaḥ---puṇyaṁ manojñe\'bhihitam iti
\| **lokānāṁ** sarva-jīvānāṁ caturdaśa-bhuvanānāṁ vā, **malaṁ**
sa-vāsana-pāpam, **apa** dūrato **ghnantīti** tathā tāḥ, ataḥ **kas
tṛpyet** ? api tu na ko\'pīty arthaḥ \| **nu** vitarke \| muhuḥ
śravaṇenāpi na kadācit tṛptiḥ syāt ? ity āha---**nitya-** iti \| tathāpi
śrotuḥ paśuvad vivekābhāvena sambhaved ity āśaṅkyāha---**śrutajñaḥ**
śāstrārtha-tattvavit ākarṇitārtha-rasa-vettā vā \| tathā coktaṁ
prathama-skandhe---yac chṛṇvatāṁ rasajñānāṁ svādu svādu pade pade
\[bhā.pu. 1.1.19\] iti tatra ca mac-citta-vṛttis tvayā jñāyata eveti
sambodhayati---**brahmann** iti \|\|20\|\|

guṇair **mahān**, **varānanā** iti pāṭhe\'pi parama-saundarya eva
tātparyam \|\|21\|\|

**agraja** iti tasya sarva-mānyatoktā \| **anantara** iti tat-tan-madhye
anvayena śrī-rukmiṇyāḥ sarva-kaniṣṭhatvaṁ bodhayati \| **svasā**
sahodara-bhaginīṁ, **satī** rūpa-guṇair uttamā \|\|22\|\|

------------------------------------------------------------------------------------------------------------

> brahman kṛṣṇa-kathāḥ puṇyā mādhvīr loka-malāpahāḥ \|
>
> ko nu tṛpyeta śṛṇvānaḥ śruta-jño nitya-nūtanaḥ \|\|

**śrī-bādarāyaṇir uvāca---**

> rājāsīd bhīṣmako nāma vidarbhādhipatir mahān \|
>
> tasya pañcābhavan putrāḥ kanyaikā rucirānanā[^17] \|\|
>
> rukmy agrajo rukmaratho rukmabāhur anantaraḥ \|
>
> rukmakeśo rukmamālī rukmiṇy eṣā svasā satī \|\|

**jīva-gosvāmī (laghu-vaiṣṇava-toṣaṇī) :** kathā-rūpatvena sukha-sādhyā
api puṇyāḥ sarva-dharma-mūla-rūpāḥ **ko** dharmārthī tāvac **chṛṇvaṁs
tṛpyet** yathā mādhvīḥ parama-madhura-rasārtha-rūpāḥ ko\'rthārthī
kāmārthī vā śṛṇvaṁs tṛpyet ? tathā **loka**-mātrāṇāṁ **malasya**
pāpādy-avidyānta-doṣasya **apahantrīḥ** ko mokṣārthī śṛṇvaṁs tṛpyet ?
tathā **nitya-nūtanāḥ** satām ayaṁ sāra-bhūtāṁ nisargaḥ ity-ādi-nyāyena
pratipadaṁ pronmīlat-premānandaḥ ko vā bhakty-arthī śṛṇvaṁs tṛpyet ?
**śṛṇvann** iti śravaṇa-mātreṇa labhamāna ity arthaḥ \| **śrutajña** iti
yadi tat-tat-tātparyaṁ vedety arthaḥ \| avadhira-mātra iti vā \|\|20\|\|

guṇair mahān **kanyaikā** **rucirānanā** iti \"kanyakā tu varānanā\" iti
pāṭhe pūrvavad eva tātparyam \|\|21\|\|

**anantara** iti rukmarathādau sarvatrānvayaḥ \| krama-jātatva-vivakṣayā
sā ca rukmiṇyāḥ sarva-kaniṣṭhātvena pitroḥ prema-pātratva-vivakṣayā ca
satī rūpa-guṇair uttamā \|\|22\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : mādhvīr** madhurāḥ \|
**śṛṇvānaḥ** śṛnvann ity arthaḥ \|\|20-22 \|\|

**\...**

**\|\| 10.52.23-24 \|\|**

> sopaśrutya mukundasya rūpa-vīrya-guṇa-śriyaḥ \|
>
> gṛhāgatair gīyamānās taṁ mene sadṛśaṁ patim \|\|
>
> tāṁ buddhi-lakṣaṇaudārya- rūpa-śīla-guṇāśrayām \|
>
> kṛṣṇaś ca sadṛśīṁ bhāryāṁ samudvoḍhuṁ mano dadhe \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sā** rukmiṇī \| **rūpaṁ**
svarūpam, **vīryaṁ** prabhāvaḥ, **guṇā** bhakta-vātsalyādayaḥ,
**śriyo**\'laukika-sampadaḥ \| **taṁ** śrī-kṛṣṇam \| **gṛhāgatair**
nāradādibhiḥ \| **śrīḥ** sampat \| **vīryasya** guṇāntargatatve\'pi
pṛthag uktiḥ kṣatriyatvena paramānanda-pradatvāt \| rūpādīnāṁ
pūrva-pūrvādhikyam ūhyam \| **upa** samīpa eva **śrutvā** \| katham ?
pitur **gṛham** **āgataiḥ** sarvair eva **gīyamānāḥ** kavibhir gītatayā
nibaddhatvāt prītyā madhura-svareṇoccaiḥ kīrtyamānatvāt \| **sadṛśaṁ**
yogyam, ātmanas tādṛśatvāt \|\|23\|\|

**tāṁ** rukmiṇīm \| **lakṣaṇāni** saubhāgya-cihnāni \| tad-uktam
anaṅga-raṅge---

> nīlāmbhoruha-patra-kāntir atha vā svarṇa-prabhā bhāsvarā
>
> bhṛṅgī-nīla-śiroruhā śaśimukhī sāraṅga-śāvekṣaṇā \|
>
> syād yasyās tilaja-prasūna-sadṛśī nāsā sudantāvalī
>
> suśrotrā pika-bhāṣiṇī ca jalaja-grīvātha bimbādharā \|
>
> cakrādyaṅkita-śoṇa-pāṇi-caraṇā kṣāmodarī svalpa-bhug
>
> raṁbhā-stambha-manoramoru-yugalā śroṇyā bṛhatyānvitā \|
>
> nābhyā cātigabhīrayā gajagatiḥ śāntālpa-nidrālasā
>
> śīlāvyā sukumārikā naravaraiḥ kanyā vivāhyā śubhā \| iti \|

**buddhiḥ** paramārtha-vicāraḥ, **lakṣaṇaṁ**
svīya-bhagaval-lakṣmaval-lakṣma, **audāryaṁ** vadānyatvaṁ
kulīnatvādi-mahattvaṁ vā, **śīlaṁ** susvabhāvaḥ, **guṇāḥ**
saukumārya-saurabhyādayo lajjādayaś ca, tair āśriyata ity **āśrayaḥ,**
āśrayaṇaṁ yasyām iti vā \| **ca** api \| kṛṣṇaḥ sarva-cittākarṣaka-guṇo
bhagavān api \| buddhyāder gaṇāntargatatve\'pi pṛthag uktis
tat-tad-viśeṣābhiprāyeṇa \| ata eva **sadṛśīm** \| atra ca
caraṇa-cihnādi-lakṣaṇānāṁ sādṛśyaṁ dakṣiṇa-vāma-viparyayeṇeti gamyate,
strī-puruṣāṇāṁ sāmudrikādau tathā praśastatvāt \| buddhy-ādīnāṁ
pūrvottarānukramā-bhāvaḥ sādṛśye sarveṣām eva prādhānyāpekṣayā
samyag-yuddha-haraṇādinā **udvoḍhuṁ mano dadhe** niścikāya, sadācintayad
vā \| atha vā---**sadṛśīṁ** tādṛśa-buddhy-ādibhir lakṣaṇai
rādhādyaikātmatvād iti bhāvaḥ \| ata eva **mano dadhe** etāvantaṁ kālaṁ
mano\'pidadha iti bhāvaḥ \|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : kṛṣṇaś ca sadṛśīṁ
bhāryām** ity atra **ca**-kāreṇa pūrvoktaṁ sarvam evākṣipyate \| tac ca
**gṛhāgatair** **gīyamānatvādi** \|\|24\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mukundasya
paramānanda-pradasya bhagavata iti tad-rūpādīnām api tādṛśatvam
abhipretam \| **rūpaṁ** saundaryam, **vīryaṁ** parākramaḥ, **guṇā**
vividha-vaidagdhyādayaḥ, **śrīḥ** sampat, **vīryasya**
guṇāntargatatve\'pi pṛthag uktiḥ kṣatriyatvena, tasya viśeṣāpekṣayā
paramānanda-pradatve rūpādīnām uttarottarasmāt pūrva-pūrvasyādhikyam
ūhyam \| tā **upa** samīpa eva **śrutvā** \| kutaḥ? **gṛhaṁ** tasyā
pitur vā, **āgataiḥ** sarvair eva janair **gīyamānāḥ**, kavibhir
gītatayā nibaddhatvāt \| yad vā, prītyā madhura-svareṇoccair varṇyamānāḥ
\| **sadṛśaṁ** sva-tulyam, ātmanas tādṛśatvāt \|\|23\|\|

**lakṣaṇaṁ** sāmudrādy-ukta-sat-strī-lakṣaṇam, **audāryaṁ** vadānyatvam,
kulīnatvādi-mahattvaṁ vā, **śīlaṁ** susvabhāvaḥ, **guṇāḥ**
saukumārya-saurabhyādayo lajjādayaś ca, tair āśriyate ity **āśrayām**,
ca api, kṛṣṇaḥ sarva-cittākarṣaka-rūpa-guṇo bhagavān api buddhy-āder
guṇāntargatatve\'pi pṛthag uktiḥ pūrvavat tat-tad-viśeṣābhiprāyeṇa, ata
eva **sadṛśīṁ** buddhy-ādīnāṁ pūrva-pūrvasmād uttarottarasya
sādṛśye\'pekṣādhikyena tat-tat-krameṇa nirdeśaḥ \| samyag
yuddha-haraṇādinā **udvoḍhuṁ mano dadhe** niścikāya, sadācintayad iti vā
\|\|24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrīḥ** sampat **vīryasya**
guṇāntargatatve\'pi pṛthag uktiḥ kṣatriyātvena tasya viśeṣāpekṣayā
paramānanda-pradatve rūpādīnāṁ pūrva-pūrvādhikyam ūhyāṁ \| tā **upa**
samīpa eva **śrutvā** \| kathaṁ ? pitur **gr̥ham** āgataiḥ sarvair eva
**gīyamānāḥ** kavibhir gītatayā nibaddhatvāt prītyā madhura-svareṇoccair
varṇyamānatvāc ca **sadṛśaṁ** yogyam ātmanas tādṛśatvāt \|\|23\|\|

**lakṣaṇaṁ** svīya-bhagaval-lakṣmaval lakṣmī-lakṣma **audāryaṁ**
vadānyatvaṁ kulīnatvādi **mahattvaṁ** vā śīlaṁ susvabhāvaḥ **guṇāḥ**
saukumārya-saurabhyādayo lajjādayaś ca tair āśrīyata ity **āśrayaṁ** \|
strītvam ārṣaṁ \| teṣām āśraya āśrayaṇaṁ yasyām iti (vā) ca api \|
kṛṣṇaḥ sarva-cittākarṣaka-guṇo bhagavān api buddhyāder
guṇāntar-gatatve\'pi pṛthag uktiḥ pūrvavat tat-tad-viśeṣābhiprāyeṇa \|
ata eva **sadṛśīm** atra caraṇa-cihnādi-lakṣaṇānāṁ sādṛśyaṁ
dakṣiṇa-vāma-viparyayeṇeti gamyate strī-puruṣayoḥ sāmudrakādau tathā
praśastatvāt buddhy-ādīnāṁ pūrvottarānukramābhāvaḥ \| sādṛśye sarveṣām
evāprādhānyāpekṣayā samyak yuddha-haraṇādināpi **udvoḍhuṁ mano dadhe**
niścikāya sadācintayad vā \| athavā **sadṛśīṁ** tādṛśa-buddhy-ādibhir
lakṣaṇai rādhādyaikātmakatvād iti bhāvaḥ \| ata eva mano dadhe \|
etāvantaṁ kālaṁ mano\'pi na dadha iti bhāvaḥ \|\|24\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : sadṛśīṁ** svarūpa-śaktitvād ata eva
**mano dadhe** \| yad vā, **sadṛśīṁ** tādṛśa-buddhy-ādibhir **lakṣaṇai**
rādhādy-ekātma-kṛtatvād iti bhāvaḥ \|\|24\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : kṛṣṇaś** **ca** ity-ādi \|
**sadṛśīṁ bhāryām** iti---yathā śrī-kṛṣṇaḥ svayaṁ bhagavān, tathā sāpi
svayaṁ bhagavatīty arthaḥ \|\|24\|\| (24-35)

------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.52.25 \|\|**

> bandhūnām icchatāṁ dātuṁ kṛṣṇāya bhaginīṁ nṛpa \|
>
> tato nivārya kṛṣṇa-dviḍ rukmī caidyam amanyata \|\|

**śrīdhara-svāmī (bhāvārtha-dīpikā) : caidyam amanyata** tasyā varam ity
arthaḥ \|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : bandhūnāṁ** pitrādīnām \|
**tataḥ** kṛṣṇāt \| **kṛṣṇa-dviṭ** janmāntarīya-saṁskāra-vaśena
kṛṣṇa-virodhī \| *ity artha* iti---kim amanyata ? iti sākāṅkṣatvād
*varam* iti śeṣaḥ kārya ity āśayaḥ \|

**bandhūnāṁ** pitrādīnām anādare ṣaṣṭhī\| evaṁ munīndreṇa bhīṣmakasya
sādhutvam eva darśitam \| **tatas** **tasmāt** kṛṣṇāt, bhaginī-dānaṁ
bandhūn vā **nivārya** \| he **nṛpa** ! iti nṛpatvābhimānena tam anṛpaṁ
matveti bhāvaḥ \|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpy avivāhe hetum
āha---**bandhūnām** iti pitrādīnāṁ sarveṣām, anādare ṣaṣṭhī, evam atra
śrī-bādarāyaṇinā śrī-bhīṣmakasya sādhutvam eva bodhitam, tathāgre
tat-putra-sneha-vaśānugaḥ \[bhā.pu. 10.53.7\] ity atra mahāmatiḥ
\[bhā.pu. 10.53.34\] ity-ādau ca tair api vyākhyātam \| **tatas** tasmāt
kṛṣṇād **bhaginīṁ** tān bandhūn vā **nivārya** \| he **nṛpa** ! iti
paramāścaryāt \|\|25\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy añjasā vivāhe hetum
āha---**bandhūnām** iti pitrādīnāṁ sarveṣām, anādare ṣaṣṭhī \| evaṁ
munīndreṇa bhīṣmakasya sādhutvam eva darśitaṁ \| tathāgre
putra-sneha-vaśānuga \[bhā.pu. 10.53.7\] ity atra mahāmatir \[bhā.pu.
10.53.34\] ity atra ca tair api vyākhyāsyate \| **tatas** tasmāt kṛṣṇāt
bhaginī-dānaṁ tān bandhūn vā **nivārya** \| he **nṛpa** ! iti
paramāścaryatvāt \|\|25\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : bhaginīṁ kṛṣṇāya dātum
icchato** bandhūn pitrādīn anādṛtya sva-balād eva **tataḥ** kṛṣṇāt tān
**nivārya rukmī** tāṁ dātuṁ varaṁ **caidyam** **amanyata** ity anvayaḥ
\|\|25 \|\|

**\...**

**\|\| 10.52.26 \|\|**

> tad avetyāsitāpāṅgī vaidarbhī durmanā bhṛśam \|
>
> vicintyāptaṁ dvijaṁ kañcit kṛṣṇāya prāhiṇod drutam \|\|

**śrīdhara-svāmī (bhāvārtha-dīpikā) : avetya** jñātvā \| **asitāpāṅgī**
sunīla-kaṭākṣā \| **kṛṣṇāya** kṛṣṇam ānetuṁ preṣayāmāsa \|\|26\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tat** rukmi-hārdam \|
**āptaṁ** viśvastam āptaḥ prāpte satyavāci viśvaste cānya-liṅgakaḥ iti
niruktiḥ \| **kṛṣṇāya** iti caturthī kriyārthopapadasya ca karmaṇi
stāninaḥ \[pā. 2.3.14\] iti sūtrāt \|\|

\[toṣaṇī\] **asitāpāṅgī** iti kātaryeṇa tan-mālinyātiśaya-smaraṇāt \|
yad vā, **asite** śrī-kṛṣṇe tad-vartmani **apāṅgaṁ** yasyāḥ sā \| ata
eva **vicintya** lajjādi-parityāgena svayam eva kartavyaṁ, tat-sahāyaṁ
ca niścitya \| yad vā, \"jhaṭity eva bhrātr-ādibhir mama durvivāhe
niścayaḥ kṛtaḥ \| tatrādya-paryantaṁ tena tu yogināpi sarvaṁ jñātvāpi
yad anusandhānaṁ na kṛtaṁ, tat kutrāpy anyatra tasya paramāsaktir bhavet
\| śrūyate ca gokule tasya parama-preyasyaḥ, ato nija-janany-ādiṣu
tad-eka-varaṇaṁ vinā nija-maraṇādikaṁ śrāvitam apy akiñcitkaram, kintu
tasminn eva tac-chrāvitaṁ kathañcit siddhi-karam, yatas tena
guṇi-śekhareṇa prapanna-jana-mātra-duḥkhāsahiṣṇutayā sva-duḥkham api
saṁvriyate\" iti ca śrayate, yathā sairandhrī-prasaṅge \| tasmān \"mayā
lajjādikaṁ parityajya dūtaḥ sandeśaś ca vidheya eva, yadi ca tathāpi
tena nāṅgīkriyeya, tadā prathamam eva prāṇān jahyām[\"]{dir="rtl"} iti
vicārya \|\|26\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tad avetya bhṛśam**
atyarthaṁ **durmānā** duḥkhita-cittā satī \| **asitāpāṅgī** iti
parama-vaidagdhī sūcitā, ata eva kañcid **dvijaṁ**
purohita-kaniṣṭha-putram **āptaṁ vicintya** vicārya \| yad vā,
\"svākṣarair īdṛśaḥ patraṁ likhitvā imaṁ prasthāpayāni\" iti kṛtyaṁ
niścitya \|\|26\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : asitāpāṅgī** iti kātaryeṇa
tan-mālinyātiśaya-smaraṇāt \| yad vā, **asite** śrī-kṛṣṇe tad-vartmani
apāṅgaṁ yasyāḥ sā \| ata eva **vicintya** lajjādi-parityāgena svayam eva
kartavyaṁ tat-sahāyaṁ ca niścitya \| yad vā, \"hanta jhaṭity eva
bhrātr-ādibhir mama durvivāhe niścayaḥ kṛtaḥ \| tatrādya-paryantaṁ tena
tu yogyenāpi sarvaṁ jñātvāpi yad anusandhānaṁ na kṛtaṁ, tat kutrāpi
anyatra tasya paramāsaktir bhavet \| śrūyante ca gokule
parama-preyasyaḥ, ato nija-janany-ādiṣu tad-eka-varaṇaṁ vinā
nija-maraṇādikaṁ śrāvitam apy akiñcit-karaṁ kintu tasminn eva tat
śrāvitaṁ kathañcit siddhi-karaṁ yatas tena guṇi-śekhareṇa
prapanna-jana-mātra-duḥkhāsahiṣṇutayā sva-duḥkham api saṁvriyata iti ca
śrūyate, yathā sairindhrī-prasaṅge \| tasmān mayā lajjādi-parityāgena
yogyo\'sau dūtaḥ sandeśaś ca vidheya eva \| yadi ca tathāpi tena
nāṅgīkriyeya, tadā prathamam eva prāṇān jahyām\" iti vicārya \|\|26\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛṣṇāya** kṛṣṇam ānetum
\|\|26 \|\|

**\...**

**\|\| 10.52.27 \|\|**

> dvārakāṁ sa samabhyetya pratīhāraiḥ praveśitaḥ \|
>
> apaśyad ādyaṁ puruṣam āsīnaṁ kāñcanāsane \|\|

**śrīdhara-svāmī (bhāvārtha-dīpikā), viśvanātha-cakravartī
(sārārtha-darśiṇī) : pratīhārair** dvāra-pālaiḥ \|\|27\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** rukmiṇī-preṣita-vipraḥ
\|\| **sa** dūtaḥ \| **abhi** ābhimukhyenaiva, na tu
bhrānti-vakra-gatyā, **etya** prāpyeti daivānukūlyaṁ darśitam\|
**pratīhārair** iti bahutvam ekaikaśaḥ \| krameṇa praveśanena dvārāṇāṁ
bāhulyena teṣām api bāhulyāt \| prakarṣeṇa stuty-ādinā
mārga-darśanenāntaḥ **praveśitaḥ** san \| **ādyaṁ** sarvāśinam \|
**pūruṣaṁ** śrī-kṛṣṇam ity arthaḥ \| **kāñcanāsana** iti
śyāmasundarasyādhika-śobhā sūcitā \|\|27\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sa** dvijaḥ, samyaṅ
nirvighnatayā abhitaḥ sarvato yādava-varga-gṛha-prāpti-krameṇa **etya**
prāpya, **pratihārair** iti bahutvam ekaikaśaḥ krameṇa praveśane\'pi
dvārāṇāṁ bāhulyāt teṣām api bāhulyāt \| prakarṣeṇa **stuty-ādinā**
mārga-darśanenāntaḥ **praveśitaḥ** san \| **ādyaṁ** śreṣṭhaṁ **puruṣaṁ**
śrī-viṣṇum\| kiṁ vā, puruṣottamaṁ niḥśeṣa-mahā-puruṣa-lakṣaṇair yuktaṁ
śrī-kṛṣṇam ity arthaḥ \| **kāñcanāsana** iti śyāmasundarasyādhika-śobhā
sūcitā \|\|27\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sa** dvijaḥ **abhi**
ābhimukhyenaiva, na tu bhrāntir vakra-gatyā **etya** prāpyeti \|
daivānukūlyaṁ darśitaṁ---**pratihārair** iti \| bahutvam ekaikaśaḥ
krameṇa praveśane\'pi dvārāṇāṁ bāhulyena teṣām api bāhulyāt
**pra**karṣeṇa stuty-ādinā mārga-darśanenāntar-**veśitaḥ** san **ādyaṁ**
sarvāṁśinaṁ **puruṣaṁ** śrī-kṛṣṇam ity arthaḥ \| **kāñcanāsana** iti
śyāmasundarasyādhika-śobhā sūcitā \|\|27\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

**\...**

**\|\| 10.52.28 \|\|**

> dṛṣṭvā brahmaṇya-devas tam avaruhya nijāsanāt \|
>
> upaveśyārhayāñcakre yathātmānaṁ divaukasaḥ \|\|

**śrīdhara-svāmī (bhāvārtha-dīpikā) : ātmānaṁ** śrī-kṛṣṇam \|\|28\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** vipram \| **avaruhya**
uttīrya \| devā yathā śrī-kṛṣṇaṁ pūjayanti, tathā taṁ kṛṣṇa ity arthaḥ
\|\| **dṛṣṭvā** dūrād evāvalokya \| arhaṇe hetuḥ---**brahmaṇya-devaḥ**
sarvārādhyo\'pi brāhmaṇa-bhaktaḥ, sauśīlyāt tādṛśa ity arthaḥ \|
**yathā** iti dṛṣṭāntena parama-bhaktiṁ bodhayati \|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dṛṣṭvā** dūrād ālokyaiva,
**avaruhya** āsanād avatīrya, **arhayāñcakre**
pāda-prakṣālana-madhuparkādy-arpaṇādinā apūjayat, yato
**brahmaṇya-devaḥ** \| **yathā** iti dṛṣṭāntenārhaṇe parama-bhaktiṁ
bodhayate \|\|28\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dṛṣṭvā** dūrād evālokya arhaṇe
hetuḥ **brahmaṇya-devaḥ** sarvārādhyo\'pi brahmaṇyo brāhmaṇa-bhaktaḥ
sauśīlyāt tādṛśa ity arthaḥ \| **yathā** iti dṛṣṭāntena parama-bhaktiṁ
bodhayati \|\|28\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmānaṁ** svaṁ yathā devo
arhayanti \|\|28\|\|

**\...**

**\|\| 10.52.29-30 \|\|**

> taṁ bhuktavantaṁ viśrāntam upagamya satāṁ gatiḥ \|
>
> pāṇinābhimṛśan pādāv avyagras tam apṛcchata \|\|
>
> kaccid dvija-vara-śreṣṭha dharmas te vṛddha-sammataḥ \|
>
> vartate nātikṛcchreṇa santuṣṭa-manasaḥ sadā \|\|

**śrīdhara-svāmī (bhāvārtha-dīpikā) : abhimṛśan** śanaiḥ saṁmardayan
\|\|29\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** vipram \| **avyagra**
eka-cittaḥ vyagro\'neka-mano-vṛttau [sakte\'gra]{.mark}-rahite\'nyavat
iti dharaṇiḥ \|\| **avyagraḥ** svastha-cittaḥ sann **apṛcchat** \| yataḥ
**satāṁ** sad-dharmāṇāṁ **gatiḥ** prathamāśrayaḥ \|\|29\|\|

**nātikṛcchreṇa** sukhena \|\| **dvija-vareṣu** tac-chreṣṭheṣv api
**śreṣṭhaḥ** \| tādṛśatve kāraṇāny evaṁ pādona-caturbhir darśayaṁs teṣāṁ
mūlam ādau sadaya-praśna-pūrvakaṁ sthāpayati---**dharma** iti yajñādiḥ
\| **vṛddhānāṁ** prācīna-dvādaśa-svayaṁ [bhv-ādi]{.mark}-bhaktānām
ādhunikānāṁ sva-guru-prabhṛtīnāṁ **saṁmata** iti dharmasya tāvac
chuddhatā vartata eva, kintu kṛcchreṇa **nātikṛcchreṇa**
anatiduḥsaṁpādatvena **vartata** ity eva pr̥cchyata ity arthaḥ \|
duḥkhaṁased vinā dharmāsiddhyā sukhenety anuktiḥ, atiduḥkhasya
cānabhīṣṭatvād **ati**-śabdaḥ, sa ca vṛtty-ādeḥ santatā\'prāpyatvādikaṁ
bodhayati \| nanu udyame kṛte kathaṁ tat syāt ? tatrāha---sadā
prāpty-abhāve\'pi **santuṣṭa-manasa** iti \|\|30\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : upagamya** samīpe gatvā,
**avyagra** ātithya-siddhyā anya-kṛtya-tyāgena vā, svastha-cittaḥ san
samyag vinaya-pūrvaka-madhura-vacanādinācchat, yataḥ satāṁ sādhūnāṁ
gatir āśrayaḥ \|\|29\|\|

he **dvija-vareṣu** vipreṣu **śreṣṭha** ! śraiṣṭhya-kāraṇam eva
caturbhir darśayan tasyāpi mūlam ādau pṛcchati---**dharma** iti \|
**vṛddhānāṁ sanmata** iti, dharmasyāvaśya-kṛtyatā
śrī-bhagavat-samarpaṇādi-guṇāś coktāḥ \| **nātikṛcchreṇa** anatikaṣṭena
**vartate** sidhyati, duḥkhaṁ vinā dharmāsiddhyā sukhena ity anuktir
duḥkhasya cānabhīṣṭatvād ati-śabdaḥ \| tac ca santuṣṭyaiva syād ity
āśayenāha---sadā duḥkha-kāle\'pi **santuṣṭa-manasa** iti \|\|30\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : avyagraḥ**
ātithyasiddhyā\'nya-parityāgena vā svastha-cittaḥ san **apṛcchat,**
yataḥ **satāṁ** sad-dharmāṇāṁ **gatiḥ** prathamāśrayaḥ \|\|29\|\|

**dvija-vareṣu** tac-chreṣṭheṣv api **śreṣṭhaḥ** tādṛśatve kāraṇāny eva
pādona-caturbhir darśayan \| teṣāṁ mūlam ādau sadaya-praśna-pūrvakaṁ
sthāpayati---**dharma** iti yajñādiḥ\| **vṛddhānāṁ**
prācīna-dvādaśa-bhāgavatānām ādhunika-svaguru-prabhṛtīnāṁ ca **sammata**
iti dharmasya tāvat śuddhatā **vartata** eva kintu kaccit
**nātikṛcchreṇa** anatiduḥsampādatvena **vartata** ity eva pṛcchyata ity
arthaḥ \| duḥkhaṁ vinā dharmāsiddhyā sukhena ity anuktiḥ atiduḥkhasya
cānabhīṣṭatvād atiśabdaḥ \| sa ca vṛtty-ādeḥ santatāprāpyatvādikaṁ
bodhayati \| nanu udyame kṛte kathaṁ tat syāt ?
tatrāha---sadāprāpty-abhāve\'pi **santuṣṭa-manasa** iti \|\|30\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : abhimṛśan** saṁvāhayan
**avyagraḥ** tad-vivāhārtham antar-vaiyāgrye saty apīti bhāvaḥ
\|\|29-30\|\|

**\...**

**\|\| 10.52.31 \|\|**

> santuṣṭo yarhi varteta brāhmaṇo yena kenacit \|
>
> ahīyamānaḥ svād dharmāt sa hy asyākhila-kāma-dhuk \|\|

**śrīdhara-svāmī (bhāvārtha-dīpikā) : sa** dharmo'**sya brāhmaṇasya**
**akhila-kāma-dogdhā** bhavati \| yad vā, **sa** **brāhmaṇo'sya**
viśvasya **akhila-kāma-dhug** iti \|\|31\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na hi dharmo
brāhmaṇasyaiva **kāmadhug** bhavati, api tu svānuṣṭhātṛ-mātrasyety
arucyāha---*yad vā* iti \|
yadṛcchā-lābha-santuṣṭa-viprārcā\'khila-kāma-dhuk ity-ādi purāṇāt \|
tat-stuty-arthaṁ santoṣam eva stauti---**santuṣṭa** iti \| **yarhi**
tarhy eva **ahīyamāne**\'bhraśyat \| **hi** eva \| **sa** eva na tv
anyaḥ \|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : yarhi** tarhy eva
**ahīyamāno**\'bhraśyann iti santuṣṭer evāvaśyakatoktā \| \"yadi\" iti
pāṭhe\'pi sa evārthaḥ \| **hi** eva---**sa** eva, na tv anyaḥ \|\|31\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tat-stuty-arthaṁ santoṣam eva
stauti---**santuṣṭa** iti \| **yarhi** tarhy eva **ahīyamāna** abhraśyan
\| \"yadi\" iti pāṭhe\'pi sa evārthaḥ \| **hi** eva, sa eva na tv anyaḥ
\|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : svīya-dharmāt ahīyamānaś**
cyuti-rahitaḥ \| **sa** dharma eva \|\|31\|\|

**\...**

**\|\| 10.52.32 \|\|**

> asantuṣṭo'sakṛl lokān āpnoty api sureśvaraḥ \|
>
> akiñcano'pi santuṣṭaḥ śete sarvāṅga-vijvaraḥ \|\|

**śrīdhara-svāmī (bhāvārtha-dīpikā) : lokān āpnoti** lokāl lokāntaraṁ
paryaṭati naikatra nirvṛtas tiṣṭhatīty arthaḥ \| \"nāpnoti\" iti pāṭhe
**sureśvaro**'pi bhūtvā **lokān nāpnoty** uttama-lokān prāpto\'py
aprāpta iva kliśyatīty arthaḥ \| **śete** sukham āste ity arthaḥ \| tad
evāha---**sarveṣv aṅgeṣu** vāk-pāṇy-ādiṣu **vijvaras** tāpa-rahitaḥ
\|\|32\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *nirvṛtaḥ* sukhī \| *ity
artha* iti---**lokān** manuṣyāl lokāntaraṁ manuṣyāntaram, \"itaḥ kiñcit
prāpsyāmi, itaḥ kiñcid\" itīcchayeti bhāvaḥ \| loko jane\'pi bhuvane iti
medinī \| **sureśvara** indraḥ \| *ity artha* iti---

> icchati śatī sahasraṁ, sahasrāpo lakṣam īhate kartum \|
>
> lakṣādhipaś ca rājyaṁ, rājyeśaś cakravartitvam \|\|
>
> cakradharo\'pi suratvaṁ, suratva-lābhe tu sura-patitvaṁ hi \|
>
> surapatir ūrdhva-gatitvaṁ, tathāpi na nivartate tṛṣṇā \|\| iti
> garuḍokter iti bhāvaḥ \|

*ity artha* iti---duḥkhitasya nidrānupalabdher iti bhāvaḥ \| tad eva
sukham \|\| anvaya vyatirekābhyāṁ tad eva darśayati---**asantuṣṭa** iti
\| **asakṛd** iti punaḥ punar abhīṣṭa-siddhāv api santoṣānudayāt
\|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : asakṛd** ity anena
kādācitkaṁ santuṣṭyāpi kṣemaṁ syād iti bodhyate \| kiṁ vā, asya
pareṇānvayaḥ \| **akiñcano** daridraḥ, yataḥ santuṣṭyaiva **sarvair
aṅgair** jvarasya kampādibhir iva mano-vaikalyādi-lakṣaṇa-sarvāṁśair
**vijvaraḥ**---cintā jvaro manuṣyāṇām ity-ādi-nyāyena cintā-rahitaḥ
\|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anvaya-vyatirekābhyāṁ tad eva
darśayati\--**asantuṣṭa** iti \| **asakṛd** iti punaḥ punar
abhīṣṭa-siddhāv api santoṣānudayāt \| jvaraś cintā-santāpaḥ \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : sarvāṅga-vijvara** iva nirvṛtas
tiṣṭhatīty arthaḥ \|\|32\|\| (32-43)

------------------------------------------------------------------------------------------------------------

**viśvanātha-cakravartī (sārārtha-darśiṇī) : lokān āpnoti** lokāl
lokāntaraṁ paryaṭati, na tu nivṛṇotīty arthaḥ \| **sureśvara** indro'pi
bhūtvā \| \"nāpnoti\" iti pāṭhe tṛṣṇā-jvarārti-vaśāt lokān prāpto'pi na
prāpnotīty arthaḥ \|\|32\|\|

**\...**

**\|\| 10.52.33 \|\|**

> viprān sva-lābha-santuṣṭān sādhūn bhūta-suhṛttamān \|
>
> nirahaṅkāriṇaḥ śāntān namasye śirasāsakṛt \|\|

**śrīdhara-svāmī (bhāvārtha-dīpikā) : sva-lābhaḥ** svata eva prāpto
lābha ātma-lābho vā, tena **santuṣṭān** pūrṇān **sādhūn**
sva-dharma-niṣṭhān \|\|33\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *svata* iti
tasyārthāśrayaṇa-gauravād arthāntaram āha---*ātma*- iti \| *tena*
ātma-lābhena *pūrṇāṁs* tṛptān \|\|

evaṁ santuṣṭi-mātreṇa svayaṁ sukhī syāt tad-anugataiś cānyair guṇaiḥ
sarvān sukhayan parama-pūjyaḥ syād ity āha---**viprān** iti \| bahutvaṁ
pratyeka-namaskāra-vivakṣayā \| **śāntān** rāga-dveṣādi-rahitāṁs
tattva-niṣṭhān vā \| eṣām uttarottarasmin kaimutyaṁ śraiṣṭhyaṁ cohyam \|
**śirasā** na tu vāṅ-mātreṇa, tac ca **asakṛt** \| yad vā, **svasya**
mama **lābhena santuṣṭān** \| tathā caikādaśe---mayā santuṣṭa-manasaḥ
\[bhā.pu. 11.14.13\] ity-ādi \| yataḥ sādhun mad-bhaktān, sādhavo
hṛdayaṁ mahyam \[bhā.pu. 9.4.68\] ity-ādi navame \| ity evaṁ viśeṣaṇānāṁ
vyatikrameṇa hetutvādikaṁ jñeyam \| ayaṁ bhāvaḥ---\"bhavān īdṛśa eva,
kāpy apekṣā nāsty eva, tathāpy āgamanena yan mām anujagrāha, tenāhaṁ
vaśīkṛtas tvad-ājñāṁ yatnataḥ saṁpādayiṣyāmi\" iti \|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ santuṣṭi-mātreṇa
svayaṁ sukhī syāt, guṇaiś cānyaiḥ sarvān sukhayan parama-pūjyaḥ syād ity
āha---**viprān** iti \| bahutvaṁ tādṛśānāṁ sarveṣām api namasyatvāt
śāntān rāga-dveṣādi-rahitān tattva-niṣṭhān vā, **śirasā**, na ca
vāṅ-mātreṇa, tac ca **asakṛt** kathañcid aparādhe\'pi tad-agrahaṇāt \|
viśeṣaṇānām eṣāṁ pūrva-pūrvasyottarottarasmin hetutvaṁ yathottaraṁ
śraiṣṭhyaṁ cohyam \| anyat tair vyākhyātam \| yad vā, **svasya** mama
**lābhena santuṣṭān** \| tathā caikādaśa-skandhe\'yam eva
vakṣyati---mayā santuṣṭa-manasaḥ \[bhā.pu. 11.14.13\] ity-ādi\| yataḥ
**sādhūn** mad-bhaktān ity evaṁ viśeṣaṇānāṁ vyatikrameṇa hetutvādikaṁ
jñeyam \|

ayaṁ bhāvaḥ---\"bhavān īdṛśa eva, dvija-vara-śreṣṭhatvāt, ataḥ kutrāpi
bhavataḥ kāpy apekṣā nāsty eva \| tathāpy atrāgamanena yan mām
anujagrāha, tena bhaktyāhaṁ vaśīkṛtas tavājñāṁ yatnato\'vaśyam āśu
sampādayiṣyāmīti \| ataḥ kiṁ vaktavyam ? īdṛśā viprā me priyāḥ\" iti
\|\|33\|\|

------------------------------------------------------------------------------------------------------------

> viprān sva-lābha-santuṣṭān sādhūn bhūta-suhṛttamān \|
>
> nirahaṅkāriṇaḥ śāntān namasye śirasāsakṛt \|\|

**jīva-gosvāmī (laghu-vaiṣṇava-toṣaṇī) :** evaṁ santuṣṭi-mātreṇa svayaṁ
sukhī syāt tad-anugatair guṇaiś cānyaiḥ sarvān sukhayan parama-pūjyaḥ
syād ity āha---**viprān** iti \| bahutvaṁ pratyeka-namaskāra-vivakṣayā
śāntān rāga-dveṣādi-rahitān tattva-niṣṭhān vā eṣām uttarottarasmin
kaimutyaṁ śraiṣṭhyaṁ vohyaṁ, **śirasā** na tu vāṅ-mātreṇa, tac ca asakṛt
\| anyat taiḥ \|

yad vā, **svasya** mama **lābhena santuṣṭān** \| tathā caikādaśe mayā
santuṣṭa-manasaḥ \[bhā.pu. 11.14.13\] ity-ādi \| yataḥ sādhūn
sad-bhaktān sādhavo hṛdayaṁ mahyam ity-ādi navame ity evaṁ viśeṣaṇānāṁ
vyatikrameṇa hetutvādikaṁ jñeyam \| ayaṁ bhāvaḥ---\"bhavān īdṛśa eveti
kāpy apekṣā nāsty eva, tathāpy āgamanena yan mām anujagrāha, tenāhaṁ
vaśīkṛtas tavājñāṁ yatnataḥ sampādayiṣyāmi\" iti \|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** svenaiva siloñchanādito
yo lābhaḥ, tenaiva tuṣṭān, na tu parato lobhārthinaḥ \|\|33\|\|

**\...**

**\|\| 10.52.34 \|\|**

> kaccid vaḥ kuśalaṁ brahman rājato yasya hi prajāḥ \|
>
> sukhaṁ vasanti viṣaye pālyamānāḥ sa me priyaḥ \|\|

**śrīdhara-svāmī (bhāvārtha-dīpikā) : yasya rājño viṣaye** deśe \|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nīvṛj janapado deśo
viṣayas tūpavartanam ity amaraḥ \| **sa** rājā \|\| evam
atikṛcchra-sādhyatve\'pi santoṣāt tasya dharma-siddhiṁ matvāpi
tad-vidheṣv atikṛcchrasyānabhīṣṭatayā tad-upagama-hetuṁ rājānugrahaṁ
pṛcchati---**kaccid** iti \| **kuśalam** upadravo na syāt, sāhāyyaṁ ca
bhaved ity arthaḥ \| **brahmann** iti vedavittvena rājñāṁ sarvathā
pūjyas tvam iti bhāvaḥ \|\|34\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-paripālako rājāpi
priya iti \| kiṁ vā, rājabhiḥ pālyamānānām eva viprāṇāṁ dharmaḥ sidhyed
ity āśayena pṛcchati---**kaccid** iti \| **rājato** rājñaḥ sakāśāt
**kuśalaṁ** kaścid upadravo na syāt, sāhāyyaṁ ca bhaved ity arthaḥ \|
vaḥ iti jñāty-ādy-apekṣayā \| he **brahmann** iti sākṣād-veda-rūpāṇāṁ
yuṣmākaṁ kuśalenaiva vedānām api kuśalam iti bhāvaḥ \| **hi** eva, sa
eva, niścitam iti vā \|\|34\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam atikṛcchra-sādhyatve\'pi
santoṣāt tasya dharma-siddhim eva matvāpi tad-vidheṣv atikṛcchrasya
svānabhīṣṭatayā tad-upāgama-hetuṁ rājānugrahaṁ pṛcchati\--**kaccid** iti
\| **kuśalaṁ** kaścid upadravo na syāt, sāhāyyaṁ ca bhaved ity arthaḥ
\|\|34\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : viṣaye** deśe \|\|34 \|\|

**\...**

**\|\| 10.52.35 \|\|**

> yatas tvam āgato durgaṁ nistīryeha yad-icchayā \|
>
> sarvaṁ no brūhy aguhyaṁ cet kiṁ kāryaṁ karavāma te \|\|

**śrīdhara-svāmī (bhāvārtha-dīpikā) : yataḥ** sthānāt \| **yad-icchayā**
yat-kāryecchayā **durgaṁ** samudram \|\|35\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : durgaṁ** duḥkhena gamyam,
durgaṁ duḥkhābdhi-rājyāṅga-kaṭhineṣu girau tathā iti niruktiḥ \|\|
**aguhyaṁ cet sarvaṁ bruhi** iti vinayāt \| **kiṁ karavāma**, tad
ājñāpayeti śeṣaḥ \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** naḥ iti **karavāma** iti
ca bahutvaṁ vinayena śrī-balarāmādy-apekṣayā \| **aguhyaṁ ced** iti
parama-vinayād eva, **kiṁ karavāma** tad apy ājñāpayety arthaḥ \| yad
vā, **kiṁ karavāma**, kariṣyāmaḥ kim ? iti prīti-bhareṇa manorathaḥ
\|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aguhyaṁ cet sarvaṁ** **brūhi**
iti vinayāt **kiṁ karavāma,** tad ājñāpayeti śeṣaḥ \| yad vā, **karavāma
kim** iti prīti-bhareṇa manorathaḥ \|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.52.36 \|\|**

> evaṁ sampṛṣṭa-sampraśno brāhmaṇaḥ parameṣṭhinā \|
>
> līlā-gṛhīta-dehena tasmai sarvam avarṇayat \|\|

**śrīdhara-svāmī (bhāvārtha-dīpikā) : saṁpraśnaḥ** praṣṭavyo'rtho\'yaṁ,
saḥ \| **parameṣṭhinā** pareśvareṇa \| bandhūnām anabhipretaṁ rukmiṇaś
ceṣṭitam ity-ādi **sarvam** \|\|36\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasmai** parameṣṭhine \|

**parameṣṭhī** brahma-viṣṇu-śiva-svāmi-dhaveṣu ca \|

dvijottame svayambhūś ca tathaiva parikīrtitaḥ \|\| iti kośasāre \|\|

**parameṣṭhinā** iti sarvajñatvam uktam \| tathāpi praśne hetuḥ---līlā-
iti \| krīḍārthaṁ prakaṭita-manuṣya-dehena tādṛśyā eva manuṣya-krīḍāyā
yogyatvād ity arthaḥ\| yad vā, **līlābhir** **gṛhītaḥ** sevito **deho**
yasya, svecchayā līlāveśād iti bhāvaḥ \| **sarvam** āgamana-kāraṇaṁ
dharma-niṣpatty-ādikaṁ cāvarṇayat \|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : līlā-gṛhīta-dehena** iti
**līlayā** līlā-nāmnyā devyā **gṛhītaḥ** pariṣvakto **deho** yasya,
**tasmai sarvam avarṇayat** \| iti kṛṣṇājñayā brāhmaṇaḥ svayam eva
patrikāṁ papāṭhety arthaḥ \| asyāyaṁ bhāvaḥ---śrī-kṛṣṇo'pi tāṁ
pratyutsuka-cetāś cirata eva patrī-vācane ānandāśru kadācid bhavati,
kadākṣara-sandarśanaṁ bhavati, kadācid bhavati na vā, brāhmaṇas tāralyaṁ
jñāsyati, atas tasmai vācayety uktavān \|\|36\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : parameṣṭhinā** iti
sarvajñatvam uktam \| tathāpi praśne hetuḥ---**līlā-** iti \| krīḍārthaṁ
prakaṭita-manuṣya-dehena, tādṛśyā eva manuṣya-krīḍāyā yogyatvād ity
arthaḥ \| yad vā, līlābhir gṛhītaḥ sevito deho yasya, anena tasya
krīḍā-viśeṣārthe śrī-rukmiṇy-apekṣā sūcitā \| ata eva saṁ-śabdo ca \|
evam atra śrī-brāhmaṇa uvāceti bhaktavye śrī-rukmiṇy uvācety-uktyā
brāhmaṇa evāsau śrī-rukmiṇy-uktaṁ sandeśaṁ patra-pāṭhena nyavedayad iti
svata eva sidhyatīti taiṣ ṭīkāyāṁ likhitam \|\|36\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : parameṣṭhinā** iti sarvajñatvam
uktaṁ, tathāpi praśne hetuḥ\--**līlā-** iti krīḍārthaṁ
prakaṭita-manuṣya-dehena tādṛśyā eva manuṣya-krīḍāyā yogyatvād ity
arthaḥ \| yad vā, **līlābhir gṛhītaḥ** sevito **deho** yasya svecchayā
līlāveśād ity arthaḥ \| ata eva tādṛśa-līlāyā upādeyatvāt saṁ-śabdau ca
**sarvaṁ** sva-dharma-niṣpatty-ādikam āgamana-kāraṇaṁ ca **avarṇayat**
\| sākṣād eva tatra śrī-rukmiṇy uvāca idam ity apy āha ity arthaḥ \|
patrikā-dvāreti tu svāmy-abhiprāyaḥ sa ca tasya brāhmaṇasya ity ete
guhya-sandeśāḥ iti vakṣyamāṇānusāreṇa kevala-sandeśa-haratvāt
rasa-śāstrokteṣv amitārtha-nisṛṣṭārtha-patra-hārakākhyeṣu svecchayā
mithunaikatara-datta-bhāvatayā tat-sandeśa-mātra-vāhitayā
labdha-tat-tad-ākhyā-krameṣu dūta-bhedeṣv antima-lakṣaṇa-prāpte
vyākhyānusāreṇa tasya patra-haraṇa eva mukhyatvāc ca \|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : līlā-gṛhīta-dehena** iti \|
**līlā**-nāmnyā devyā **gṛhīta** āliṅgito **deho** yasya, **tasmai
sarvam avarṇayat** \| iti kṛṣṇājñayā brāhmaṇaḥ svayam eva patrikāṁ
papāṭhety arthaḥ \| ayaṁ bhāvaḥ---kṛṣṇo'pi tāṁ pratyutsuka-cetāś cirata
eva, tena patrī-vācane ānandāśruṇākṣara-darśanaṁ na syād iti tasmai
vācayety uktavān śrī-bhagavān \|\|36\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sampṛṣṭaḥ sampraśno yasya
sa mayi ko'pi praśnaś ced asti pṛcchatām ity ukta ity arthaḥ \|
**līlayaiva** devyā **gṛhītaḥ** svīyatvenāṅgīkṛto **deho** yasya tena
\|\|36\|\|

**\...**

**\|\| 10.52.37 \|\|**

**śrī-rukmiṇy uvāca---**

> śrutvā guṇān bhuvana-sundara śṛṇvatāṁ te
>
> nirviśya karṇa-vivarair harato'ṅga-tāpam \|
>
> rūpaṁ dṛśāṁ dṛśimatām akhilārtha-lābhaṁ
>
> tvayy acyutāviśati cittam apatrapaṁ me \|\|

**śrīdhara-svāmī (bhāvārtha-dīpikā) :**

rukmiṇyā svayam ekānte likhitvā datta-patrikām \|

mudrām unmucya kṛṣṇāya prema-cihnām adarśayat \|\|

brāhmaṇaḥ śrī-kṛṣṇānujñayā vācayati---**śrutvā** iti \| ayam arthaḥ---he
**acyuta** ! he **bhuvana-sundara** ! ity autsukyaṁ dyotayati, \"kva
tava mahimā, kva cāhaṁ rūpa-kula-śīlādi-yuktāpi ? tathāpy **apa**gatā
**trapā** yasmāt, tan **me cittaṁ tvayy āviśaty** āsajjate \| tat kutaḥ
? tatrāha---**śṛṇvatāṁ** **karṇa-vivarair** antaḥ **praviśya**
**aṅga-tāpam**, **aṅga** iti pṛthak sambodhanaṁ vā, **haratas** **tava
guṇān śrutvā,** tathā **dṛśimatāṁ** cakṣuṣmatāṁ **dṛśām**
**akhilārtha-lābhātmakaṁ rūpaṁ** ca **śrutvā** iti \|\|37\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *mudrāṁ* lākṣādinā yogam
\| *unmucya* apākṛtya \| svāśayaṁ prakāśayati---*ayam artha* iti \|
*yasmāc* cetasaḥ \| *tat* cittāveśanam \| kevalam **aṅga-tāpa-haram**
eva, kintv antas-tāpa-haram api hari-guṇānuśravaṇam ity asvārasyād
āha---**aṅga** iti \|\| **rukmiṇy uvāca** ity apy āha patra-dvārā iti
svāmi-caraṇāḥ, parantu tasya ity ete guhya-sandeśāḥ ity ukteḥ kevalaṁ
sandeśa-haratvam eva pratīyate \|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** so'pi vācayañcakārety
āha---**śrutvā** iti\| he **aṅga** ! **aṅga-tāpam** iti vā \|
**apatrapaṁ cetas tvayi āviśati**, tad-anumaty-anapekṣayā viśatīty
apatrapatvam \| **śṛṇvatāṁ karṇa-vivarair nirviśya** **tāpaṁ** haratas
**te** tava **guṇān śrutvā** \| **harata** iti guṇa-viśeṣaṇaṁ vā \|
**āviśati** ity asyāyaṁ bhāvaḥ---**te guṇāḥ** sarveṣāṁ **tāpaṁ
haranti**, mama tu vardhayanty eva \| atas tava tattvaṁ vettuṁ **tvayi
viśati** iti \| ato'**patrapaṁ** nirlajjam \| svayaṁ praveśe tathaiva
yogyam \| athavā, tvat-praveśe vā śītalaṁ bhavatīti praveśo bhavatu, ato
māṁ prati svayaṁ-dūtītvasyāvajñāṁ mā kārṣīḥ \|\|37\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **bhuvana-sundara**
iti ākṛtyā prakṛtyā ca saundaryam uktam \| tatrādau prakṛti-sundaratvam
āha---**guṇān** iti bhakta-vaśyatādīn \| **śṛṇvatām** iti
vartamāna-nirdeśena śravaṇe pravṛtti-mātreṇaiva sadyas **tāpa-haraṇam**
\| **karṇa-vivarair** iti ca karṇa-cchidrāṇām ākāśatvāt svata eva
nirantara-sampūrṇa-sukha-praveśaḥ, tena ca śrotra-sukha-kṛttvaṁ
mano-vyāpakatvaṁ ca, tāpaṁ saṁsāra-mahā-jvālāṁ nijābhīṣṭāsiddhi-śokaṁ vā
harataḥ \| vartamāna-nirdeśena teṣāṁ tāpaharaṇa-śīlatvaṁ \| tathā paścāt
kadācit kathañcij jātasyāpi tāpasya haraṇaṁ bodhyate \| **aṅga** iti
prema-sambodhane \|

ākṛti-sundaratvam āha---**rūpam** iti \| **dṛśimatām** iti
tvad-rūpa-darśanenaiva cakṣuṣmattvam, anyathā tv āndhyam eveti bhāvaḥ \|
**akhilasyārthasya** vividhāścarya-rūpa-darśanasya lābhātmakam iti
**dṛśāṁ** sarva-rūpa-darśanasya tad-eka-viṣayatayā atyantikatvena
abhedopacāratas tādātmyam uktam \| yad vā, **akhilārthānāṁ lābho**
yasmāt tat \| sarvāścaryamaya-tad-rūpa-darśanenaiva
sarvāścarya-darśana-siddheḥ \| samplutodake kṣudrāṇāṁ jalāśayānāṁ
sarveṣām apy artha-siddhivat \| tac ca gītāyām---yāvān artha udapāne
sarvataḥ saṁplutodake \[gītā 2.46\] ity atra śrī-svāmi-pādādibhir
vivṛtam eva \| rūpasya paścād uktiḥ stuti-rīty-apekṣayā, **cittāveśe**
tasya prādhānyābhiprāyeṇa \| ata eva **ca**-kārāprayogaḥ, prādhānyaṁ ca
vyaktam eva, rūpasya sākṣād-dṛṣṭyā svata eva sāmīpya-susiddheḥ \| guṇair
dūrato\'pi nātivirudhyet \| kiṁ ca, śrīmad-adharādy-aṅgānāṁ pratyekaṁ
tat-tad-rasa-bhogārthaṁ guṇato\'pi keṣāñcit priyatama-janānām
apekṣā-viśeṣād iti \|

nanu guṇa-rūpopādhinā cittāveśaḥ prema-lakṣaṇa-hānyā na kila samyak,
kadācit tat-tad-upādhy-abhāve cittāveśa-hāni-doṣa-prasakteḥ ?
tatrāha---he **acyuta** ! iti \| kathañcit kadācid api guṇa-rūpābhyāṁ
cyuti-rahitaḥ \| ata eva śrī-vraja-devībhir apy
uktam---vīkṣyālakāvṛta-mukham \[bhā.pu. 10.29.39\] ity-ādi \| anyat tair
vyākhyātam \|

yad vā, premodrekeṇa parama-dainyād āha---sarvathā tvad-yogyā na bhavāmy
eva, tathāpy **apatrapaṁ** sudurlabha-vastu-lābhe lajjā-hīnaṁ san **me
cittaṁ tvayy āviśati** \| anyat samānam \|

kiṁ ca, gūḍho\'yam arthaḥ---śrī-raghunāthāvatāre śrī-sītā-rūpāhaṁ tvayā
tyaktaiva \| tat smarantyā api lajjā-rahitaṁ sat \| tatra
hetuḥ---**guṇān rūpaṁ ca śrutvā** iti, adhunā tato\'py
adhika-tat-tat-prakaṭanād ity arthaḥ \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

naumi śrī-rukmiṇī-vāṇīṁ sva-vāṇī-vṛddhi-siddhaye \|

sarvākarṣaka-nāmāpi cakṛṣe sa-drutaṁ yayā \|\|

**śrutvā** iti tair vyākhyātam \| tatrācyutety asya bhuvana-sundarety
asya ca bhāvaḥ kvety ādiḥ evaṁ tu pada-dvayam idaṁ yadyapi
dainya-pratipādakaṁ, tathāpi dainyasyāpy autsukya-garbhatvād autsukyam
ity uktam \| **aṅga-tāpam** iti \| manaḥ praveśe\'py aṅgodbhavam api
tāpaṁ haranti, kim uta mana-udbhavam iti bhāvaḥ \| lābhātmakam iti \|
lābha-labhyayor abhedābhiprāyeṇa sa ca lābhasyāvaśyakatā-vivakṣayeti \|

yad vā, parama-kulīna-kanyāditvāt prathamataḥ svayaṁ tādṛśa-sandeśe
prāptāṁ lajjāṁ sarveṣām eva tad-guṇa-rūpa-samākṛṣṭatā-sāmānyenāvṛṇvatī
durvāraṁ bhāvaṁ vyañjayati---**śrutvā** iti \| he **bhuvana-sundara**!
bhuvaneṣu parama-vaikuṇṭha-paryanteṣu prākṛta-lokeṣu prakṛtyā cākṛtyā ca
śobhamāna sarvākarṣaka-mādhuryety arthaḥ \| tatrāpi he **acyuta** nityam
eva tādṛśa tava prakṛti-śobhā-bhūtānāṁ guṇānām ākṛti-śobhā-bhūtānāṁ
rūpāṇāṁ ca svarūpābhinnatvād iti bhāvaḥ \| etad-vibodhayiṣayaiva
**śrutvā guṇān** iti **rūpam** iti ca guṇa-rūpe evokte, na tu svarūpam
api tadvat pṛthag iti \| tad evaṁ bhuvanasundarāditvamutpattita eva
tasyāḥ sphuratītyunneyaṁ lakṣmītvena prācīna-saṁskāra-sambhavāt
śravaṇādi-viśiṣṭatvenānuktatvāt śrutvā guṇān ity-ādinā
śravaṇa-viśiṣṭatvena tūkty-antarāt tena paunaruktyāt āviśatīty
ā-śabda-svārasyāc ca \| tataḥ prācīna-saṁskārato\'śrute\'pi tvayi mama
cittaṁ viśaty eva śrute tu viśeṣata ity āha---**te** tava **guṇān**
sarva-sukhadatvādīn teṣv ekam ekam apīty arthaḥ \| rūpaṁ
kānty-avayava-sauṣṭhavaṁ ca śrutvā śravaṇa-patha-prāpti-mātreṇa
viśeṣato\'nubhūya mama cittaṁ trapā-rahitaṁ sat tvayi ā samyak
anusandhānāntara-rāhityena viśati magnaṁ bhavati kulīna-kanyāyās tāvad
asaṅgataṁ puruṣaṁ manasāpi praveṣṭuṁ trapā jāyate \| tatra tu sā
tyaktaiva samprati sākṣād api prārthanaṁ kriyate \| aho so\'yaṁ
sarvākarṣaṇa-svabhāva eveti mama ko vā doṣa iti bhāvaḥ \|

nanu svamanaḥ saṁyamyatāṁ tatrāpyāha---acyuteti \| tvam api tasmāt cyuto
na bhavasi katham api tyaktum aśakyatvād iti bhāvaḥ \| tad evaṁ tvayy
eva nivedayituṁ yuktam iti ca
sarvākarṣakatā-vyañjaka-sarva-sukhadatva-puraskṛtān guṇān eva viśiṁṣatī
tad-eka-rateḥ svasyākarṣaṇādau kaimutyam āpādayati---**śṛṇvatām** iti \|
śravaṇendriya-yukta-mātrāṇāṁ tatrāpi śrotuṁ pravṛtta-mātrāṇām ity
arthaḥ---**karṇa-vivarair nirviśya** teṣāṁ vivarātmakatvāt guṇānāṁ ca
śabda-vāhanatvāt puruṣa-prayatnābhāve\'pi tad-dvārā svata eva niḥśeṣeṇa
praviśya antaram avagāhya tāpa-mātraṁ harataḥ tacchīlān ity arthaḥ \|
tān śrutvā vartamānāyā mama cittaṁ tvayy āviśati \| aho yo\'sāv eka eva
tādṛśānām anantānāṁ guṇānām āśrayaḥ, sa eva sākṣād evāśrayituṁ yogya ity
autsukyena sadā cintayati \| tathā mādṛśe tv ananya-ratāv
atyantāyuktatvāt kathañcij jātam api tāpaṁ śīghram eva te hariṣyantīty
āśāṁ ca vardhayatīti sa-viśeṣo\'rthaḥ \| evaṁ guṇān iti prakṛtyā
śobhamānatā vyañjitā ākṛtyā rūpam iti pūrvavattad api viśinaṣṭi-dṛśām
iti \| dṛg-indriya-mātra-yuktānāṁ yādṛśas tādṛśas tāsām akhilārthasya
lābhaḥ sarva-mādhuryasyānubhavo yasmin yad antarbhūta ity arthaḥ \|

atas tad-vinā-bhūtānām āndhya-nirviśeṣataiveti bhāvaḥ \| tac ca śrutvā
tiṣṭhantyā mama cittaṁ **tvayy āviśati** sadaiva sākṣāt anubhavituṁ
vāñchatīti sa-viśeṣo\'rthaḥ \| rūpasya paścād uktiḥ tad aho
cakṣur-mātra-gamyam api sākṣād ivānubhavāmīti krameṇa
nija-bhāvotkarṣa-jñāpanāya tathā rūpasya cakṣuṣāpy anubhavaḥ syād ity
ādhikya-jñāpanāya ca \| ata eva guṇānāṁ tāpa-haraṇatvam evoktaṁ, rūpasya
tu akhilārtha-lābhatvam iti śrutvā guṇān ity etāvad uktvā vākyam
asamāpyaiva bhuvana-sundareti sambodhanam atyanta-vaivaśyena \| evam
**acyuta** iti ca atra patyur nāma-grahaṇam etādṛśa-nāmno
mahima-nāmatvān na doṣāyeti \|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** so'pi svayam eva
vācayāmāsety āha---**śrutvā** ity-ādi \| he **aṅga** ! **aṅga-tāpam**
ity ekam eva padaṁ vā \| **apatrapaṁ cetas tvayi viśati**,
tad-anumaty-anapekṣayā viśatīty apatrapatvam \| kiṁ kṛtvā ? **śṛṇvatāṁ
karṇa-vivarair nirviśya** tāpaṁ haratas **te** tava guṇān **śrutvā** \|
harata iti guṇa-viśeṣaṇaṁ vā \| **āviśati** ity ayaṁ bhāvaḥ---**te
guṇāḥ** sarveṣāṁ tāpaṁ haranti, mama tu vardhayanty eva \| atas tava
tattvaṁ vettuṁ tvayi viśatīti \| tenaiva **apatrapaṁ** ca, svayaṁ
praveśe'patrapatvaṁ prasiddham eva \| yad vā, tvat-praveśe sati tāpo
yāsyatīti kṛtvā **viśati**\| ato māṁ prati svayaṁ-dūtīty avajñāṁ mā
kārṣīḥ \| cetasa evam eva svātantryam idam, na tu mamety arthaḥ \| na
kevalaṁ guṇān śrutvā rūpaṁ cety āha---**rūpam** ity-ādi sugamam
\|\|37\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

rukmiṇyā svayam ekānte likhitvā datta-patrikāṁ \|

mudrām unmucya kṛṣṇāya prema-cihnam adarśayat \|\|

brāhmaṇaḥ śrī-kṛṣṇājñayā vācayatīti śrī-svāmi-caraṇāḥ \| nanv
adṛṣṭāśruta-carīṁ nṛpa-kanyāṁ tvāṁ mahyaṁ varāya patrikāṁ
sva-vivāhārthaṁ likhantīṁ nirlajjāṁ katham aṅgīkaromīti cet satyam aham
api sva-durvaśasya sva-cittasya svabhāvam evāvedayāmi \| tat śrutvā
apekṣasva upekṣasva vā \| anugṛhāṇa nigṛhāṇa vā \| tatra khalu
durlabhasya tava lābhālābhābhyāṁ sadā sukhaṁ jīviṣyantyā adya śvo vā
mariṣyantyā mama na bhaya-lajje ity āha---**śrutvā** iti saptabhiḥ \|

he **acyuta** ! **tava guṇān rūpaṁ** ca **śrutvā mama cittam apatrapaṁ**
vigata-lajjaṁ sat **tvayi āviśati** iti mac-cittasya nistrapīkaraṇe tava
guṇa-rūpe hetū, mama ca karṇāv ity āvayor ubhayor eva doṣa iti na
tvayāham upālambhanīyā, nāpi mayā tvam upālambhanīya iti bhāvaḥ \| he
**acyuta** ! iti **mac-cittaṁ** nistrapībhūyāpi **tvayy āviśati** \|
tasmāt tvaṁ cyuto na bhavasi, na jāne kim aparaṁ cikīrṣatīti bhāvaḥ \|

nanv asyāpi puruṣasya guṇa-rūpe prakṛṣṭe bhavata eveti sa kiṁ na dūṣyate
? tatra maivaṁ vācyam iti vadantī prathamaṁ guṇān
viśinaṣṭi---**śṛṇvatāṁ** śravaṇavatāṁ kanyā-janānāṁ **karṇa-vivarair**
**niviśyāṅga-tāpaṁ** aṅgayoḥ sthūla-sūkṣmayor ubhayor eva tāpaṁ samastam
eva **harato** nāśayata ity evaṁ-bhūtā guṇāḥ kasyānyasya puṁso vartante,
taṁ vadeti bhāvaḥ \|

rūpaṁ viśinaṣṭi---**dṛśimatāṁ** cakṣuṣmatāṁ janānāṁ **dṛśāṁ**
dṛg-indriyāṇām **akhilā** anyūnāḥ śreṣṭhā ye **arthā** viṣayāḥ
nīlamaṇi-nīlotpalādīnāṁ kanaka-kuṅkumādīnāṁ padmarāga-bandhukādīnāṁ
candrakānta-candrādīnāṁ ca ye varṇā nīla-pīta-rakta-śuklāḥ, tebhyaḥ
sakāśād api mahā-mādhurya-sambandhī lābho yatra, tat rūpaṁ
tvadīya-gātra-rasanādhara-nakhādi-saundaryaṁ \| tasmād evaṁ-bhūtaṁ rūpaṁ
kasyānyasya vartate ? iti bhāvaḥ \| ata evānurūpaṁ sambodhayati---he
**bhuvana-sundara** ! **bhuvaneṣu** ūrdhvādho madhya-vartiṣu
prākṛtāprākṛteṣu lokeṣu **sundaraḥ,** prākṛtyā cākṛtyā ca śobhamānaḥ
\|\|37\|\|

**\...**

**\|\| 10.52.38 \|\|**

> kā tvā mukunda mahatī kula-śīla-rūpa-
>
> vidyā-vayo-draviṇa-dhāmabhir ātma-tulyam \|
>
> dhīrā patiṁ kulavatī na vṛṇīta kanyā
>
> kāle nṛ-siṁha nara-loka-mano-\'bhirāmam \|\|

**śrīdhara-svāmī (bhāvārtha-dīpikā) :** aho kula-kanyānām idam
atidhārṣṭyam iti mā śaṅkīr ity āha---**kā tvā** iti \| he **mukunda** !
he **nṛsiṁha** ! nara-śreṣṭha ! **kā** nāma **kanyā kulavatī** tathā
**mahatī** puru-guṇodārā tathā **dhīrā** dhṛtimatī **tvā** tvāṁ **patiṁ
na vṛṇīta** ? mayy eva keyaṁ doṣa-śaṅkā? iti bhāvaḥ \| kathaṁ-bhūtam ?
**kula-śīlādibhir** **ātmanā** eva **tulyaṁ** nirupamam ity arthaḥ \|
**draviṇaṁ** dravya-saṁpat, **dhāma** prabhāvaḥ, tathā **nara-lokasya**
**manasām abhirāmo**'bhiramaṇaṁ yasmāt tam \| kiṁ ca, **kāle**
vivāhāvasare \|\|38\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svayam āśaṅkya
samādhatte---*aho* ity-ādinā \| *idaṁ* svayam eva varānveṣaṇādikam \|
*atidhārṣṭyam* atyakāryam \| *kulavatī* sukulotpannā \| *puru-guṇair*
bahu-guṇaiḥ nīlāmbhoruha-patra-kāntir ity-ādy-uktair *udārā* adhikā \|
dhīrā dhīro dhairyānvite svaire dhīraḥ syāt triṣu paṇḍite iti
mediny-ukter dhīmatī dhṛtimatī ca \| *iti bhāva* iti---saṁsṛti
mukti-dātāraṁ nikhila-guṇair nara-śreṣṭhaṁ
nija-janokti-pālanāyātikliṣṭa-kāriṇaṁ vā **kā** triloky-antar-gatā strī
yā na vṛṇuta iti tātparyam \| *ity artha* iti---īśvarāntarāsambhavād iti
bhāvaḥ \| anyad āha---*tathā* iti \| **abhirāmo** bahv-ānandaḥ \|
atyānande strī-vṛte cābhirāmas tv atisundare iti niruktiḥ \| samaye
subhaga-prāptir durlabhety āha---*kiṁ ca* iti \|\|

nanv astu mal-lakṣaṇaḥ puruṣa eva tri-jagaty asmin nirupamaḥ kiṁ
**kanyā** api śrotra-netravatī jagaty asmiṁs tvam evaikāsi yata evam
anyā nirlajjā ? neti tatrāha---**kā** iti \| he **mukunda** mukhe
kundavad dhāso yasyeti mām eva hasituṁ prāptāvasarety arthaḥ \| **kā
mahatī** **guṇa-rūpavatī dhīrā** buddhimatī **kulavatī** **tvāṁ patiṁ na
vṛṇīta** ? tena kurūpā duḥśīlā durbuddhir anabhijātaiva, aśṛṇvatī vā
tvāṁ na vṛṇīta iti bhāvaḥ \| kīdṛśam ? **kulādibhir ātmanaiva tulyam**
\| **kāle** sva-samaya ity anyā api bahvya eva kanyāḥ sva-samaya eva
tvāṁ variṣyanti, na tv adhunaiva mat-samaya iti bhāvaḥ \| he **nṛsiṁha**
! naraśreṣṭha ! he siṁhavad durvaśa ! iti na me tvad-vaśīkāre
kāpīcchāstīti bhāvaḥ \| tad api naraloka-mātrasyaiva mano\'bhiramayasīti
man-manasaḥ ko\'parādha iti bhāvaḥ \|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** athavā
svayaṁ-dūtī-bhāvo\'pi nānucita ity āha---**kā tvā** ity-ādi \| he
**mukunda** ! **kā mahatī** mahā-kula-prasūtā **dhīrā** dhairya-śālinī
satī **tvāṁ na vṛṇīta**? api tu sarvaiva dhīrāpi svayaṁ-dūtyaṁ karoti,
yogyā bhavatu na bhavatu vā \| bhavad-vidhā yogyaiva kim ? nahi nahīty
āha---**kula-śīlādibhir ātmanā** svenaiva **tulyaṁ** tvāṁ prati kā yogyā
kulādibhir ātmanaḥ sadṛśam iti cet, tathā na kāpi ? yadi kāpi bhavati,
tadā lakṣmīr eva sā \| saiva svayam eva varītuṁ yogyeti gūḍho
garvābhivyañjako'rthaḥ \| tatrāpi **kāle** etāvattvaṁ kālaṁ naiva
svayaṁ-dūtyaṁ akaravam \| adhunā kālaḥ samprāptaḥ \| mad-bhrātā caidyāya
dātum icchati, tasyānurodhena pitā ca mātā ca bhavad-antikaṁ kam api na
prahiṇoti \| ato mayaiva likhitaṁ iti dhārṣṭyaṁ na cintyam \| evaṁ ced
bhavad-bhrātṛ-pakṣīyāḥ sarve rājānaḥ taṁ kathaṁ amībhiḥ saha vairāya
samartho bhaviṣyāmi ? tatrāha---he **nṛsiṁha** ! nṛsiṁha-nāmnaiva sarve
daityā naṅkṣyantīti bhāvaḥ \| nṛsiṁhatvena ced ugra-rūpo'smi, tadā
kathaṁ māṁ mṛgayase ? tatrāha---**nara-loka-mano'bhirāmaṁ** narādayo ye
lokāḥ, teṣāṁ manoharam \|\|38\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śīlaṁ**
dayālutvaṁ-vadānyatvādi \| **vidyāḥ**---aṅgāni vedāś catvāro mīmāṁsā
nyāya-vistaraḥ \| dharma-śāstraṁ purāṇaṁ ca vidyā hy etāś caturdaśa \|\|
iti śrī-viṣṇu-purāṇoktāḥ \| catuḥṣaṣṭi-kalāś ca tadvittam ity arthaḥ \|
**vayo** nitya-nava-yauvanodbhedaḥ, mahattvād iti viśeṣaṇānām
uttarottarasya pūrva-pūrvasmin hetutvam \| tathā **ātma-tulyatvād** eva
**nṛsiṁha** iti, ata eva naraloketi yathottaram eṣāṁ hetumattvam ūhyam
\| tatra sarvatra hetuḥ---**mukunda** iti \| tatra ca
mahatītvenaivātma-tulyasya patitvena varaṇaṁ dhīrātvenaiva, nṛsiṁhasya
kulavatītvena ca naraloka-mano\'bhirāmasyeti yathākramam ūhyam \| yad
vā, teṣāṁ vyākhyānusāreṇa kulavatītvena kulādibhir ātma-tulyasya varaṇam
ity evam utkrameṇa \|

kiṁ vā, trayāṇām api tasyā viśeṣaṇa-traya eva saṅghaśo hetutvam \|
nṛsiṁhatvena tatrāpi kṣatriyatvena kulādīnāṁ yathottaram
avaśyāpekṣyatayā tat-krameṇa nirdeśaḥ \| ata eva
śrī-bhagavato\'saṁkhyeṣu guṇeṣu tatra ca
prathama-skandhokta-śrī-dharaṇī-vilāpa-vikhyāta-satyādīnām
ekonacatvāriṁśattame saty api kulādīnāṁ saptānām evātroktiḥ \|
alaṁkāroktānāṁ nāyakasya trayodaśa-guṇānām abhiprāyeṇa, tathā ca
śṛṅgāra-tilake---

> tyāgī kulīnaḥ kuśalo rateṣu
>
> kalyaḥ kalāvit taruṇo dhanāḍhyaḥ \|
>
> bhavyaḥ kṣamī sthira-ruciḥ subhago\'bhimānī,
>
> strīṇām ataḥ subhaga-vāg iha nāyakaḥ syāt \|\| \[1.23\] iti \|

*bhavyaḥ* suveśaḥ, *subhagaḥ* sundara ity arthaḥ \| *sthira-ruciḥ*
sthira-premā \| atra ca śīlenaiva tyāgitvaṁ kṣamitvaṁ sthira-rucitvaṁ ca
\| **vidyayā** rati-kuśalatvaṁ kalāvittvaṁ ca, **rūpeṇa** *bhavyatvaṁ
subhagatvaṁ* ca **dhāmnā** *kalyatvam abhimānitvaṁ* ca saṅgṛhītam \|
anyat spaṣṭam eva \|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv etac-chravaṇenānyā
hasiṣyantīty āśaṅkya tāḥ prati serṣyaṁ, taṁ prati sa-dainyam āha---**kā
tvā** iti \| he **mukunda**! sarveṣāṁ
sarva-duḥkha-mukti-pūrvaka-parama-sukhada ! he **nṛsiṁha**!
sarvordhvānanta-guṇa-rūpatvāt prākṛta-sarva-puruṣa-śreṣṭha ! he
svabhāvenaiva tat-tad-rūpa ! ity arthaḥ \| tādṛśatvaṁ durjñeyam iti cet
prakaṭa-līlayā ca kulādibhir ātma-tulyam asamordhvaṁ \| tathā
nara-loka-mano\'bhirāmaṁ sarva-jīva-manaḥ-sukhadaṁ ca **kā strī**
strī-jātiḥ puruṣa-mātre lubdha-svabhāvā patitvena **na vṛṇīta** ? tatra
**kanyā kulavatī** **mahatī** ity uttarottaratvābhāve sati kramān
nitarāṁ na vṛṇītāṁ nāma svāyogyatva-mananāt tat-tad-bhāve\'pi **dhīrā**
**kā na vṛṇīta** ? api tu daiva-dagdha-buddhir eva na vṛṇīta ity arthaḥ
\|

tatra vivāhāvasare\'pīti dhīrātvābhāvasyātiśāyitā lajjāyāś cātyayogyatā
vyañjitā sarvanāśāpatteḥ \| athavā **mahatī dhīrā kulavatī** vā **kā
kanyā na vṛṇīta** ? tat-tad-abhimānena yā yā na vṛṇīta, sā sā
mahaty[-]{dir="rtl"}ādir eva na bhavatīty arthaḥ \| vivāhāvasare\'pīti
tādṛśa-gauṇa-kālyam ālambyāpīty arthaḥ \| tatra kulaṁ
sad-vaṁśāvatīrṇatvaṁ, śīlaṁ dayālutva-vadānyatvādi, **vayo**
nitya-nava-yauvana-śobhodbhedaḥ kulasya sarvādhikyam atra sarvādhikasya
tava tatrodayād avagatam eva, aho alaṁ ślāghyatamaṁ yadoḥ kulam
\[bhā.pu. 1.10.26\] []{dir="rtl"}itivad iti bhāvaḥ \| saptānāṁ
kulādi-mātrāṇām uktiḥ preyasī-bhāva-yogyatvāt \| evam anye\'py eṣām
antarbhāveṇa jñeyāḥ \|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (locana-rocanī 14.49)**: **kā tvā mukunda** iti \| astu
tāvan mamānanya-gater vārtā, parāpi kā iti tvad-guṇānāṁ sarvāsām apy
ākarṣaṇe sāmarthy iti sva-dhārṣṭya-doṣaḥ parityājitaḥ \|\|38\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu, mahā-kula-kumārī
bhūtvā katham idaṁ svayaṁ dūtī-bhāvena dhārṣṭyam ācarasīty
āśaṅkyāha---**kā tvā** ity-ādi \| he **mukunda**! **kā vā kulavatī
kanyā tvāṁ** **patiṁ** **na vṛṇīte** ? api tu sarvaiva, tena ye'yaṁ na
doṣaḥ \|

nanu, kṣudraiva tathā karoti ? naiva, **mahatī** ca ? nanu cañcalaiva sā
? nāpy evaṁ, **dhīrā**\| kīdṛśaṁ tvām ? **kula-śīlādibhir ātma-tulyaṁ**
sva-sadṛśaṁ svopamam \| athavā, kanyā-sambandhibhir eva kulādibhiḥ
sva-sadṛśaṁ kanyā-sadṛśam \| **kāle** kālaṁ prāpya yathā-samayam \|
adhunā me tathaiva samayo jātaḥ \| yatra svayaṁ-dautyam eva śobhata iti
bhāvaḥ \| he **nṛsiṁha** ! puruṣa-siṁha ! **nara-loka-mano'bhirāmaṁ**
nara-lokānāṁ mano'bhir āmaṁ yasmāt \|\|38\|\|

------------------------------------------------------------------------------------------------------------

**viṣṇudāsaḥ** : **kā tvā mukunda** iti \| śrī-rukmiṇī-devyāḥ
brāhmaṇa-dvārā śrī-kṛṣṇa-sandeśaḥ \| he **mukunda** ! **tvāṁ kā kanyā**,
tatrāpi **kulavatī**, tatrāpi **mahatī** sauśīlyādi-guṇa-gaṇodārā,
tatrāpi **dhīrā** buddhimatī **kāle** nija-pāṇi-grahaṇa-samaye **na
vṛṇīta** ? api tu sarvā eva vṛṇvate ity arthaḥ \| evaṁ sarvāsām api
varaṇīyārhatvam asya nirṇīya svasya svayam upetya varaṇārthodyame
cāpalādi-doṣaḥ parihṛtaḥ \| kimbhūtam ? kula-śīlādibhir **ātmana** eva
**tulyaṁ** nirupamam \| punaḥ kimbhūtam ? **nara-lokasya** jīva-mātrasya
**manasām abhirāmaṁ,** abhiramaṇaṁ yasmāt tvam \| pūrvaṁ tasya
pūtanāghādīnām api muktidattva-guṇa-smaraṇān **mukunda** iti sambodhya,
samprati tasya govardhanoddharaṇādinā nija-bhakta-prīṇanādi-pauruṣaṁ
smṛtvā sambodhayati---**nṛsiṁha** ! he puruṣa-śreṣṭha ! \|\|49\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv astu mal-lakṣaṇaḥ
puruṣa eva trijagaty asmin nirupamaḥ \| kiṁ kanyāpi śrotra-netravatī
jagaty asmiṁs tvam evaikā vartase, yata evam anyā na nirlajjāvatīti ?
tatrāha---**kā tvā** iti \| he **mukunda** ! mukhe kundavad dhāso
yasyeti mām eva hasituṁ prāptāvasarety arthaḥ \| **kā mahatī**
rūpa-guṇavatī **dhīrā** buddhimatī **kulavatī** **tvāṁ patiṁ na vṛṇīta**
\| tena kurūpā duḥśīlā kubuddhir anabhijātaiva aśṛṇvatī vā tvāṁ na
vṛṇīte iti bhāvaḥ \| kīdṛśaṁ ? **kulādibhir ātmanaiva tulyaṁ** nirupamam
ity arthaḥ \| **kāle** sva-samaye iti anyā api mat-tulyāḥ bahvya eva
kanyā sva-samaye eva tvāṁ kariṣyanti, na tv adhunaiva mat-samaya iti
bhāvaḥ \| he **nṛsiṁha** ! nara-śreṣṭha ! he siṁhavad durvaśeti na me
tvad-vaśīkāre kāpīcchāstīti bhāvaḥ \| tad api nara-loka-mātrasyeva tvaṁ
**mano'bhiramayasi** iti man-manasaḥ ko'parādhaḥ ? iti bhāvaḥ \|\|38\|\|

------------------------------------------------------------------------------------------------------------

**viśvanātha-cakravartī:** \[u.nī. 14.49\] śrī-rukmiṇī śrī-kṛṣṇaṁ prati
sandeśa-patrīṁ likhati---astu tāvad mamānanya-gater vārtā, parā ca **kā
tvā** ity ādi \| kintu **mahatī dhīrā** yadi syād ity arthaḥ \| **kāle**
sva-pariṇaya-samaye **ātmanā** svenaiva **tulyaṁ** nirupamam ity arthaḥ
\| he **nṛsiṁha** ! **kā na vṛṇīta** ity atas tvad-guṇānāṁ
sarvotkarṣakatvān mamedaṁ dhārṣṭyaṁ na cintanīyam iti ratir ātmano
vyānañja \|\|38\|\|

**\...**

**\|\| 10.52.39 \|\|**

> tan me bhavān khalu vṛtaḥ patir aṅga jāyām
>
> ātmārpitaś ca bhavato'tra vibho vidhehi \|
>
> mā vīra-bhāgam abhimarśatu caidya ārād
>
> gomāyuvan mṛga-pater balim ambujākṣa \|\|

**śrīdhara-svāmī (bhāvārtha-dīpikā) :** he **vibho**, tasmān **me** mayā
**bhavān** **khalu patir vṛtaḥ**, **ātmā** ca **bhavato'rpitaḥ**, atas
tvam atrāgatya māṁ bhavato **jāyāṁ vidhehi** \| vipakṣe bādhakaṁ
dyotayanty āha---**mā vīra-bhāgam** iti \| **vīrasya** tava **bhāgaṁ mām
ārāc** chīghram etya āgatya **caidyo** **mābhimarśatu,** mā spṛśatu \|
**mṛga-pater baliṁ gomāyuvat** gomāyuḥ sṛgāla iveti \|\|39\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svābhimata-jñāpane
sāmarthyaṁ dyotayanty āha---he **vibho** ! antaryāmin ! ity arthaḥ \|
yato\'khila-guṇair varītum arho\'si \| *tasmād* dhetoḥ \|
**bhavato\'tra** iti vyavahitānantarayor api chandasi
sambandhābhyupagatatvena ihātra bhavata iti vaiparītyena yojyam \|
**atra bhavataḥ** sarva-pūjyasyety arthaḥ \| atra bhavata ity api
vipariṇamayya tubhyam ity arthaḥ \| apito datta iti \|

> ayogyaṁ dātum udyukte pitrādau kanyakā svayaṁ \|
>
> yogyaṁ patiṁ pravṛṇvīta na ca sā doṣa-bhāginī \|\| iti vāratāntaviḥ \|

yatas tubhyam arpito\'ti hetoḥ \| atra bhavataḥ pūjyasyātmanaḥ \| ittham
akaraṇe\'yogyatām āha---*vipakṣa* iti \| **vīrasya** prasiddha-śauryasya
\| **bhāgam** ardhāṅgam ardho vā eṣaḥ yat-patnī \[taittirīya-saṁhitā,
6.1.8.5\] iti śruteḥ \| mṛgyante vyādhair iti mṛgāḥ śaśa-śṛgālādayas tān
mṛgān pātayati bhakṣaṇārthaṁ mārayatīti **mṛgapatiḥ** siṁhaḥ \| gāṁ
vikṛtāṁ vācaṁ minoti kṣipatīti **gomāyuḥ**
bhūrimāya-gomāyu-mṛgadhūrtakāḥ ity amaraḥ \| evam anya-gater api striyāś
cen mama tv ananya-gater mahān evobhava-loka-nāśa āpatitaḥ, kadācid
īśvaro\'sau nāpy avadhānaṁ kuryād iti \| kiṁ vā---lajjayeti vyākulā saty
uttarottaraṁ kriyā-trayeṇa spaṣṭam evāha---tad iti \| he **aṅga**, he
**vibho** iti muhuḥ sambodhanaṁ dainyena \| ātmā deha-svāmy eva kim uta
deha ity arthaḥ \| bhavata iti sampradānatā-prāptāv api śeṣe ṣaṣṭhī \|
nityatva-dayitvābhimānenātyanta-dānāsambhavāt \| atra sati bhavato jāyāṁ
māṁ vidhehi, yathecchasi tathā kurv iti \| na ca kiñcid aśakyam ity
āha---he **vibho** sarva-sāmarthya-yukta ! iti \| vīreti---anyathā tava
vīrya-hāni-prasaktir iti bhāvaḥ \| atra ṭīkāyām etya āgatya ity
uttara-śloka-gatasya ṭīkā prathama-lekhaka-bhramāl likhiteti lakṣyate
mūlābhāvāt \| ata **ārāt** samīpe vartamānaś **caidya** ity
āgamana-śaighryāya \| anyathā te lajjāpi syād iti
dṛṣṭāntenāha---**gomāyuvad** iti \| he **ambujākṣa** ! iti
satata-tat-saundarya-sphuraṇa-svābhāvyāt sva-dṛṣṭyā mama tāpaṁ śamayeti
vivakṣataś ca \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yogyās tāvat patitvena
māṁ vṛṇantu nāma, kathaṁ ? ayogyā bhavad-vidhāḥ ? tatrāha---**tan me
bhavān** ity-ādi \| he **ambujākṣa** śrī-kṛṣṇa ! **me** mayā **bhavān
khalu patir vṛto** vriyasa iti na, bhūta eva **bhavato** bhavate **ātmā
cārpita** eva, adyārpyata iti na \| kuta idaṁ nigadyate ? tatrāha---ahaṁ
jāyā tava patnī, mā lakṣmīḥ \| he **vibho** ! **atra** tad **vidhehi**,
tad iti lakṣmyā jāyāyā yad ucitaṁ \|

nanu lakṣmīś ced bhavatī, tadā kathaṁ idaṁ vaiyagryam ? tatrāha---**mā
vīra** ity-ādi \| eṣa mad-bhrātā tathā na jānāti, na tv anyathaiva
cikīrṣati \| tan mā bhūd iti vaiyagryam \| yadyapi tan naiva sambhāvi,
tathāpi śruti-kaṭutvād asahyam iti bhāvaḥ \| evaṁ lakṣmītvena sva-garvam
uktvā paścād vicāritam \|\|39\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : khalu** niścitam,
ananya-gatitvāt, punar apy **aṅga** iti vaiyagryāt, na
cānya-deha-sambandha-mātreṇa, kintu paramārthataś cety āha---**ātmā**
iti dehī \| **bhavata** iti caturthyāṁ ṣaṣṭhī nitya-tadīyatvābhiprāyeṇa
\| yad vā, bhavata evātmāyapitaś ca mayārthāt tubhyam eva \| na ca tava
kiñcid aśakyam ity āha---**vibho** ! he sarva-sāmarthya-yukta ! iti \|
**vīra** iti---anyathā tava vīrya-hāni-prasaktir iti bhāvaḥ \| anyat
tair vyākhyātam \|

yad vā, he **vīra** ! bhavata ity anuvartata eva \| yad vā, tasyātraiva
sambandhaḥ \| bhavato bhāgam \| **ārād** iti tair vyākhyātam \| tatra
etya ity adhikaṁ lekhaka-bhramād iti \| yad vā, samīpe vartamānaś
**caidya** iti **jāyā**-vidhāne śaighryam abhipretam \| anyathā tena
lajjāpi syād iti dṛṣṭāntenāha---**gomāyuvad** iti \| asya ca bhāgasya
bhavān eva yogyaḥ \|\|39\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam anya-gater api striyāś
cen mama tv ananya-gater mahān evobhaya-loka-nāśa āpatitaḥ kadācid
īśvaro\'sau nāpy avadhānaṁ kuryād iti \| []{dir="rtl"}kiṁ vā, lajjayeti
vyākulā saty uttarottaraṁ kriyā-trayeṇa spaṣṭam evāha---**tad** iti \|
**aṅga** he **vibho**! iti muhuḥ sambodhanaṁ daityana ātmā deha-svāmy
eva \| kim uta deha ity arthaḥ \| **bhavata** iti sampradānatā-prāptāv
api śeṣe ṣaṣṭhī nitya-tadīyatvābhiprāyeṇātyanta-dānāsambhavāt \| atra
sati **bhavato jāyāṁ māṁ vidhehi** yathecchasi tathā kurv iti \|
[]{dir="rtl"}na ca kiñcid aśakyam ity āha---he **vibho** !
sarva-sāmarthya-yukteti \| **vīra** iti \| anyathā tava
vīrya-hāni-prasaktir iti bhāvaḥ \| ṭīkāyām **ārād** iti yasmān nikaṭaṁ
āgacchann āste tasmāc chīghram āgatya ity arthaḥ \| ity āgamane
śaighryāya anyathā te lajjāpi syād iti dṛṣṭāntenāha---**gomāyuvad** iti
\| he **ambujākṣa** iti santata-tat-saundarya-sphuraṇa-svābhāvyāt
sva-dṛṣṭyā mama tāpaṁ śamayeti vivakṣātaś ca \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu yogyās tāvan māṁ
svayaṁ-dautyena vṛṇvantu nāma, katham ayogyā bhavatī tathā karoti ? ity
āśaṅkyāha---**tan me vṛta** ity-ādi\| he **ambujākṣa** śrī-kṛṣṇa **me**
mayā **tvaṁ patir vṛta** eva \| adya vriyase iti na, **bhavato** bhavate
**ātmā cārpita** eva, adyārpita iti na \|

nanu kuta idaṁ nigadyate ? ity āśaṅkyāha---**jāyā** tava patnī **mā**
lakṣmīr aham iti bhāvaḥ \| aham ity adhyāhāryam \| he **vibho** ! atra
vacasi tad **vidhehi**, tad ucitaṁ yad bhavati tad ity arthaḥ \| kiṁ tad
ucitam ? ity apekṣāyām āha---**mā vīra-bhāga** ity-ādi \| vīrasya tava
bhāga-rūpāṁ māṁ **caidya ārān** nikaṭe **mābhimarśatu**, mā spṛśatu \|
**mṛgapater baliṁ gomāyuvad** iti \| yadyapy asambhāvyam idam, tathāpi
śruti-kaṭutvenāsahyam iti kṛtvā mama vaiyagryam \| tena svayam eva dūtaḥ
preṣita ity arthaḥ \|\|39\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmād evaṁ **tat**
tasmāt **mayā bhavān patir vṛtaḥ** prathamam eva, na tv adhunā vriyase,
**ātmā** jīvo dehaś ca **arpitaḥ** \| patrī-preṣaṇaṁ tu
bhavan-mano-nirdhāra-jñāpanārtham eva bhavato'ṅgīkāre sati imaṁ pālayāmi
\| anaṅgīkāre tu jvālayāmi, na tu kasmaicid api dadāmi, yadi svayaṁ
brahmāpy āgatya svayaṁ vaded iti bhāvaḥ \| kintv ātma-nivedanam idaṁ me
bali-rājavan na nirbhāvam eva na, kintu svabhāvam evety āha---he
**vibho**, **bhavato jāyāṁ vidhehi** \| yathā kaścit kasmaicit kim api
bhojyaṁ dattvā idaṁ tvayā svayaṁ bhoktavyam eveti brūte ity ato
nirbhāvāt svabhāvam ātma-nivedanaṁ prema-sparśitvāc chreṣṭham iti jñeyam
\| kiṁ ca, svasyāṅgīkāram anaṅgīkāraṁ vā brāhmaṇaṁ śīghraṁ preṣyāhaṁ
jñāpanīyety āha---**mā** iti \| **vīrasya** tava **bhāgam** imaṁ
**caidyo mābhimarśatu** \| mayi tvad-āśayā deham imam adahantyām akasmāt
caidya āgatya yadi spṛśet, tat-kṣaṇa eva tvad-āśāyāṁ nivṛttāyāṁ
tvad-virahāgnir evāti prajvalita enaṁ bhasmībhūtaṁ kuryād eva \| kintu
tavāpratiṣṭhā bhāvinīti me bhayam iti bhāvaḥ \| apratiṣṭhām
evāha---**mṛgapater baliṁ gomāyuḥ** śṛgāla iva iti \| **ambujākṣa** iti
tadānīṁ tvan-nayana-kamalaṁ dhyāyantyā mama tu dehe dahyamāne'pi na tāpo
bhāvīti bhāvaḥ \|\|39\|\|

**\...**

**\|\| 10.52.40 \|\|**

> pūrteṣṭa-datta-niyama-vrata-deva-vipra-
>
> gurv-arcanādibhir alaṁ bhagavān pareśaḥ \|
>
> ārādhito yadi gadāgraja etya pāṇiṁ
>
> gṛhṇātu me na damaghoṣa-sutādayo'nye \|\|

**śrīdhara-svāmī (bhāvārtha-dīpikā) :** aneka-janma-kṛtaiḥ sukṛtair idam
eva bhūyād iti prārthayate---**pūrta-** iti \| **pūrtaṁ** kūpādi \|
**iṣṭam** agni-hotrādi \| **dattaṁ** hiraṇyādi-dānam \| **niyamas**
tīrthāṭanādiḥ \| **vrataṁ** kṛcchrādi \|\|40\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svābhimatam āha---*aneka-*
ity-ādinā \| **ādinā** sat-saṅga-grahaḥ \| agre jayatīty
agraj[ā]{.mark}, gadā agrajā yasya sa tathety anena sāyudhāgamanam uktam
\| ādinā jarāsandhādi-grahaḥ \|\| aye mahā-durlabha-puruṣa tvaṁ
naika-janma-sukṛta-labhyaḥ, tasmāt sāmānyatas tvat-prāpti-kāmanayā
niṣkāmayā vā pūrva-pūrva-janmasu yadi mayā bahūni sukṛtāni kṛtāni, tadā
teṣām eva phala-viśeṣa eva bhūyād iti prārthayate---**pūrta** iti \|
pūrteṣṭa-dattair bhagavat-sampradānakaiḥ niyamais tīrtha-snānādibhiḥ,
**vratair** ekādaśy-ādibhiḥ, deva-vipra-gurv-arcanair
bhagavad-arcanāṅgai[r]{.mark} yadā mayā bhagavān **alam** atiśayena
**ārādhitaḥ**, tadā mānuṣyā me mānuṣa eva **bhagavān gadāgraja**
**āgatya** **pāṇiṁ gṛhṇātu**, na tv anye nārāyaṇādayo\'pi devā mānuṣā
vety arthaḥ \| **damaghoṣasya** [tatrāditvanollekhas]{.mark} tu
tad-vivāhasya prastutatvād eva \|\|40\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** asau
svajana-garvāsahiṣṇus tat kathamidaṁ likhitam ? ity āśaṅkya tad-doṣaṁ
parihārāya punar likhitaṁ vācayati---**pūrte** ity-ādi \|
pūrvatrautsukyaṁ, tato garvaḥ, tato dainyaṁ \| ete pūrva-rāgasya
vyabhicāri-bhāvāḥ \|\|40\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ādi**-śabdād
dvādaśa-yamādayaḥ, pūrtādy-arpaṇenety arthaḥ \| yad vā, pūrtādibhir
arpitaiḥ, ādi-śabdāt sākṣāt tac-chravaṇādibhiś ca, pūrtādīnāṁ
yathottaram ārādhane śraiṣṭhyam \| **bhagavān** śrī-nārāyaṇaḥ, **alam**
atyarthaṁ yady **ārādhitaḥ,** tarhi \| nanu parama-durghaṭam idaṁ kathaṁ
sidhyatu? tatrāha----**pareśaḥ**, kartum akartum anyathākartuṁ ca
samartha ity arthaḥ \| **gadāgraja** iti patitvena sākṣān
nāma-grahaṇāyogyatvāt, agrajatvena gaurava-siddhyā loke tathaiva
vyavahārāc ca, iti bahir-dṛṣṭyā \| kiṁ vā, prema-viśeṣeṇa
parameśvaratānapekṣayā bhagavad-gadāgrajayor bhedoktiḥ \| yad vā, bhavān
ity anuvartata eva, gadāgrajo bhavān \| kiṁ vā, gadāgrajatayā **yady
ārādhitaḥ**, tarhi **pāṇiṁ gṛhṇātu** bhavān, tatra ca lakṣmī-rūpāyā mama
pāṇi-grahaṇaṁ tava yogyam eveti sūcayati \| parā lakṣmīs tad īśa iti
viśeṣataś cādhunāvaśyam evārhasi ity abhiprāyeṇāha---**bhagavān**
sarvaiśvarya-prakaṭana-para iti \| tvatto\'nye ye kecin manuṣyā devās
tvad-aṁśā vā, tatra **damaghoṣa-sutasya** āditvaṁ tad-vivāhasya
prastutatvāt \| tatra ca damaṁ nija-dāntatvaṁ ghoṣayatīti damaghoṣa iti
kāpaṭyādikaṁ sūcitam \| tac ca gomante jarāsandha-nirjayānantaraṁ
rathānayanādinā śrī-hari-vaṁśe suvyaktam eva \| tat-sutatvenāsyāpi
tādṛśatvam abhipretam \| anyat tair vyākhyātam \|

yad vā, nijāśeṣa-satkarma-varga-phalaṁ tvad-bhāryātvam evecchāmi, na ca
tvayy anyat kim apīty āha---**pūrta-** iti \| **iṣṭaṁ** homādi \|
**niyamas** tīrtha-snānādi-niṣṭhā \| anyat samānam \|\|40\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv etan mahat-puṇyenaiva
labhyata ity āśaṅkya anādi-janma-paramparā-puṇyāni ca tad-artham eva
saṅkalpayantī sandeśa-madhye tad api vaiyagryeṇa nikṣipati---**pūrta-**
iti \| **pūrtādibhir** api taiḥ \| ādi-śabdāt sākṣāc chravaṇādibhiś ca
pūrtādīnāṁ yathottaram ārādhane śraiṣṭhyaṁ \| **bhagavān**
śrī-nārāyaṇaḥ, **alam** atyarthaṁ **yady ārādhitaḥ,** tarhi \| nanu
parama-durghaṭam idaṁ kathaṁ sidhyatu ? tatrāha---**pareśaḥ** kārtum
akartum anyathā kartuṁ ca samarthaḥ \| tvatto\'nye ye kecin manuṣyā
devās tvad-aṁśā vā, na tu damaghoṣa-sutasya \| āditvaṁ tad-vivāhasya
prastutatvāt yadīti niścaye eva \|\|40\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ lakṣmītvena ātmānaṁ
pratipādya punar vicāritam---aho asau svajana-garvāsahanaḥ \| tad idaṁ
na samīcīnaṁ likhitam iti tad-doṣa-parihārārthaṁ punaḥ sa-vinayaṁ yal
likhitaṁ, tad vācayati---**pūrteṣṭa-datta**- ity-ādi \| **pūrtaṁ**
khātādi \| **iṣṭaṁ** yajñaḥ \| dattaṁ dānam \| tad-ādibhir yady **alam**
ity arthaḥ\| **pareśo bhagavān ārādhitaḥ,** tadā **gadāgrajaḥ**
śrī-kṛṣṇa **etya me** mama **pāṇiṁ gṛhṇātu** \| yad vā, **pūrteṣṭādibhir
alaṁ** paryāptam eteṣāṁ nedaṁ phalam \| **yadi** **pareśo bhagavān
gadāgrajaḥ** śrī-kṛṣṇa **ārādhitaḥ** śrī-rūpayā mayā **ārādhitaḥ** \|
tadā **etya pāṇiṁ gṛhṇātu** \| anyathā pūrtādīnāṁ kim īdṛśaṁ sāmarthyam
yad evaṁ-vidhaṁ phalaṁ janayiṣyati ? naivety arthaḥ \| ato **na
damaghoṣa-sutādayo'nye** \| te tucchāḥ \| kiṁ mṛgapater baliṁ gomāyuvat
harantīti pūrvokti-svarasaḥ \|\|40\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** aye mahā-durlabha-puruṣa
! tvaṁ naika-janma-sukṛta-labhyaḥ, tasmāt sāmānyatas tvat-prāpti-kāmayā
niṣkāmayā vā yadi mayā pūrva-pūrva-janmasu bahūni sukṛtāni kṛtāni, tadā
teṣām eṣa eva phala-viśeṣo bhūyād iti prārthayate---**pūrta-** iti \|
**pūrtair dattair** bhagavat-sampradānakair **niyamais**
tīrtha-snānādibhir **vratair** ekādaśyādibhir
deva-vipra-gurv-arcanāṅgair yadi mayā bhagavān **alam** atiśayena
**ārādhitaḥ,** tadā mānuṣyā me mānuṣa eva **bhagavān gadāgraja** āgatya
**pāṇiṁ gṛhṇātu,** **na** tv **anye** nārāyaṇādayo'pi devā mānuṣā vety
arthaḥ \| **damaghoṣa-sutasya** tatrāditvenollekhas tu tad-vivāhasya
prastutatvād eva \|\|40\|\|

**\...**

**\|\| 10.52.41 \|\|**

> śvo bhāvini tvam ajitodvahane vidarbhān
>
> guptaḥ sametya pṛtanā-patibhiḥ parītaḥ \|
>
> nirmathya caidya-magadhendra-balaṁ prasahya
>
> māṁ rākṣasena vidhinodvaha vīrya-śulkām \|\|

**śrīdhara-svāmī (bhāvārtha-dīpikā) :** nanu caidyāya bandhubhir
arpitāyāṁ tvayi kim adhunā karaṇīyam ity apekṣāyām āha---**śvo bhāvini**
iti \| he **ajita**, **śvo bhāvini udvahane** vivāhe prathamaṁ
**gupto**'lakṣita eva āgatya paścāt **pṛtanā-patibhiḥ parivṛtaḥ** saṁś
**caidyādi-balaṁ** **nirmathya prasahya** balād **vīryaṁ**
prabhāva-darśanam eva **śulkaṁ** vaivāhikaṁ deyaṁ yasyās tāṁ mām \|
anena **rākṣasa-vidhinodvaha** ity upadeśa-rahasyam \|\|40\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vivāhārtham
āgata-bahu-rājasu pāṇi-grahā\'saṁbhava-sandehāpanodārtham
āha---**caidyāya** ity-ādinā \| **śvo-bhāvini** iti---**śvaḥ** prabhāte
vivāho bhaviṣyatīti vicārya tato\'gra evāgatyety arthaḥ \| vivāhārthaṁ
deyaṁ *vaivāhika-deyam* \| *anena* mad-uktena \|

nijātivaiyagryeṇa svayam evopāyam apy upadiśati dvābhyām---**śva** iti
\| guptaḥ khyāpitair nāma-deśa-bhāṣāntaraiḥ kenāpy anupalakṣitaḥ \|
samyag etya antaḥ praviśyety arthaḥ \| **pṛtanānāṁ patibhir** iti
sainyasya tat-patīnāṁ [dha]{.mark} bāhulyam abhipretaṁ, tac ca
sneha-svābhāvyena \| tatra tu, he **ajita** ! iti etādṛśa-preraṇa-sāhase
hetur uktaḥ \| tatra magadheśa-balasyāpi nirmathanaṁ caidya-sahāyatvāt
\| **nirmathya** iti balasya samudratvaṁ dhvanyate \| tena ca yathā
pūrvaṁ samuddhṛtavan asi tathā\'dyāpi caidyādi-balārṇavam unmathya mām
uddhareti \| **vīrya-śulkām** iti rākṣasa-vivāhasyaiva yogyatā,
prārthanādi-nirapekṣatā coktā \|\| kārya-siddhis tv ajitatvād eva
bhaviṣyatīti \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : samyak etya** antaḥ
praviśyety arthaḥ \| **pṛtanā-patibhiḥ** śrī-baladeva-gadādibhir iti
sainyasya tat-patīnāṁ ca bāhulyam abhipretam \| he **ajita** !
tavājitatve\'pi aniṣṭāśaṅkīni bandhu-hṛdayāni bhavanti ity-ādi nyāyena
bhayotpatter ity arthaḥ \| niḥśeṣeṇa mathitvā viloḍya kṣobhayitvety
arthaḥ \| kiṁ vā, **nirmathya** sarvathā saṁhṛtyety arthaḥ \| tatra
**magadheśa-balasya** api nirmathanaṁ caidya-sahāyatvāt \| nirmathyety
anena balasyānantatayā samudra-rūpatvaṁ dhvanyate, kiṁ ca, pūrvaṁ yathā
samudraṁ nirmathya mām uddhṛtavān asi, tathā adhunāpi
caidyādi-balārṇavāntaḥsthām uddhareti \| **vīrya-śulkām** iti
rākṣasa-vidhānasya eva yogyatā-prārthanādi-nirapekṣatā coktā \| yad vā,
nanv evaṁ mahā-yuddha-saṅkaṭe kathaṁ māṁ pravartayasi? sadā sarvatraiva
tava vijaya-prasiddher ity āha---he **ajita**

iti \|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nijātivaiyagryeṇa svayam
evopāyam apy upadiśati dvābhyām---**śva** iti \| **guptaḥ** khyāpitair
nāma-deśa-bhāṣāntaraiḥ kenāpy anupalakṣitaḥ **samyak etya** antaḥ
praviśyety arthaḥ \| **pṛtanānāṁ patibhir** iti sainyasya tat-patīnāṁ ca
bāhulyam abhipretaṁ \| tac ca sneha-svābhāvyena \| tatra tu he **ajita**
iti etādṛśa-preraṇā-sāhase hetur uktaḥ \| tatra magadheśa-balasyāpi
nirmathanaṁ caidya-sahāyatvāt \| **nirmathya** iti balasya samudratvaṁ
dhvanyate \| tena ca pūrvaṁ yathā samudraṁ nirmathya mām uddhṛtavān asi,
tathādhunāpi caidyādi-balārṇavaṁ nirmathya **samuddhara** iti \|
**vīrya-śulkām** iti \| rākṣasa-vivāhasyaiva yogyatā
prārthanādi-nirapekṣatā coktā kārya-siddhis tv ajitatvād eva
bhaviṣyatīti \|\|41\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv evam evānugrahīṣyāmi
mānyathā śaṅkiṣṭhā iti cec chīghram evāgantavyam \| naikākinā ca
bala-yuktenaiveti \| punaḥ sotkaṇṭham āha---**śvo-bhāvini** ity-ādi \|
**pṛtanā-patibhiḥ parīta** eva, tatrāpi **gupta** evālakṣita eva \|
lakṣite sati rājānaḥ sāvadhānā bhaviṣyanti \| tatrāpi **śvo-bhāvini
udvahane** udvāha-dinasya pūrve'hani \| anyathātrāgatya
bahu-kālāvasthānam apy anucitam, akasmād evāgatya māṁ harety arthaḥ \|
**vīryam** eva **śulkaṁ** yasyās tām \| etenātra yukty-antaram api
nāstīty āha---**rākṣasena vidhinā,** haṭhāharaṇa-rūpo hi rakṣo-vidhiḥ
\|\|41\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** satyaṁ kṛtaiḥ
pūrva-sukṛtais tvam aṅgīkāryaiva mayā kintu caidyāya bandubhir
dāsyamānāyāṁ tvayi kim adhunā karaṇīyam ? ity apekṣāyāṁ svayam evopāyam
upadiśati---**śva** iti \| he **ajita**, tvaṁ kair api jetum aśakya ity
arthaḥ \| ato nirbhayatvāt **śvo bhāvini udvahane** vivāhe prathamaṁ
sva-sainya-rahita eva **gupto**'lakṣita eva **āgatya** kuṇḍina-purīṁ
praviśya paścād eva sva-śobhā-khyāpanārthaṁ **pṛtanā-patibhiḥ parīto**
bhava \| anyathaitat-pura-praveśo jhaṭiti duṣkaraḥ \| atratyair vīrair
dūrād eva tvayā saha yoddhuṁ prayāsyate avaśyam iti bhāvaḥ \|
pura-praveśe tu sati mayā vivāha-śobhā prekṣaṇārtham evāgatam iti vadatā
tvayā saha yadi vīrā yoddhuṁ kāraṇābhāvād eva na prakraṁsyante, tadā
tvayā sukhenaivāhaṁ haraṇīyā \| yadi cāniṣṭā-śaṅkino yotsyanta eva, tadā
sva-śauryam āviṣkāryam evety āha---**nirmathya** iti \| samudraṁ
nirmathya yathā lakṣmī gṛhītā, tathaiveti bhāvaḥ \| **prasahya** haṭhād
eva **vīryaṁ** prabhāva-darśanam eva **śulkaṁ** vaivāhika-deyaṁ yasyāḥ,
tāṁ mām \|\|41\|\|

**\...**

**\|\| 10.52.42 \|\|**

> antaḥ-purāntara-carīm anihatya bandhūn
>
> tvām udvahe katham iti pravadāmy upāyam \|
>
> pūrve-dyur asti mahatī kula-deva-yātrā
>
> yasyāṁ bahir nava-vadhūr girijām upeyāt \|\|

**śrīdhara-svāmī (bhāvārtha-dīpikā) :** nanu bhavatu
śiśupālādi-bala-pramathanam \| antaḥ-pura-madhya-gatāyās tava haraṇe
tvad-bandhu-vadho'pi prasajjetety ata āha---**antaḥ-pura-** iti \| purād
bahir vartamānāṁ **girijām** ambikām \| ambikā-gṛhād eva mama haraṇaṁ
sukaram iti bhāvaḥ \|\|42\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaGkya
samādhatte---*nanv* iti \| **pūrvedyur** vivāhāt pūrvasmin dine \|
**kula-devānāṁ** kula-pūjyānāṁ pitṛṇāṁ devānāṁ ca **yātrā** \|
nava-vadhūr upasthita-vivāhā kanyā \| vadhūḥ strī sārivauṣadhau \|
snuṣā-śaṭī-navoḍhāsū bhāryā pṛkkāṅgatāsa ca iti medinī \| ato\'py
ativyagrā śvo-bhāvinī ity atra kāraṇaṁ vivṛṇvatī punar viśeṣato\'py
upadiśati\--antaḥpurasyāpi madhya-prakoṣṭhāntaś-carīm \|

**pūrvedyur** vivāha-dināt pūrvasmin dine \| **kuladeva-yātrā** iti
tasyā āvaśyakatvam uktam \| nanu pūrvedyur api kasmin kṣaṇe bhaved iti
kathaṁ jñeyaṁ ? tatrāha---**mahatī** mahāvādyādy-utsavena sā
suvyaktaivety arthaḥ \| **upeyāt** pūjārtham antike gacchatīti vidhir
astīty arthaḥ \|\|42\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu tvad-āharaṇe
tvad-bhrātaro virodhaṁ kariṣyanti \| mayā te'vaśyaṁ ghātitavyāḥ \| tadā
tava duḥkhaṁ bhaviṣyatīty-ādi nāśaṅkanīyam ?
tatrāha---**antaḥ-purāntara-carī i**ty-ādi \| yady evam anugṛhṇāsi, tadā
naikākināgantavyam, na ca vilambo\'pi kārya ity āha---**śvo bhāvinī**
ity-ādi \| pṛtanā-patibhiḥ parīta eva san guptaḥ san pracāre sati
ete\'pi bahu sainyaṁ kariṣyati \| nirmathya caidya-magadheśa-balaṁ, na
tu mat-pitṛ-bhrātṛ-balam iti \| etad dhi paścād bhavadīyam eva
bhaviṣyatīti sva-pakṣe mama-kāraṁ vyanakti \|\|42\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : antaḥ-puraṁ** purasya
madhyam, tasyāpy **antaraṁ** madhyam, tatra**carīm** iti
pitṛ-bhrātr-ādi-bandhu-varga-pariveṣṭitāyā haraṇe\'vaśyaṁ taiḥ saha
yuddhe teṣāṁ vadhas tvat sākṣād eva syād iti kathaṁ tān nitarāṁ
śiraś-chedādinā hatvā ity artha iti, atra prakarṣeṇa niḥsaṁśayatvādinā
vadāmi \| **pūrvedyur** vivāha-pūrva-dine kuladevayātreti tasyā
āvaśyakatvamuktam \|

nanu pūrvedyur api kasmin kṣaṇe bhaved iti kathaṁ jñeyam?
tatrāha---mahatīti mahāvādyādyutsavena sā suvyaktaivety arthaḥ \| upeyāt
pūjārthamantike gacchet \|\|42\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato\'py ativyagrā śvo
bhāvinītyatra kāraṇaṁ vivṛṇvatī punarviśeṣato\'py upadiśati \|
antaḥ-purasyāpi madhyaprakoṣṭhaṁ yattaccarīmitīti atrety arthaḥ \|
pūrvedyuḥ vivāhapūrvadivase kaladevayātreti tasyā āvaśyakatvamuktam \|
nanu pūrvedyur api kasmiṁś ca kṣaṇe bhaved iti kathaṁ jñeyaṁ
tatrāha---mahatīti \| mahāvādyādyutsavena sā sūvyaktaivety arthaḥ \|
upeyāt pūjārthamantike āgacchatīti vidhirastīty arthaḥ \|\|42\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu, caidya-magadheśa-balaṁ
nirmathyeti yad uktam, tatra bhavad-bhrātāpi teṣāṁ sapakṣaḥ \| so\'py
uttāsyate, tadā so'pi me vadhyaḥ syāt \| bhrātṛ-hanane tavāpi duḥkhaṁ
bhaviṣyatīty āśaṅkyāha---antaḥ-purāntaracarīm ity-ādi \| bandhūn
tvad-bhrātrādīn nihatya tvām katham udvahe ? iti cāśaṅkase, tadopāyaṁ
vadāmīty arthaḥ \| pūrvedyur vivāha-dinasya pūrve'hani deva-yātrāstīti
naḥ kulācāraḥ, yasyāṁ nava-vadhūḥ, nava-vadhūtvena bhāvinī kanyety
arthaḥ \| girijāṁ pura-bahiḥ-sthitāṁ durgāṁ pūjayitum upaiti, tena taṁ
samayam āsādyaiva bandhu-hananaṁ vinaiva māṁ harety upadeśaḥ \|\|42 \|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu caivaṁ bhavatu
śiśupālādi-bala-pramathanam antaḥ-pura-sthāyās tava haraṇe
tvad-bandhu-vadho'pi prasajjetety ata āha---antaḥ-pureti \| katham itīty
anantaraṁ brūṣe ced iti śeṣaḥ \| purād bahir vartamānāṁ girijām ambikāṁ
ambikā-gṛhād eva mama haraṇaṁ sukaram iti bhāvaḥ \|\|42\|\|

**\...**

**\|\| 10.52.43 \|\|**

> yasyāṅghri-paṅkaja-rajaḥ-snapanaṁ mahānto
>
> vāñchanty umā-patir ivātma-tamo-\'pahatyai \|
>
> yarhy ambujākṣa na labheya bhavat-prasādaṁ
>
> jahyām asūn vrata-kṛśān śata-janmabhiḥ syāt \|\|

**śrīdhara-svāmī (bhāvārtha-dīpikā) :** nanu kim anenānartha-kāriṇā
nirbandhena caidyo'pi tāvat prakhyāta-guṇa-karmā yogya eva vara iti
tatrāha---**yasya** iti \| he **ambujākṣa**, yasya
bhavato'**ṅghri-paṅkaja-rajobhiḥ snapanam** **ātmanas tamaso'pahatyai**
**umāpatir iva mahānto vāñchanti** tasya **bhavataḥ prasādaṁ yarhy ahaṁ
na labheya** na prāpnuyāṁ, tarhi **vratair** upavāsādibhiḥ **kṛśān
asūn** prāṇān **jahyāṁ** tyajetham \| tataḥ kim ? ity ata
āha---**śata-janmabhir** iti \| evam eva vāraṁ vāraṁ jahyāṁ yāvac
chata-janmabhir api tava prasādaḥ syād iti \|\|43\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaṅkya
samādhatte---*nanv* ity-ādinā \| *nirbandhena* haṭhena nirbandho
haṭha-muktayoḥ iti dharaṇiḥ \| *tatra* ākṣepe \| mahānto brahmandrādayaḥ
\| aho ayaṁ mahādevo\'pi bhagavatpadarajo yasmiṁs tatra pravāhe
gaṅgārūpe snapanaṁ sadā karoti, vayaṁ devāḥ kathaṁ na tatkarma
itīcchanti \| tasyomāpatyādyārādhyasya ātmanastamaso\'jñānasyāpahatyai
nāśāya mahānta eva na tūmā patirapi, tasya tu jñānaṁ maheśvarādicchet
iti smṛteranyeṣāṁ jñānadātṛtvena paramajñānitvam \| tatpakṣe tu kiṁbhūta
umāpatiḥ---ātmatamaḥ sākṣācchrīkṛṣṇarūpaḥ---prakarṣaṇātmā śrī-kṛṣṇarūpa
ātmatamaḥ ātmā sarveśvaraḥ sākṣī iti kṛṣṇasahasranāmasvātmaśabdasya
paṭhitatvāt \| tarhi sa kimarthaṁ sevate tatrāha---apagatā hatirnāśo
yasyāḥ sā\'pahatirmaryādā tasyai \| sā ca dvidhā-laukikī vaidikī ca \|
ubhayavidhaivā\'tyājyā śrutismṛtipurāṇoktaṁ laṅghayenna kadācana \|
laṅghanātpratyavāyī syāttatonte narakaṁ vrajet \| ity ukteḥ \| kiṁ ca,
---yadyapi syātsvayaṁ brahmā trailokyā\'karṣaṇa-kṣamaḥ \| tathāpi
laukikācāraṁ manasāpi na laṅghayet \| iti smṛtisārokteḥ \| sā cetthaṁ
bodhyā-yady ahaṁ śrī-hariṁ na seviṣye, tarhi mad-bhaktā api taṁ na
seviṣyante, tena te\'dho-gāminaḥ syuḥ, hari-bhakti-parityāgād ante
narakam āpnuyāt ity ukteḥ \| yad vā, tamaḥ pravartakam api mām alpa-jñās
tāmasaṁ vadanti tan-nirāsāyāham api haribhaktiṁ seve, tena sarve māṁ
śuddhasattvam eva jñāsyanti \| na hi tāmasaḥ kadāpi hariṁ sevate, haro
na tāmasa iti jñāpanāyety arthaḥ \| tataḥ prāṇatyāgena \| yāvattava
prasādaḥ syāttāvadevam eva kuryāṁ, yadā kadācittavaiva bhāryā syāṁ,
nānyasya devasyāpi \| kimu śiśupālasyeti bhāvaḥ \| snapana-śabdena
rajasāṁ gaṅgā-prabhavatvādinā sarva-tīrtha-mamatvaṁ dhvanyate \| yadā
rajasaḥ snapanaṁ kṣālanodakam ity arthaḥ \| mahāntaḥ śrī-brahmādyāḥ \|
ātmanas tamas tamo guṇādhiṣṭhātṛtvaṁ tasyāpahatyai \| umāyāḥ
patiritiyathātmārāmeṇāpi śrīśivena tadbhaktivaśatayā yatnenodvoḍhā sā
tathā tvayāpyahamudvoḍhavyeti bhāvaḥ \| ataḥ paramamahattvena tvam eva
yogyaḥ patirna tvanyaḥ kaścid iti bhāvaḥ \| tathā paramasauṁdaryeṇāpīty
āha---he ambujākṣeti \| tasyeti yacchabdāpekṣatvāt \| bhavad iti
chāṁdasa eva ṣaṣṭhyā luk \| yadi bhavataḥ prasādaṁ
patnītvenāṅgīkāralakṣaṇaṁ na labheya tadā jahyām iti hetuhetumatorliṅ \|
tatra jahyām iti kāma-pravedane, prauḍhyā saṁbhāvane ca syāt \|
tyāga-prakāram āha---**vrata-kṛśān** \| śateti-evaṁ kṛpārtha
duḥkhamaraṇaṁ bodhyate \| yad vā, -svata eva tvadarthaṁ vrataiḥ kṛśān,
adhunā tvatprasādā\'labdhyā nirgacchato\'nāyāsenaiva jahyām ity arthaḥ
\| iti maraṇasya sukaratvamuktam \| tataś caivaṁ śatajanmabhir api syāt
\| vratakṛśeti pāṭhe sa evārthaḥ \| śataśabdo\'yamanirṇayasaṁkhyātve \|
anyat taiḥ \| kintu svasyā narakanyālīlāmāviśyoktiriyam \| yathā-nanu
tvaṁ me na patnī yogyāsīti kathamudvaheyam iti cetsatyam eva, yataḥ
śrībrahmādīnām api sudurlabhyo\'si, kvāhaṁ kṣatriyakanyā, tathāpi
bahujanmasu prāṇaparityāgenāpi tvadarthaṁ yatiṣya ity āha-yasyeti \|
vāñchaty eva na tvadyāpi labhate \| ataḥ syād iti saṁbhāvanāyām eva liṅ
\| śatajanmabhir asūñjāhyām, śatajanmabhir vā prasādaḥ
syādityetad-arthaḥ \| kutaḥ---tatrāha---he ambujākṣeti \|
paramamādhuryeṇa manovyākulatāvidhānādeveti bhāvaḥ \| yad vā, -nanv
ahamantargo\'pi kāvirahadūno na kariṣyāmy eva vivāhaṁ tasmādanyam eva
guṇa-rūpābhyāṁ mahāntaṁ kañciḍvṛṇvityāśaṁkyopāyāntaramapaśyantī durantāṁ
maraṇaparyantāṁ nijakṛcchraparaṁparāmuddiśya karuṇayā\'dharmabhayena ca
taṁ pratyāvartayati-yasyeti \|\|43\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu mad-vipakṣo
bhavad-bhrātā taṁ prati tava snehātireko dṛṣṭaḥ \| tat kathaṁ ?
ekānta-bhaktāsi vadasi cet naiva tat bhrātā tu na dustyajaḥ, dustyajās
tu prāṇāḥ \| te\'pi tvad-upekṣitāś cet tadā tyakṣyante, kiṁ punar
bhrātety āha---yasyāṅghri-paṅkajety-ādi ity autkaṇṭhye viśrāntiḥ
\|\|43\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** snapana-śabdena rajasāṁ
gaṅgāprabhavatvādinā sarvatīrthamayatvaṁ dhvanyate \| yad vā, rajasaḥ
snapanaṁ kṣālanodakam ity arthaḥ \| mahāntaḥ śrībrahmādayaḥ,
ātmanastamo\'jñānaṁ tasyāpahatyai mūlato vināśāya, umāpatiriveti
dṛṣṭāntaḥ---tasya gaṅgādharatvena rajaḥsnapanavāñchāyāḥ suprasiddhatvāt,
tasya ca tamastamoguṇastadadhiṣṭhātṛtvāt, tasyāpahatyai tamaso
nindyatvena tadadhiṣṭhātṛtva-parityāgārtham ity arthaḥ \| yad vā,
lokaśikṣārthaṁ brahmahatyādipāpāpahatyai \| umāyāḥ patir iti yathā
yogeśvaratvādinā patnyanapekṣakatve\'pi śrīśivena satī janmāntare\'py
umānāmnī yatnenodvoḍhā, tathā tvam api māmudvoḍhumarhasīti bhāvaḥ \| kiṁ
ca, nijakuladevatāyā umāyā api paramapūjyatvaṁ sūcitam \| evaṁ
parameśvaratvena tvam eva patiryogyaḥ, ta tvanyaḥ kaścid iti bhāvaḥ \|
tathā paramasaundaryeṇāpīty āha---he ambujākṣeti \| ato yadi bhavataḥ
prasādaṁ patnītvena svīkāralakṣaṇaṁ na labheya, sambhāvanāyāṁ saptamī,
jahyām iti ca bhaviṣyati \| tyāgaprakāram āha---vratakṛśān śateti \|
anena kṛpārthaṁ duḥkhamaraṇaṁ bodhyate \| yad vā, svata eva
tvadarthavrataiḥ kṛśāt, adhunā ca tvatprasādālabdhyā svayam eva
nirgacchato\'nāyāsenaiva jahyām ity arthaḥ \| iti maraṇasya
sukaratvamuktam \| vratakṛta iti pāṭhe sa evārthaḥ \|
śata-śabdo\'saṁkhyatve \| anyat tair vyākhyātam \| yad vā, nanu tvaṁ me
na patnītvayogyāsi, kathamudvaheyam iti cet, satyam eva yataḥ
śrībrahmādīnām api sudurlabho\'si, kvāhaṁ kṣatriyakanyā, tathāpi
bahujanmasu prāṇaparityāgenāpi tad-arthaṁ yatiṣya ity āha---yasyeti \|
vāñchantyeva, na tvadyāpi labhante, iti paramadurlabhatvamuktam \| ato
yadi na labheya, syādityapi sambhāvanāyām \| śatajanmabhir asūn jahyām,
śatajanmabhir vā prasādaḥ syādityetad-artham ity arthaḥ \|
kutastadāha---he ambujākṣeti, paramasundarātvād ity arthaḥ \| anyat
samānam \|\|43\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** snapanaśabdena rajasāṁ
gaṅgāprabhatvādinā sarvatīrthamayatvaṁ dhvanyate \| yad vā, rajasaḥ
snapanaṁ kṣālanodakam ity arthaḥ \| mahāntaḥ śrībrahmādayaḥ
ātmanastamaḥ, ajñānaṁ tasya hatyai mūlato vināśāya umāpatiriveti
dṛṣṭāntaḥ tasya gaṅgādharatvena rajaḥsnapanavāñchāyāḥ suprasiddhatvāt
tasya ca tamastamoguṇādhiṣṭhātṛtvaṁ tasyāpahatyai umāyāḥ patir iti
yathātmārāmeṇāpi śrīśivena tadbhaktivaśatayā janmāntare\'py umā
yatnenodvoḍhā tathā tvayāpyahamudvoḍhavyeti bhāvaḥ \| evaṁ
paramamahattvena tvam eva patiryogyo natvanyaḥ kaścid iti bhāvaḥ \|
tathā paramasaundaryeṇāpīty āha---he ambujākṣeti \| tasyeti
yacchabdākṣepāt bhavad iti chāndasa eva ṣaṣṭhyā luk yadi bhavataḥ
prasādaṁ patnītvena svīkāralakṣaṇaṁ na labheya tadā jahyām iti
hetuhetumatorliṅ tatra jahyām iti kāmapravedane prauḍhyā sambhāvane ca
syāt tyāgaprakāram āha---vratakṛśān śateti evaṁ kṛpārthaṁ duḥkhamaraṇaṁ
bodhyate \| yad vā, svata eva tvadarthe vrataiḥ kṛśān adhunā
tvatprasādālabdhyā svayam eva nirgacchato\'nāyāsenaiva jahyām ity arthaḥ
\| iti maraṇasya sūkaratvamuktaṁ tataś caivaṁ śatajanmabhir api syād iti
vratakṛśeti pāṭhe sa evārthaḥ śataśabdo\'yamanirṇeyasaṅkhyatve anyat
taiḥ kintu svasyā narakanyālīlāmāviśyoktiriyam \| yad vā, nanu tvam eva
na patnīyogyāsīti kathamudvaheyam iti cet satyam eva yataḥ
śrībrahmādīnām api durlabho\'si kvāhaṁ kṣatriyakanyā tathāpi
bahulajanmasu prāṇaparityāgenāpi tvadarthaṁ yatiṣya ity āha---yasyeti \|
vāñchanty eva na tvadyāpi labhante ataḥ sambhāvanāyām eva liṅ
śatajanmabhir vā prasādaḥ syādityetad-artham ity arthaḥ \|
kutastadāha---he ambujākṣeti \| paramamādhuryeṇa
manovyākulatāvidhānādeveti bhāvaḥ \| athavā \| nanv ahamantargo\'pi
kāvirahadūno na kariṣyāmy eva vivāhaṁ tasmādanyam eva guṇa-rūpābhyāṁ
mahāntaṁ kañcidvṛṇu ity āśaṅkya upāyāntaramapaśyantī durantāṁ
maraṇaparyantāṁ nijakṛcchraparamparāmuddiśya karuṇayā dharmabhayena ca
taṁ pratyāvarttayati---yasyeti \|\|43\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu jñātaṁ tava bhrātaraṁ
prati mahatī dayā, sa tu me mahān vipakṣaḥ \| katham evaṁ
svajanādi-sāpekṣasya janasya mal-lābho bhaved ity
āśaṅkyāha---yasyāṅghrīty ādi \| yasya tavāṅghri-paṅkaja-rajaḥ-snapanaṁ
mahānto vāñchanti, umāpatir iva śrī-maheśa iva \| he ambujākṣa ! tasya
bhavataḥ prasādaṁ yadi na labheyam, tadā vrata-kṛśān asūn jahyāṁ
tyajeyam \| ataḥ prāṇebhyo'dhiko na hi svajanaḥ \| sa ced
bhavad-vipakṣaḥ, tadā so'pi heya eva \|

nanu prāṇa-tyāge kiṁ bhaviṣyati ? tatrāha---śata-janmabhiḥ \| janmanāṁ
śatenāpi strī syām, tava parigṛhītā bhaviṣyāmīty arthaḥ \| iti śrutvā
(37) ity-ādinābhilāṣaḥ, kā tvā mukunda (38) ity-ādinā matiḥ, tan me
bhavān (39) ity-ādinā garvaḥ, pūrtaḥ (40) ity-ādinā vitarkaḥ, śvo
bhāvini (41) ity-ādinā vivekaḥ, antaḥ-purāntara-carīm (42) ity-ādinā
punar matiḥ, yasyāṅghri (43) ity-ādinā autsukye viśrāntiḥ \|\|44 \|\|
(atra bṛhat-krama-sandarbhe dvipañcāśo'dhyāya-vyākhyā samāptā.)

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadi caivaṁ brūṣe, bho
rāja-putri, mat-prāpaka-prācīna-sukṛtāni na te santi, kathaṁ
mat-prasādaṁ lapsyase iti tarhi bhāvini janmani tvat-prāpty-artham etaj
janmani brahmacāriṇī satī tapaḥ kariṣye \| yadi caika-janma-tapasā na
paryāptis tarhi koṭi-janma-paryantam api tapaḥ kariṣye \| mama
tvat-prāpty-āgrahas tu mayā durvāra eva \| yadi ca vakṣyase
mat-prāpti-pratibandhakāni bahūni te duritāni santīti tarhi tapasaiva
labhyābhis tac-caraṇa-dhūlibhis tāny api dhvaṁsayiṣyāmy evety
āha---yasya bhavato'ṅhri-paṅkaja-rajobhiḥ snapanaṁ ātmanas
tamaso'pahatyai umā-patir iva mahānto vāñchantīty aham api tapo-labdhais
tair eva snātvā sva-duṣkṛtāni nāśayiṣyāmīti bhāvaḥ \| bhavad iti ṣaṣṭhyā
lug ārṣaḥ \| tasya bhavato yarhi yadi prasādaṁ na labheya, tadā vratir
upavāsādibhiḥ kṛśān prāṇān jahyāṁ tyajeyam \| tataḥ kim ? ity ata
āha---**śata-janmabhir** iti \| evam evaṁ vāraṁ vāraṁ jahyāṁ yāvac
chata-janmabhir api tava prasādaḥ syād iti \| he **ambujākṣa** iti \|
tava sundara-nayanāvaloka-lipsaiva mamaitādṛśa-kṛcchra-karaṇe hetur iti
bhāvaḥ \|\|43\|\|

**\...**

**\|\| 10.52.44 \|\|**

**brāhmaṇa uvāca---**

> ity ete guhya-sandeśā yadu-deva mayāhṛtāḥ \|
>
> vimṛśya kartuṁ yac cātra kriyatāṁ tad anantaram \|\|

**śrīdhara-svāmī (bhāvārtha-dīpikā) :** atra yat kartuṁ karaṇīyaṁ tad
vimṛśya kriyatāṁ tac cānantaram eva kriyatām iti \|\|44\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** guhyatvena saṁdeśānāṁ
gauravaṁ, bahuvacanena nānāprakāratvādyuktimattvaṁ ca, svasya ca
paramaviśvasanīyatvaṁ niḥśeṣavaktṛtvaṁ ca vyaṁjitam \| tathā tvayāpi
gopanīyā eveti \| anyathā tasyā baṁdhuṣu lajjādyutpatteḥ \| mayā āhṛtā
ānītā iti, mama tu kṛtyametad eveti bhāvaḥ \| vimṛśyeti vinayabhareṇa,
sa ca samyakpravartanārtham \| vayaṁ brāhmaṇā ṛjava eva, sarvopari
buddhistavaivetiḥ bhāvaḥ \| tatra guhyatve sati yadubhir mantraṇaṁ vinā
na svayaṁ kartumutsaha iti na vācyaṁ, yataḥ he yaduvara tava
buddhibalādhīnā eva tepīti bhāvaḥ \| tasmādyutkartavyaṁ tattvanantaram
eva kriyatāṁ, prāptāvasaratvānmantraṇādivilaṁba na sahata iti bhāvaḥ
\|\|44\|\|

iti śrīmad-bhāgavatabhāvārthadīpikāprakāśe daśama-skandhe uttarārdhe
dvipañcāśattamo\'dhyāyaḥ \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity evaṁ patrikādvārā
guhyatvena sandeśānāṁ gauravaṁ svasya ca paramaviśvasanīyatvamuktam \|
tathā tvayāpi gopanīyā eveti, anya vā bandhuṣu tasyā lajjādyutpatter iti
\| āhṛtā ānītā samarpitā vā, na cātmaśakty āhṛtā, kinnu tvatprabhāvād
evetyāśayena sambodhayati---yadudeva! he nijāśeṣaiśvaryaprakaṭanārthaṁ
yadukulātīrṇa! yādavendreti vimṛśyeti vinayabhareṇa, sa ca samyak sadyaḥ
pravartanārthaḥ \| yad vā, kathaṁ kadā tatrāśu gantāsi tadvicāryety
arthaḥ \| anantaraṁ śīghram eva \| nanu tadvivāhakālo\'yamatisannihitaḥ,
dūradeśe ca tasmin śīghraṁ kathaṁ gamanaṁ sambhavet? yadubhir vā kathaṁ
gantuṁ śakyatām ity āśaṁkāpi yadudevetyanenaiva nirastā tava sākṣād
bhagavattvāttvadbhaktānāṁ ca yadūnāṁ sarvaśaktimattvāt, na ca tvatkṛtye
tair asanmatiḥ kācit kāryā, nāpi taiḥ sahātra mantraṇāpekṣāpi,
yadudevatvād eva \| etad-artham eva vidarbhānme\'trāgamanaṁ tasyā
manorathe\'smin susiddhe saty eva tvatpṛṣṭaṁ dharmādikaṁ sarvaṁ me
sampadyeteti bhāvaḥ \| evaṁ śrī-bhagavat-pṛṣṭānāmapyuttaraṁ jñeyam \|
kiṁ vā, sandeśaikāpekṣayā tattaduttarāpradānam eva śreya iti nottaritam
\|\|44\|\|

iti śrīmad-bhāgavate mahā-purāṇe daśama-skandhe uttarārdhe śrī
śrīla-sanātana-gosvāmi-pāda-kṛtāyāṁ śrī-bṛhad-vaiṣṇava-toṣaṇyāṁ

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** guhyatvena sandeśānāṁ
gauravaṁ bahuvacanena nānāprakāratvādyuktimattvaṁ svasya ca
paramaviśvasanīyatvaṁ niḥśeṣavaktṛtvaṁ ca vyaktaṁ tathā tvayāpi gopanīyā
eveti \| anyathā bandhuṣu tasyā lajjādyutpatteḥ mayā āhṛtā ānītā iti
mama tu kṛtyametāvadeveti bhāvaḥ \| vimṛśyeti \| vinayabhareṇa sa ca
samyak pravartanārthaḥ vayaṁ brāhmaṇā ṛjavaḥ sarvopari buddhis tu
tavaiveti bhāvaḥ \| tatra guhyatve sati yadubhir mantraṇaṁ vinā na
svayaṁ kartumutsahe iti na vācyaṁ yataḥ he yadudeva! tava
buddhibalādhīnā eva te\'pīti bhāvaḥ \| tasmādyatkartavyaṁ tattvanantaram
eva kriyatāṁ prāptāvasaratvānmantraṇādivilambaṁ na sahata iti bhāvaḥ
\|\|44\|\|

iti śrīmad-bhāgavate mahā-purāṇe daśama-skandhe
śrīmaj-jīva-gosvāmi-kṛta-vaiṣṇa-vatoṣiṇyāṁ dvipañcāśattamo\'dhyāyaḥ \|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** guhya-sandeśā iti
bhagavan \| mama śapatho na kvāpy ete prakāśyās tarhi tasyā lajjā
bhaviṣyatīti bhāvaḥ \| yadu-deva ity atrārthe yadubhir api saha mantraṇā
na kāryā \| yatas teṣām api tvam eva deva iti svayam eva sva-buddhyā
vimṛśya yat kartuṁ kartavyaṁ tat kriyatām \| anantaram iti kāryam idaṁ
vilambaṁ na sahata iti bhāvaḥ \|\|

iti sārārtha-darśinyāṁ harṣiṇyāṁ bhakta-cetasām \|

dvipañcāśattamo'dhyāyo daśame'jani saṅgataḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyāṁ
saṁhitāyāṁ vaiyāsikyāṁ daśama-skandhe rukmiṇy-udvāhe
dvipañcāśattamo'dhyāyaḥ \|\|

\|\|52\|\|

\(53\)

## atha tripañcāśattamo'dhyāyaḥ

### kṛṣṇasya kuṇḍina-pure gamanaṁ rukmiṇī-haraṇaṁ ca \|

**\|\| 10.53.1 \|\|**

**śrī-śuka uvāca---**

vaidarbhyāḥ sa tu sandeśaṁ niśamya yadu-nandanaḥ \|

pragṛhya pāṇinā pāṇiṁ prahasann idam abravīt \|\|

**śrīdhara-svāmī (bhāvārtha-dīpikā) :**

tripañcāśattame gatvā vidarbhān adbhutehitaḥ \|

rukmiṇīm aharat kṛṣṇo miṣatāṁ dviṣatāṁ balāt \|\|1\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *adbhutehita*
āścarya-līlaḥ \| *miṣatāṁ* paśyatām \| **sa** kṛṣṇaḥ \| **vaidarbhyā**
vidarbha-rāja-putryāḥ \| **tu**-śabdaḥ
krama-prāpta-śrī-kṛṣṇa-bhāva-varṇana-rūpe prakaraṇa-bhede \|
tathaivābhivyañjayati\--**pragṛhya** iti \| prakarṣeṇa
pulakādi-prema-vikāreṇa gṛhītvā, **pāṇinā** cedaṁ pāṇi-grahaṇaṁ
sakhya-sampādanāya \| tac ca hārdam api vyañjayitum īṣad vrīḍā-sahitena
praharṣeṇa bhāva-viśeṣeṇa ca **pra**kṛṣṭaṁ **hasan** \| **yadu-nandana**
iti rukmiṇī-parigrahād yadu-kulasyānandanābhiprāyeṇa \|\|1\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tu**-śabdena
śrī-rukmiṇīto\'pi bhāvādhikyaṁ bodhayati \| tad
evābhivyañjayati---**pragṛhya** iti \| **pra**karṣeṇa
sa-kampa-pulakādi-prema-vikārākulatvādinā **gṛhītvā**, praharṣeṇa
bhāva-viśeṣeṇaiva vā, **pra**kṛṣṭaṁ **hasan** \| yadunandana iti
śrī-rukmiṇī-parigrahecchayā yadu-kulasyānandanābhiprāyeṇa \|\|1\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tu**-śabdaḥ
krama-prāpta-śrī-kṛṣṇa-bhāva-varṇana-rūpe prakaraṇa-bhede
tathaivābhivyañjayati---**pragṛhya** iti \| **pra**karṣeṇa
pulakādi-prema-vikāreṇa **gṛhītvā pāṇinā** cedaṁ pāṇi-grahaṇaṁ
sakhya-sampādanāya tac ca hārdam abhivyañjayitum īṣad vrīḍā-sahitena
**pra**harṣeṇa bhāva-viśeṣeṇa ca **pra**kṛṣṭaṁ **hasan** \|
**yadunandana** iti rukmiṇī-parigrahāt
yadu-kulasyānandana-vaiśiṣṭyābhiprāyeṇa \|\|1\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

tripañcāśattame kṛṣṇo gatvā kuṇḍinam ācitaḥ \|

bhīṣmakeṇāharad bhaiṣmī devyarcāyai vinirgatām \|\|

rukmiṇī kṛṣṇaika-cittā bahir-antar-vyākulevāsti sma \| **sa** kṛṣṇas tu
rukmiṇy-eka-cittatvād antar-vyakulo\'pi \| **prahasan** prahāsena
sva-harṣam āviṣkurvan \|\| 1\|\|

**\...**

**\|\| 10.53.2 \|\|**

**śrī-bhagavān uvāca---**

tathāham api tac-citto nidrāṁ ca na labhe niśi \|

vedāhaṁ rukmiṇā dveṣān mamodvāho nivāritaḥ \|\|

**śrīdhara-svāmī (bhāvārtha-dīpikā) :** nidrāyā alābhe
kāraṇāntaram---**veda** iti \| tayā akathitam apy **ahaṁ** jānāmīti
\|\|2\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā rukmiṇī mac-cittā,
**tathāham** api **tasyāṁ cittaṁ** mano yasya, sa tathā \| prathamaṁ
kāraṇaṁ tac-cittatvaṁ, dvitīyaṁ **mama** ity-ādi \| sā yathā mac-cittā,
**tathāham api** \| tal-lakṣaṇam āha---**nidrāṁ ca** iti \| **nidrām**
api kuto\'nyad upabhogādi-sukham ity arthaḥ \| atra
vighaṭana-nidānasyāpi mama jñātatvān mayā svata eva tat-samādhānaṁ
kāryam ity āha\--**veda** iti sārdhena \|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : nidrāṁ** ca **na labhe**
**niśi** ity asyāyam arthaḥ---**niśi** upasannāṁ nidrām upabhogyatvena
na svīkaromi, **rukmiṇy-udvāho** yāvan na bhavati, tāvan nānyā
svīkāryeti nidrā-rūpā nāyikāpi na svīkriyate \|\| 1-24 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sā yathā mac-cittā, tathā
\| tal-lakṣaṇam āha---**nidrām** iti \| **ca** api **nidrām** api,
kuto\'nyad upabhogādi-sukham ity arthaḥ \| yathā aham api, tathā tādṛśaḥ
\| kiṁ kākvā \| naiva, kintu adhika ity arthaḥ \| kutaḥ ?
tadāha---**nidrāṁ ca** iti \| nidrāyā alābhe hetv-antaram āha---vedeti
\| **ni**tarāṁ **vāritaḥ** śiśupālena saha vivāha-nirṇayanāt \|\|2\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sā yathā mac-cittā, tathā \|
tal-lakṣaṇam āha---**nidrāṁ ca** nidrām api kuto\'nyad upabhogādi-sukham
ity arthaḥ \| atra vighaṭana-nidānasyāpi mama jñātatvāt mayā svata eva
tat-samādhānaṁ kartavyam ity āha---**veda** iti sārdhena \|\|2\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tathāham api** ity-ādi \|
**nidrāṁ ca labhe** **niśi** ity asyāyaṁ bhāvaḥ \| **niśy** upagatāṁ
nidrā-rūpāṁ nāyikāṁ **na labhe**, na svīkaromi \| **rukmiṇy-udvāho**
yāvan na bhavati, tāvat tvam api na me bhogyā iti nidrām api nirasyāmīti
bhāvaḥ \|\|2\|\| (3-24)

------------------------------------------------------------------------------------------------------------

**viśvanātha-cakravartī (sārārtha-darśiṇī) : veda** vedmi \|\|2\|\|

**\...**

**\|\| 10.53.3 \|\|**

tām ānayiṣya unmathya rājanyāpasadān mṛdhe \|

mat-parām anavadyāṅgīm edhaso'gni-śikhām iva \|\|

**śrīdhara-svāmī (bhāvārtha-dīpikā) : ānayiṣyāmi** \| **rājanyāpasadān**
rājasu hīnān \| **unmathya** ānayane dṛṣṭāntaḥ\--**edhasa** iti
\|\|3\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāṁ** rukmiṇīm \| syād
**apasadaḥ** proṣite\'pi nīce pīḍākare tathā iti niruktiḥ \| **edhasaḥ**
kāṣṭhāt \| **tām ānayiṣya** iti etāvantaṁ kālaṁ tasyā evābhiprāyaṁ
pratīkṣa iti bhāvaḥ \| tarhi mamānāgamane bhavāṁs tām upekṣetaivana,
tadīya-mahā-guṇākṛṣṭatvān mamety abhiprāyeṇa tāṁ
viśinaṣṭi---**mat-parām** iti pada-dvayena \| tat-paratve
sarva-sad-guṇavattā siddha va yasyāsti bhaktir bhagavaty akiñcanā
\[bhā.pu. 5.18.12\] []{dir="rtl"}ity-ādeḥ \| evaṁ śrutvā guṇān \[bhā.pu
10.52.37\] ity-ādinā tad-ukta-nija-guṇa-rūpavat tasyā api guṇa-rūpe
bodhite \| **uccair mathitvā** iti nirmathya, iti tad-uktānusāreṇa
tad-ukta-pratipālana-paratā bodhitā \| **rājanyāpasadān** iti muhur
nirjayādinā apamānenāpi lajjādy-abhāvād durbuddhitānapagamāc ca \|
**mṛdhe** iti-yuddha-madhye sākṣād eva, na tu māyāntardhanādinā \| *ity
artha* iti nija-parākramaḥ sūcitaḥ \| **edhasa** iti dṛṣṭāntena
yajñiyāgni-śikhāvad dāruṇācchannatve\'pi pariśrameṇa avaśyoddhāryatvaṁ
dhvanitam \| yathā **edhasi** vartamānāgni-śikhā prakaṭībhūtā edha eva
jvālayati, tathaiva rukmi-prabhṛti-duṣṭa-rājanya-kulenāvṛtā saiva tat
sarvaṁ jvālayiṣyati \| \"ahaṁ tu nimitta-mātraṁ bhaviṣyāṇi\" iti bhāvaḥ
\| evaṁ tad-aśeṣa-sandeśottaram apy ūhyam \|\|3\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad-ānayanaṁ tasyā
guṇa-rūpābhyām evākarṣaṇād ity abhiprāyeṇa tāṁ viśinaṣṭi---**mat-parām**
iti pada-dvayena \| tat-paratvena sarva-sad-guṇa-varga-sattā
[siddhaiva]{.mark} \| evaṁ śrutvā guṇān \[bhā.pu 10.52.37\] ity-ādinā
tad-ukta-nija-guṇa-rūpavat tasyā api guṇa-rūpe bodhite \| **uccair
mathitvā** iti nirmathya iti tad-uktānusāreṇa
tad-ukta-pratipālana-paratā ca bodhitā \| **rājanyāpasadān** iti muhur
nirjayādinā apamānenāpi lajjādy-abhāvād durbuddhy-anapagamāc ca \|
**mṛdhe** iti yuddha-madhye sākṣād eva, na tu māyāntardhānādinety arthaḥ
\| iti nija-parākramaḥ sūcitaḥ \| **edhasa** iti dṛṣṭāntena
duṣṭa-rāja-kulācchannatvaṁ pariśrameṇāpy avaśyāneyatvādikaṁ ca dhvanitam
\| evaṁ tad-aśeṣa-sandeśa-pratyuttaram apy ūhyam, tac ca spaṣṭam eva
\|\|3\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tām ānayiṣya** iti etāvantaṁ
kālaṁ tasyā evābhiprāyaṁ pratīkṣe iti bhāvaḥ \| tahi mamānāgamane
bhavāṁs tām upekṣenaiva ? na tadīya-mahā-guṇākṛṣṭatvān mamety
abhiprāyeṇa tāṁ viśinaṣṭi---**mat-parām** iti, pada-dvayena \|
mat-paratve sarva-sad-guṇavattā siddhaiva yasyāsti bhaktir bhagavaty
akiñcanā \[bhā.pu 5.18.12\] ity-ādeḥ \| evaṁ śrutvā guṇān \[bhā.pu
10.52.37\] ity-ādinā tad-ukta-nija-guṇa-rūpavattasyā api guṇa-rūpe
bodhite **uccair mathitvā** iti nirmathyeti tad-uktānusāreṇa
tad-ukta-pratipālana-paratā bodhitā \| **rājanyāpasadān** iti muhur
nirjayādināpamānenāpi lajjādy-abhāvāt durbuddhitānapagamāc ca \|
**mṛdhe** iti yuddha-madhye sākṣād eva, na tu māyāntardhānādinā ity
artha iti nija-parākramaḥ sūcitaḥ \| **edhasa** iti dṛṣṭāntena
yajñīy**āgni-śikhāvad** dāruṇā channatve\'pi paraśrameṇa
avaśyoddhāryatvaṁ dhvanitam, evaṁ tad-aśeṣa-sandeśa-pratyuttaram apy
ūhyam \|\|3\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

------------------------------------------------------------------------------------------------------------

**viśvanātha-cakravartī (sārārtha-darśiṇī) : edhaso\'gni-śikhām iva**
iti \| **edhasi** vartamānā\'gni-śikhā-prakaṭī-bhūtā yathā edha eva
jvālayati, tathaiva rukmiṇī-prabhṛti-duṣṭa-rājanya-kulenāvṛtā saiva tat
sarvaṁ jvālayiṣyati \| ahaṁ tu nimitta-mātraṁ bhaviṣyāmīti bhāvaḥ
\|\|3\|\|

**\...**

**\|\| 10.53.4 \|\|**

**śrī-śuka uvāca**---

udvāha-rkṣaṁ ca vijñāya rukmiṇyā madhusūdanaḥ \|

rathaḥ saṁyujyatām āśu dārukety āha sārathim \|\|

**śrīdhara-svāmī (bhāvārtha-dīpikā) : udvāha-rkṣam** iti \| paraśvo
rātrau vivāha-nakṣatram iti **vijñāya** tasyāṁ rātryāṁ prasthāya prātar
vidarbha-deśānagamāt \| śvo-bhāvini tvam ajitodvahane vidarbhān guptaḥ
sametya \[bhā.pu 10.52.41\] iti rukmiṇī-sandeśāt \|\|4\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *paraśva* āgāmi-dināt
para-dine \| yadyapi pṛtanā-patibhiḥ parīta \[bhā.pu 10.52.41\] iti tayā
sneha-svabhāvena sandiṣṭaṁ, tathāpi prativīreṣv avajñayā guptaḥ sametya
\[bhā.pu 10.52.41\] iti tasyā yuktam uktaṁ rakṣitum icchayā tasyāḥ
svasya ca lokato lajjayā ca sa punar ekāky eva prasthita iti vaktum
āha\--**udvāharkṣam** ity-ādi-trayasya ekatraiva vākyārthas tair
darśitaḥ \| kiṁ ca, **vi**śeṣeṇa **jñātvā** bahis tasmād viprāj
jyotiḥ-śāstrāc ca, antas tu sarvajñatvān niścitya \| **madhusūdanaḥ**
mūrti-bhedais tat-tad-upalakṣaṇa-sarva-daitya-kula-hartā ity
utsāha-sāmrājyaṁ darśitam, bhāvi-jayaś ca sūcitaḥ \| śleṣeṇa bhramaro
yathā padminyāḥ parimale labdhe dhairyaṁ kartuṁ neṣṭe, tadvad iti
dyotitam \| samyag astrādi-pūrṇatayā yujyatām \|\|4\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vi**śeṣeṇa **jñātvā**
jyotiḥ śāstratas tato viprād vā, sarvajñatvād vā niścitya, yato
**madhusūdanaḥ** sākṣāt śrī-nārāyaṇaḥ \| kiṁ vā,
[mahādi]{.mark}-daityasya madhor vadhena mahā-vīryādikaṁ sūcitam \| ato
duṣṭa-rāja-varga-madhye ekākītayā gantavye\'pi śaṅkā kāpi na kāryeti
śrī-parīkṣitam āśvāsayati\--samyag astrādi-pūrṇatayā
mahā-vega-gāmitvādinā ca yujyatām \| he **dāruka** iti, guptaḥ sametya
\[bhā.pu 10.52.41\] iti śrī-rukmiṇī-sandeśāt, tad-eka-mātra-sārathyena
gantuṁ nibhṛtaṁ tenaiva ratha-yojanārtham \|\|4\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadyapi pṛtanā-patibhiḥ
parīta \[bhā.pu 10.52.41\] iti tayā sneha-svabhāvena sandiṣṭaṁ, tathāpi
prati-vīreṣv avajñayā guptaḥ sametya \[tatra\] iti tasyā yuktam uktaṁ
rakṣitum icchayā tasyāḥ svasya ca lokato lajjayā sa punar ekāky eva
prasthita iti vaktum āha---**udvāharkṣam** iti \|
ity-ādi-trayasyaikatraiva vākyārthas tair darśitaḥ \| kiṁ ca, viśeṣeṇa
jñātvā bahis tasmād viprāt jyotiḥ-śāstrāc ca \| antas tu sarvajñatvān
niścitya **madhusūdanaḥ** mūrti-bhedais
tad-upalakṣaṇa-sarva-daitya-kula-hartā ity utsāha-sāmrājyaṁ daśatam
bhāvi-jayaś ca sūcitaḥ \| śleṣeṇa bhramaro yathā padminyāḥ parimale
labdhe dhairyaṁ na kartum īṣṭe, tadvad iti dyotitam \| samyak
astrādi-pūrṇatayā yujyatām \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : udvāharkṣam** iti paraśvo
rātrau vivāha-nakṣatram iti vipra-mukhād vijñāya \|\|4\|\|

**\...**

**\|\| 10.53.5 \|\|**

sa cāśvaiḥ śaivya-sugrīva-meghapuṣpa-balāhakaiḥ \|

yuktaṁ ratham upānīya tasthau prāñjalir agrataḥ \|\|

**śrīdhara-svāmī (bhāvārtha-dīpikā) : śaivya**- ity-ādīni catvāry
aśva-nāmāni \|\|5-6\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa ca** dārukaḥ \| sa ceti
cena tātkālikatvaṁ bodhyate \| **saivya**- ity atra śaivyeti pāṭhaḥ
sat-saṁmataḥ \| eṣāṁ varṇo yathā pādme---

> śaivyaś ca śuka-patrābhaḥ sugrīvo hema-piṅgalaḥ \|
>
> meghapuṣpas tu meghābhaḥ pāṇḍuro hi balāhakaḥ \|\| **iti \|**

yuktaṁ santaṁ sugrīva-puṣpakaṁ nāma **ratham upa** samīpe **ānīya**
bhaktyā śirasi baddhatvāt **pra**kṛṣṭo\'**ñjalir** yasya saḥ \|\|5\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aśvānāṁ nāmāni
śīghra-sukha-gataye teṣāṁ tat-tat-sañjñā-prasiddhyā
nitya-bhagavadīyatva-bodhanārtham \| tatra śaivyeti pāṭhaḥ prāyo
gauḍa-pustakeṣu, anyatra ca sainyety eva \| eṣāṁ varṇo yathā pādme---

> **śaivyas** tu śuka-patrābhaḥ **sugrīvo** hema-piṅgalaḥ \|
>
> **meghapuṣpas** tu meghābhaḥ pāṇḍaro hi **balāhakaḥ** \|\| iti \|

**yuktaṁ** santaṁ sugrīva-puṣpakaṁ nāma **ratham**, **upa** samīpe,
upāṁśutvena vā **ānīya** bhaktyā śirasi baddhatvāt
**pra**kṛṣṭo\'**ñjalir** yasya saḥ \|\|5\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sa ca** iti \| **ca**-śabdena
tātkālikatvaṁ bodhyate **sevya** ity atra \"śaivya\" iti pāṭhaḥ
sat-sammataḥ \| eṣāṁ varṇo yathā pādme---

> **śaivyas** tu śuka-patrābhaḥ **sugrīvo** hema-piṅgalaḥ \|
>
> **meghapuṣpas** tu meghābhaḥ pāṇḍuro hi **balāhakaḥ** \|\| iti \|

**yuktaṁ** santaṁ sugrīva-puṣpakaṁ nāma **ratham upa** samīpe **ānīya**
bhaktyā śirasi baddhatvāt **pra**kṛṣṭo\'**ñjalir** yasya saḥ \|\|5\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : śaivyādīnāṁ** varṇo yathā
pādme---

> **śaivyas** tu śuka-patrābhaḥ **sugrīvo** hema-piṅgalaḥ \|
>
> **meghapuṣpas** tu meghābhaḥ pāṇḍuro hi **balāhakaḥ** \|\| iti
> \|\|5\|\|

**\...**

**\|\| 10.53.6 \|\|**

> āruhya syandanaṁ śaurir dvijam āropya tūrṇagaiḥ \|
>
> ānartād eka-rātreṇa vidarbhān agamad dhayaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : syandanaṁ** ratham \|
**dvijaṁ** rukmiṇī-prahitam **āropya** tasya sukha-gamanāya, tasyāḥ
prāṇa-rakṣaṇārthaṁ tad-antike preṣaṇāya ca \| **śaurir** iti
sākṣād-bhagavattve\'pi manuṣya-līlatvāt tathaiva yānam ucitam iti bhāvaḥ
\| ekā cāsau rātriś cety **eka-rātraḥ**, tena \| sandhyāyāṁ
rukmiṇī-sandeśān śrutvā tadānīm eva ratham āruhya gacchan prātaḥ
kuṇḍinaṁ prāpety arthaḥ \|\|6\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dvijaṁ** śrī-rukmiṇyā
prahitam **āropya**, tasyāḥ prāṇa-rakṣārthaṁ śīghraṁ tad-antike tasya
preṣaṇāya, **śaurir** iti nijāśeṣaiśvarya-vistāraṇārthaṁ
śūra-vaṁśe\'vatīrṇatvāt \| tathā śleṣeṇa śūra-vaṁśa-bhavatvāc ca svata
eva sarva-śaktimattvam abhipretam \| tathāpi **hayair** eva **agamat**
\| kutaḥ ? **tūrṇagaiḥ**, teṣām api tādṛśa-śaktimattvād iti bhāvaḥ \|
yad vā, **śaurir** iti sākṣād-bhagavattve\'pi manuṣya-līlā-paratvam
uktam, kṣatriya-vaṁśe\'vatīrṇatvāt \| ato **hayair** eva \|\|6\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dvijaṁ** rukmiṇyā prahitam
**āropya** iti tasya sukha-gamanāya tasyāḥ prāṇa-rakṣārthaṁ śīghraṁ
tad-antike preṣaṇāya ca \| **śaurir** iti sākṣād-bhagavattve\'pi
manuṣya-līlatvāt tathaiva yānam ucitam iti bhāvaḥ \|\|6\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekā cāsau rātriś cety
**ekarātraḥ,** tena sandhyāyāṁ rukmiṇī-sandeśān śrutvā tadānīm eva
ratham āruhya gacchan prātaḥ kuṇḍinaṁ prāpety arthaḥ \|\|6\|\|

**\...**

**\|\| 10.53.7 \|\|**

> rājā sa kuṇḍina-patiḥ putra-sneha-vaśānugaḥ \|
>
> śiśupālāya svāṁ kanyāṁ dāsyan karmāṇy akārayat \|\|

**śrīdhara-svāmī (bhāvārtha-dīpikā) : putrasya** rukmiṇaḥ **snehena**
tad-**vaśam** **anugacchati** iti tathā \| anena śiśupāle\'nabhiruciṁ
dyotayati \| **karmāṇi** purālaṅkāra-pitṛ-devārcanādīni \|\|7\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** bhīṣmakaḥ \| anena
putra-snehety-ādi-vacanena \| *anabhiruciṁ* rucy-abhāvam \| sa
parama-sādhutvena prasiddho\'pi svāṁ svādhīnām api \| **akārayat**
sva-bhṛtya-purohitādibhiḥ \| tatra vaśa icchā vaśaḥ kāntau ity amaraḥ \|
tac ca mūlata eva spṛṣṭam bandhūnām icchatām \[bhā.pu. 10.52.25\]
ity-ādeḥ, vedāham \[bhā.pu. 10.53.2\] ity-ādeś ca \| **sneha**-śabdāt
tena maraṇa-vana-vāsādy-udyamaḥ kṛta iti gamyate \|\|7\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sa** parama-sādhutvena
prasiddho\'pi, **svāṁ** svādhīnām api **śiśupālāya dāsyan** \| tatra
hetuḥ\--**putra**- iti \| **kuṇḍinasya**
sādhu-varga-vyāpta-vidarbha-deśīya-rāja-purasya **patir** iti
karma-naipuṇyam uktam \| tad eva darśayati---**karmāṇi** iti \|
**akārayat** sva-bhṛtya-purohitādibhiḥ \|\|7\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sa** parama-sādhutvena
prasiddho\'pi **svāṁ** svādhīnām api **akārayat,**
sva-bhṛtya-purohitādibhiḥ \| **putra**- iti tair vyakhyātam \| tatra
**vaśa** icchā, vaśaḥ kāntau ity amaraḥ \| tac ca mūlata eva spaṣṭam
bandhūnām icchatām \[bhā.pu. 10.52.25\] ity-ādeḥ \| vedāham \[bhā.pu.
10.53.2\] ity-ādeś ca sneha-śabdāt tena maraṇa-vana-vāsādy-udyamaḥ kṛta
iti gamyate \|\|7\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : putrasya snehena vaśaḥ,**
ata eva **anugaś** ca \| **karmāṇi** purālaṅkaraṇādīni \|\| 7-8 \|\|

**\...**

**\|\| 10.53.8-9 \|\|**

> puraṁ saṁmṛṣṭa-saṁsikta-mārga-rathyā-catuṣpatham \|
>
> citra-dhvaja-patākābhis toraṇaiḥ samalaṅkṛtam \|\|
>
> srag-gandha-mālyābharaṇair virajo-'mbara-bhūṣitaiḥ \|
>
> juṣṭaṁ strī-puruṣaiḥ śrīmad-gṛhair aguru-dhūpitaiḥ \|\|

**śrīdhara-svāmī (bhāvārtha-dīpikā) :** tāny evāha\--puram
ity-ādi-caturbhiḥ \| **saṁmṛṣṭāḥ** saṁsiktāś ca **mārgādayo** yasmin,
tat \| **citrā dhvajeṣu** **patākāḥ**, tābhiḥ **samalaṅkṛtam** akārayat
\|\|8\|\|

**srag-gandha-mālyābharaṇair** ity atra matv-artho draṣṭavyaḥ \| yad vā,
**srag-gandha-mālyāny** **ābibhrati** iti tathā taiḥ \| tathā
**virajo\'mbarair bhūṣitaiś** ca **strī-puruṣair juṣṭam** \| tathā
**śrīmadbhir gṛhaiś** ca juṣṭam \|\|9\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tāni* purālaṅkārādīni \|
**saṁmṛṣṭās** tyaktāvasarāḥ prāk, tad anu saṁsiktā
go-mayodakādi-prokṣitāḥ \| puram iti yugmakam \| **mārgaḥ** sādhāraṇaṁ
varma \| **rathyā** paṇya-vīthikā \|\|8\|\|

matv-artho draṣṭavya iti---srag-gandha-mālyābharaṇavadbhir ity artho
vidheya ity arthaḥ \| ṛju-mārgeṇa sidhyataḥ iti nyāyam āś ityāhayad vā
iti \| **virajo\'mbara**- iti-rajaḥ-śabdo danto\'pi dvirūpa-kośe-

> rajaś ca rajasā sāddha manaś ca manasā saha \|
>
> sarve sāntāḥ syur adantā rāddhāṁ [titam]{.mark} idaṁ budhaiḥ \|\| iti
> \|

strī[-]{dir="rtl"}puruṣa[i]{dir="rtl"}ḥ prācīnair vivāhotsavārtham
[]{dir="rtl"}āgantukaiś []{dir="rtl"}ca, **śrīmadbhir**
vitānādi[-]{dir="rtl"}śobhāvadbhir **gṛhaiś** ca **juṣṭam**, akārayad
iti śeṣaḥ \|\| 9\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṁ-śabdābhyāṁ
[reṣvādy-apanaraṇena]{.mark} śodhanasya, tathā gandha-jalādinā sekasya
samyaktvaṁ bodhyate \| **mārga-rathyayor** bṛhattva-kṣudratvādinā bhedaḥ
\| **toraṇaiś** ca samyag alaṅkṛtam iti **samālaṅkṛtam** eva, tadānīṁ tu
samyaktayety arthaḥ \|\|8\|\|

**virajo\'mbara**- iti---raja-śabdasyākārāntatvād api, **śrīmadbhiḥ**
vitāna-cāmarādarśa-bandhanādinā mahā-śobhāvadbhir **gṛhaiś** ca juṣṭam
akārayet \| ubhayatra viśeṣaṇe tātparyam \| kiṁ vā, vivāhotsave
nimantrya ānītaiḥ stry-ādibhir nutana-nirmitaiś ca śrīmad-gṛhair iti \|
yad vā, gṛhaiḥ śrīmat śobhā-yuktam akārayat \|\|9\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : puram** iti yugmakam \|
**mārgaḥ** sādhāraṇaṁ vartma, **rathyā** paṇya-vīthikā \| virajāmbareti
rajaśabdo\'kārānto\'pīti strī-puruṣaiḥ prācīnaiḥ vivāhotsavārtham
āgantukaiś ca tathā śrīmadbhir vitānādi-śobhāvadbhir gṛhaiś ca tādṛśair
juṣṭam akārayad iti śeṣaḥ \|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : srag-gandha-mālyāni
abibhrati** iti taiḥ \|\|9\|\|

**\...**

**\|\| 10.53.10 \|\|**

> pitṝn devān samabhyarcya viprāṁś ca vidhivan nṛpa \|
>
> bhojayitvā yathā-nyāyaṁ vācayāmāsa maṅgalam \|\|

**śrīdhara-svāmī (bhāvārtha-dīpikā) : yathā-nyāyam** [anyāṁś]{.mark} ca
kanyāṁ prati **maṅgalaṁ vācayāmāsa** \|\|10\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anyān* atithy-ādīn \|
**yathā-nyāyaṁ** yathocitam \| vivāhe *kanyāṁ prati* yan maṅgalaṁ
vācayituṁ yujyate, tad ity arthaḥ \| \"kanyāṁ prati\" ity uttareṇānvayaḥ
\| atrānanya-gatyā dvitīyā \| balāt pratīty-adhyāhriyate, tṛtīyā-balāt
saha-śabdavat \|\|10\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devāṁś ca
samyagabhito\'rcayitvā nāndīmukhaśrāddhādinā viprāṁś ca samabhyarcya
bhojayitvā ca vidhivaddhiryathā syāt, asya yathānyāyaṁ sarvair
evānvayaḥ, yato nṛpo dhanādisarva-sampattimānity arthaḥ \| yathānyāyam
iti taivyakhyātam \| yad vā, vivāhe kanyāṁ pati yanmaṅgalaṁ vācayituṁ
yujyate, tad ity arthaḥ \| iti tasya sāṅgatvādinā samyaktvamuktam
\|\|10\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pitṛdevān iti yugmakam \|
viprāṁś ca samarbhyacya bhojayitvā ca vidhi vat vidhi-yuktaṁ yathā syāt
yathānyāyaṁ vivāhe kanyāṁ pratiyanmaṅgalaṁ vācayituṁ yujyate tad ity
arthaḥ \| kanyāṁ pratītyuttareṇānvayaḥ atrānanyagatyā dvitīyābalāt
pratītyadhyāhriyate tṛtīyābalāt sahaśabdavat sudatīṁ
tāmbūlarāgāpasāraṇena sahajalāvaṇyaprakāśācchobhamānaradām āhataṁ
guṇite\'pi syāttāḍitte ca nave\'pi ca \| syātpurātanavastra ca iti
viśvokteḥ \| āhataṁ sadyo yantranirmuktapaṁśuka jñeyam ahatetyapi pāṭhe
sa evārthaḥ tasyaiva māṅgalikatvāt yathā coktam

> ahataṁ yantranirmuktamuktaṁ vāsaḥ svayaṁ bhuvā \|
>
> śastaṁ tanmāṅgalikyeṣu tāvan-mātreṇa sarvadā \|\| iti \|

yad vā, susnātām ity -ādi padyasya cakrurityanenottareṇaiva vānvayaḥ
kākākṣinyāyena \|\| 10-11 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ahataṁ sadyo
yantranirmataṁ yadaṁśukayugmantena

ahataṁ yantranirmukta muktavāsaḥ svayambhuvā \|

śastaṁ tanmāṅgalikyeṣu tāvan-mātreṇa sarvadā \|\| iti smṛteḥ \|

āhateti pāṭhe sa evārthaḥ āhataṁ guṇite\'pi syāttāḍite\'pi nave\'pi ca
iti viśvaprakāśāt \| bhūṣitāṁ cakruḥ rakṣāṁ cakrurityāvṛttyā
ubhayatrāpyanvitam \|\|10\|\|

**\...**

**\|\| 10.5**3.11 \|\|

> susnātāṁ sudatīṁ kanyāṁ kṛta-kautuka-maṅgalām \|
>
> āhatāṁśuka-yugmena bhūṣitāṁ bhūṣaṇottamaiḥ \|\|

**śrīdhara-svāmī (bhāvārtha-dīpikā) :** kṛtaṁ kautukena vivāhasūtreṇa
maṅgalaṁ yasyāstām \| ahataṁ navīnam \| bhūṣaṇottamaiś ca bhūṣitām
\|\|11\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sudatīṁ kṛtadantadhāvanām
\|

> kautuka viṣayābhoge hastasūtre kutūhale \|
>
> kāme khyāte maṅgale ca iti yādavaḥ \|

ābadhnāti kare sūtraṁ maṅgalārtha dvayor guruḥ iti granthāntarāc ca \|
ahataṁ navaśuddhayaḥ iti \| aṁśuka kevale vastre sūkṣmavastrottarīyayoḥ
iti yādavaḥ \|

> pūrva mardanacīrahāratilakaṁ netrāñjanaṁ kuṇḍalaṁ
>
> nāsāmauktipuṣpamālyakaraṇaṁ jhaṅkārakṛnnupuram \|
>
> aṅke candanalepanaṁ kucamaṇikṣudrāvalīghaṇṭikāstāṁbūlaṁ
>
> karakaṅkaṇaṁ caturatā śrṛṅgārakāḥ ṣoḍaśa \|\|

iti kanyāyā vivāhotsave kāryāḥ \| prasaṅgādvarasyāpyāha----

> kṣauraṁ mardanaśīṣavastratilakaṁ gātreṣu citrārcanaṁ
>
> karṇe kuṇḍalamudrikā ca mukuṭaṁ pādau ca carmāvṛtau \|
>
> haste śastrapaṭāmbaraṁ kaṭichurīvidyāvinītaṁ mukhaṁ
>
> tāṁbūlaṁ suraśīlavattvaguṇitāḥ puṁsastvamī ṣoḍaśa \|\|

iti kautukaratnākarokteḥ \| kṛtakautukaśabdenaitepy upalakṣaṇoyā iti \|
sudatīṁ tāṁbūlarāgāpasāraṇena sahajaprakāśācchobhamānāradām \|

> āhataṁ guṇite\'pi syāttāḍite ca mṛṣārthake \|
>
> syātpurātanavastre\'pi navavastre vitānake \|\|

iti viśvokterāhataṁ sadyo yantramuktamaṁśukaṁ jñeyam \| ahatāṁ iti
pāṭhe\'pi sa evārthaḥ, tasyaiva māṅgalikatvāt \|

> ahataṁ yantranirmuktamuktaṁ vāsaḥ svayaṁbhuvā \|
>
> śastraṁ tanmāṅgalikyeṣu tāvan-mātre na sarvadā \|\|

iti \| yad vā, -susnātām ity -ādipadyasya cakrurityanenottareṇaivānvayaḥ
kākākṣinyāyena \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suṣṭu
udvartanābhyañjanādinā snātām, sudatīṁ dantaśodhanādinā śobhanaradāṁ
āhataṁ guṇite\'pi syāttāḍite ca nave\'pi ca \| syāt purātanavastre ca
iti viśvorāhataṁ sadyo yantranirmaktamaṁśuka jñeyam \| ahateti pāṭhe\'pi
sa evārthaḥ, tasyaiva māṅgalikatvāt, tathā coktam---

> ahataṁ ya yantra-nirmukta vāsaḥ proktaṁ svayambhuvā \|
>
> śastaṁ tanmāṅgalikyeṣu tāvan-mātreṇa sarvadā \|\| iti \|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vai prasiddhau
atharvavittvena prasiddhaḥ ātharva-mantrāṇāṁ grahaśāntau prācyuryāt
\|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** atharvavit
atharvaṇa-mantravit ātharvaṇa-mantrāṇāṁ graha-śānty-ādi-prācuryāt \|\|
11.12 \|\|

**\...**

**\|\| 10.5**3.12 \|\|

> cakruḥ sāma-rg-yajur-mantrair vadhvā rakṣāṁ dvijottamāḥ \|
>
> purohito'tharva-vid vai juhāva graha-śāntaye \|\|

**śrīdhara-svāmī (bhāvārtha-dīpikā) :** vadhvāstasyāḥ kanyāyāḥ \|
atharvavidathavarṇamantravit \|\| 12-13 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rakṣāṁ cakrur ity anvayaḥ
\| vai prasiddhau, atharvavittvena prasiddhaḥ \| atharvamantrāṇāṁ
grahaśāntau prācuryāt \|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dvijottamāḥ viprāḥ
purohitādanye, vai tu, purohita ityatharvaṇamantravitvādinā pūrvato\'sya
viśeṣa uktaḥ \|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vai prasiddhau atharvavitvena
prasiddhaḥ ātharvamantrāṇāṁ grahaśāntau prācyuryāt \|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.5**3.13 \|\|

> hiraṇya-rūpya-vāsāṁsi tilāṁś ca guḍa-miśritān \|
>
> prādād dhenūś ca viprebhyo rājā vidhi-vidāṁ varaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rūpyaṁ rajatam \|
cāttāmrapātrasthān

> pātre tāmra maye sthāpya tilānhemaguḍānvitān \|
>
> yo dadāti vedavide grahātistasya no bhavet \|\|

iti dāna-granthokteḥ \| prakarṣeṇādarādinādāt \| rājavyavahārato
nātyādṛtayor api guḍatilayor dāna vidhibalādeva,
suvarṇaratnādyupakaraṇasahitaṁ tilaparvatādikaṁ vā \|
taddānavidhidanagranthebhyovaseyaḥ \|\|13\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇa śraddhayā
pādaprakṣālanapūrvakayogyadakṣiṇāsāhity-ādinā adāt, yato vidhividāṁ
madhye varaḥ śreṣṭhaḥ \|\|13\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prakarṣeṇādarādinā adāt
rājavyavahārato nātyādṛtayor api tilaguḍayor dānaṁ vidhivittvād eva
suvarṇaratnādyupakaraṇasahitatilaparvatādikaṁ vā \|\|13\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.5**3.14 \|\|

> evaṁ cedi-patī rājā damaghoṣaḥ sutāya vai \|
>
> kārayām āsa mantra-jñaiḥ sarvam abhyudayocitam \|\|

**śrīdhara-svāmī (bhāvārtha-dīpikā) :** abhyudaye ucitam \|\|14\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ bhīṣmakavat \|
mantrajñair vipraiḥ \| abhyudaye karmaṇi ucitaṁ nāndīśrāddhādi

> vivāhādiṣu sarveṣu saṁskāreṣu ca vāstuṣu \|
>
> mokṣe cābhyudayastīrthayāne saṁpadi maṅgale \|\|

iti śāśvataḥ \| sopahāsam āha---evam iti \| bhīṣmakavadevenrthaḥ \|
asyedaṁ karma kuṇḍinapurādanatidūre sthitveti jñeyam, pūrvadinakṛtyatvāt
\| tathāpi tasya svato bhagavatsamarpaṇotsukatvātsārthaka babhūva \|
tasya tu tatprātikūlyātpratikūlam eveti bhāvaḥ \| sutāya
sutamudvāhayitum \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam iti yathā bhīṣmakas
tathaivety arthaḥ \| yataś cedipatiḥ vai prasiddhau, iti dvayor api
sāmyaṁ sūcitam \|\|14\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sopahāsam āha---evam iti
bhīṣmakavadevety arthaḥ \| asyedaṁ karma kuṇḍina purādanatidūre
sthitveti jñeyam \| pūrvadinakṛtyatvāt tathāpi tasya
svatobhagavatsamarpaṇotsukatvātsārthakaṁ babhūva asya tu tatprātikūlyāt
pratikūlam eveti bhāvaḥ \|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sutāya sutavivāhārtham
\|\|14\|\|

**\...**

**\|\| 10.5**3.15 \|\|

> mada-cyudbhir gajānīkaiḥ syandanair hema-mālibhiḥ \|
>
> patty-aśva-saṅkulaiḥ sainyaiḥ parītaḥ kuṇḍinaṁ yayau \|\|

**śrīdhara-svāmī (bhāvārtha-dīpikā) :** tataś caturaṅgasainyaiḥ parītaḥ
kuṇḍinaṁ bhīṣmakasya puraṁ yayau \| madaṁ cyavante iti madacyutastaiḥ
syandanaiḥ rathaiḥ hemaracitā mālā vidyante yeṣu taiḥ \|\|15\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
tato\'bhyudayakarmakaraṇottaram \|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasya varapitṛtvene
kañcidviśeṣam āha---madeti \| gajānāmanīkaiḥ samūhaiḥ \|\|15\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasya varapitṛtvenānyataḥ
satyapyārambhavaiśiṣṭye tasyāpi vaiyarthyajñāpanāyāha-madeti damaghoṣa
iti pūrveṇānvayaḥ \|\|15\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** madānāṁ cyut kṣaraṇaṁ
yeṣu taiḥ \|\| 15-17 \|\|

**\...**

**\|\| 10.5**3.16 \|\|

> taṁ vai vidarbhādhipatiḥ samabhyetyābhipūjya ca \|
>
> niveśayām āsa mudā kalpitānya-niveśane \|\|

**śrīdhara-svāmī (bhāvārtha-dīpikā) :** kalpitaṁ nirmitaṁ
yadanyaniveśanaṁ tasmin \|\| 16-17 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ damaghoṣam \|
samabhyetya saṁmukhaṁ gatvā \| niveśanaṁ gṛhaṁ vastrādiracitam \| mudā
saha yathā mudito bhavati tatheti laukikatā daśitā \|\|16\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
vidarbhasyādhipatirbhīṣmako rukmī vā, samyag vādyādinā
dūrādagre\'bhimukhametya abhitaḥ pūjayitvā ca, punar api vai-śabdāt
tattatprasiddhayā tayovivāhaniścayaḥ sūcitaḥ \| ata eva tatprakāro
vistārthyavaṇitaś ca \| tādṛśe\'pi mahārambhe tayoḥ śrī-bhagavat-āgre
vañcanāt, tasya mahāprāgalbhyādi-māhātmyāviśeṣabodhanārtham iti
\|\|16\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vidarbhādhipatirbhīṣmakaḥ
mudā saha yathā samudito bhavati tathā taṁ niveśayāmāseti laukikatā
darśitā \| yad vā, rukmī tasyaiva prādhānyāt mudo vivakṣitāḥ \|\|16\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.53.17 \|\|

> tatra śālvo jarāsandho dantavakro vidūrathaḥ \|
>
> ājagmuś caidya-pakṣīyāḥ pauṇḍrakādyāḥ sahasraśaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kuṇḍina-pure
\|\|17\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra kuṇḍine,
pauṇḍukādyā anye ca, ādya-śabdāt kāśirājādayaḥ \|\|17\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatretyādiyugmakam \| yattā
udyuktāḥ \|\| 17-18 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.53.18-19 \|\|**

> kṛṣṇa-rāma-dviṣo yattāḥ kanyāṁ caidyāya sādhitum \|
>
> yady āgatya haret kṛṣṇo rāmādyair yadubhir vṛtaḥ \|\|
>
> yotsyāmaḥ saṁhatās tena iti niścita-mānasāḥ \|
>
> ajagmur bhū-bhujaḥ sarve samagra[^18]-bala-vāhanāḥ \|\|

**śrīdhara-svāmī (bhāvārtha-dīpikā) : yadi** śrī-**kṛṣṇo hared** iti
śaṅkitāḥ \| **kanyāṁ sādhayitum** ity arthaḥ \|\|18-21\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yadi** kadācit \| *ity
artha* iti---antar-bhavita-ṇij-artho\'tra jñeyaḥ \| *sādhayituṁ*
dāpayitum iti bhāvaḥ \| **yattā** udyuktāḥ \|\|18\|\| **saṁhatā**
militāḥ \| **tena** kṛṣṇena \| **samagra**[-]{dir="rtl"} iti pāṭhe
samagraṁ sarvāṅga-pūrṇam \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** caidya-pakṣīyatve
hetuḥ---**kṛṣṇa-rāmau dviṣanti** iti tathā te **yattā** udyuktāḥ
\|\|18\|\|

**yotsyāma** ity etat padyaṁ teṣām asammataṁ lakṣyate, *hared iti
śaṅkitā* iti pūrva-vākyenaiva sambadhya tair vākya-samāpanāt \| tathāpi
bahula-pustake dṛśyamānatvād vyākhyāyate \| **saṁhatā** anyonyaṁ sarve
sambhūyety arthaḥ \| pārthakyena yuddhāsakteḥ, mātsaryādinā sarveṣāṁ
yugapan mumūrṣaṇād vā \| **tena** kṛṣṇena saha, ity etan **niścitaṁ**
yena tathā-bhūta-**mānasaṁ** yeṣāṁ te, avivakṣitatvād asandhiḥ \|
samagre sarvāṅgaiḥ pūrṇaṁ balaṁ sainyaṁ **vāhanaṁ** ca yeṣāṁ te \|
vāhanasya balāntargatatve\'pi pṛthag[-]{dir="rtl"}uktiḥ sarveṣām eva
yodhānāṁ sa-vāhana-svābhiprāyeṇa \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yotsyāma** ity-ādi padyaṁ teṣām
asammataṁ *hared iti śaṅkitā* iti pūrva-vākyenaiva sambadhya
vākya-samāpanāt \| tathāpi samasta-pustakeṣu dṛśyamānatvād vyākhyāyate
\| tatra yadīty-ādi-[sāddha]{.mark} samanvitaṁ **samagraṁ** sarvāṅgaiḥ
pūrṇaṁ **balaṁ** sainya-**vāhanaṁ** ca yeṣāṁ te \| vāhanasya
balāntargatatve\'pi pṛthag[-]{dir="rtl"}uktiḥ sarveṣām eva yodhānāṁ
bāhulye na sa-vāhanatvābhiprāyeṇa \| \"samartha-bala-\" iti kvacit
pāṭhaḥ \|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : sādhituṁ** sādhayitum
\|\|18-19\|\|

**\...**

**\|\| 10.53.20-22 \|\|**

> śrutvaitad bhagavān rāmo vipakṣīya-nṛpodyamam[^19] \|
>
> kṛṣṇaṁ caikaṁ gataṁ hartuṁ kanyāṁ kalaha-śaṅkitaḥ \|\|
>
> balena mahatā sārdhaṁ bhrātṛ-sneha-pariplutaḥ \|
>
> tvaritaḥ kuṇḍinaṁ prāgād gajāśva-ratha-pattibhiḥ \|\|
>
> bhīṣma-kanyā varārohā kāṅkṣanty āgamanaṁ hareḥ \|
>
> pratyāpattim apaśyantī dvijasyācintayat tadā \|\|

**śrīdhara-svāmī (bhāvārtha-dīpikā) :** sūryodayāt pūrvam evautsukyena
rukmiṇy **aciñtayad** ity āha---**bhīṣma-kanyā** iti \| **pratyāpattiṁ**
pratyāgamanam \|\|22\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat vayaṁ saṁhatāḥ
kṛṣṇena yotsyāma \[10.53.19\] ity **etat śrutvā** iti yugmakam \|
jana-paraṁparayā etat-pūrvoktaṁ śrutvā \| etat kiṁ ?
tatrāha---**vipakṣīya-** iti \| tatra pūrva-tad-deśād āgatayā
jana-paraṁparayā, uttaratra tad anumime\'nayātaḥ pura-gāminya iti jñeyam
\| tataḥ **kalahe śaṅkitaḥ** san \| kartari ktaḥ, tārakāditvād itaj vā
\|\|20\|\|

**paripluto** vyāptaḥ maṇḍūka-vyāptayoḥ proktaḥ paripluta-dhvanir naṭe
iti niruktiḥ \| śaṅkā-hetum āha---**bhrātṛ-sneha-** ity-ādi \|
tadīya-tādṛśa-sambandha-mādhurya-maya-prema-sindhau
magno\'nyānusandhānāsamartha ity arthaḥ \| kathaṁ-bhūtaḥ ? **bhagavān**
sarva-jñāna-kriyā-śakti-yukto\'pi, ata eva **gajādibhiś** caturbhir
aṅgair upalakṣitaṁ yas tena **mahatā balena** sainyena **sārdhaṁ**
**tvaritaḥ** prāyaḥ praharārdhānantaraṁ calito\'pi śrī-kṛṣṇena sahaiva
vidarbha-nagare sa-sainya-praveśād atiśīghraḥ san **prāgād** iti \| tena
snehena itara-śakter āvaraṇe\'pi svānukūla-śakteḥ prakāśanaṁ daśatam \|
aiśvarya-jñānato\'pi bandhu-bhāvasyādhikyaṁ ca, ata eva
bhrātṛ-pada-prayogaḥ \|\|21\|\|

rukmiṇy-utkaṇṭhām āha---*sūryodayād* ity-ādinā \| **varo** varaṇīya
**āroho** jaghana-pradeśo yasyāḥ sā tathā \| āroho jaghane dīrgha
uccārohaṇayor api iti dharaṇiḥ \|

nava-saṅgama-rasollāsaṁ darśayituṁ punaḥ śrī-rukmiṇyāḥ
pūrva-rāga-viśeṣodayaṁ varṇayati---**bhīṣma**- iti sārdha-pañcabhiḥ \|
tasyāpi bhāgyaṁ sūcayitvā tad-ucitāntaḥ-saṁskāro\'py astīti darśayati \|
**varaḥ** śreṣṭha **ārohaḥ** kāntatvena śrī-kṛṣṇasya yo lābhas
tal-lakṣaṇā sarvordhva-bhūmikā-prāptir yasyāḥ sety evaṁ śrīman-muner
vivakṣitam \|

yad vā, **varaḥ** śreṣṭha **āroho** nitambo yasyā iti \|
vayaḥ-prakāśa-vyañjanayā bhāvasyātiśayair yogyatāṁ vyañjayati \| ata eva
hareḥ nija-manoharatā ātmānam api hariṣyato bhagavata āgamanam
ākāṅkṣantī nityam eva vāñchantī, saṁprati ca **dvijasya**
**pratyāpattiṁ** tad-vṛtti-jñāpikām **apaśyanty acintayac** cintāṁ prāpa
\|\|22\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān**
sarva-śakti-yuktaḥ, ato **mahatā balena sārdham** eva **pra**karṣeṇa
mahā-[dyam]{.mark}ādinā **āgāt** gataḥ \| kutaḥ ? **kalaho**
**vipakṣīya-nṛpaiḥ** saha śrī-kṛṣṇasya yuddha-śan kita **āśan kito**
yena saḥ, viśeṣaṇasya para-nipāta āryaḥ \| yad vā, kalahācchaṅkito
bhītaḥ \| nanu sadā svayaṁ nirbhayo\'sau viśeṣataś ca śrī-kṛṣṇa
māhātmyavettā kutaḥ śaṅkitaḥ ? tatrāha---bhrātuḥ snehe paritaḥ pluto
magnaḥ, iti snehasyānantyena samudratvaṁ dhvanitam \| ata
eveśvajñānāntardhānena kevalabhrātṛjñānādbhrātṛśabdaprayogaḥ \|
**balena** ity-ukte\'pi gajādīnāṁ pṛthag-ukti-balasya
caturaṅga-sampūrṇatva-vivakṣayā \| tvarita iti prātar agre gatenāpi
prāyaḥ śrī-kṛṣṇena sahaiva gamanaṁ bodhayati \| ata evāgre bhīṣmakeṇa
dvayor eva yugapat prāpti-śravaṇātithyādi-vidhānaṁ vakṣyate
\|\|20-21\|\|

śrī-kṛṣṇasya śrī-rukmiṇī-haraṇam avaśya-kṛtyam eveti bodhayan tasyā
bhāva-viśeṣam āha---**bhīṣma-** iti sārdha-pañcabhiḥ \| **varaḥ**
śreṣṭha **āroho** nitambo yasyāḥ sā parama-sundarī ity arthaḥ \| ata eva
**harer** nija-manoharasya ātmānaṁ hariṣyato vā, bhagavata **āgamanam**
**ākāṅkṣantī** **pratyāpattiṁ** ca śrī-bhagavad-āgamana-jñāpikām
**apaśyantī** sākṣād alabhamānā, **tadā** tasmin
prātaḥ-kāle\'**cintayat** \| **bhīṣmakasya kanyā** iti tasyāpi
kanyā-haraṇārthaṁ śrī-kṛṣṇāgamanākāṅkṣāṁ sūcayati \|\|22\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrutvā** iti yugmakam \|
jana-paramparayā **etat** pūrvoktaṁ **śrutvā \|** etat kiṁ ? tam
āha---**vipakṣīya-** ity-ādi tatra pūrvaṁ tad-deśād āgatatayā
jana-paramparayā uttaraṁ tu tad anumimānayā antaḥ-pura-gāminyā iti
jñeyam \| ataḥ **kalahe śaṅkitaḥ** san kartari ktaḥ tārakāditvād itaj vā
\|

śaṅkāyā nidānam āha---**bhrātṛ-sneha-pariplutaḥ**
tadīya-tādṛśa-sambandha-mādhurya-maya-prema-sindhau
magno\'nyānusandhānāsamartha ity arthaḥ \| katham-bhūto\'pi bhagavān ?
sarva-jñāna-kriyā-śakti-yukto\'pi \| ata eva **gajādibhiś** caturbhir
aṅgair upalakṣitaṁ yat tena **mahatā balena** sainyena sārdhaṁ paritaḥ
prāyaḥ praharārdhānantaraṁ calito\'pi śrī-kṛṣṇena sahaiva
vidarbha-nagare sa-sainya-praveśād iti śīghraḥ san **prāgāt** iti tena
snehena itara-śakter āvaraṇe\'pi svānukūla-śakteḥ prakāśanaṁ darśitam
aiśvaryājñānato bandhu-bhāvasyādhikyaṁ ca ata eva bhrātṛ-śabda-prayogaḥ
\|\|20-21\|\|

nava-saṅgama-rasollāsaṁ darśayituṁ punaḥ śrī-rukmiṇyāḥ
pūrva-rāga-viśeṣodayaṁ varṇayati---**bhīṣma**- iti sārdha-pañcabhiḥ \|
**bhīṣma-kanyā** iti tasyāpi bhāgyaṁ sūcayitvā
tad-ucitāntaḥ-saṁskāro\'py astīti darśayati---**varaḥ** śreṣṭha
**ārohaḥ** kāntatvena śrī-kṛṣṇasya yo lobhas tal-lakṣaṇā
sarvordhva-bhūmikā-prāptir yasyāḥ sety eva śrīman-muner vivakṣitam \|
yad vā, **varaḥ** śreṣṭha **ārohaḥ** nitambo yasyā iti
vayaḥ-prakāśa-vyañjanayā bhāvasyātiśayair yogyatāṁ vyañjayati \| ata eva
**harer** nija-mano harataḥ ātmānam api hariṣyato bhagavata **āgamanam
ākākṣantī** nityam eva vāñchantī samprati ca dvijasya **pratyāpattiṁ**
tad-vṛtti-jñāpikām **apaśyantī acintayat** cintāṁ prāpa \|\|22\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** jana-paramparayaiva
**śrutvā bhagavān** sarvajñatva-sarva-śaktitvādi-yukto\'pi
**kalaha-śaṅkitaḥ** avaśyaṁ-bhāvini kalahe prāptāśaṅkaḥ \| tatra
hetuḥ---**bhrātṛ-snehābdhau** sarvato bhāvena magnaḥ aniṣṭāśaṅkīni
bandhu-jana-hṛdayāni bhavanti iti nyāyena pravalitasya snehasya
sarvajñatvādy-āvaraṇa-sāmarthyāt \|\|20-22\|\|

**\...**

**\|\| 10.53.23 \|\|**

> aho tri-yāmāntarita udvāho me'lpa-rādhasaḥ \|
>
> nāgacchaty aravindākṣo nāhaṁ vedmy atra kāraṇam \|
>
> so'pi nāvartate'dyāpi mat-sandeśa-haro dvijaḥ \|\|

**śrīdhara-svāmī (bhāvārtha-dīpikā) : triyāmā** rātris tāvan-mātreṇa
**antaritaḥ** \| **alpa-rādhaso** manda-bhāgyāyāḥ \|\|23\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : rādhaḥ** syāt
kārya-saṁsiddhau bhāgye\'danto\'pi hiṁsane iti niruktiḥ \|
*tāvan-mātreṇa* rātri-mātreṇa **antarito** vyavahitaḥ \| **atra**
anāgamane \| **aho** khede \|
**tri-yāmā**-śabda-prayogo\'lpa-kālatva-vivakṣayā \| **alpa-rādhastve**
hetuḥ---**nāgacchati** iti \| adhunāpi na prāpta ity arthaḥ \| rādho
rādhā-bhāgya-siddhi-hiṁsārādhana-karmasu iti nirukteḥ \|
tatrālpa-rādhastvaṁ vinā kāraṇāntaraṁ na paśyāmi \| tasya
sarva-śaktimattvāt prapanna-pālakatvāc ca \| viprasya ca
pratyāgamanābhāve tad eva **kāraṇam** \|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : aho** khede \|
**alpa-rādhasa** iti śrī-bhagavad-vilamba-mananāt, adhunāpi
**nāgacchati** \| atīte vartamānaḥ, tasyāgamanaṁ cāvaśyam apekṣyam ity
abhiprāyeṇāha--**aravindākṣa** iti sarva-santāpa-hara ity arthaḥ \|
atrānāgamane **kāraṇaṁ** **na vedmi** nāvagacchāmi \| tasya
sarva-śaktimattvād bhakta-vātsalyādi-guṇavattvāc ca aho
parama-svatantratvād vā asau nāgacchet, tataś ca viprasyāpratyāgamane
kiṁ kāraṇam ? iti cintayati--**so\'pi** iti \|\|23\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aho** khede \|
**triyāmā**-śabda-prayogo\'lpa-kālatva-vivakṣayā \| **alpa-rādhastve**
hetuḥ---**nāgacchati** **adhunāpi** na prāpta ity arthaḥ \|
tatrāparādhas tvaṁ vinā tu kāraṇāntaraṁ na paśyāmi \| tasya
sarva-śaktimattvāt prapanna-pālakatvāc ca viprasya ca pratyāgamanābhāve
tad-eka-kāraṇam ity āha---**so\'pi** iti \| mayy atikṛpālur api yadi
dvijasyāpy āgamanam abhaviṣyat, tadā prāṇa-tyāgātyāgayor ekataraṁ
nirabodhyam iti bhāvaḥ \|\|23\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūryodayāt pūrvam
evautsukya-bhayād iti rukmiṇy **acintayad** ity āha---**triyāmā**
adyatanī rātris tayaiva **antaritaḥ** śvastanyāṁ rātrau tu vivāha-lagnam
eveti bhāvaḥ\| **alpa-rādhaso** manda-bhāgyāyāḥ \|\|23\|\|

**\...**

**\|\| 10.53.24 \|\|**

> api mayy anavadyātmā dṛṣṭvā kiñcij jugupsitam \|
>
> mat-pāṇi-grahaṇe nūnaṁ nāyāti hi kṛtodyamaḥ \|\|

**śrīdhara-svāmī (bhāvārtha-dīpikā) : jugupsitaṁ** dhārṣṭyādi \| **api**
iti śaṅkāyām \| **nāyāti** **hi kṛtodyama** iti \| ayam arthaḥ---ādau
kṛtodyamatvāt taṁ na prasthāpitavān \| prasthānāvasare ca **kiñcin mayi
jugupsitaṁ** matvā pratyācaṣṭa \| ataḥ so\'pi dvijo **nūnaṁ nāyāti** iti
\|\|24\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhārṣṭyam avinayaḥ \|
ādinā kauṭalyādi-grahaḥ \| svāśayam āha---*ayam artha* iti \| *taṁ*
vipram \| ato bhagavato\'nāgamanāt \| *so\'pi* vipro\'pi lajjayā
***nāyāti*** ity arthaḥ \| tad evāha---*so\'pīti* \| **mayy** atikṛpālur
api \| yadi dvijasyāpy āgamanam abhaviṣyat tadā prāṇa-tyāgātyāgayor
ekataraṁ niroddhavyam iti bhāvaḥ \| **jugupsitaṁ**
śarīra-buddhayādigataṁ **dṛṣṭvā** pratyācaṣṭa āgamanodyamaṁ tyaktavān \|
yato\'navadyo nirdoṣa ātmā dehāntaḥkaraṇādir yasya saḥ \| mama sadoṣāyās
tad-bhāryānarhatvam iti \| ato dvijo\'py akṛtārtho mat-prāṇa-tyāgabhayān
nāyātīti bhāvaḥ \|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** [mahātya]{.mark} svayam
eva kāraṇam udbhāvayati--apīti \| **anavadyātmā** parama-sundara-śarīro
nirdoṣa-svabhāvo vā \| **nūnaṁ** niścaye \| **hi** api \|
**kṛtodyame**\'pi \| anyat tair vyākhyātam \| yad vā, **anavadyātmā**
kāṭhinyādi-doṣa-rahita-citto\'pi \| **nūnaṁ** vitarke \| **hi** yato
**nāyāti**, ato\'sau dvijaḥ kṛta-maraṇodyama ity arthaḥ \| amaṅgalatvād
vyaktatayānuktiḥ \|\|24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahārti-svabhāvena
śrī-bhagavato dvijasya vā anāgamane kāraṇāntaram udbhāvayati---**api**
iti \| **hi** yataḥ \| anavadyātmā kāṭhinyādi-doṣa-rahita-citto\'pi
**nāyāti** tasmāt tad-anāgamanaṁ \| **nūnaṁ** vitarke \| mama **kiñcij
jugupsitam** eva **dṛṣṭvā** ity arthaḥ \| \[dayālutvād āpātataḥ
kṛtodyamo\'pi nāyātīty arthaḥ\] \| yad vā, **kṛtodyama** iti
hari-vaṁśoktaṁ tasyāḥ svayaṁvarodyamaṁ śrutvā śrī-kṛṣṇasya mathurātaḥ
parāvṛttaṁ kuṇḍina-purāgamanaṁ bhāvayati---yatrendra-kṛte tasya
rājendrābhiṣeke jāte jarāsandha-śiśupālādayaḥ sarve palāyitāḥ ato
vipro\'pi tat-kṛtya-vilambād etāvat-kālaṁ nāyād iti bhāvaḥ \|\|24\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : api** iti śaṅkāyāṁ **nāyāti
hi kṛtodyamaḥ** iti prathamam atrāgantum udyamaḥ kṛta eva, ata eva
vipram api sva-saṅga evānetuṁ na prathamaṁ prasthāpivān prasthānāvasare
tu **mayi kiñcit jugupsitaṁ** śarīra-buddhy-ādi-gataṁ **dṛṣṭvā**
pratyācaṣṭa yato\'navadyātmā nirdoṣa-dehāntaḥkaraṇādiḥ mama sa-doṣāyās
tad-bhāryātvānarhatvam iti bhāvaḥ \| ataḥ so\'pi dvijo nūnam akṛtārtho
mat-tanu-tyāga-bhayān nāyātīti \|\|24\|\|

**\...**

**\|\| 10.53.25 \|\|**

> durbhagāyā na me dhātā nānukūlo maheśvaraḥ \|
>
> devī vā vimukhī gaurī rudrāṇī girijā satī \|\|

**śrīdhara-svāmī (bhāvārtha-dīpikā) :** yad vā, tato nirgato\'pi
śrī-kṛṣṇo mad eva vaimukhyāt kacit pratibaddho bhaved ity
āha---durbhagāyā iti \|\|25\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣāntaram āha---yad vā
iti \| kacit sthānāntare \| pratibaddhaḥ kiñcitkāryapratibandharuddhaḥ
\| durbhagāyā mandabhāgyāyāḥ \| dhātā brahmā kṛṣṇo vā dhātā
hiraṇyagarbha nā pālake dhārake\'pi ca iti dharaṇiḥ \| maheśvaro rudraḥ,
kṛṣṇo vā \| punaḥ kathanaṁ viṣādavaśāt \| devīti--devyastvanantāstāsāṁ
ketyanirṇayādāha ---gaurīti \| gauroruṇe site pīte
ityanekārthāttatrāpyaniścaya eveti cedāharudrāṇīti \| sāmānyavivakṣāyāṁ
gaṅgāyā api tatpatnītvena saṁśayānistāra evāta āha-girijeti \| punar api
nadyā api girijātvena tathātvam evāha-satīti \| punar api satī sādhvī
pativratā iti kośātsaṁśayatāvasthyaṁ granthāntaramānenāpaneyam \| tathā
hi---satī satī yogavisṛṣṭadehā tāṁ janmane śailavadhū prapede iti \|
śailavadhūrmenakā girijā menakātmajā iti, kośāt \|
etādṛśaviśeṣaṇaviśiṣṭāṁbikety arthaḥ \| vimukhā parāṅmukhā jātety arthaḥ
\| punastasyānavadyātmatvena doṣadarśanamaprāpya nijālparādhastvam eva
kāraṇaṁ sthāpayati--durbhagāyā iti \| dhātā me nānukūla
iti---matpratikūlatvena vidhātraiva kacidvartmani pratibandhitaḥ \|
tatprātikūlye heturna dṛśyate ityata āha--maheśvaro veti \|
kadācinmatpūjāmaprāpya kupitaḥ syād ity arthaḥ \| maheśvaryatvāttasya
mayi bālikāyāmajñāyāṁ kopo na yujyata iti anena brahmarudrāvapi
tad-arthamanayopāsyāmānau sta iti gamyate \| aho
pratyahamārādhyamānāsmatkuladevyapi gaurī vimukhā, hantahanta
kamaparādhaṁ me sā prāptā yanmayi vaimukhyaṁ gatā, tasyāḥ sāṁsargikoyaṁ
vā doṣa ity āha-rudrāṇīti \| tatpatiḥ sarvajanāprodayati, sā tu māṁ
rodayatu nāma \| hanta mamaitāvaidveklavyaṁ prāṇajihāsāparyantam api
dṛṣṭvā kathaṁ na dravati, tatra paitṛka doṣaṁ saṁbhāvayanty āha-girijā
pāṣāṇaputrī kathaṁ dravedataḥ sā maddehaṁ tyājayiṣyatyeveti niścinomi \|
yataḥ satī pūrvajanmani svam api dehaṁ yā vyaktavatī tasyā
anyadehatyājanaṁ nāścaryam iti bhāvaḥ \| giriśā iti pāṭhe parvate śayānā
matprārthanāṁ nidrākulatvādvā na śṛṇotīty arthaḥ \|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** devī vā vimukhītyādi
\| devī vā vimukhī kāsau gaurī, tasyā vaimukhyaṁ sandigdham, yato
rudrāṇī rudrabhāryā tasyāśutoṣatvāttadbhāryāyā api tathātvam \| nanv
asandigdham eva vaimukhyaṁ tasyā yato girijā gireḥ kāṭhinyāt
tadudbhavāyā api kāṭhinyamucitaṁ bhavati ? tatrāha-satī pūrvaṁ satīti
vikhyātā paramakomalava sā, yataḥ patyavamānadaṣṭayā svadehamutsṛṣṭavatī
sā parasyā api patilābhāya sammukhī-bhaviṣyati pratyut gurur api
bhavitrī \|\|25\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** durbhagāyā duṣṭādṛṣṭāyāḥ,
ayaṁ sarvatraiva hetuḥ-dhāteti maheśvara iti ca \| tayoḥ
sarvavighnavināśanaśaktirabhipretā \| devī asmatkuleṣṭadevatā gaurī,
pūrvaṁ śyāmāpi mahātapasā gaurītvaṁ prāpteti śrīśivaikaprītiparatoktā \|
kiṁ vā, kāṭhinyādidoṣarāhityena viśuddhāpi rudrāṇī
patiprāptyarthakanyāttibharādyabhijñāpi \| tac ca
tajjanmadvaye\'pītyāśayenāha-girijety-ādi \| giriśā iti pāṭhe
śrīśivasanāmakatvena tadbhaktavātsalyādikamabhipretam ataḥ satī
sarvaguṇair uttamāpīti \| evaṁ bahuśo rurodeti jñeyam, aśrukalākule iti
vakṣyamāṇatvāt \|\|25\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punastasyānavadyātmatvena
doṣadarśanam apy amatvā nijālparādhastvam eva kāraṇaṁ sthāpayati -
durbhagāyā ity ardhena \| anena brahmarudrāvapi
tad-arthamanayopāsyamānau sta iti gamyate dhātṛtvānmaheśvaratvāt
tadupāsanena subhagatvam api jāyetetyāśakya pakṣāntaram āha---devī veti
\| asmatkuladevyapi gaurī vimukhā taducitabhajanābhāveneti bhāvaḥ \|
atastasyāḥ paramāpekṣyāyā vaimukhyenaiba tāvapi nānukulau jātāv iti
gamitaṁ tatra tasyā dhātrāpyapekṣyatve kāraṇam āha---rudrāṇīti \|
maheśvarāpekṣyatve girijā satīti satī pūrvī dakṣajā bhūtvā
purnāgirijābhavat sety arthaḥ \| pūrvaṁ tannindāśravaṇena prāṇavyayāt
paścāttadaprāptyā prāṇavyayavyavasāyāttaducitam eveti bhāvaḥ giriśeti
pāṭhe girau śayanāttādṛśatapa eva lakṣyate evaṁ bahuśo rurodeti jñeyam
\| aśrukalākule iti vakṣyamāṇāt \|\|25\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** devī vā vimakhītyādi devī vā
vimukhī yataḥ prapito vipro\'dyāpi nāyāta iti kāsau devī ?
tatrāha--gaurī tasyāḥ kathaṁ vaimukhyaṁ yato rudrānutoṣatvāt sāpi tathā
asti vaimukhye kāraṇaṁ girijatvam ity āha-girijā gireḥ kaṭhinatvāt nety
āha, satīti \| sā prasiddhā komalaiva patyavamānadṛṣṭyā sadyaḥ
prāṇatyāgakāritvāt sā parasyā api patilābhāya sammukhī,
nijanāmnāmāvṛttau samādhānam \|\|25\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar api bahutaraṁ
saṁśayānevāha-durbhagāyā iti \| dhātāme nānukūla iti matpratikūlena
vidhātraiva vā varmany eva kacit sa pratibandhitaḥ tatprātikūlye heturna
dṛśyate iti maheśvaro vā kadācinmatpūjāmaprāpya kupitaḥ
mahaiśvaryyattasya mayi bālikāyāṁ nikṛṣṭāyāmajñāyāṁ kopo na yujyata
ityahāɱ pratyahamārādhyamānāpi gaurī devī vā vimukhā hanta hanta
kamaparādhaṁ me sā prāptā yanmayi vaimukhyaṁ gatā tasyāḥ sāṁsargiko\'yaṁ
vā doṣa ity āha - rudrāṇīti \| tatpatiḥ sarvajanān rodayet sā tu mām iti
rodayatu nāma hanta mamaitāvadvaiklavyaṁ prāṇa-jihāsā-paryantam api
dṛṣṭvā kathaṁ na dravati ? tatra paitrikaṁ doṣaṁ sambhāvayanty
āha---girijā pāṣāṇa-putrī kathaṁ dravet ataḥ sā mahaṁ tyājayiṣyatyeveti
niścinomi yataḥ satī pūrvajanmani svayam eva dehaṁ tatyājeti \|\|25\|\|

**\...**

**\|\| 10.53.26 \|\|**

> evaṁ cintayatī bālā govinda-hṛta-mānasā \|
>
> nyamīlayata kālajñā netre cāśru-kalākule \|\|

**śrīdhara-svāmī (bhāvārtha-dīpikā) :** kālajñā nādhunāpi
govindāgamanakāla iti manvānā kiñcidāśvastacittā satī citāstabdhe locane
nimīlitavatīty arthaḥ \|\|26\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-rītyā \|
bālāsvatantrā \| āsvasthacittā sthiramānasā \| stabdhe niṣṭhure \|
govimnda \| gavāmindraḥ śrīmati gokule tādṛśamādhuryatayā varṇito yas
tena hṛtaṁ mānasaṁ yasyāḥ sā \| ata eva bālāpyetaccitayantī aśrūṇāṁ kalā
bidavastai rākule vyāpte vivaśe vākṣiṇī nyamīlayata \|\|26\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
kālajñā--svayaṁlakṣmītvādāyāsyati na veti jānāmīti cetasi paryālocayantī
netre nyamīlayat, yadyāyāti, tadā deho rakṣaṇīya eva, na tu vā satī
śiṣyaiva bhaviṣyāmi \| aśrukalākule ityadhunāpi nāyāta iti duḥkhena
pūrvamaśrujātama, kālajñetyāyāsyatītyavetya jñātvā tad evānandajam
evābhūt \|\|26\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** govindo
nijāśeṣaiśvaryavistāraṇārtha pṛthvyāmavatīrṇo bhagavān, ata eva tasmin
gataṁ mānasaṁ yasyāḥ sā \| hṛteti pāṭhe\'pi sa evārthaḥ \| ata eva
bālāpi evam īdṛśaṁ cintayantī, evam iti śokabhareṇa
tādṛśamanyadapyacintayad iti dyotayati \| aśrūṇāṁ kalā vindavo dhārāpātā
vā, tair ākula vyāpte vivaśe vā, kulākule iti pāṭhe\'pi sa evārthaḥ \|
anyat tair vyakhyātam \| yad vā, paramāttya svayam eva
patantīnāmaśrukalānāṁ nirodhārtha nyamīlayat \| anyat samānam \| yad vā,
kālajñāpi paramārtyā netre nyamīlayat, mūcchitevābhūd ity arthaḥ \| kiṁ
vā, netre nimīlayitum aicchat mumurṣurabhavad ity arthaḥ \| tathā cāgre
ṣaṣṭitamādhyāye śrī-bhagavān eva vakṣyati

> dūtas tvayārtha-labhane suvivikta-mantraḥ,
>
> prasthāpito mayi cirāyati śūnyam etat \|
>
> matvā jihāsa idam aṅgam ananya-yogyam \|\| \[bhā.pu 10.60.57\] iti
> \|\|26\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** govindo gavām indraḥ śrīmati
gokule tādṛśamādhuryyatayā vaṇato yaḥ tena hṛtaṁ mānasaṁ yasyāḥ sā ata
eva bālāhi-evam odṛśaṁ cintayantī evam iti śokabhareṇa tādṛśamanyad api
cintayad iti dyotayati--aśrūṇāṁ kalā vindavaḥ tair ākule vyāptaṁ vivaśe
vā jalākuleti pāṭhe\'pi sa evārthaḥ \| anyataiḥ tatra nādhunāpītyādikaṁ
devayātrāyām eva kṛtāvasaratvāt \|\|26\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** kāla-vilambāsahiṣṇutayā nyamīlayat
nimīlyaiva sthitā \|\| 1-30\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evañcintayantītyādi, kālajñā
trikālajñā śrītvāt śrīgovinda āyāsyati naveti jānāmīti netre nimīlya
cetasi cintayāmāsety arthaḥ \| aśrukalākule iti adyāpi nāyāta iti
pūrvaduḥkhenaivāśrujātaṁ kālajñeti tadāgamanaṁ jānantyāstad
evānandajamabhūd iti aśrukalābhyāṁ duḥkhajānandajābhyām ākule netre
nyamīlayatety arthaḥ \|\|26\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kālajñeti
bhoścañcalacitta ! samprati tanutyāgo pāyaṁ mā kuru yato nādhunāpi
tasyāgamanakālo vyatītastasmāttanutyāgāt pūrvamadhunā dhyānenaiva
tanmukhamekavāramavalokayāni nātra tvaṁ me prativadhāneti netre
nyamīlayata mudritavatī \|\|26\|\|

**\...**

**\|\| 10.5**3.27 \|\|

> evaṁ vadhvāḥ pratīkṣantyā govindāgamanaṁ nṛpa \|
>
> vāma ūrur bhujo netram asphuran priya-bhāṣiṇaḥ \|\|

**śrīdhara-svāmī (bhāvārtha-dīpikā) :** priyabhāṣiṇaḥ priyasūcakāḥ
\|\|27\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vāmāṅgaraphuraṇaṁ
strīṇāmanyathāto nṛṇāṁ śubham iti śākunikāḥ \| sūtraśāṭikānyāyena
vadhvāḥ sannihitavivāhāyāḥ kanyāyāstasyāḥ pratīkṣetyāḥ pratīkṣamāṇāyā
ūrvādīnāṁ yathottaramūrkhatāpekṣayā priyabhāṣitve śreṣṭayam \| asphurann
iti bahutvamekadaiva sarvasphūraṇābhiprāyeṇa \| priyabhāṣiṇa
ihaikaśeṣatvena klībatve prāpte\'pi puṁstvamārṣam \|\|27\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vāmamurvādi ca sphurat
\| sākṣitvamadāt \|\|27\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vadhvāḥ
sannihitavivāhāyāḥ kanyāyāstasyāḥ, pratīkṣantyā apekṣamāṇāyāḥ, ūrvādīnāṁ
yathottaramūrkhatāpekṣayā priyabhāyitve śreṣṭhayam \| asphurann iti
bahutvaṁ sadyo\'bhīṣṭasiddhisūcanārthameṣām ekadaiva sphuraṇāt, ata eva
cakārāprayogaś ca \| he nṛpeti praharṣodayāt \| pakṣāntare--evaṁ
pratīkṣantyā maraṇamicchantyā ity arthaḥ \| spaṣṭatayātra
pūrvavadanuktiramaṅgalavāt, mahārttipradatvāc ca \| govindāgamanaṁ prati
priyabhāṣiṇaḥ \|\|27\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vadhvāḥ sannihitavivāhāyā
kanyāyāstasyāḥ pratīkṣantyāḥ pratīkṣamāṇāyāḥ urvādīnāṁ
yathottaramūrkhatāpekṣayā priyabhāṣitve śreṣṭhayam asphurann iti
bahutvenaikadeva sarveranvayaḥ \| sacaikadaiva sphuraṇābhiprāyeṇa
priyabhāṣiṇa ity ekaśeṣatvena klībatve prāpte\'pi puṁstvamārṣam
\|\|27\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evam ity -ādi evaṁ
govindāgamana pratīkṣantyā pratīkṣamāṇāyāḥ vāma ūrurvāmabhujo vāmanetram
asphuran priyaṁ śrī-kṛṣṇaṁ tadāgamanaṁ vā bhāṣitaṁ śīlaṁ yeṣām
\|\|27\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** urvādayo\'sphuran
priyabhāṣiṇaḥ śubhasūcakāḥ \| ekaśeṣe sati puṁstvamārṣam \|\|27\|\|

**\...**

**\|\| 10.5**3.28 \|\|

> atha kṛṣṇa-vinirdiṣṭaḥ sa eva dvija-sattamaḥ \|
>
> antaḥ-pura-carīṁ devīṁ rāja-putrīṁ dadarśa ha \|\|

**śrīdhara-svāmī (bhāvārtha-dīpikā) :** puropavanaṁ prāptena śrī-kṛṣṇena
vinidiṣṭaḥ prāptaṁ māṁ kathayetyādiṣṭaḥ \|\|28\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athāṅgasphūryuttarakṣaṇe
\| yo rukmiṇyā preṣitaḥ sa evety arthaḥ \| sa eva yogyatvena śrī-kṛṣṇena
nirdiṣṭo na tvanyaḥ \| sandeśastu-māṁ prāptaṁ kathaya
tāmacaivānveṣyāmīti prakārako jñeyaḥ \| prathamaṁ sa eva
dvijasattamastāṁ rukmiṇīṁ dadarśa, na tu taṁ sety arthaḥ \| tatra
hetuḥ---antaḥ-puracarīṁ vipravartmanirīkṣaṇāya tasminnitastato
bhramantīm, vyagracittām ity arthaḥ \| kīdṛśīm-devīṁ
vaivāhikālaṅkāramaṅgalakarmādinā dyotamānām \| ha harṣe \|
viprakartṛkadarśanasya yatprathamatvaṁ tadullekhosau rukmikauṭilyena
saṁprati svasya taddarśanaṁ bhavenna veti pathi tāṁstānsūcayati
tadullāsasūcakatvāt \|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** athety-ādi \|
śrī-kṛṣṇo mayānīta ityānandabāhulyena tasya bahumānena cānyādṛśo jātaḥ,
paścādavādhamantaḥ purapraveśena nilīyamānaḥ \| ādau sa eva tāṁ dadarśa,
paścāt sā taṁ dadarśa \|\| 28-44 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** artha anantaraṁ sadya
evety arthaḥ \| viśeṣeṇa
tāmadyaivāneṣyāmītyādipratijñāpūrvaka-madhuravacanāśvāsanādinā
nirddiṣṭaḥ san, dvijeṣu san uttamaḥ, sarvaśāstrābhijñaḥ, sattaraḥ
śrī-bhagavadbhaktaḥ, sattamastatpriyatamajanasnehaviṣayaḥ, antaḥ-puraṁ
praviṣṭo dadarśeti jñeyam \| antaḥ-puracarīṁ
vipravartmanirīkṣaṇādivaiyagrayaṇetastato bhramantī devīṁ
baivāhikālaṅkāra-maṅgalakarmādinā dyotamānām, yato rājaputrīm \| ha
harṣe \|\|28\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa eva yogatvānnirdiṣṭaḥ
śrī-kṛṣṇena natvanyaḥ nirdeśas tu māṁ prāptaṁ kathaya tāmady eva
neṣyāmītiprakārako jñeyaḥ \| prathamaṁ sa eva dvijasattamastāṁ rukmiṇīṁ
dadarśa na tu sā tam ity arthaḥ \| tatra hetuḥ \| antaḥ puracarīṁ
vipravartmanirīkṣaṇāya tasminnitastato bhramantīṁ vyagracittām ity
arthaḥ \| kīdṛśīṁ dadarśa ? devīṁ vaivāhikālaṅkāramaṅgalakarmādinā
dyotamānāṁ dadarśa ha harṣaviprakartṛkadarśanasya yat prathamatvaṁ
tadullekho\'sau rukmikauṭilyena svasya taddarśanaṁ samprati bhavennaveti
pathi tān tān sūcayati tadullāsasūcakatvāt \|\|28\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athety-ādi \| rājaputrīṁ
dadati brāhmaṇa evāgre tāṁ dadarśa tasyā nimīlitanayanatvāt \|
kṛtakṛtyatayā paramānandenāvijñāpyaivāntaḥpurapraveśena sarvaralakṣita
iti jñeyam \| tena na kenāpi vipro\'yamāgata iti kathitapūrvaḥ saḥ \|\|
28-44 \|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇena vinidiṣṭaḥ
puropavane prāptaṁ māṁ śīghraṁ kathayetyādiṣṭaḥ devīṁ
dhyānaprāptakṛṣṇadarśanānandena dyotamānāṁ dhyānāveśodrekād eva
kṛṣṇāpārśvam gantum antaḥ-purāccaratīti tathā tām \|\|28\|\|

**\...**

**\|\| 10.5**3.29 \|\|

> sā taṁ prahṛṣṭa-vadanam avyagrātma-gatiṁ satī \|
>
> ālakṣya lakṣaṇābhijñā samapṛcchac chuci-smitā \|\|

**śrīdhara-svāmī (bhāvārtha-dīpikā) :** na vyagrā ātmano dehasya
gatiryasya taṁ lakṣaṇābhijñā dūtasya lakṣaṇaṁ
tattatkāryasūcakamabhijānātīti tathā \|\|29\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā rukmiṇī \| taṁ
svādiṣṭaṁ vipram \| byagrā vigalitā\| satī sadācārā \| sunandaviprohaṁ
tvatpriyapāśvadāyāto māṁ paśyetyuccair uktavantaṁ prāptadhyāna bhaṅgā
sāpi taṁ dadaty āha-seti \| na vyagrā ātmano manaso gatiryasmāttam \|
viprasya vadanaharṣadarśanena tasyā manaso vaiyāgyaṁ śāntamabhūd ity
arthaḥ \| yato lakṣaṇaṁ kāryasiddhisūcakaṁ dutaharṣa
svavāmanetrādisphuraṇaṁ cābhijānātīti sā \| śuci śuddha harṣadyotakaṁ
smitaṁ yasyāḥ sā \| pūrvaṁ tu duḥkhe\'pi bhāvagopanārthaṁ
kapaṭasmitaivāsīd iti bhāvaḥ \| satī sarvaguṇair utkṛṣṭā \|
samyaksarvataḥ kṣemam ity ādarādināpṛcchat \| yad vā, -ātmanāṁ jīvānāṁ
gati prāpyaṁ śrī-kṛṣṇamapṛcchat-sa kutrāste kiṁ vāvadadity evaṁ
bahuśovadat \| maitreyādātmano gatim ity-ādau
śrī-kṛṣṇasyevātmagatipadavācyatvaśravaṇāt \| gatimāśrayaṁ vā gatiḥ
prāpye daśāyāñcādhāre gamanavedane iti kośāt \|\|29\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ālakṣya samyag dṛṣṭvā,
śucismitā harṣodayāt, yato lakṣaṇābhijñā, yataḥ satī sarvaguṇair uttamā,
samyak sarvataḥ kṣemaṁ kim ity ādarādināpṛcchat, anyat tair yākhyātam \|
yad vā, avyagrā satī ātmano gati śrī-kṛṣṇam, kutrāste kiṁ vā, avadadity
evaṁ bahuśo\'pṛcchat \|\|29\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śucismitā harṣodayāt yato
lakṣaṇābhijñā yataḥ satī sarvaguṇair utamā samyak sarvataḥ kṣemaṁ kim
ity ādarādinā apṛcchan anyataiḥ \| yad vā, avyagrā satī ātmano gati
śrī-kṛṣṇamapṛcchat sa kutrāste kiṁ vāvadadity evaṁbahuśo\'pṛcchad ity
arthaḥ \|\|29\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sunandavipro\'haṁ tvat
priyapāśvadāyāto māṁ paśyetyuccair uktavantaṁ prāptadhyānabhaṅgā sāpi
taṁ dadaty āha--seti \| na vyagrā ātmano manaso gatiryasmāttaṁ viprasya
vadanaharṣadarśanena tasyā manaso vaiyagnyaṁ śāntamabhūd ity arthaḥ \|
yato lakṣaṇābhijñā lakṣaṇaṁ kāryasiddhisūcaka dūtaharṣa
svavāmanetrādispandanam abhijānātīti sā śuci śuddha harṣadyotaka smitaṁ
yasyāḥ sā pūrvaṁ tu duḥkhe\'pi bhāvagopanārthaṁ kapaṭasmitaivāsīd iti
bhāvaḥ \|\|29\|\|

**\...**

**\|\| 10.5**3.30\|\|

> tasyā āvedayat prāptaṁ śaśaṁsa yadu-nandanam \|
>
> uktaṁ ca satya-vacanam ātmopanayanaṁ prati \|\|

**śrīdhara-svāmī (bhāvārtha-dīpikā) :** tasyai prāptaṁ
yadunandanamāveditavān \| taṁ ca śaśaṁsa \| ātmopanayanaṁ prati ātmanā
svayaṁ śrī-kṛṣṇasyānayanaṁ prati tena dvijena satyavacanaṁ proktam iti
\| ātmanaḥ prāṇeśvarasyeti vā \| yad vā, ātmanastasyā upanayanaṁ prati
śrī-kṛṣṇena yad uktaṁ satyavacanaṁ tāmānayiṣya ity-ādi tac ca
śaśaṁsāvarṇayad ity arthaḥ \|\|30\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyai rukmiṇyai \|
āveditavān kathayāmāsa \| tat śrī-kṛṣṇānayanam \| śaśaṁsaḥ kathitavān \|
parātmavācakatvam evātmapadasya mukhyartha ityāśr ity
āha-prāṇeśvarasyeti \| kṛṣṇāgamanaṁ śrutvāpyudvignāṁ vīkṣyāha-yad vā iti
\| ity artha iti--taddhṛgataṁ nikhilaṁ saṁśayaṁ nunodeti bhāvaḥ \|
śaśaṁsa-yadunandanaṁ viprastuṣṭāva, tasya
vrahmaṇyatvasauśīlyabhaktajanapālakatvādidarśanād ity arthaḥ \|\|30\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadūn nandayatīti tathā
tam iti yadavo\'pi sarve samāgataprāyā iti bhāvaḥ \| satyavacanam ity
anena saśapathapratijñā pūrvakamuktam iti dyotayati \| anyat tair
vyākhyātam \| yad vā, yadunandanam eva prati yat svayamukta
tathātmanastasya upa samīpe tasyānayanaṁ prati satyavacanaṁ ca śaśaṁsa
\|\|30\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadunnandayatīti tathā tam
iti anyataiḥ \| tatra tac ca śaśaṁsa tuṣṭāva rukmiṇīti śeṣaḥ \| brāhmaṇa
iti vā atra teneti svayam ity arthaḥ \| pakṣāntaretvavarṇayabrāhmaṇa iti
śeṣaḥ \| yad vā, āvedayadityasyaiva vivaraṇaṁ prāptam ity -ādi
uktañcatyādi ca \|\|30\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāptaṁ yadunandanaṁ
tasyai āvedayat ātmanaḥ svasya upanayanaṁ samīpaprāpaṇaṁ prati yat
satyavacanamuktaṁ kṛṣṇena tāmānayiṣya unmathya ity-ādi śaśaṁsa
\|\|30\|\|

**\...**

**\|\| 10.5**3.31 \|\|

> tam āgataṁ samājñāya vaidarbhī hṛṣṭa-mānasā \|
>
> na paśyantī brāhmaṇāya priyam anyan nanāma sā \|\|

**śrīdhara-svāmī (bhāvārtha-dīpikā) :** taṁ śrī-kṛṣṇam \| asmin kārye
sarvasvārpaṇam apy aparyāptam iti taducitaṁ priyamapaśyantī tadā kevalaṁ
nanāma paścādvahu dadāvity arthaḥ \| yad vā, māṁ śriyaṁ ye namanti te
tāvatsarva-sampadāmāspadaṁ bhavanti kiṁ punarmayi praṇatāyām iti
tato\'dhikamanyatpriyamapaśyantī nanāmeti \|\| 31-33 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aparyāptamapratikriyam \|
taducitaṁ brāhmaṇayogyam \| ity artha iti-pitṛgṛhasthakanyāyāḥ
svātantryābhāvenādhanā mama pārśva kiñcittava yogya deyaṁ nāsti,
svatantrā dāsyāmīti kṣamāpanārthaṁ nanāmeti bhāvaḥ \| nanu tasyāḥ
sākṣāllakṣmyavatāratvātkathaṁ svātantryābhāva iti cedāha-yad vā iti \|
tato matpraṇamateḥ \| sā rukmiṇī \| kimasmai pāritoṣikaṁ dadāmīti
vimṛśantī kevalaṁ nanāma, praṇāmādanyatsamucitamapaśyantī, praṇatyā tu
svasya ṛṇitvam eva vyañjayāmāsa \| tataś ca tadaiva vipragṛhaṁ
sārvakālikasarva-sampattipūrṇa babhūva, mahālakṣmyā api ṛṇitvād iti
jñeyam \|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samājñāya
vividhalakṣaṇair dṛḍhatayā jñātvā sā śrī-kṛṣṇaikaparā sākṣāllakṣmīḥ,
svajanmayogya vidarbhadeśe jātā śāstrādibhividarbharājakanyāyāḥ
śrī-kṛṣṇapatnītvapratipādanāt, anyat tair vyākhyātam \| yad vā,
namanādanyat priyamapaśyantī, tasya pūrvoktayā svalābhasantuṣṭayānyatra
nairapekṣyāt \| yad vā, anyat prasiddhārthavargādabhinnamanirvacanīyaṁ
kiñcitasya priyaṁ paśyantī na nanāma,
śrī-kṛṣṇapremaparamārthābhīpsostasya nati-mātreṇa prītyasiddhaḥ, kintu
śrī-kṛṣṇapremaiva dadāvity arthaḥ, yataḥ sā
śrī-bhagavadadbhaktyādipradānasamarthā śrī-haripriyeti khyātā \| tatrāpi
śrī-kṛṣṇavannijāśeṣavibhūtiprakaṭanārthaṁ vidarbhe\'vatīrṇety arthaḥ
\|\|31\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samājñāya dṛḍhatayā jñātvā sā
tathā vyagrā na paśyantīti naño lopābhāvaḥ ārṣaḥ anyataiḥ\| tatra
paścādbahudadāvity arthaḥ \| dvārakāyāmanantavibhavavatī satyanantam eva
dadatyāsīd ity arthaḥ \| atra pūrva yanna nanāma tattvānandenaiva
vismṛtam iti jñeyam \| yad vā, tadīyatādṛgupakārasya pratyupakārahetuṁ
priyaṁ svābhir ucitaṁ vastvanyadapaśyantī svaparājayaṁ matvā nanāmaiva
kevalam ity arthaḥ \|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** namanādanyat priyamapaśyantī tasya
svayaṁ bhagavatā pūrvavarṇitayā svalābhasantuṣṭyā nairapekṣyāt kintu
svasāhāyya-mātrāya sāpekṣatvāt nanāma tena tadvaśobhāvam eva svasya
dyotayāmāsety arthaḥ \|\| 31-50\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kimasmai pāritoṣikaṁ
dadāmīti vimṛśantī kevalaṁ nanāma yataḥ praṇāmādatyat sarvasvārpaṇam api
priyamasminnarthe samucitaṁ na paśyantī praṇatyā tu svasya ṛṇitvam eva
vyañjayāmāsa tataś ca tadaivaviprasya gṛhaṁ
sārvakālikasarva-sampattipūrṇa babhūva mahālakṣmyā api ṛṇitvād iti
jñeyam \|\| 31-33 \|\|

**\...**

**\|\| 10.5**3.32 \|\|

> prāptau śrutvā sva-duhitur udvāha-prekṣaṇotsukau \|
>
> abhyayāt tūrya-ghoṣeṇa rāma-kṛṣṇau samarhaṇaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhyayādagre jagāma,
ānayanāyety arthaḥ \| svaduhituriha svaśabde na tasya paramaharṣī
dyotayati \| ayogyasyāpi svasya kanyāvivāhapra kṣaṇe tayor
utsukatayātmanaḥ paramadhanyatvamananāt, etāṁ śrī-kṛṣṇo\'baśyaṁ
hariṣyatītyevannigūḍhabhāvād vāsamarhaṇair uttamodvāhīyadravyaiḥ
sahābhyayāt \| bhīṣmaka iti śeṣaḥ \|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prāptau
svapurāntikamāgatau \| kimartham ? tadāha-sveti \| udvāhasya prekṣaṇe
sākṣāddarśane utsukau santau, śiśupālena saha vivāha niścayena
tanmātuleyatvena ca tathaiva lokapratīteḥ, ata eva śrī-kṛṣṇasyaikākitayā
nibhṛtaṁ prāgāgamanam, anyathā yuddhodyatena yadukulena sahāgate sati
haraṇaśaṅkāsambhavaḥ, haraṇāśaṅkāyāṁ ca satyāṁ kanyārakṣārthaṁ
sannaddharahitarukmyādivīravargamadhyataḥ \| kiṁ vā,
bahirdevyālayagamananivāraṇe nāntaḥpuramadhyāttadvandhuvadhādikaṁ vinā
sukhena haraṇaṁ na syāt, ata eva tasyāḥ sandeśo\'pi guptaḥ sametya
\[bhā.pu 10\|52\|41\] iti \| vivāhaprekṣaṇārthāgamanāpratītau tu
snehabharākulatayātivegenāgatena prāya ekadaiva śrīrāmeṇa mahāgamanena
dvayor ekadaiva śrībhīṣmakeṇābhigamanādinā ca śrī-kṛṣṇasya
tatsandeśānusāreṇa guptatayā prāgāgamane vaiyarthyapattir iti svaśabdena
tasya paramaharṣaṁ dyotayati \| ayogyasyāpi svasya kanyāvivāhaprekṣaṇe
tayor utsukatayā ātmanaḥ paramadhanyatvamananāt, etāṁ śrī-kṛṣṇo
hariṣyatyeveti nigūḍhabhāvāc ca \| śrī-kṛṣṇe prāgāgate\'pi rāmasyādau
nirdeśaḥ \| saṅgatayos tayor yugapadabhigamanādau tasyāgrajatvāpekṣayā
samarhaṇair uttamapūjādravyaiḥ sahābhyayādbhīṣmaka iti śeṣaḥ \|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** udvāheti tābhyāṁ tathaiva
khyāpitatvāt tattu tenāpi tadudvāhaprekṣaṇīya sarveṣām ākāritatvāt evaṁ
guptatvaṁ pṛtanāparītatvaṁ ca siddhayed iti tādṛśaḥ
śrī-rukmiṇīsandeśaścānugamitaḥ svaśabdena tasya paramaharṣaṁ
dyotayati---ayogyasyāpi svasya kanyāvivāhaprekṣaṇe tayor
utsukatayātmanaḥ paramadhanyatvamananāt etāṁ śrī-kṛṣṇo\'vaśyaṁ
hariṣyatyevetinigūḍhabhāvād vā, samarhaṇair uttamapūjādravyaiḥ
sahābhyayāt bhīṣmaka iti śeṣaḥ \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.5**3.33 \|\|

> madhu-parkam upānīya vāsāṁsi virajāṁsi saḥ \|
>
> upāyanāny abhīṣṭāni vidhi-vat samapūjayat \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vaivāhyavare karaṇīyam
āha---madhuparkam iti \| sa bhīṣmakaḥ \| vāsodānam api varāyaiva
paridhāsyai yaśodhāsya ity-ādimantrair vede pratipāditam \|
vidhivadviṣṭarapādyādhyacamanīyadānādividhimanatikramyety arthaḥ\|
tānyabhibjayati-madhv iti \|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
tānyabhivyañjayaṁstatprayojanam āha---madhv iti \| upasamīpe ānīya,
dāsyenopāyanatayā vā sam apy a, upāyanāni cānyāni gajāśvagajaratnādīni
abhīṣṭāni tayor ātmano vā triyāṇi, saṁśabdābhyām antajamātṛbhāvena
pūjāviśeṣaṁ bodhayati \|\|33\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
tānyevābhivyañjayaṁstatprayojanam āha---madhv iti \|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.5**3.34-35 \|\|

> tayor niveśanaṁ śrīmad upākalpya mahā-matiḥ \|
>
> sa-sainyayoḥ sānugayor ātithyaṁ vidadhe yathā \|\|
>
> evaṁ rājñāṁ sametānāṁ yathā-vīryaṁ yathā-vayaḥ \|
>
> yathā-balaṁ yathā-vittaṁ sarvaiḥ kāmaiḥ samarhayat \|\|

**śrīdhara-svāmī (bhāvārtha-dīpikā) :** mahāmatir ity anena śrī-kṛṣṇo
vāḍhaṁ kanyāmudvoḍhum evāgataḥ syād iti varocitena vidhinā samapūjayad
iti sūcitam yathā yathāvat \|\|34\|\|

sametānāṁ rājñāṁ madhye vīryādyanatikramya taṁ taṁ samarhitavānity
arthaḥ \|\|35\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayoḥ rāmakṛṣṇayoḥ \|
niveśanaṁ niveśasthānam \| śrīmattvaṁ tasya gṛhocitabhogasādhanādinā
jñeyam \|\|34\|\|

evam ittham \| ity artha itimahato mahanmadhyasthasya
madhyamamalpasyālpaṁ cārcanādi cakārety arthaḥ vīryaṁ prabhāvaḥ \| balaṁ
sainyam \| kāmair upabhogaiḥ \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** : *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
śrīmatbhojya-peya-vastrālaṅkārādisarva-sampattimat,
sphādikastambhādināśeṣaśobhāyuktaṁ vā, niveśanaṁ prāsādapakalpya
dāsabhāvenaiva samarthya, bhaktyā tayoḥ sarvasvāmitvamananāt
tathaivātithyasamyaktvādvā, anugāḥ śrīgada-sātyakyuddhavādayaḥ,
sainyamanyaccaturaṅgabalam, yathā ya vid iti paramabhaktyā
navanītādigorasapradhānottamānnapāna-śayyādi-samarpaṇanety arthaḥ
\|\|34\|\|

evam anenodvāhaprekṣaṇautsukyaprakāreṇa sametānāṁ militānāṁ
samagrabalasāhity-ādinā samyaktvenāgatānāṁ vā, vīryaṁ prabhāvaḥ, balaṁ
sainyam, kāmair upabhogaiḥ, yasyādhika vīryādi tasyādhikaiḥ kāmair
adhikārhaṇam, yasya ca nyūnaṁ tasya nyūnair eva nyūnārhaṇam ity arthaḥ
\| iti sarveṣām eva manaḥpūrtyā samyagarhayat vīryādīnāṁ yathāpūrvaṁ
samarhaṇahetutve śreṣṭhyam \|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
śrīmadgṛhapariṣkāreṇopabhogasādhanena ca niveśanaṁ prāsādādi upakalpya
bhaktyā samarpyaṁ \|\|34\|\|

vīrya prabhāvaḥ balaṁ sainyaṁ kāmair upabhogaiḥ \|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahāmatir ity anena kṛṣṇo
vāḍhaṁ kanyāmuḍhoḍhum evāgataḥ syād iti svacetaḥprāptāśvāso varocitena
vidhinaiva samapūjayad iti sūcitam \|\| 34-35 \|\|

**\...**

**\|\| 10.5**3.36 \|\|

> kṛṣṇam āgatam ākarṇya vidarbha-pura-vāsinaḥ \|
>
> āgatya netrāñjalibhiḥ papus tan-mukha-paṅkajam \|\|

**śrīdhara-svāmī (bhāvārtha-dīpikā) :** śrī-kṛṣṇe bhāvikarmasūcakaṁ
janānurāgaṁ darśayati \| kṛṣṇamāgatam iti tribhiḥ \|\|36\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhāvikarma vivāhaḥ \|
tanmukhapaṅkajaṁ kṛṣṇamukhāravindam \| tanmukhapaṅkajaṁ
papuriti-tasmāducchalitasaundaryamādhvīkamāsvāditavanta ity arthaḥ \|
peyatadādhārayor abhedanirdeśaś ca peyaprācuryavivakṣayā \| kiṁ ca,
-netrasyāñjalitārūpakaṁ tatrāpyatiśayamavicchedaṁ ca dyotayati, tathaiva
pibatāṁ tṛṣṇāyāś ca \| tasmādaho kinnāma tadapūrvaṁ paṅkajam iti bhāvaḥ
\|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇaṁ sarvacittākarṣaka
paramānandaghanamūrtiṁ vā bhagavantam, vidarbhapuravāsinaḥ
strīpuruṣādayaḥ sarve janāḥ, āgatya sametya śrī-kṛṣṇāntikametya vā,
papur iti mukhapaṅkajasya saundaryāmṛtamayatva dhvanitam \| ataḥ sākṣād
eva pānaṁ sambhāvitam \| yathā hi madhupāḥ paṅkajarasamāsaktyā pibanti,
tadvat, pītyā ciraṁ cittābhiniveśena dadṛśur ity arthaḥ \|\|36\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tanmukhapaṅkajaṁ papur iti
tasmāducchalitaṁ saundaryamādhvīkamāsvāditavanta ity arthaḥ \|
peyatadādhārayor abhedanirdeśaś ca peyaprācuryavivakṣayā \| kiṁ ca,
netrasyāñjalitārūpakaṁ tatrāpyatiśayamavicchedaṁ ca dyotayati---tathaiva
pibatāṁ tṛṣṇāyāś ca tasmādaho ki nāma tadapūrvaṁ paṅkajam iti bhāvaḥ
\|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** mukhapaṅkajaṁ
papustatratyamapāraṁ mādhuryam eva papurlakṣaṇayā peyaprācuryaṁ tathā
anekakarttṛkapānādekasyaiva paṅkajasyāparimitamadhutvādadbhutatvaṁ ca
vyañjitam \|\|36\|\|

**\...**

**\|\| 10.5**3.37 \|\|

> asyaiva bhāryā bhavituṁ rukmiṇy arhati nāparā \|
>
> asāv apy anavadyātmā bhaiṣmyāḥ samucitaḥ patiḥ \|\|

**śrīdhara-svāmī (bhāvārtha-dīpikā) :** asyaiva rukmiṇyevārhaty eva
asāveva bhaiṣmyā eva samucita eveti ṣaḍavadhāraṇāni \|
tatraikasminvyatirekapradarśanam upalakṣaṇārtham nāpareti \| na ca
vākyabhedadoṣaḥ anūdyavidheyabhedena vibhinnānām eva vākyānāṁ saha
prayogāt grahaṁ saṁmārśītyādivad iti \|\|37\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
avadhāraṇānyavadhāraṇavākyāni \| tatra teṣu ṣaṭsvadhāraṇeṣvekasminvākye
vyatirekasyaivakārābhāvasya pradarśanam upalakṣaṇārthasarveṣām iti \|
saṁbhavaty ek avākyatve vākyabhedo hi neṣyate ity uktervākyabhedadoṣaḥ
syādity atrāha-na ceti \| tatra hetum āha---anuvāceti \| tathā hi
asyaivetyanuvādaḥ, nāparasyeti vidhiḥ \[1\] nāparetyanuvādaḥ, rukmiṇyeti
vidhiḥ \[2\] anarhā netyanuvādaḥ, arhatīti vidhiḥ \[3\] naivāpara
ityanuvādaḥ, asāv iti vidhiḥ \[4\] naivā parasyā ityanuvādaḥ, bhaiṣmyā
iti vidhiḥ \[5\] naivānucita ityanuvādaḥ, ucita iti vidhiḥ \[6\]
itthamuddeśyavidheyabhedānna vākyabhedo\'tra \| grahaṁ saṁmāṣṭa ity atra
yadyapi mārjanarūpavidheyabhedo nāsti tathāpi uddaśyānāṁ grahāṇāṁ
dvādaśa grahā bhavanti ity uktedānne vākyabhedaḥ \| atra viśeṣam
āha---grahaṁ saṁmātyatra dvitīyayā
grahasyepsitatamatvenoddeśyatvātprayojanavattvāc ca prādhānyaṁ gamyate
\| saṁmārgas tu grahaṁ prati guṇībhūtaḥ pratipradhānaṁ guṇa āvartanīyaḥ
iti nyāyāt \| yāvanto grahāsteṣāṁ sarveṣāṁ saṁmārga iti niścaye sati
kati grahāḥ saṁmārjanīyā iti bubhutsāyā abhāvāt \| uddeśyagatamekatvaṁ
śrūyamāṇam apy avivakṣitaṁ yadyucyate, nedamuddeśyagataṁ---kintu svayaṁ
vidheyaṁ grahaṁ saṁmṛjyāt, yaṁ saṁmṛjyāttaṁ caikam iti tathā sati
vākyabhedaḥ syāt \| tathā bubhutsāyā abhāvād vidhinā yogāccoddeśyagatā
saṅkhyā na vivakṣitā \| uddeśyagatam api kiñcidviśeṣaṇaṁ vivakṣitam \|
yasya viśeṣaṇasya vivakṣāṁ vinoddeśyapratītirna paryavasyati, ato
grahatva vivakṣitaṁ tadvivakṣāṁ vinoddeśyagrahasvarūpasya jñātum
aśakyatvāt \| tena grahajātīyasādhanasomayāgāpūrvārthatvāc ca sarveṣu
saṁmārga iti sthitaṁ, nirūpitaṁ caitanmīmāṁsāparibhāṣāyām \| tataś ca
tayoḥ sarvottamayoḥ parasparayogyatāsauṣṭhavadarśanena sarveṣām api
cittamākrāntam \| ata evaṁ vadanti smeti trikeṇāha-asyaiveti \| tatra
tatretyānusāreṇaiva yojyam \| asyaiva nāparasya, rukmiṇy eva nāparā,
arhaty eva na tu nārhati, asāveva nāparaḥ, bhaiṣmyā eva nāparasyāḥ,
samyagevocito na tvīṣadapyanucitam iti \| vākyabhedaḥ khalvekasyaiva
vākyasya bhedāya nānātvakalpanam \| tasya ca doṣatvaṁ kalpanāgauravāt,
artha-mātrasyaiva bhedepyekavākyasya nānāpratipādyatvena
tātparyanirṇayāsiddheḥ, śabdabuddhikarmaṇāṁ viramya vyāpārābhāvaḥ iti
nyāyavirodhāc ca \| siddhāntam āha--anudyeti \| ayam arthaḥ-na
tāvadatraikamekavākyaṁ kutrāpi kimanudya vidhīyate kutrāpi kimapīti
vibhinnānām eva vākyānāṁ vāggmitayā saha prayogāt \| tathā hi-asyaiva
bhāryā bhavituṁ rukmiṇyarhati nāparā iti prathamavākyaṁ, rukmiṇyevāsya
bhāryābhavitum arhatītyādidvitīyam ity ādyevakārāt \| vṛttibhedena
vākyabhede doṣaṁ pariharati-graham iti \| daśāpavitraṇa grahaṁ samāṣṭi
iti tu pūrvavākyam \| daśāpavitraṁ vāsaḥkhaṇḍaḥ, graho
yajñīyapātraviśeṣas tena saṁmṛjyād ity arthaḥ \| tatra hi graham iti
dvitīyayā grahasyoddeśatayā prayojanavattayā ca prādhānyaṁ gamyate \|
grahaṁ prati gaṇaḥ saṁmārjanam pratipradhānaṁ ca guṇa āvartanīyaḥ iti
nyāyena tatropayuktaṁ sarvaṁ grahaṁ prati saṁmārjanakriyāvṛttiḥ kāryā,
tatraikatvañcāvivakṣitaṁ grahaśabdo hyatra jātidvārā dravyalakṣaka iti
sarvo\'pi gṛhyate \| kiṁ tuktādanyatra vaiyarthyam iti
tatratyeṣvevāvartyata āvṛttau ca vākyabhedaḥ syād eva \| kintu tatra
doṣasyānabhyupagamo vākyadvaividhyasyaiva nyāyasiddhatvāt \| evam
atroddeśyatayā prayojanavattayā ca yadyadvivakṣyate tattad eva
guṇabhūtena tannirdhāravācakenaivakāreṇa sambadhyate \|
yathā-prathamavākye idaṁ madīyatvamuddeśya prayojanavac ca tad evānūdya
bhāryātvaṁ vidhīyate \| dvitīyavākye rukmiṇītvamuddeśyam ity -ādi \|
tato grahavākyavadatrāpi na vākyabhedadoṣa iti \|
sarvatraivaivaśabdānvayena vyañjitāyāmanyonyayogyatāyāṁ
hetuḥ-anavadyātmeti \| idaṁ hi dvayor eva viśeṣaṇam iti \|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarvatraiva
eva-śabdānvayena tayor anyonyam ananya-yogyatoktā \| tatra
hetuḥ---anavadyātmeti \| idaṁ dvayor api viśeṣaṇam, bhakti-viśeṣato
nijāśeṣa-sukṛtārpaṇena tayor vivāham icchanti \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tayoḥ sarvottamayoḥ
parasparayogyatāsauṣṭhavadarśanena sarveṣām api cittamākrāntam ata evaṁ
vadanti smeti trikeṇāha---asyaiveti tair vyākhyātaṁ \| tatra
tatretyādyanusāreṇaivaṁ yojyam, asyaiva nāparasya rukmiṇy eva nāparā
arhaty eva na tu nārhati asāveva nāparaḥ bhaiṣmyā eva nāparasyāḥ
samyagevocitaḥ navīṣadapyanucita iti vākyabhedaḥ khalvekasyaiva
vākyasyārthabhedāya nānātvakalpanaṁ tasya ca doṣatvaṁ kalpanāgauravāt
artha-mātrasyaiva bhede\'pvekavākyasya nānāpratipādyatvena
tātparyanirṇayāsiddheḥ śabdabuddhikarmaṇāṁ viramya vyāpārābhāvaḥ iti
nayavirodhāc ca \| siddhāntam āha---anūdyeti \| ayam arthaḥ na
tāvadatrakam eva vākyaṁ kutrāpi kim apy anudya vidhīyate kutrāpi
kimapīti vibhinnānām eva vākyānāṁ vāgmitayā saha prayogāt \| tathā hi
asyaiva bhāryā bhavituṁ rukmiṇyarhati nāparasyeti prathamaṁ vākyaṁ
rukmiṇyevāsya bhāryā bhavitum arhatītyādi dvitīyam ity -ādi,
evakārāvṛttibhedena vākyabhede doṣaṁ pariharati---graham iti \|
daśāpavitraṇa grahaṁ sammāti tu pūrṇaṁ \[ pūrva \] vākyaṁ daśāvitraṁ
vāsaḥkhaṇḍaḥ graho yajñīyapātraviśeṣaḥ yena taṁ sammṛjyād ity arthaḥ \|
tatra hi graham iti dvitīyayā grahasyauddeśyatayā prayojanavattayāṁ ca
prādhānyaṁ gamyate grahaṁ prati guṇaḥ sammārjanaṁ prati pradhānaṁ ca
guṇa āvartanīya iti nyāyena tatropayuktaṁ sarvaṁ grahaṁ prati
mārjanakriyāvṛttiḥ kartavyā, tatra ekatvaṁ cāvivakṣitaṁ grahaśabdo
hyatra jātidvārā drabyalakṣaka iti sarvo\'pi gṛhyeta
kintūpayuktādanyatra vaiyarthyam iti tatratyeṣvevāvartyate āvṛtau ca
vākyabhedaḥ syād eva kintu tatra doṣasyānabhyupagamaḥ vākya dvai
vaividhyasyaiva nyāyasiddhatvāt evam atroddeśvatayā prayojanavattayā ca
yadyat pradhānaṁ vivakṣyate, tattad eva guṇa-bhūtena
tan-nirdharaṇa-vācakenaiva-kāreṇa sambandhyate, yathā prathama-vākye
idam īyatvam uddeśyaṁ prayojana[vaṁ]{.mark} ca tad evānudya bhāryātvaṁ
vidhīyate \| dvitīya-vākye ca rukmiṇītvam uddeśyam ity-ādi, tato
graha-vākyavad atrāpi na vākya-bheda-doṣa iti
sarvatraivaiva-śabdānvayena vyajitāyām anyonyam \| ananya-yogyatāyāṁ
hetuḥ---anavadyātmeti \| idaṁ hi dvayor eva viśeṣaṇam iti tataś ca
rāgātiśayodaya-vākyam \|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** asyaiva nāparasya bhāry
eva na tu bhogyā dāsī rukmiṇy eva nāparā bhavitum arhaty eva na tu
nārhati \| asāv eva nānyaḥ bhaiṣmyā evaṁ nāparasyāḥ samyag evācitaḥ
[navīṣad]{.mark} apy anucita iti saptāvadhāraṇāni tatraikasmin
vyatireka-pradarśanam upalakṣaṇārthaṁ nāpareti atra vaktṛ-bāhulyād
vākya-bāhulyam ataḥ saptānām eva vākyanām ekatra yojanam idaṁ jñeyam \|
atra cāsyaiva bhāryā bhavituṁ rukmiṇy arhati nāparasyety eke vadanti sma
asya bhāryā eva bhavituṁ rukmiṇy arhatīty anye asya bhāryā bhavituṁ
rukmiṇy evārhati nāparety apareḥ evam anyāny api catvāri vākyāny ata eva
vākyatvasyāsambhavān na vākya-bheda-doṣo jñeyaḥ \| yad uktaṁ sambhavaty
ek avākyatve vākya-bhedo hi gauravam iti \|\|37\|\|

**\...**

**\|\| 10.5**3.38 \|\|

kiñcit sucaritaṁ yan nas tena tuṣṭas tri-loka-kṛt \|

anugṛhṇātu gṛhṇātu vaidarbhyāḥ pāṇim acyutaḥ \|\|

**śrīdhara-svāmī (bhāvārtha-dīpikā) :** ayam evānugraha iti
nirdaśanti---gṛhṇātv iti \|\|38\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paurā ūcuḥ---kiñcid iti \|
sucaritaṁ tapo-dānādi-rūpam \| tena sucaritena \| ayam eva
pāṇi-grahaṇa-rūpa eva \| tataś ca rāgātiśayādeya-vākyam---kiñcid iti \|
iha pūrveṣu ca janmasu yat kiñcid ity arthaḥ \| tri-loka-kṛd iti
parama-sāmarthyam uktam, jīvārtha tat-sṛṣṭer dayālutvaṁ ca \| acyuta iti
sama-rūpa-guṇavattvam \| vaidarbhyā iti sambandhollekhaḥ \|
trilokakṛd-acyutayor bhedenoktir nara-līlā-mādhuryākrānta-cittatvena \|
tato vailakṣaṇya-smaraṇāt \| vadanti sma parasparam avicchedena
kathayāmāsur ity arthaḥ \|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiñcid iti, sat kiñcid
iti pūrva-janmasv api kṛtaṁ sarvam eva prāpnuvanti, tena tuṣṭaḥ san
tri-loka-kṛt śrī-nārāyaṇa iti tasya parama-sāmarthyam abhipretam \|
acyuta iti samagra guṇa-rūpavattvam, vaidarbhyā iti ca pūrvokta-nyāyena
tādṛśatvam eva, tri-loka-kṛd-acyutayor bhedenoktiḥ, lokānāṁ
tattva-jñānāt, prema-bharodayenānanusandhānād vā \| yad vā,
**tri-loka-kṛd acyuto\'yam** **anugṛhṇātu** \| katham ? **gṛhṇātu** sa
eveti \| tataś ca tri-loka-kṛd iti dayālutvam abhipretam \| jīvānāṁ
hitārtham eva trilokī-sṛṣṭeḥ \|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiñcid iti iha pūrveṣu ca
janmasu yat kiñcid ity arthaḥ \| tri-loka-kṛd iti tasya
parama-sāmarthyaṁ dyotitaṁ jīvārthaṁ tat-sṛṣṭer dayālutvaṁ ca acyuta iti
samagra-rūpa-guṇavattvaṁ vaidarbhyā iti sva-sambandhollekhaḥ
triloka-kṛd-acyutayor bhedenoktiḥ nara-līlā-mādhuryākrānta-cittatvena
tato vailakṣaṇyasya sphuraṇāt vadanti sma parasparam avicchedena
kathayāmāsur ity arthaḥ \|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat kiñcit sūcaritaṁ
sukṛtaṁ ced asmākam asti tena tuṣṭa iti tat tat svasya sukṛtam asmābhir
asyai rukmiṇyai dattam iti bhāvaḥ \|\|38\|\|

**\...**

**\|\| 10.5**3.39 \|\|

evaṁ prema-kalā-baddhā vadanti sma puraukasaḥ \|

kanyā cāntaḥ-purāt prāgād bhaṭair guptāmbikālayam \|\|

**śrīdhara-svāmī (bhāvārtha-dīpikā) :** premṇaḥ kalā leśas tena baddhā
vadanti sma sampūrṇa prema teṣāṁ hṛdyevāvartatety arthaḥ \|\|39\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha*
iti--saṁpūrṇapremāvirbhāve na jāne te kiṁ kuryur iti bhāvaḥ \| nanu
rukmyādibhyo bhayaṁ katham atyajaṁs tatrāha---premṇaḥ kalā kalanā
kalanā-kālayoḥ kalā iti nānārthāt \| kalanā cātra bhāvanā kalibalī
kavīnāṁ kāmadhenu ity abhyupagamāt \| yad vā, -prema-kalayā
rukmiṇī-viṣayaka-prema-vṛddhayā \| kalā mūle pravṛddhau syāc
chilpādāvaṁśa-mātrake iti medinī \| yad vā, kalā-leśaḥ premā cāyam
anumodanātmakaḥ \| sa punar iha vare sakhī-bhāva-yogyaḥ parama-mahān eva
\| tayā baddhā iti tasyāḥ śṛṅkhalātvaṁ dṛḍhatvaṁ ca dhvanitam \| evaṁ
tal-leśa-prāptyāpi teṣām eṣāvasthā, kim uta tāsām ity arthaḥ \| kanyā
ceti ca-kārāt sama-kālatā-pratītiḥ tādṛśa-premotkaṇṭhā-yogyam evedam iti
sūcayati \| kiṁ ca, puraukasāṁ tādṛśokti-śravaṇāt tasyā mahā-prītis
tad-ukter maṅgalopaśrutitvād abhīṣṭa-siddhiṁ ca dyotayati \| ata eva
prakarṣeṇa citta-prasādādināgāt \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu rāja-putra-varāt
rukmiṇo jarāsandhādibhyaś ca bhayaṁ kuto\'tyajan ? tatrāha--premṇaḥ kalā
vṛddhis tayā baddhā vaśīkṛtāḥ, baddha-śabdena premṇaḥ śṛṅkhalātvaṁ tena
ca dāḍhyaṁ dhvanitam \| atītārtha-paro\'pi sma-śabdo vāde\'vicchedaṁ
bodhayati \| ca api, kanyāpīti puraukasāṁ tādṛśokti-śravaṇāt tasyā
mahā-prīti maṅgala-vākyair abhīṣṭa-siddhiṁ ca dyotayati, ata eva
prakarṣeṇa citta-prasādādināgāt \|\|39\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, rukmy-ādibhyo bhayaṁ
katham atyajam ? tatrāha---premṇaḥ kalā kalanā kalanākālayoḥ kalā iti
nānārthāt \| kalanā cātra bhāvanā kalibalī kavīnāṁ kāmadhenu ity
abhyupagamāt \| yad vā, kalā-leśaḥ premā cāyam anumodanātmakaḥ sa punar
iha vare \[ rase \] sakhī-bhāva-yogyaḥ parama-mahān eva ca saḥ tayā
baddhaḥ iti tasyā śṛṅgalātve tena dārḍhyaṁ ca dhvanitam \| evaṁ
tal-leśa-sāmānya-prāptyāpi teṣām eṣāvasthā kim uta tāsām ity arthaḥ \|
kanyā ceti ca-kārāt \| sama-kālatā pratītis tādṛśa-premotkaṇṭhā-yogyam
evedam iti sūcayati \| kiṁ ca, puraukasāṁ tādṛśokti-śravaṇāt tasyā
mahā-prītis tad-ukter maṅgalopaśrutitvād abhīṣṭā sārdhaṁ ca dyotayati,
ata eva prakarṣeṇa citta-prasādādinā agāt \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata eva ca evaṁ
prema-kalayā rukmiṇī-viṣayaka-prema-pravṛddhyā baddhāvaśībhūtā ity
arthaḥ \| kalā-bhūte pravṛddhau syāc chilpādavaṁśa-mātrake iti medinī,
kali-valī kāmadhenū ca iti kavayaḥ \|\|39\|\|

**\...**

**\|\| 10.5**3.40-41 \|\|

padbhyāṁ viniryayau draṣṭuṁ bhavānyāḥ pāda-pallavam \|

sā cānudhyāyatī samyaṅ mukunda-caraṇāmbujam \|\|

yata-vāṅ mātṛbhiḥ sārdhaṁ sakhībhiḥ parivāritā \|

guptā rāja-bhaṭaiḥ śūraiḥ sannaddhair udyatāyudhaiḥ \|

mṛdaṅga-śaṅkha-paṇavās tūrya-bheryaś ca jaghnire \|\|

**śrīdhara-svāmī (bhāvārtha-dīpikā) :** gamanaṁ viśinaṣṭi dvayena \|
padyām iti \|\|40\|\|

api ca \| mṛdaṅgety-ādi \| jaghnire āhatāḥ \| vāditā ity arthaḥ
\|\|41\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyā rukmiṇyāḥ \| sā
samyakpu mukundāṅghrim eva dadhyāv iti bhāvaḥ \| tad eva
vistareṇābhivyañjayatipadbhayām iti sārdhaṁ caturbhiḥ \| tatrādyadvayaṁ
yugmakaṁ ca \| sāpi tādṛśamāhātmyāpi \| padyām eva yayāvatra
bhavānībhaktir eva hetur ity āhadraṣṭum iti \|\|40\|\|

yatavāgdhṛtamaunā \| yātrotsavam āha---api ceti \| ity artha iti-āhatā
vāditāḥ, vādanam eva teṣāṁ hananaṁ, vinā tāḍanaṁ vādanāsaṁbhavād iti
bhāvaḥ \| bhaktāvanudhyāne ca lakṣaṇam-yatavāg iti \| iyam eva niryaṇe
viśabdasyārthavyaktiḥ \| tasyāstādṛśāvaraṇe māhātmyena
durlabhatāmutkaṇṭhitāṁ ca viśeṣato vyañjayan
varṇayiṣyamāṇamākīsmarkaśrī-kṛṣṇalābhaṁ rasayituṁ bījaṁ vapati-mātṛbhir
ity-ādibhiḥ \| mātṛbhir matrā tulyābhiḥ \| rājabhaṭaiḥ śrī-kṛṣṇabhiyā
rukmini-yuktaiḥ \| ata eva śūraiḥ \| kiṁ ca, --sannaddhair
gṛhītakavacādibhis tathodyatābudhaiḥ \| viśeṣaṇānāmeteṣāṁ yathottaraṁ
gopanaprakāre śreṣṭhayam \| mṛdaṅgety ardhakam \| mṛdaṅgā murajāḥ,
paṇavā antastantrīkāḥ, tūryāḥ, tura iti prasiddhāḥ \| ete ānaddhabhedāḥ
\| bheryaś ca suṣirabhedā ānaddhabhedāśceti dvividhāḥ \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva
vistareṇābhivyañjayati-padbhyām iti sāddha caturbhiḥ \| viśeṣeṇa
niryayau antaḥ-purāt, viśabdārtham eva darśayatisā ceti \| tvarthe
cakāraḥ, bhavānīpādapallavadarśanāt mukundānudhyānasya viśeṣa
bodhayati-mukundasya paramānandapradasya bhagavataś caraṇāmbujaṁ samyag
yathā syāt, premṇā tatsaundaryādau cittābhiniveśenety arthaḥ \| yad vā,
samyag guṇa-rūpādinottamam, ato\'nu nirantaraṁ dhyāyantī \|\|40\|\|

yatavāg gṛhītamaunā, mātṛbhir iti bahutvaṁ bhīṣmakasya bahulapatnīkṛtvāt
\| kiṁ vā, mātṛṣvasṛpituḥ svasrādīnāṁ tanmātṛtulyānāṁ saṅgrahāt,
rājabhaṭai rājño bhīṣmakasya bhaṭair yodhaiḥ, rāja-śabdena rājñāmayam
eva svabhāva iti bodhyate \| yad vā, śrī-kṛṣṇabhītyā rājaputreṇa rukmiṇā
niyuktar iti jñeyam \| ata eva śurair yuddhasamartheḥ, kiṁ ca, sannaddha
gṛhītakavacādiyuddhaparikaraiḥ \| kiṁ ca, udyatāyudhaiḥ viśeṣaṇānāmeṣāṁ
yathottaraṁ gopanaprakāre śreṣṭhyam \| mṛdaṅgā murajāḥ, paṇavā
antastantrikāḥ, turyyaḥ tura iti prasiddhāḥ, ete ānaddhabhedāḥ, bheryaś
ca śuṣirabhedā ānaddhabhedāceti dvividhāḥ \|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva
vistareṇābhivyañjayati---padyām iti, sārdhacaturbhiḥ \| tatrādyadvayaṁ
yugmakañcāpi sāpi tādṛśamāhātmyāpi padbhayām eva viniryayau tatra
bhavānībhaktir eva hetur ity āha---draṣṭum iti \| pādapallavam ity api
tadbhaktyanusāreṇaivoktam \| nanu sākṣāllakṣmyāstasyāṁ kathametādṛśī
bhaktiyujyate tatrā---mukunda caraṇam evāmbujaṁ paramakaumalyādiguṇatayā
sphuritaṁ samyak tanmādhuryoparaktatvenaiva anu nirantaraṁ dhyāyatī
dhyāvantī sotkaṇṭha smarantīti nātmanastasya vā mahimāṁśo\'sphurad iti
bhāvaḥ \|\|40\|\|

bhaktāvanudhyāne ca lakṣaṇaṁ yatavāgiti, iyam eva ca miṣṭaṇe
viśabdasyārthavyakti \| tasyāstādṛśāvaraṇamāhātmyena
durlabhatāmutkaṇṭhitāṁ ca viśeṣato vyañjayan
varṇayiṣyamāṇamākasmikaśrī-kṛṣṇalābhaṁ rasayituṁ bījaṁ vapati--mātṛbhir
ity-ādibhir mātṛbhir iti \| mātrā tulyābhiḥ rājabhaṭaiḥ śrī-kṛṣṇaśriyā
rukmini-yuktaḥ ata eva śūraiḥ kiṁ ca, sannaddha gṛhītakavacādibhis
tathaiva udyatāyudhaiḥ viśeṣaṇānāmeteṣāṁ yathottaraṁ gopanaprakāre
śreṭhyam \| mṛtaṅgety ardhakaṁ mṛdaṅgāḥ murajāḥ paṇavā antastantrīkāḥ
turyyāḥ tūra iti prasiddhāḥ ete ānaddhabhedāḥ bheryaś ca suṣirabhedā
ānaddhabhedāceti dvividhāḥ \|\|41\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** svapurādbhavānyā
ālayaparyantaṁ naramrānena sukhapālanāgatya
ālayābhyantaragatāṁścatuḥpañcaprakoṣṭāt padbhaśvam eva yayau rājabhaṭair
bhavānyālayādvahiḥ sarvadikṣuḥ sthitaiḥ \| jaghnire āhatā vāditā ity
arthaḥ \|\| 40-41 \|\|

**\...**

**\|\| 10.5**3.42-43 \|\|

nānopahāra-balibhir vāramukhyāḥ sahasraśaḥ \|

srag-gandha-vastrābharaṇair dvija-patnyaḥ svalaṅkṛtāḥ \|\|

gāyantyaś ca stuvantaś ca gāyakā vādya-vādakāḥ \|

parivārya vadhūṁ jagmuḥ sūta-māgadha-vandinaḥ \|\|

**śrīdhara-svāmī (bhāvārtha-dīpikā) :** vāramukhyā gaṇikottamāḥ \|\|
42-43 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nāneti yugmakam \|
nānā-vidhair upahārair upaḍhaukanair balibhiś ca niyatapūjādravyaiḥ saha
gāyakā gāyantaḥ, sūtādayaś ca stuvanta iti vivekaḥ \| vādyānāṁ vādakāḥ
vādyāni vādayanta iti śeṣaḥ \|\|42\|\|

stuvanto devīm \|\| 43 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nānāvidhair upahāraiḥ
phalādibhir valibhiś ca gandhapuṣpādiniyatapūjādravyaiḥ saha, jagmur iti
pareṇa sarveṣām anvayaḥ \| sragādibhiḥ suṣṭhu alaṅkṛtāḥ,
sragādīnāmalaṅkaraṇe yathottaraṁ śreṣṭhyam \|\|42\|\|

gāyakā gāyantaḥ, sutādayaś ca stuvanta iti vivecanīyam, vādyānāṁ vādakāś
ca vādyāni vādayanta ity arthaḥ \| yad vā, gāyakādayaḥ sarve\'pi
gāyantaḥ stuvantaś ca, tatra vādyety anena vādakānāṁ vādyam api sūcitam
\|\| 43 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nāneti yugmakam \|
nānāvidhair upahārair upaḍhaukanaiḥ balibhiś ca niyatapūjādravyaiḥ saha
gāyakāḥ gāyantaḥ sutādayaś ca stuvantaḥ iti vivecanīyaṁ vādyānāṁ vādakā
vādyāni vādayanta iti śeṣaḥ\|\|42-43\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.5**3.44 \|\|

> āsādya devī-sadanaṁ dhauta-pāda-karāmbujā \|
>
> upaspṛśya śuciḥ śāntā praviveśāmbikāntikam \|\|

**śrīdhara-svāmī (bhāvārtha-dīpikā) :** upaspṛśyā camya \|\|44\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhautapādakarāṁbujā
prakṣālitahastapādā \| pūrvavadbhavānībhakta vivṛṇoti---āsādyeti ṣaḍbhiḥ
\| devasadanaṁ devyāḥ prāsādam \| mahadālayāntargatamaṇimaṇḍapam iti
viśvanāthaḥ \| kukkuṭyādīnāmaṇḍādiṣu iti puṁvadbhāvāt, bhavādīnām api
tatra sthitatvenaikaśeṣatvādvā \| śāntā samāhitacittā \|\|44\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devasadanaṁ devyāḥ
prāsādam, devyāḥ iti pāṭhaḥ spaṣṭaḥ \| śāntā samāhitacittā \|\|44\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvavadbhavātībhaktiṁ
vivṛṇoti--āsādyetyādiṣaḍbhiḥ \| devasadanaṁ devyāḥ prāsādaṁ
kukuṭyādīnāmaṇḍādiṣu pumvadbhāvāt bhavādīnām api tatra
sthitattvenaikaśeṣatvādvā śāntā samāhitacittā \|\|44\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** devasadanaṁ devyā
mandiraṁ bṛhadālayāntargataṁ maṇimaṇḍapaṁ kukkuṭyādīnāmaṇḍādiṣu
puṁvadbhāva iti puṁvatvam upaspṛśya ācamya \|\|44\|\|

**\...**

**\|\| 10.5**3.45 \|\|

> tāṁ vai pravayaso bālāṁ vidhi-jñā vipra-yoṣitaḥ \|
>
> bhavānīṁ vandayāṁ cakrur bhava-patnīṁ bhavānvitām \|\|

**śrīdhara-svāmī (bhāvārtha-dīpikā) :** pravayaso vṛddhāḥ bhavānvitām
iti bhavasyopasarjanatnaṁ strīkarmocitamuktam \|\|45\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ rukmiṇīm \|
upasarjanatvaṁ gauṇatvam \| strīkarmasu strīṇām eva prādhānyam iti
dyotanāyeti bhāvaḥ vidhijñāḥ strīśāstrakuśalāḥ \| bhavānī, bhavapatnīm,
bhavasya kāmasahacarīm, dharmasahacarīm ity arthaḥ \| ādya puṁyoge,
dvitīye yajñasaṁyoge ṅīṣvidhānāt \| viprayoṣitaḥ purohitastriyaḥ \|
vidhijñāśśāstravidhijñāḥ \| paurāṇikapraṇavojjhitair mūlamantraiḥ
śrībhavānyai pādyādīni samarpayāmi nama ity-ādi pūjāvidhijñā
rukmiṇyantargatābhiprāyajñā vā \| bhavānvitāmiti-he bhavāni tvaṁ yathā
bhavapatnī bhavānvitāsi tathaiva mām api kṛṣṇapatnī kṛṣṇānvitāṁ kurv iti
tābhiḥ kṛṣṇamālokya kiñcitsucaritaṁ yannaḥ iti prākprārthitatvād iti
bhāvaḥ \|\|45\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhavānī-śabdo\'tra
pārvatī-mātravācakaḥ, bhavasya patnīm iti tasyā vandanena tasyāpi
vandane siddhe bhaktyā bhavānvitām eva vandayāñcakruḥ \| yad vā, tasyāḥ
prasiddhaṁ paramaṁ pātivratyaṁ saubhāgyaṁ ca tādṛśa siddhaye\'bhipretam
iti dik \|\|45\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhavānīṁ bhavapatnīm iti
bhavasya kāmasahacarīṁ dharmasahacarīmapīty arthaḥ \| ādye puṁyoga-mātre
dvitīye yajñasaṁyoge ṅīpo vidhānāt iti tasyā bhavasya mahābhāgavatasya
paramāntaraṅgatvaṁ darśitam ata eva bhavānvitām eva satīṁ bhavānvitām
eva vandayāñcakur ity arthaḥ \| anena tu vakṣyamāṇasya mantrasya tābhir
upadeśyatvamāyātīti tāsām eva tadvatvaṁ labhyate \|\|45\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.5**3.46 \|\|

> namasye tvāmbike'bhīkṣṇaṁ sva-santāna-yutāṁ śivām \|
>
> bhūyāt patir me bhagavān kṛṣṇas tad anumodatām \|\|

**śrīdhara-svāmī (bhāvārtha-dīpikā) :** namasya iti \| rukmiṇyā tadaiva
dṛṣṭo\'yaṁ mantraḥ \| svasantānayutāṁ gaṇeśādisahitām \| ātmārāmo\'sau
kathaṁ tvatpatirbhaved iti cedata āha \| tadanumodatām iti \| bhavatī
śrī-kṛṣṇa eva vā \|\|46\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadaiva pūjanāvasara eva
\| dṛṣṭo jñātaḥ, na pūrvaṁ paṭhita ity arthaḥ \| ādinā kārtikeyagrahaḥ
\| yad vā, ---santānapadaṁ vistāraparam, tena nadibhṛṅgyādigrahaḥ \|
atrāśaṅkateātmārāmeti \| tat matpatibhavanam \| bhavatī tvam \|
anumodattāmaṅgīkurutām \| tavānumodanena tvayā saha
tadabhedācchrīkṛṣṇo\'vaśyaṁ me patirbhaviṣyatīti bhāvaḥ \| tad-uktaṁ
kaurme---

> na me nārāyaṇādbhedo vidyate hi vicārataḥ \|
>
> tanmāyāhaṁ paraṁ brahma sa viṣṇuḥ parameśvaraḥ \|\| iti \|

tvadabhinnatvādvā kṛṣṇa evānumodatām ity arthaḥ \|
vandanamantrastu-namasya iti \| āmbike jaganmātaḥ \| śivāmiti-śivena
saha samānanāmaguṇatvādinā bhedābhāvāttannāmnā so\'pi labhyata iti
vyaktam \| tatas tena sahitām ity arthaḥ \| evaṁ yogyatāṁ nirdiśya
prārthayate-bhūyād iti \| bhagavān paramorddvaparamaiśvaryamādhuryavān
\| ata eva kṛṣṇaḥ sarvacittākarṣakaḥ \| kimuta tanniṣṭhāyā mamety arthaḥ
\| svasantānayutāmiti-gaṇeśo\'tra mama vighnaṁ khaṇḍayatv iti bhāvaḥ \|
tattatra \| bhavatītyanumodatāṁ sa eva matpatirbhavatv iti
saṁmati-mātramatra dattām \| siddhaprāyatvānmanorathasyeti bhāvaḥ \| yad
vā, -tvadarcanaprabhāveṇa kṛṣṇa evetyautkaṇṭhyavihvalāyāstatsvīkārasyāpi
nātipratīteḥ \| adbhir jalaiḥ \| advir iti yamakam \| abādīnāmakramoktiḥ
śrī-kṛṣṇāviṣṭatvena tasyā munerva pūjākramavismṛteḥ \| srake \| pauṣpī,
mālā ratnamayī \|\|46\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhavānīṁ
vandayāñcakurity-ādi \| pravayasaḥ sthavirā viprayoṣitaḥ ahaṁpūrvikayā
kyāciduktaṁ bhavanī vandyatām, kyāciduktaṁ bhavapatnī vandyatām,
kyāciduktaṁ bhavānvitām iti \| athavā bhavapatnīṁ vandayāñcakruḥ \|
kīdṛśīm ? bhavānvitāṁ samartṛkāma, punaḥ kīdṛśīm ? bhavānīm bhava udmavo
vṛddhir iti yāvat, tamānayatīti bhavānī tathābhutā īrlakṣmīryasyāstāṁ
lakṣmīvṛddhipradāgṛhe iti mārkaṇḍeyaḥ \| anyathā bhava patnītvenaiva
bhavānīti gamyate \|\| 46-50\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ambike he jaganmātaḥ !
śivāmiti--śrīśivena saha sanāmavādinā bhedābhāvāttena sahitām ity arthaḥ
\| yad vā, sarvamaṅgalakāriṇīṁ maṅgalam evoddiśantī prārthayati-bhūyād
iti \| bhagavān paramasvatantro\'pi, kṛṣṇa iti sarvathā
sarvacittākarṣaka ity arthaḥ \| ayaṁ patitve hetuḥ \| anyat tair
vyākhyātam \| yad vā, tatpatitvamanu paścāt me modatāṁ mayi prīyatām.
vivāhānantaraṁ sadā subhagā bhaveyam ity arthaḥ \| tat
sambhāvayatibhagavān, yato bhaktavaśyatādyaśeṣaguṇaprakaṭanapara ity
arthaḥ \|\|46\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vandanamantram āha---namasya
iti \| ambike, he jaganmātaḥ ! śivām iti śrīśivena saha
samānanāmaguṇatvādinā bhedābhāvāttannāmnā so\'pi labhyata iti vyaktaṁ
tatas tena sahitām ity arthaḥ \| evaṁ yogyatāṁ nirddiśya
prārthayate-bhūyād iti \| bhagavān sarvordhvaparamamādhuryyaśvaryavān
ata eva kṛṣṇaḥ sarvasyaiva citākarṣakaḥ kimuta tadekaniṣṭhāyā mamety
arthaḥ \| anyataiḥ tatra bhavatīti bhavatī tu anumodana-mātraṁ kurutāṁ
siddhaprāyatvānmanorathasyeti bhāvaḥ \| kṛṣṇa eveti utkaṇṭhayā
tadaṅgīkārasyāpi nātipratīteḥ \|\|46\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhavānīm ity -ādi pravayasaḥ
sthavirā viprayeṣito\'haṁ pūvikayā kyāciduktaṁ bhavānī vandyatām,
kayāciduktaṁ patnī vandyatām, kayāciduktaṁ bhavānvitām iti nāmadvayam \|
anyathā bhavānvitāṁ bhavānīm ity eva sidhyati, bhavapatnīm iti
punaruktaṁ syāt \| yad vā, bhavapatnīṁvandayāñcakruḥ kīdṛśīm bhavānvitāṁ
sabhattṛkām \| punaḥ kīdṛśīm bhavānīm, bhavo vṛddhistamānayatīti bhavānī
tathā-bhūtā sā īrlakṣmīśceti bhavānīṁ tām lakṣmīvṛddhipradāgṛhe iti
mārkaṇḍeyokteḥ \|\| 46-50\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pravayaso vṛddhā
viprayaṣitaḥ purohitastriyaḥ vidhijñāḥ śāstravidhijñāḥ rukmiṇyā
manogataprakārajñāś ca bhavapatnīṁbhavānvitām iti he bhavāni ! tdhaṁ
yathā bhavapatnīṁ bhavānvitā ca virājase tathaivemām api kṛṣṇapatnī
kṛṣṇanvitāṁ kurv iti tābhir api kṛṣṇamālokya kiñcitsucaritaṁ yanna iti
prākprārthitatvād iti bhāvaḥ \| vandanamantram api tā eva tāṁ
vācayāmāsuḥ sa yathā namasye iti svasantānayutām iti ta gaṇeśo
mamātravighnaṁ khaṇḍayatv iti bhāvaḥ tattatrabhavatī anumodatāṁ bhavatu
te sa eva patir iti svasammati dattam ity arthaḥ \|\| 46\|\|

**\...**

**\|\| 10.5**3.47 \|\|

> adbhir gandhākṣatair dhūpair vāsaḥ-sraṅ-mālya-bhūṣaṇaiḥ \|
>
> nānopahāra-balibhiḥ pradīpāvalibhiḥ pṛthak \|\|

**śrīdhara-svāmī (bhāvārtha-dīpikā) :** vāśaḥktaggandhādibhir aṁbikāṁ
samapūjayat \|\|47\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ)**, **śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** admirity-ādikrameṇoktiḥ
śrī-kṛṣṇāviṣṭacittatayā pūjākramavismṛteḥ, srajaḥ puṣpādimālāḥ,
mālyānyanyānyagrathitapuṣpāṇi, pṛthag iti---devyā viprastrīṇāṁ ca
pūjādravyādīnāṁ pārthakyaṁ bodhayati \| ataḥ samyagapūjayat \| upahārā
naivedyādayaḥ, valayo\'ṣṭadikṣu balidānāni, pradīpāvalibhiścānte
mahānīrājanam \| evaṁ pṛthag asaṅkīrṇatayārpaṇenety arthaḥ \| patimatīr
iti tāsām eva tadanīmapekṣyatvāt, lavaṇeti dampatyoḥ sadā
rasasiddhayarthaṁ vivāhakāle lavaṇādibhir maṅgaladravyaiḥ pūjāyā
vidheyatvāt \|\| 47-48 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adbhir iti yugmakam \|
abādīnāmakrameṇoktiḥ śrī-kṛṣṇāviṣṭatvena tasyā munervā pūjākramavismṛteḥ
sragmālyayoḥ sādhāraṇāsādhāraṇatvena bhedo jñeyaḥ \| srajyate sraka
mālyate dhāryate mālā mālaiva mālyam iti niruteḥ pṛthag iti rukmiṇī
devyā viprastrīṇāṁ ca pūjādravyādīnāṁ pārthakyaṁ bodhayati viprastrīṇāṁ
pṛthaktvaṁ ca tadiṣṭasiddhayarthaṁ svayam api pṛthak pūjanāt kiñcit
sucaritam ity -ādivat ataḥ samyagapūjayat \| pradīpāvalibhir ityante
mahānirājanāt patimatīr iti lavaṇeti ca tathāvidhaiḥ \|\| 47-48 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** srak pauṣpī mālā
ratnamayī \|\|47\|\|

**\...**

**\|\| 10.5**3.48 \|\|

> vipra-striyaḥ patimatīs tathā taiḥ samapūjayat \|
>
> lavaṇāpūpa-tāmbūla- kaṇṭha-sūtra-phalekṣubhiḥ \|\|

**śrīdhara-svāmī (bhāvārtha-dīpikā) :** tathā viprastriyo\'pi tair
ndravyair lavaṇādibhiś ca samapūjayad iti \|\|48\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** patimatīrbhartṛmatyaḥ \|
lavaṇapadena salavaṇapāko grāhyaḥ, kevalasya
devārcanopacāreṣvaprasiddheḥ \| apūpo bahucchidraḥ kaḥ \|
kaṇṭhasūtramupavītam, hāraḥ kandaviśeṣo vā \| tad-uktam---

> puṣpahāre ratnahāre hyapavīte\'tha bhūṣaṇe \|
>
> strīṇāṁ kaṇṭhasya śāstrajñe pākabhede\'tha kuṅkume \|\|
>
> kaṇṭhasūtro nāṭakajñe phale śārkarakandake \|

iti niruktiḥ \| kecittu-kaṇṭhasūtra nāgarage strīṇāṁ saubhāgyabhūṣaṇe
ity āhuḥ\| lavaṇāpūpāḥ kacorikā iti kecit \| pṛthag iti rukmiṇīdevyā
viprastrīṇāṁ ca pūjādravyāṇāṁ pārthakyaṁ bodhayati \| viprastrīṇāṁ
pṛthaktvaṁ ca tadiṣṭasiddhaye svayam api pṛthakpūjanāt kiñcitsucaritat
ity-ādivam \| ataḥ samyagapūjayat \| pradīpāvalibhir ityante
mahānirājanāt \| patimatīrity evaṁlakṣaṇakarmaṇi patiputravatīnām
evādhikāra iti bodhayati \|\|48\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** lavaṇāpūpaḥ kacorikā iti
kecit \|\|48\|\|

**\...**

**\|\| 10.5**3.49 \|\|

> tasyai striyas tāḥ pradaduḥ śeṣāṁ yuyujur āśiṣaḥ \|
>
> tābhyo devyai namaś cakre śeṣāṁ ca jagṛhe vadhūḥ \|\|

**śrīdhara-svāmī (bhāvārtha-dīpikā) :** śeṣāṁ nirmālyam \|\|49\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyai rukmiṇyai \| tā
viprapatnyaḥ \| śeṣāṁ puṣpamālām devārpitārcakaprattā śeṣā syātpuṣpa
mālikā iti saṁhitokteḥ \| viśvakośe tu-prasādānnijanirmālyadāne
śevānukīrtatā ity uktam \| tābhyo brāhmaṇībhyo daivyai ca \| vadhū
rukmiṇī \|\|49\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇa sādaratvādinā
daduḥ, devyai ca durgāyai, vadhūr iti śrī viṣṇunyatiriktad
evatānirmmālyagrahaṇe niṣiddhe\'pi kanyātvenā doṣād iti bhāvaḥ
\|\|49\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devyai ca durgāyai \|\|49\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** śeṣāṁ nirmalyam
\|\|49\|\|

**\...**

**\|\| 10.5**3.50 \|\|

> muni-vratam atha tyaktvā niścakrāmāmbikā-gṛhāt \|
>
> pragṛhya pāṇinā bhṛtyāṁ ratna-mudropaśobhinā \|\|

**śrīdhara-svāmī (bhāvārtha-dīpikā) :** munivrataṁ maunam \| bhṛtyāṁ
sakhīm \|\|50\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha śeṣāgrahaṇottaram \|
bhṛtyā dāsī sakhī bhṛtyā bhṛtyā bhṛtirihoditā iti bahvarthavāgvilāse \|
ratnamudrā ratnāṅgulīyakam \|\|50\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇa snehabhareṇa
dṛḍhatayā gṛhītveti tayā śrī-kṛṣṇapradarśanārtham \| yad vā,
bhāvi-śrī-kṛṣṇadarśanavaivaśyena patanaśaṅkayā, vastutas tu
śobhāviśeṣārtham eva, tathā ca vakṣyati yātrācchalena haraye\'rpayatīṁ
svaśobhām \[ bhā.pu 10\|\|53\|\|54 \] iti ratnamudrayā ratnāṅgulīyakena
vivāhe paridhāryeṇa upa sarvoparitanatvena śobhituṁ śīlamasyeti, tathā
teneti pāṇeḥ paramaśobhaivoktā \|\|50\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pragṛhyeti bahusammardena
mūlatas tu śrī-kṛṣṇāgamanasamaye sambhrama vaivaśyena ratnamudrāṁ
ratnāṅgalīyakam \| upa adhikaṁ śobhayituṁ śīlaṁ yasyeti
śobhāviśeṣavarṇanāttatsarvaṁ yātrāchalena haraye\'rpayantīṁ svaśobhām
ityanusāreṇa tadarpaṇaparikaratvam eva prāptam iti dyotitaṁ ṭīkāyāṁ
bhṛtyāṁ sakhīm iti yogyatvāl-lakṣaṇayā \|\|50\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** munivrataṁ maunam
\|\|50\|\|

**\...**

**\|\| 10.5**3.51-52 \|\|

> tāṁ deva-māyām iva dhīra-mohinīṁ
>
> sumadhyamāṁ kuṇḍala-maṇḍitānanām \|
>
> aśyāmāṁ nitambārpita-ratna-mekhalāṁ
>
> vyañjat-stanīṁ kuntala-śaṅkitekṣaṇām \|\|
>
> śuci-smitāṁ bimba-phalādhara-dyuti-
>
> śoṇāyamāna-dvija-kunda-kuḍmalām \|
>
> padā calantīṁ kala-haṁsa-gāminīṁ
>
> śiñjat-kalā-nūpura-dhāma-śobhinā \|\|

**śrīdhara-svāmī (bhāvārtha-dīpikā) :** tāṁ vilokya vīrā mumuhur iti
tṛtīyenānvayaḥ \| śyāmāmajātarajaskām \| kuntalebhyaḥ śaṅkite iva capale
īkṣaṇe yasyāstām \|\| 51 \|\|

dvijā eva kundānāṁ kuḍmalāni bimbaphalavadyo\'dharastasya dyutibhiḥ
śoṇāyamānāni tāni yasyāstām \| kalā śobhā tadyuktaṁ nūpuraṁ śiñjac ca
tatkalānūpuraṁ ca tasya dhāma dīptis tena śobhituṁ śīlamasya tena padā
calantīm \|\| 52-53 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ rukmiṇīm \|
athāvasaraṁ prāpya virodhiparibhavāya tasyāḥ prabhāvo\'py āvirbabhūvety
āha-tām iti \|\| 51 \|\|

śiñjat śabdaṁ kurvat bhūṣaṇānāṁ tu śiñjitam ity amaraḥ \|
bimbaphalādharasya dyutibhiḥ śobhāyamānā dvijā dantā eva kundakuḍmalāni
yasyātām \| śijaṁ ca tatkalānūpuramatiśilpanirmatanūpuraṁ tasya
dhāmabhiḥ śobhinā padā calantīm \|\| 52 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** śyāmāṁ padminīm \|

> padma-gandhi-mukhaṁ yasyāḥ satataṁ nava yauvanam \|
>
> raktāśokaṁ padāghātād akāle\'pi praphullati \|
>
> mukha-mādhvīka-gaṇḍūṣair akāle vakulo\'pi ca \|
>
> kusumāni samādhatte sā śyāmā parikīrtyate \|\| 52 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devasya śrīviṣṇormāyām
iva \| kutaḥ ? mohinī paramasundarī mohinītulyāṁ vā, he vīra ! dhīra iti
ca pāṭhastaddhetutvena \| tasyāḥ sondarya varṇayan tāṁ
viśinaṣṭi-sumadhyamām ity -ādi daśaviśeṣaṇaiḥ \| tatra sumadhyamām ity
upalakṣaṇa sarvāṅga sauṣṭhavasya, tac ca vistāritaṁ śrī-hari-vaṁśe---

> śyāmāvadātā sa hyāsīt pṛthucārvāyatekṣaṇā \|
>
> tāmrauṣṭhanayanāpāṅgī pīnorūjaghanastanī \|\|
>
> bṛhatī cārusarvāṅgī tanvī śaśinibhānanā \|
>
> tāmratuṅganakhī subhrūrnīlakuñcitamūrdhajā \|\| .
>
> atyarthaṁ rūpataḥ kāntā pīnaśroṇipayodharā \|
>
> tīkṣṇa-śuklaiḥ samair dantaiḥ prabhāsadbhir alaṅkṛtā \|\|
>
> ananyā pramadā loke rūpeṇa yaśasā śriyā \|
>
> rūpiṇī rukmiṇī devī pāṇḍurakṣaumavāsinī \|\| \[ vi.pa 5938-41\] \| iti
> \|

kuṇḍaleti nitambeti cāśeṣa-bhūṣaṇānām, śyāmām iti vayaḥ sandhiḥ sūcitaḥ
\| ata eva vyanatstanīm \| evam aṅgasauṣṭhavavayobhūṣaṇāni
saṅkṣepeṇoddiśya mādhurīṁ varṇayati---kuntaletyādinā śobhitetyantena \|
tatra kuntale---lolalocanatayāvalokamādhurī, śucismitāmitihāsamādhurī
vsaktaiva \| tadanantaraṁ ca dantānāṁ varṇanaṁ śucismitatvenaiva teṣām
īṣatprakāśānāt \| gatimādhurīm āha---padeti nūpurasiñcitasādṛśyārthaṁ
kalaśabdaprayogaḥ \| vilokya sākṣāddaṣṭvā ye samāgatāste sarva eva,
vairinirjayādinā yaśasvino\'pi śrī-rukmiṇyāṁ nirāśatvādduḥkhena mumuhuḥ
\| kutaḥ ? tena kṛṣṇena kṛto yo rukmiṇyāṁ hṛcchayaḥ kāmastenādditā
vitrastā ity arthaḥ \| te mahāśauyryādi-yuktā api, sarve gajādyārūḍhā
api, viśeṣeṇa mūḍhā santo bhūmau petuḥ \| katham ? ujmitāstrāḥ santaḥ \|
kutaḥ ? tasya kṛṣṇasya rukmiṇīviṣayakenodāreṇa sabhāvatvādinā śreṣṭhena
hāsena brīḍāyuktāvalokanena ca hṛtaṁ nāśitaṁ ceto yeṣāṁ te, anena
kṛṣṇakatṛkaharaṇaniścayena kṣobhāt pralayaḥ sūcitaḥ \|\| 51-53 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athāvasaraṁ prāpya
virodhiparābhavāya tasyāḥ prabhāvo\'py āvirbabhūvety āha-tāṁ devam āyām
iti, sārdhair stribhiḥ \| tatra tām iti sāddha dvayakam yātrāchalena
haraye\'rpayatī svaśobhām iti vakṣyamāṇānusāreṇānyebhyas tu
svaśobhāmanarpayantīṁ tāṁ devam āyām iva mallānāmaśaniḥ ity-ādidiśā
devasya bhakteṣu svarūpavaicitryāddīvyataḥ śrī-kṛṣṇasya mallādiṣu
tvaśanitvādipratyāyikāṁ māyām iva vīramohanīṁ vīrāṇāṁ pratipakṣāṇāṁ
pāṭāntare dhairyabhājām api teṣāṁ svasmin rūpāntarakalpanayā tān
mohayantīm vīkṣya te vīrā mumuhuḥ vīramohanīrūpam eva
varṇayati---sumadhyamām ity -ādinā \| mohanīrūpatvenaiva teṣāṁ moho
janiṣyata iti spaṣṭayati yaśasvino vīratva dhīratvādinā khyātā api tayā
kṛtena mohanīrūpeṇa yo hṛcchayastenārditā ityasya vaiyarthyaṁ syāt
ityayam evārtho vivakṣitaḥ \|\| 51-53 \|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athāsyāḥ kṛṣṇadarśanaṁ
varṇayati---tām ity -ādi dvābhyām \| śyāmāṁ padminīm, tathā ca

> padmagandhimukhaṁ yasyāḥ satataṁ nava yauvanam \|
>
> raktāśokaṁ padāghātādakāle\'pi praphullati \|
>
> mukhamādhvīkagaṇḍūṣair akāle vakulo\'pi ca \|
>
> kusumāni samādhatte sā śyāmā parikīrtitā \|\|

vyañjat stanīṁ navodyat kucām kuntalena cūrṇakuntalena, śaṅkite ikṣaṇe
yasyāḥ \|\|51-52\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tāṁ
cidānandamayīṁ bhagavac-chakti śrī-rukmiṇīṁ bhagavaddviṣo\'surā māyām
eva pratiyanti smety āha----tām iti sārdhaiḥ pādonatribhiḥ \| tāṁ
śrī-rukmiṇīṁ devam āyām iva vilokya vīrā mumuhur iti tṛtīyenānvayaḥ \|
ivetyevārthe mallānāmaśanirity atrāyamaśanir eva na tu sukumāro bāla iti
mallāḥ kṛṣṇaṁ yathā amaṁsataṁ aśanitvaṁ ca na tasya svarūpamato
mallādyāḥ svasvadṛgbhistasya svarūpam eva jagṛhuḥ kṛṣṇaniṣṭhaṁ svarūpaṁ
syātyaiḥ sugamaṁ janair ity ukteḥ tathaiva devānāmapīyaṁ māyā
paramamohinī kāpi sundarī natviyaṁ mānuṣīti tāṁ matvety arthaḥ devam
āyām eva viśinaṣṭi, vīretyādibhiḥ śyāmām \|

> śītakāle bhaveduṣṇā uṣṇakāle tu śītalā \|
>
> stanau sukaṭhinau yasyāḥ sā śyāmā parikīrttitā \|\|

ity uktalakṣaṇāṁ vyañjayantau vyaktībhavantāveva stanau yasyāstāṁ
kuntalebhyaḥ śaṅkite iva capale iva īkṣaṇa yasyāstām \|\|51\|\|

bimbaphalādharasya dyutibhiḥ śoṇāyamānā dvijā dantā eva kundakuḍmalāni
yasyāstāṁ śiñjac ca tatkalānupuramatiśilpanirmatanupuraṁ ca tasya
dhāmabhir dīptibhiḥ śobhinā padā calantam \|\| 52 \|\|

**\...**

**\|\| 10.5**3.53 \|\|

> avilokya vīrā mumuhuḥ samāgatā
>
> yaśasvinas tat-kṛta-hṛc-chayārditāḥ \|
>
> yāṁ vīkṣya te nṛpatayas tad-udāra-hāsa-
>
> vrīḍāvaloka-hṛta-cetasa ujjhitāstrāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatkṛto māyāpratītijanito
yo hṛcchayaḥ kāmastenāditāḥ, yathā gandharvadattārinasthālīmurvaśīm eva
vilokya purūravāḥ kāmārditobhūdyathaiva tasya kāma urvaśījñānajanya eva
na tu sthālīpratītijanyas tathaiva vīrāṇāṁ hṛcchayo māyāpratotijanya eva
na tu rukmiṇīpratītijanya evetyayam evārthaḥ satsammataḥ, anyathā
vīratvayaśasvitvavyāghātaḥ syād iti \| yathāsuramohanārthaṁ
śrī-bhagavat-ā mohinīrūpaṁ darśitaṁ tathātrāpi mohinīrūpam eva
śrī-rukmiṇyā darśitam iti jñeyam \|\|53\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vilokya vīrā mumuhur
ity-ādi \| jagajjananyāṁ kṛtahṛcchayatvarūpapāpenādirtā mohaṁ
buddhināśaṁ prāpūr ity arthaḥ \|\|53\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vilokyety-ādi \|
jagajjananyāṁ tasyāṁ kṛtahṛcchayatvena mohaṁ prāptāḥ, tenaiva pāpena
naṣṭaprāyā ity arthaḥ \|\|53\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat kṛto māyāpratīti
janito yohṛcchayaḥ kāmastenārditāḥ yathāgandharvadattāgnisthālīmurvaśīm
eva vilokya purūravāḥ kāmārdito\'bhūt yathaiva tasya kāma
urvaśījñānajanya eva na tu sthālīpratītijanyas tathaiva vīrāṇāṁ hṛcchayo
māyāpratītijanya eva na tu rukmiṇīpratītijanya evetyato\'nyokta
viruddho\'rthaḥ parāhataḥ \|\|53\|\|

**\...**

**\|\| 10.5**3.54-55 \|\|

> petuḥ kṣitau gaja-rathāśva-gatā vimūḍhā
>
> yātrā-cchalena haraye'rpayatīṁ sva-śobhām \|
>
> saivaṁ śanaiś calayatī cala-padma-kośau
>
> prāptiṁ tadā bhagavataḥ prasamīkṣamāṇā \|\|
>
> utsārya vāma-karajair alakān apāṅgaiḥ
>
> prāptān hriyaikṣata nṛpān dadṛśe'cyutaṁ ca \|
>
> tāṁ rāja-kanyāṁ ratham ārurukṣatīṁ
>
> jahāra kṛṣṇo dviṣatāṁ samīkṣatām \|\|

**śrīdhara-svāmī (bhāvārtha-dīpikā) :** na kevalaṁ mumuhuḥ petuścety āha
\| yām iti \| yātrāmiṣeṇa haraye svalāvaṇyaṁ samarpayantīṁ yāṁ vīkṣya
kṣitau petuḥ sā tānprāptāna hriyā aikṣata tadaivācyutaṁ ca
dadarśetyuttareṇānvayaḥ \|\|54\|\|

calatpadmakośatulyau caraṇau cālayantīm \|\|55\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yā rukmiṇīm \| yāṁ
mohinīrūpatayā bhātāṁ vīkṣya nṛpatayaḥ kṣitau petuḥ \| svarūpatayā
sarvato vilakṣaṇāṁ svīyāṁ haraye\'rpyantī, na tvasurebhya ivānyebhyo
bhātām ity arthaḥ \|\|54\|\|

seti sārdhadvayor anvayaḥ \| vāmakaraṇaiḥ savyastanakhaiḥ \| tadā
nṛpekṣaṇasamaye \| seti bhinnavākyatvānna paunaruktyam \| sā kṛṣṇaṁ
didṛkṣamāṇai prāptāṁstatrāgatān hriyā aikṣata \| ete\'nye puruṣā iti
taddarśanena lajjājaniṣṭeti bhāvaḥ \| tan-madhya evācyutaṁ
svoktacyutivarjitam tāmānayiṣye ityādyukteḥ \| kiṁ
kurvatī-caraṇāvevābjakośau tau tasya pratyāsattikāmanayā śanaiśvālayantī
calatpadmakośau iti pāṭhaḥ svāmisammataḥ \| atra rūpakabalenaiva rūpyaṁ
labhyata iti caraṇāvadhyāhṛtau \| atiśayoktināmālaṅkārasya
prathamabhedoyam \| yathoktam---

> siddhatve\'dhyavasāyasyātiśayoktirnigadyate \|
>
> bhedepyabhedaḥ sambandhe\'sambandhastadviparyayau \|
>
> paurvāparyyā tyayaḥ kāryahetvoḥ sā pañcadhā matā \|\| iti \|

viṣayanigaraṇenābhedapratipattriviṣayinodhyavasāya iti \| acyutaṁ ca iti
prāyaḥ svāmisammataḥ pāṭhaḥ \| acyutaṁ sā iti pāṭhaḥ sarvatra dṛśyate \|
atra pūrvatra sā tādṛśī yattadoranvayabalāt, uttaratra sā rukmiṇī
prakaraṇabalāt \| acyutamiti-nijacittāccyutirāhityābhiprāyeṇa \|
atastatparicāyanāpekṣā nāstīti bhāvaḥ \|\|55\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** saivam ity -ādi \|
caraṇābjakoṣo asphuṭakamalākāro caraṇau sudṛśyatvāt śyāmalakṣaṇāc ca vā
\|\|54\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yātrā devyālaya gamanam,
tasyāśchaleneti vastuto yātrāyā antaḥ-purādvahiḥ śrī-bhagavat-ā
haraṇārthakatvāt svakīyāmasādhāraṇa śobhām, haraye eva, na tu
tebhyo\'rpyantīṁ darśayantīm ity arthaḥ \| evam anena
svaśobhārpaṇaprakāreṇa caraṇāveva sukomalatvādinābjakośau
śanaiścālayantī, pāṭhāntare ca padmakośāv iti pāṭhe rūpakavalena rūpyau
caraṇau budhyeta eva \| arthaḥ sa eva, śanaiścālane evam ity eko hetuḥ
\| abjakoṣarūpakatvena mṛdutvamanyo hetuḥ, kiṁ ca, bhagavataḥ
sarvaiśvaryayuktasya śrī-kṛṣṇasya prāptimāgamanam \| kiṁ vā,
aśeṣaguṇa-rūpavatasyātmanā prāptiṁ cakṣurādibhiḥ sākṣāllabdhiṁ
prakarṣeṇa paramautsukyādinā samīkṣamāṇā apekṣamāṇā, hetunāmeṣāṁ
yathottaraṁ śraiṣṭhyam \|\|54\|\|

alakānutsāryeti-samyak śrī-bhagavaddarśanārtham, tena vaidagdhyapi
sūcitā \| prāptān śiśupālasāhāyyārthamāgatān sarvān nṛpānaikṣata,
kṛṣṇadidṛkṣayā sarvato hriyā apāṅgakṣepeṇa tānapaśyad ity arthaḥ \|
sarvataś cālanenaivāpāṅgasya bahutvam, javā hriyā prāptān lajjayā
apamānajanyayā gṛhītān nṛpān, yadā, apāṅgaiḥ saha vartamānān tadupari
patitānalakānutsāryya, bhagavataḥ prāptiṁ kutaḥ kathamāyātītyevam
āgamanaṁ prakarṣeṇa naikaṭyādinā samyagitastato dṛṣṭiprasāraṇenekṣamāṇā
satī nṛpānitastato\'gre patitānaikṣata \| acyutaṁ ca
nṛpavargavañcanārthaṁ dūre sthitaṁ paścāddarśa \| tataś ca kriyāyā
apāṅgair ityasyāpyatraiva cānvayaḥ----bhāvaviśe tathaiva dṛśyatvāt \|
acyutam iti nijadhairyyādyacyuteḥ, tathā taccittāt kadācit kathañcid api
rūpaguṇādicyutirāhityābhiprāyeṇa \| ity anena tatparicāyanāpekṣā nirastā
\| rathārurukṣaṇe hetuḥ---rājakanyām iti padabhyāṁ gṛhagamanāyogyatvāt
\| kiṁ vā, sukomalapadatvena punaḥ pādavrajanāśakter iti bhāvaḥ \|
jahāreti---svayaṁ rathādavatīrya pāṇinā tatpāṇiṁ gṛhītvā aṅke kṛtvā veti
jñeyam \| samyagīkṣamāṇānām iti mohāpagamaṁ sūcayati, anādare ṣaṣṭhī \|
evaṁ paramaṁ prāgalbhyaṁ vikramavattvaṁ kṣiprakāritvādikaṁ ca darśitam
\| tac ca sambhavedevetyabhiprāyeṇāha---kṛṣṇa iti, yataḥ
sākṣābhagavānity arthaḥ \| yad vā, paramakarṣakaḥ sākṣād eva haraṇe
mahādakṣa ity arthaḥ \|\|55\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yām iti yugmakam \|
mohinīrūpatayāmātāṁ vīkṣya nṛpatayas tu kṣitau petuḥ svarūpatayā sarvato
vilakṣaṇāṁ svīyāṁ śobhāṁ tu harayerpayantīṁ tatvasurebhya ivānyato mātām
ity arthaḥ \|\|54\|\|

evam anena svaśobhārpaṇaprakāreṇa vāmakarajair vāmakarāṅagulibhir
alakānutsāryaṁ bhagavatastasya prāptiṁ hriyāpāṅgair muhur
apāṅgavikṣepair eva na tu sākṣānnetrābhyāṁ prasamīkṣamāṇā nikaṭe patitān
nṛpān aikṣata \| tadanantaraṁ tu acyutaṁ dadarśa kiṁ kurvatī
caraṇāvevābjakośau tau tasya pratyāsattikāmanayā śanaiścaliyantī
calatpadmakośāv iti pāṭhantu śrīsvāmisammataḥ atra rūpakavalenaiva
rūpyaṁ labhyata iti caraṇāvadhyāhṛtau atiśayoktināmno\'laṅkāras tu
prathamas tu bhedo\'yaṁ yathoktam---

> siddhatve\'dhyavasāyasyātiśayoktirnigadyate \|
>
> bhedepyabhedaḥ sambandhe\'sambandhastadviparyayau \|
>
> paurvāparyyā tyayaḥ kāryahetvoḥ sā pañcadhā matā \|\|

viṣayanigraṇenābhedapratipattirviṣayiṇodhyavasāya iti acyutaṁ ceti
prāyaḥ svāmisammatoyaṁ pāṭhaḥ acyutaṁ seti pāṭhas tu sarvatra dṛśyate
atra pūrvatra sā tādṛśī yattadoranvayabalāt uttaratra sā rukmiṇī
prakaraṇabalāt acyutam iti nijapratijñātocyutes tathā taccitā
cyutirohityābhiprāyeṇa ity anena tatparicāyanāpekṣā nirastā \|\|55\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** yāṁ vīkṣya iti svarūpaiṇa
varṇayati-haraya iti \|\|54\|\|

saivaṁ bhagavataḥ prāptiṁ prasamīkṣamāṇā samīkṣitumārabhamāṇā
tatsphūrttimayabhāvena skhalitān sāvaraṇātalakān vāmakarajair utsārya
prāptān vyavahitān nṛpānavaikṣan tataś ca bhītā satī tatrācyutaṁ ca
dadṛśe tac ca darśanaṁ hriyāyuktam ity arthaḥ \|\|55\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ mumuhuḥ
petuścaty āha-yām iti \| atrāpi śloke devam āyām iti padamanuvartanīyaṁ
yāṁ śrī-rukmiṇī devam āyām iva vīkṣya te nṛpatayo mūḍhāḥ santaḥ petuḥ
yāṁ rukmiṇī kīdṛśī haraye svaśobhāmarpayantī na tvanyebhyaḥ \|\|54\|\|

sā rukmiṇī śrī-kṛṣṇaṁ didṛkṣamāṇaiva prāptāna tatrāgatān hriyā aikṣata
hriyetyete\'nye puruṣā iti taddarśanena lajjājaniṣṭeti bhāvaḥ tan-madhya
evācyutaṁ dadṛśe dadarśa yaḥ khalu hṛdayāt cyuto na bhavatīti bhāvaḥ
\|\| 55-56 \|\|

**\...**

**\|\| 10.5**3.56 \|\|

rathaṁ samāropya suparṇa-lakṣaṇaṁ \|

rājanya-cakraṁ paribhūya mādhavaḥ \|\|

tato yayau rāma-purogamaḥ śanaiḥ \|

śṛgāla-madhyād iva bhāga-hṛd dhariḥ \|\|

**śrīdhara-svāmī (bhāvārtha-dīpikā) :** suparṇalakṣaṇaṁ garuḍadhvajam \|
hariḥ siṁhaḥ \|\|56\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ rukmiṇīm \| tato
rājasamūhāt \| hariḥ siṁhe kapau hare iti kośāt \| rathamārurukṣatīṁ
kālavilambāya tathā tadārohaṇārthamitastataś ceṣṭā-mātraṁ hasārohantīm
ity arthaḥ \| pūrvaṁ tadanārohaṇaṁ devayātrāgauraveṇeti jñeyam \|
samīkṣatām ity anādare ṣaṣṭhī \| evaṁ parama-prāgalbhyaṁ vikramavatvaṁ
kṣiprakāritvaṁ ca darśitam \| suparṇam iti-rathāntarāśaṅkānirāsaḥ,
śobhātiśayaścoktaḥ \| śanair yayāv iti nirbhayatvāt \|\|56\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vāmakarajair
alakānutsārya hriyā prāptā nṛpānapāṅagair utsārya
adṛṣṭvetyādiyāvadacyutamaikṣata, śrī-kṛṣṇaṁ dadarśa, paścāt sā dadṛśe,
arthādacyutenety arthaḥ \| kriyatām iti kartā kurv iti karma ākṣipyata
ityabhiyuktāḥ \| anyonya-darśanaṁ jātam ity arthaḥ \|\|56-57\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyagāropya śīghraṁ
sukhaṁ nīḍāntarniveśyety arthaḥ \| suparṇalakṣaṇam iti
tadīyatvaprasiddhayā paramardana-śīghragamanādimāhātmyaṁ sūcitam \|
mādhava iti lakṣmīrūpāyāḥ śrī-rukmiṇyāḥ prāptyabhiprāyeṇa yad vā,
nijāśepaiśvaryaprakaṭanārthaṁ yaduvaṁśe jātaḥ, ataḥ paribhūya
tatastatsthānāt rāmaḥ purogamo\'grago yeṣāṁ yādabānāṁ taiḥ saha śanair
eva niryayau, nirbhayatvāt \| tatrānurūpo dṛṣṭāntaḥ-śṛgāleti \|
śṛgālābṛtaṁ svasya bhāgaṁ bhagyaṁ māṁsaṁ harati balādācchidya nayatīti
tathā saḥ \|\|56\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rathamārurukṣantīṁ
kālavilamvāya tathā tadārohaṇārthamitastaś ceṣṭā-mātraṁ kurvantīṁ na tu
sahasārohantīm ity arthaḥ \| pūrvaṁ tu tadanārohaṇaṁ
devayātrāgaurabeṇeti jñeyaṁ samīkṣatāṁ samyagīkṣamāṇānām iti mohāpagamaṁ
sūcayati anādare ṣaṣṭhī \| evaṁ paramaṁ prāgalūbhyaṁ vikramavattvaṁ
kṣiprakārakatvādikaṁ ca darśitaṁ suparṇalakṣaṇam iti tadīyatvaprasiddhyā
bhayena sarveṣām āpātataḥ stabdhatā darśitā rathasya śobhāviśeṣaś ca
śanair eva yayau nirbhayatvāt \|\|56\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** ārurukṣatīmivety arthaḥ
\|\|56-57\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** saivaṁ śanairity-ādi \|
caraṇābjakośau asphuṭakamalākārau caraṇau sudṛśyatvāt \| vāmakarajair
alakānutsārya hṛyā prāptāna nṛpānapāṅagair utsārya avilokyeti yāvat \|
acyuta maikṣata śrī-kṛṣṇaṁ dadarśa \| paścāt sā dadṛśe arthāttena,
kriyayaiva kartāśliṣyate \| ādau sā taṁ dadarśa, paścāt sa tām ity
anyonyam evaṁ darśanaṁ jātam iti bhāvaḥ \|\|56-57\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** asahateṣām ākrośam
āha--aho iti yato\'smākaṁ yaśo gopair hṛtam \|\|57\|\|

**\...**

**\|\| 10.5**3.57 \|\|

taṁ māninaḥ svābhibhavaṁ yaśaḥ-kṣayaṁ

pare jarāsandha-mukhā na sehire \|

aho dhig asmān yaśa ātta-dhanvanāṁ

gopair hṛtaṁ keśariṇāṁ mṛgair iva \|\|

**śrīdhara-svāmī (bhāvārtha-dīpikā) :** asahamānāṁ teṣām ākrośam
āha---**aho dhig asmān** \| yato\'smākaṁ **yaśo** **gopair hṛtam** iti
\|\|57\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ rukmiṇīharaṇarūpam \|
teṣāṁ jarāsandhādīnām \| ākrośaṁ svaparanindanarūpam \| kesarāḥ santi
yeṣāṁ te

> kesaraṁ hiṅguni klīnaṁ kiñjalke na striyāṁ pumān \|
>
> siṁhacchaṭāyāṁ punnāge bakule nāgakesare \|\| iti medinī \|

yaśasaḥ kṣayo yasmāttam \| pare śatravaḥ, tatrāpi māninaḥ \| paraiḥ iti
pāṭhaḥ kacit \| jarāsandhavaśāḥ iti ca \| āttaṁ
yaddhanustatpraśastatvena vidyate yeṣām āro\'pi tadhanuṣpāṇīnāṁ rājñām
api \| gopair iti bahutvaṁ śrī-kṛṣṇānurvātatvena yadunām api
gopatvadhvananāt \| asmadyaśaḥ iti pāṭhaścintyaḥ \|\|57\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sveṣām abhibhavaṁ
tiraskāraṁ sākṣād eva haraṇāt, svao śabdasya agre\'py anvayaḥ svayaśasaḥ
kṣayo yasmāttaṁ kiñcit kartum aśaktyā śauryādiprasiddhihāneḥ \| yad vā,
sva-yaśasaḥ kṣayaṁ ca, śiśupālāya kanyāsādhanodyamādivaiyarthyāt \| pare
yādavetare sarvai kṣatriyā na sehire soḍhuṁ nāśakan, yato mānino
vīrādyabhimānavantaḥ \| yad vā, pare śatravaḥ, tatrāpi māninaḥ, aho
khede, āttadhanvanāṁ dhanuṣpāṇīnāṁ rājñām api yaśo\'smākaṁ gopair
gorakṣārthayaṣṭi-mātragrahaṇaparair vanyaiḥ karadair hṛtam \|
taccātyayuktam eveti dṛṣṭāntamāhuḥ-keśariṇām iti bhāga iti śeṣaḥ \| yad
vā, bhāgaharaṇānmahābalaparākramādiyaśa eva hṛtam \| gopair iti bahutvaṁ
śrī-kṛṣṇānuvattitvena yadunām api gopatvamananāt \| asmadyaśa iti
pāṭhāntaraṁ cintyam, samāsāntargatasyāsmacchabdasyātadhanvanām ity anena
sambandhasiddheḥ, asmākam iti ca yatair vyākhyātaṁ tat
prakaraṇabalādeveti dik \|\|57\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yaśasaḥ kṣayo yasmāttam
arthātsvasya \| yad vā, yaśasaḥ kṣayaṁ ca pare śatravaḥ tatrāpi māninaḥ
parair ti pāṭhaḥ kvacit mukhā ity atra vaśā iti ca āttaṁ
yaddhanustatpraśastatvena vidyate yeṣāṁ teṣām āttadhanvinām āro\'pi
tadhanuṣṇāṇīnāṁ rājñām api gopair iti ca bahutvaṁ śrī-kṛṣṇānuvattitvena
yadūnām api gapatvadhvananāt asmadyaśa iti pāṭhaścintyaḥ \|\|57\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** asahateṣām ākrośam
āha--aho iti yato\'smākaṁ yaśo gopair hṛtam \|\|57\|\|

iti sārārtha-darśinyāṁ harṣiṇyāṁ bhakta-cetasām \|

tripañcāśattamo'dhyāyo daśame'jani saṅgataḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyāṁ
saṁhitāyāṁ vaiyāsikyāṁ daśama-skandhe rukmiṇī-haraṇaṁ nāma

tripañcāśattamo'dhyāyaḥ \|\|

\|\|53\|\|

 

(10.54)

## atha catuḥ-pañcāśo'dhyāyaḥ

### yadubhiḥ saha saṅgrāme caidya-pakṣīya-rājñāṁ parājayaḥ, rukmiṇaḥ parābhavaḥ, balabhadra-kṛta-sāntvanaṁ rukmiṇī-śrīkṛṣṇa-vivāhaś ca \|

**\|\| 10.54.1 \|\|**

**śrī-śuka uvāca---**

iti sarve susaṁrabdhā vāhān āruhya daṁśitāḥ \|

svaiḥ svair balaiḥ parikrāntā anvīyur dhṛta-kārmukāḥ \|\|

**śrīdhara-svāmī (bhāvārtha-dīpikā) :**

catuṣpañcāśattame tu jitvā rājño'ripakṣagān

rukmiṇaṁ ca virupyātha bhaiṣmyāḥ pāṇiṁ pure'grahīt

**itīti** "aho dhig asmān" ity evaṁ vadantaḥ \| **susaṁrabdhāḥ**
krodhāviṣṭāḥ \| **daṁśitāḥ** kṛta-sannāhāḥ \| **parikrāntāḥ** parivṛtāḥ
\| **anvīyur** anvadhāvan \|\|1\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aripakṣagān
śiśupālapakṣīyān \| virūpya muṇḍayitvā (\*) \| sarve jarāsandhādayaḥ \|
vāhān gajādīn \| dhṛtakārmakā iti pūrvaṁ vimūḍhatvenojjhitāstratayā
gajādibhyo bhūmau patanāt \|\|1\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāhān gajādīnāruhyeti,
dhṛtakārmukā iti ca, purā vimūḍhatvenojjhitāstratayā gajādibhyo bhūmau
patanāt \|\|1\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vāhān gajādīnāruhyati
dhṛtakārmukā iti ca purā vimṛddhatvenojjhitāstratayā gajādibhyo bhūmau
patanāt \|\|1\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

catuṣpañcāśattame'vijayo rukmivirūpatā \|

bhaiṣmyāḥ prabodha udvāho dvārakāyām itīryate \|\|

visphūrjya ṭaṅkārayitvā \|\|1.2\|\|

**\...**

\|\| 10.54.2 \|\|

tān āpatata ālokya yādavānīka-yūthapāḥ \|

tasthus tat-sammukhā rājan visphūrjya sva-dhanūṁṣi te \|\|

**śrīdhara-svāmī (bhāvārtha-dīpikā) :** visphūrjya ṭaṅkārayitvā
\|\|2\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān rājñaḥ \|
yādavānīkānāṁ yūthāni pānti ye tathā te baladevādayastatsammukhā
rājābhimukhāḥ \| ta iti śrīrāmeṇa sahatad-artham eva ya āgatā ity arthaḥ
\|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te pūrvam eva tad-artham
eva śrobaladevena sahāgatā ye \| kiṁ vā, mahābalaparākramādinā
prasiddhāḥ, biṁvā, śrī-kṛṣṇakapriyā yādavālāmanaukāni sainyāni, teṣāṁ
yūthapāḥ śrībaladevādayaḥ, svakīyānyasādhāraṇāni dhaṣi \| he rājann iti
praharṣāt \|\|2\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti \| pūrvametad-artham eva
śrīrāmeṇa sahāgatāḥ prasiddhāś ca ya ity arthaḥ svānyasādhāraṇāni
dhanūṁṣi \|\|2\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.54.3 \|\|

> aśva-pṛṣṭhe gaja-skandhe rathopasthe'stra-kovidāḥ \|
>
> mumucuḥ śara-varṣāṇi meghā adriṣv apo yathā \|\|

**śrīdhara-svāmī (bhāvārtha-dīpikā) :** pareṣāṁ śarāṇāṁ bāhulye
yādavānāmacalatve dṛṣṭāntaḥ \| meghā iti \|\|3\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rathopasthe rathamadhye
upasthaḥ śephasi kroḍe tathā madanamandire iti medinī \| kroḍe madhye \|
rathopasthe taduparisthitanīḍe \| kovidā yuddhā\'bhijñā jarāsandhādyāḥ
\|\|3\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rathasyopasthe upari ca,
aśvapṛṣṭhādau śaravarṣāṇāṁ mocanaṁ teṣām atyantavāhulyena \| tatra
tatrāvasthitayodhaiḥ saha tattadvyāpanāt, aśvādīnāṁ yathottaraṁ vṛhatayā
teṣu śaravarṣaṇādhikyena tattatkrameṇa nirddeśaḥ, mumucunṛpāḥ
yato\'treṣu kovidā iti meghasādṛśyamupapāditam \|\|3\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rathopasthe tadupari
sthitanīḍe kovidā yuddhābhijñā jarāsandha-mukhāḥ \|\|3\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pareṣāṁ śarāṇāṁ bāhulye
yādavānāmacalatve dṛṣṭāntaḥ, meghā iti \|\|3\|\|

**\...**

\|\| 10.54.4 \|\|

> patyur balaṁ śarāsāraiśchannaṁ vīkṣya sumadhyamā \|
>
> savrīḍam aikṣat tad-vaktraṁ bhayavihvalalocanā \|\|

**śrīdhara-svāmī (bhāvārtha-dīpikā) :** aikṣadaikṣata \|\|4\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadvaktraṁ śrī-kṛṣṇamukham
\| sumadhyametilajjayāvanatamadhyatvena tatra bhaṅguratvavyakteḥ
\|\|4\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** patyuritgātmano valasya
ca rakṣaṇābhiprāyeṇa, vīkṣya sākṣāddaṣṭvā mayena vihvale aśrumocanādinā
ākule cañcale vā locane yasyās tathā-bhūtā satī, yataḥ sumadhyamā
paramottamā, tādṛśīnāṁ sadā bhīrutvāt, tatrāpi śarāsāraiśchannaṁ vīkṣya
sa vrīrḍa yathā syād iti sumadhyamātvād eva navavīkṣaṇādvā \|\|4\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sumadhyameti \| lajjayā
namratvena bhaṅguramadhyātvavyakteḥ \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** aikṣamaikṣata \|\|4\|\|

**\...**

\|\| 10.54.5 \|\|

> prahasya bhagavān āha mā sma bhair vāmalocane \|
>
> vinaṅkṣyatyadhunaivaitattāvakaiḥ śātravaṁ balam \|\|

**śrīdhara-svāmī (bhāvārtha-dīpikā) :** mā sma bhaiḥ mā bhayaṁ kuru \|
he vāmalocane vārākṣi \| tāvakaistvadīyaiḥ kṛtvā \|\|5\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etaddṛśyamānam \|
prahasyeti svasya nirbhayatvaṁ sūcayaṁstāmāśvāsayati---he vāmalocana iti
\| strīsvabhāvaṁ bhīrutvaṁ mā svīkuru, tvaṁ vāme śokāśrurāhityānmanohare
eva locane bhaviṣyato yasyāstādṛśy eva bhaviṣyasi, na tvasmatparājayena
viklavanetrā bhaviṣyasīti bhāvaḥ \| tāvakair asmābhiḥ \| sveṣāṁ
tadīyatvanirdeśastasyāṁ parama-praṇayavyañjakaḥ \|\|5\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tāvakaiḥ śātravaṁ
valam iti tāvakair iti mamatodbhāvanam \|\| 5-32 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prahasya uccair hasitveti
tasyā bhayanirāsārtham, tathā coktaṁ tṛtīyaskandhe śrīkapiladevena hāsaṁ
harer avanatākhilalokatīvra, śokāśrusāgaraviśoṣaṇamatyudāram \[
3\|28\|32 \] iti, yato bhagavān sākṣāt parameśvaraḥ \| he vāmalocane iti
bhayavihvalatvena netrayos tadānīṁ saundaryādhikyāt,
tāvakaistvatsambandhibhir yādivasainyair hetubhir vinaṅkṣyati svayam eva
mariṣyati, bahutvena tasyāḥ samāśvāsanārthaṁ svasainyasya bāhulyam,
balam ity evatvena ca śatrusainyasyālpatvamuktam \|\|5\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prahasyeti \| nirbhaye\'pi
tasyābhayadarśanāt tannirasanecchātaś ca he vāmalocane ! iti sambodhanaṁ
tadānīm ātmani prathamārpita-tat-saundarya-viśeṣānubhavena
sukhābhivyakteḥ tāvakair hetubhir vinakṣyati svayam eva mariṣyati
tāvakatvanirdeśastasyāṁ parama-praṇayavyañjakaḥ bahutvaṁ svasainyasya
bāhulyavyañjakaṁ śatrubalasyaikatvaṁ ca svalpaprāyatvavyañjakaṁ tac ca
sarva tasyā evāśvāsanārtham \|\|5\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prahasyety-ādi \| tāvakair
iti svajanān prati tadīyatvam udbhāvya tasyāṁ sarva-samarpaṇam iva
vyañjayati \|\|5-32\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** māsma bhaiḥ mābhaiṣīḥ \|
tāvakair asmābhiḥ sveṣāṁ tadīyatvanirdeśastasyāṁ parama-praṇayavyañjakaḥ
\|\|5\|\|

**\...**

\|\| 10.54.6 \|\|

> teṣāṁ tad-vikramaṁ vīrā gada-saṅkarṣaṇādayaḥ \|
>
> amṛṣyamāṇā nārācair jaghnur haya-gajān rathān \|\|

**śrīdhara-svāmī (bhāvārtha-dīpikā) :** sa cāsau vikramaś ca tam
\|\|6\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ rājñām \|
tadvikramamiti---karmadhārayeṇa nīlotpalamitivadvikramasya
svābhāvikatvamasūci \| gadasyāgroktibhaktiviśeṣeṇāgre bhavanāt \|
hayānāmaticañcalatvāprathamam, tato gajānāṁ sthūlaśarīratvāt, sarvānte
parājayapūrṇatecchayā sarvatomukhānāṁ thānām iti kramanirdeśābhiprāyaḥ
\|\|6\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tadvikramamuktaṁ
parākramamāmṛṣyamāṇā asahamānāḥ, yatā vīrāḥ, adi-śabdāt
sātyakyakrūra-kṛtavarmadayaḥ, gadasyādāvuktirbhaktiviśeṣeṇāgre bhavanāt,
saṅkaṇati sarveṣām eva teṣām ekatrākarṣaṇāt, hayādīnāṁ yathottaraṁ
śraiṣṭhyena kaniṣṭhānām evāgre gamanāttattatkrameṇa hananam \|\|6\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tadvikramam iti \| samāsena
vikramasya tādṛśatvaṁ svābhāvika darśayati nīlotpalam iti amṛṣyamāṇā
asahamānā, gadasyādāvuktivirśeṣeṇāgre bhavanāt \| hayānāmaticañcalatvāt
prathamaṁ hananaṁ tato gajānāṁ sthūlasthūlatvāt sarvānte
parājayapūrṇatecchayā sarvato mukhyānāṁ rathānām iti
nirdeśakramābhiprāyaḥ \|\|6\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tattadā sacāsau vikramaś
ca tam iti vā \|\|6.7\|\|

**\...**

\|\| 10.54.7 \|\|

> petuḥ śirāṁsi rathinām aśvināṁ gajināṁ bhuvi \|
>
> sa-kuṇḍala-kirīṭāni soṣṇīṣāṇi ca koṭiśaḥ \|\|

**śrīdhara-svāmī (bhāvārtha-dīpikā) :** uṣṇīṣāṇi śirovataṁ savastrāṇi
tatsahitāni śirāṁsi \|\|7\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uṣṇīṣaṁ tu śiroveṣṭe iti
medinī \| śirovataṁsavastrāṇi śiraḥśobhākaravastrāṇi \| petur iti
yugmakam \|\|7\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** petur iti yugmakam \|
rathyādīnāṁ ca yathā pūrva yuddhaśraiṣṭhyāttattatkrameṇa śiraḥ patanaṁ
kuṇḍalādīnāṁ yathā sambhavaṁ samuccayaḥ pārthakyaṁ ca iti teṣām
ādhikyasūcanena vīreṣu mahattvaṁ sūcitaṁ koṭiśa ityasya paratrāpi
sarvair anyaḥ \| karabhā iti \| tair vyakhyātaṁ tatra
maṇibandhādākaniṣṭhaṁ karasya karabho bahi rityanusāreṇa lakṣaṇayaiva
prakoṣṭhāvacanaṁ prakoṣṭhastaduparibhāgaḥ pakṣe kramanimnatvāt karabhā
iva karabhā iti \|\| 7-8 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.54.8 \|\|

> hastāḥ sāsi-gadeṣv-āsāḥ karabhā ūravo'ṅghrayaḥ \|
>
> aśvāśvatara-nāgoṣṭra- khara-martya-śirāṁsi ca \|\|

**śrīdhara-svāmī (bhāvārtha-dīpikā) :** karabhāḥ prakoṣṭhā ūruviśeṣaṇaṁ
vā \|\|8.9\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ūruviśeṣaṇe tu
karabhatulyā iti jñeyam \| hastā ity uktar eva karagrahaṇādvikalpaḥ \|
aśvataro gardabhādaśvāyāṁ jātaḥ \| maṇibandhādākaniṣṭhaṁ karasya karabho
\| bahiḥ ityamarānusāreṇa karaikadeśo lakṣyate \|\| 8.9 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā)**, **jīva-gosvāmī
(laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rathyādīnāṁ ca
yathāpūrvaṁ yuddhe śreṣṭhyāt tattkrameṇa, śiraḥpatanaṁ tatra kepāñcit
sakuṇḍalādīni keṣāñcic ca soṣṇīyāṇīti jñeyam \| yad vā, uṣṇīṣopari
kirīṭadhāraṇena sarveṣām eva tāni tānīti, evam agre\'pi, hastā
ityādāvapi, iti pīrāṇāmalaṅkārādiyuddhasāmagryāmahotsāhādikaṁ sūcitam \|
koṭiśa ityasya paratrāpi sarvair anvayaḥ \| evaṁ khaṇḍaśaḥ patanena
yādavavīrāṇāṁ yuddhanaipuṇyādikaṁ sūcitam \| tatrāsyādi-yuktahastāna
yathāpūrvaṁ yuddhe naikaṭhyādhikyena tathā hastādīnāṁ cordhvatayā yuddhe
tattatkrameṇa pātaḥ, aśvādayastrayo vāhanarūpāḥ, uṣṭrādayo
yuddhasādhanāyudhavāhakāḥ \|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** varabhāḥ keṣāñcit kevalakarabhāḥ
kaniṣṭhopalakṣitakarair ekadeśāḥ \|\|8\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** karabhāḥ
maṇibandhādākaniṣṭhaṁ karasya karabho bahir ity amaraḥ \|\|8.10\|\|

**\...**

\|\| 10.54.9-10\|\|

> hanyamāna-balānīkā vṛṣṇibhir jayākāṅṣibhiḥ \|
>
> rājāno vimukhā jagmur jarāsandha-puraḥ-sarāḥ \|\|
>
> śiśupālaṁ samabhyetya hṛta-dāram ivāturam \|
>
> naṣṭa-tviṣaṁ gatotsāhaṁ śuṣyad-vadanam abruvan \|\|

**śrīdhara-svāmī (bhāvārtha-dīpikā) :** aprāptadāram eva taṁ
hṛtadāramivāturam \|\|10\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** naṣṭatviṣaṁ gatakāntim \|
naṣṭatviṣam ity -ādinā kāyamanovācaṁ krameṇa śaktyapakrama ūhyaḥ
\|\|10\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jayaṁ kāśayituṁ
prakaṭayituṁ śīlameṣām iti tathā te \| yad vā, jayaḥ
śrī-kṛṣṇastatprakāśanaśīlaistadbhaktavarair ity arthaḥ \|\|9\|\|

atha vṛṣṇijayānantaraṁ sametya sarve\'nyonyamekībhūya \| yad vā,
śiśupālena saha saṅgatya tamabruvan, yata āturaṁ paramārtam \| kam iva ?
hṛtadāram iva, yathā hṛtadāraḥ kaścidāturo bhavati, tathā-bhūtam ity
arthaḥ \| ata eva naṣṭā tviṭa kāntiryasya tam \| evaṁ kāyamanauvācāṁ
krameṇa śaktyapagama uktaḥ \| tatra śuṣyad ity anena vācaḥ siddha eva,
naṣṭatviṣam ity -ādau kaimutikanyāyāvatāraṇena
yathottaramāturatvahetukatāyāmādhikyaṁ jñeyam \|\|10\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jayakāśibhiḥ jitakāśibhiḥ
jitakāśī jitāhava iti kṣīrasvām ivacanāt jayakāṅkṣibhir ati pāṭhaḥ
spaṣṭaḥ \|\|9\|\|

naṣṭatviṣam ity -ādinā tviṇnāśādinā kāyamanovācāṁ krameṇa śaktyapakrama
ūhyaḥ \|\|10\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.54.11 \|\|

> bho bhoḥ puruṣa-śārdūla daurmanasyam idaṁ tyaja \|
>
> na priyāpriyayo rājan niṣṭhā dehiṣu dṛśyate \|\|

**śrīdhara-svāmī (bhāvārtha-dīpikā) :** niṣṭhā sthairyam \|\|11\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** daurmanasyaṁ vaimanasyam
\| niṣṭhā niyatatvam niṣṭhotkarṣe vyavasthāyāṁ niyate nāśayācñayoḥ iti
halāyudhaḥ \| śrīmunīndrasteṣāṁ vākyenaiva tānupahasati-bhobhoḥ
ity-ādinā \| vīpsā tvatyārtasyābhimukhyārthā \| he
puruṣaśārdūlati-tatpuṁso hi daurmanasyaṁ nocitam iti bhāvaḥ \| dehiṣu
nānādehaṁ prāptavatsu jīveṣu \| he rājanniti-rājñāṁ pāraṁparyāgatam
evedaṁ vṛttaṁ kāśīrājaprabhṛtikanyāsu bhīṣmādibhis tathākaraṇād iti na
śoka ucita iti bhāvaḥ \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīpsā mahārtasya tasya
balādvakṣyamāṇaśravaṇābhimukhyārtham, daurmanasyaṁ manoduḥkhaṁ tyaja \|
he puruṣaśārdūleti satpuṁsāṁ daurmanasyāyogyatvād iti bhāvaḥ \| kutaḥ ?
tatkāraṇasyānityatvād ity āhū-neti \| dehiṣu nānādehaṁ prāpnuvatsu
jīveṣu kadācidaniṣṭasya kadānicceṣṭasya prāptirbhavatīty arthaḥ \|
tatreṣṭaprāpte paścāduktistadāśvāsanārtham, tac ca tvayā budhyata eveti
sāntvanārthamāhuḥ-he rājann iti \|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrīmunīndrasteṣāṁ vākyenaiva
tamupahasati \| bhobho ity-ādinā \| vīpsā mahārtasya tasya
balādābhimukhyārthaṁ he puruṣaśārdūleti satpuṁso daurmanasyaṁ hi na
yogyam iti bhāvaḥ \| dehiṣu nānādehaṁ prāptavatsu jīveṣu tac ca tvayā
budhyata evety āhuḥ he rājann iti \|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** niṣṭhā sthairyam
\|\|11\|\|

**\...**

\|\| 10.54.12 \|\|

> yathā dāru-mayī yoṣit nṛtyate kuhakecchayā \|
>
> evam īśvara-tantro'yam īhate sukha-duḥkhayoḥ \|\|

**śrīdhara-svāmī (bhāvārtha-dīpikā) :** kuhako nartayitā tasyecchayā \|
duḥkhe'pīhamānatvena pāravaśyaṁ vyaktaṁ darśitam \|\|12\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dṛṣṭāntena bodhayanta
āhuḥ--yatheti \| īmānatvena vartamānatvena \| vyaktaṁ prasiddham \| tac
ca kutastatrāhayatheti \| ayaṁ sarvo\'pi janaḥ \| īhate pravartate \|
īśvaraḥ apāṇipādo javano grahītā ity uktalakṣaṇaḥ, sahasraśīrṣaḥ ity
uktalakṣaṇo veti rājñāṁ bhāvaḥ, evam īśvara-mātrajñāne
pūrṇatadāvirbhāvaparabrahmaśrī-kṛṣṇavaimukhyātsarvaṁ tadvidhānaṁ
bhasmani hutam iti tu śrīmunīndrasya \|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tac ca kutaḥ ?
jagadīśasyecchāta iti vaktuṁ jagatastadadhīnatvaṁ
sadṛṣṭāntamāhuḥ-yatheti \| yoṣid iti strīṇām eva nṛtye prādhānyāt,
nṛtyate nṛtyati, ayaṁ sarvo\'pi jana īhate pravartate, sukhaditsāyāṁ
tasya satyāṁ sukhehā, duḥkha ditsāyāṁ ca duḥkhehā, tataś ca sukhehayā
priyasya prāptiḥ, duḥkhehayā cāpriyasyety arthaḥ \| duḥkhasya
paścāduktiratyasvātantryabodhanārtham, ataḥ pūrvoktakramo nāpekṣitaḥ,
īśvarecchāyāṁ ca kāraṇānusandhānamīśvaratvād eva nirastam, anyathā
svātantryahānyānīśvaratāprasaktiḥ \|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca kutastatrāhuḥ \|
yatheti \| yoṣid iti tatpratimāyā eva rucikaratvena viṣayipravṛttes
tathā hi tadvyavahāraḥ nṛtyate nṛtyati ayaṁ sarvo\'pi janaḥ īhate
pravartate duḥkhasya paścāduktiḥ sukhe svata eva pravarttanta iti cenna
duḥkhe\'pi taddarśanād iti bodhayati \| īśvaraḥ apāṇipādo javano grahīte
tyādyuktalakṣaṇaḥ sahasraśīrṣā puruṣa ity-ādilakṣaṇo veti rājñāṁ bhāvaḥ
\| evam īśvara-mātrajñāne\'pi pūrṇātadāvirbhāvanarākṛti parabrahma
śrī-kṛṣṇavaimukhyāt sarvaṁ tadvidhānāṁ bhasmani hutam iti tu munīndrasya
\|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kuhako nartayitā
tasyecchayā evam ayaṁ jīvalokaḥ \| kadācit sukhe kadācid duḥkhe'pi īhate
ceṣṭate pravartata iti yāvat \| īśvarādhīna itīśvaraṁ mānitavatām api
teṣāṁ kṛṣṇavaimukhyādevāsuratvam \|\|12\|\|

**\...**

\|\| 10.54.13 \|\|

> śaureḥ saptadaśāhaṁ vai saṁyugāni parājitaḥ \|
>
> trayo-viṁśatibhiḥ sainyair jigye ekam ahaṁ param \|\|

**śrīdhara-svāmī (bhāvārtha-dīpikā) :** atra cāham eva dṛṣṭānta ity āha
jarāsandhaḥ---śaurer iti \| kṛṣṇātsakāśāt \| ekaṁ saṁyugam \| paraṁ
kevalamantimaṁ vā jigye jitavānaham \|\|13\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra ca pāravaśye ca \|
saṁyugāni saṁyugeṣu saptadaśasu \| sainyair akṣauhiṇībhiḥ evaṁ
saptadaśakṛtvastāvatyakṣauhiṇībalaḥ \[bhā.pu. 10.50.42\] ity ukteḥ \|
kamekam ity ākāṅkṣāśamanāyāha---antimaṁ veti \| evaṁ sahetyokte\'pi
tasya daurmanasyātyāgaṁ dṛṣṭvā svayaṁ jarāsandha evaṁ
svānubhavadarśanena sāntvayati---śaurer iti \| kartariṣaṣṭhī chāndasī \|
śauriṇāhaṁ trayoviṁśākṣauhiṇībhiḥsahito\'pi parājitaḥ \|
śūranandanatveneśvaratāmapahnuvāno nindayate \| prauḍhitvaṁ cāha
nijamānarakṣaṇārtham---ekam iti \|\|13\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sarvaiḥ
saṁhatyote\'pi tasya daurmanasyātyāgaṁ dṛṣṭvā sarvaśreṣṭhaḥ
pitṛtulyatvena tasya paramādaraṇīyaḥ svayaṁ jarāsandha eva
svānubhavapradarśanena sāntvayati-śaurer iti \|
trayoviṁśatyakṣauhiṇīsaṅkhyaiḥ sainyaiḥ sahāhaṁ śauritaḥ
parājito\'bhavam, vai prasiddhau \| yad vā, ārṣī kartari ṣaṣṭhī,
śauriṇety arthaḥ \| śuranaptṛtveneśvaratvaṁ nihanute \|\|13\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ sarvaiḥ saṁhasyokte\'pi
tasya daurmanasyatyāgamadṛṣṭvā svayaṁ jarāsandha eva
svānubhavapradarśanena sāntvayati \| śaurer iti \| trayor
viṁśatyakṣauhiṇīsaṅkhyaiḥ sainyaiḥ sahāhaṁ śauritaḥ parājito\'bhavaṁ vai
prasiddhau yad vā, ārṣī kartari ṣaṣṭhī śauriṇety arthaḥ \|
śūranaptṛtveneścaratvaṁ nindayate prauḍhatvaṁ ca tatrāpi nijamānarakṣāya
katthate jigya iti \|\|13\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaureḥ sakāśāt saṁyugāni
vyāpya saṁyugeṣu vā parājitaḥ parābhūtaḥ \|
trayoviṁśatyakṣauhiṇīsaṅkhyaiḥ ekaṁ param ekasminn antima eva saṁyuge
jigye jitavānasmi \|\|13\|\|

**\...**

\|\| 10.54.14 \|\|

> tathāpy ahaṁ na śocāmi na prahṛṣyāmi karhicit \|
>
> kālena daiva-yuktena jānan vidrāvitaṁ jagat \|\|

**śrīdhara-svāmī (bhāvārtha-dīpikā) :** daivamadṛṣṭaṁ tadyuktena
\|\|14\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi parājitas
tathāpīty arthaḥ \| tathāpi parājaye na śocāmi, jaye na hṛṣyāmi \|
vidrāvitaṁ saṅkṣobhitam \| nanu kālasya sarvatra sāmyana tato na
priyāpriyaprāptisambhavaḥ ? tatrāha---daiveti \| svakarmaṇāṁ vaicitryād
ity arthaḥ \| pūrvamīśvarecchaiva kāraṇamuktamadhunā tu daivayuktaḥ kāla
iti \| asyāyaṁ bhāvaḥ---jīvasya daivamanantamastyanāditvāt \|
tatreśvaraceṣṭātmakakālaviśeṣo daivaviśeṣamupādatta iti \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpīti parājayenāpi na
śocāmi, jayenāpi na prahaṣyāmīty arthaḥ \|
karhicidityasyobhayatrāpyanvayaḥ, karhicid api tatra hetum
āha---kāleneti \| vidrāvitaṁ saṅkṣobhitaṁ jānan san \| nanu kālasya
sarvatra sāmyena tasmāt priyāpriyaprāptiḥ kutaḥ syād ity apekṣāyām
āha---daiveti, svakarmaṇāṁ vaicitryād ity arthaḥ \| tatra devasyedaṁ
devam iti karmaṇāmīśvarecchārūpatātūcanena pūrvavatatkāraṇānusandhānam
api nirastam \| yad vā, daivaḥ sarvadevopāsya īśvaras tena yuktaneti
kālasyāpi tadadhīnatvamuktam \|\|14\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaivāha-tathāpīti \|
parājayenāpi na śocāmi jayenāpi na prahṛṣyāmīty arthaḥ \|
karhicidityasyobhayatrāpyanvayaḥ vidrāvitaṁ saṅakṣobhitam nanu kālasya
sarvatra sāmyena tasmāt priyāpriyaprāptiḥ kutaḥ syāt tatrāha---daiveti
\| svakarmaṇāṁ vaicitryād ity arthaḥ pūrvamīśvarecchaiva kāraṇamuktam
adhunā tu daivasaṁyuktaḥ kāla ityasyāyambhāvaḥ jīvasya devam
anādisiddhatvādanantam eva varttate tatreśvaraceṣṭātmakakālaviśeṣo
daivaviśeṣamupādatta iti \|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvam īśvaraechaiva kāraṇam ity
uktvā, paścāt kālena daiva-yukteneti kāraṇāntara-nirdeśaḥ \| idam
abhipraiti---jīvasya daivam anāditvād anantam eva vartate \| tatra
ceśvara-ceṣṭātmakaḥ kāla-viśeṣo daiva-viśeṣam upādatta iti \|\|14\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** daivam adṛṣṭaṁ
tad-yuktena vidrāvitaṁ saṅkṣobhitam \|\|14\|\|

**\...**

\|\| 10.54.15 \|\|

> adhunāpi vayaṁ sarve vīra-yūthapa-yūthapāḥ \|
>
> parājitāḥ phalgu-tantrair yadubhiḥ kṛṣṇa-pālitaiḥ \|\|

**śrīdhara-svāmī (bhāvārtha-dīpikā) :** phalgutantraiḥ svalpasainyaiḥ
\|\|15\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tantraṁ paricchade iti
kośāt phalgutantraiḥ svalpasenāparicchadaiḥ \| phalgvasāre\'bhidheyavat
iti medinī \|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vayamiti---sarveṣām eva
nṛpāṇāṁ saṅgrahāt \| yad vā, samāśvāsanārthaṁ punaḥ sarve sambhūyāhur
iti jñeyam \| mitrair ityagre vakṣyamāṇatvāt \| vīrāṇāṁ yūthapāsteṣāṁ
yūthapā api iti mahāvīravaratvamuktam \| tatrāpi kṛṣṇena
śrīnandagopaputreṇa pālitair iti svebhyo nyūnatvam eva bodhayanti
\|\|15\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prakṛtalajjāduḥkhāpalāpe
tatsarvaṁ yojayati---adhunāpīti \| sampratyapi paśyety arthaḥ \| vayam
iti sarvāpekṣayā punaḥ sarveṣām evaitāni vacanānīti vā kṛṣṇeti
mūlanāmagrahaṇamavajñāsūcanārtham \|\|15\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** phalgu-tantraiḥ
tuccha-paricchedaiḥ \|\|15\|\|

**\...**

\|\| 10.54.16 \|\|

> ripavo jigyur adhunā kāla ātmānusāriṇi \|
>
> tadā vayaṁ vijeṣyāmo yadā kālaḥ pradakṣiṇaḥ \|\|

**śrīdhara-svāmī (bhāvārtha-dīpikā) :** pradakṣiṇo'nukūlaḥ syāt
\|\|16\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pradakṣiṇo\'nukūle
parikrāme\'tidakṣiṇe jñeyaḥ iti niruktiḥ \| ātmano\'nusāriṇi anukūle
sati \|\|16\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca tathāpi nirāśair
bhāvyam \| kālakrameṇa jayasyāpi sambhavādityāśvāsayanti---ripava iti \|
ātmanāmanusāriṇi anukūle sati viśeṣeṇa teṣāṁ jayādapyutkṛṣṭatayā
jeṣyāmaḥ \| hi iti pāṭhe niścitam \| vayaṁ ca iti pāṭhe ca api vayam api
\|\|16\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punas tat sarvam āśvāsane
yojayati---ripava iti \| ātamano\'nusāriṇi anukūle sati taj-japād api
viśeṣeṇa jeṣyāmaḥ \| vayaṁ ceti pāthe vayam api \|\|16\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pradakṣiṇaḥ anukūlaḥ yadā
syāt \|\|16\|\|

**\...**

\|\| 10.54.17-18 \|\|

**śrī-śuka uvāca---**

> evaṁ prabodhito mitraiś caidyo'gāt sānugaḥ puram \|
>
> hata-śeṣāḥ punas te'pi yayuḥ svaṁ svaṁ puraṁ nṛpāḥ \|\|
>
> rukmī tu rākṣasodvāhaṁ kṛṣṇa-dviḍ asahan svasuḥ \|
>
> pṛṣṭhato'nvagamat kṛṣṇam akṣauhiṇyā vṛto balī \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarotyā \|
hatebhyaḥ śeṣāḥ, bahavo hatā iti dyotanāyaiva \|\|17\|\|

asahannasahamānaḥ \| ārṣatvācchatā\'tra \| pūrvokte yuddhārambhe rukmiṇo
vṛttam āha---pṛṣṭhataḥ paścād iti \| śrībaladevādiṣu yuddhabhāraṁ
vinyasya śrī-kṛṣṇasya dvārakāṁ prati prasthānāt \| tad-uktaṁ hari-vaṁśe-

> ādāya rukmiṇīṁ kṛṣṇo jagāmāśu puraṁ prati \|
>
> rāme bhāraṁ samāsajya yuyudhāne ca vīryavān \|
>
> akrūre vipṛthau cāpi gade ca kṛtavarmaṇi ! \|\|
>
> cakradeve sudeve ca sāraṇe ca mahābale \|
>
> nivṛttaśatro vikrānte bhaṅgakāre vidūrathe \|
>
> ugrasenātmaje kaṅke śatadyumne ca keśavaḥ \|
>
> rājādhideve madure prāsane citrake tathā \|
>
> aridānte bṛhaddurge śvaphalke satyake pṛthau \|
>
> vṛṣṇyandhakeṣu cānyeṣu mukhyeṣu madhusūdanaḥ \|\| \[ha.vaṁ.
> 2.59.47-51\] iti \|

sarvānvartmani sthitāṁstānvañcayitveti jñeyam \|\|18\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇa
sanyāyāśvāsanādinā bodhitaḥ san mitrair hitakāribhir iti teṣāṁ
vākyasyāvaśyapālyatoktā \| anugā damaghoṣādayastatsahitāḥ, puraṁ svam,
hatebhyaḥ śeṣā avaśiṣṭāḥ, anena bahavo hatā iti dyotyate \|\|17\|\|

tu-śabdaḥ pūrvato viśeṣe, tam eva darśayati-svasuḥ
rākṣasodvāhamasahamānaḥ, yataḥ kṛṣṇaṁ sākṣādbhagavantaṁ dveṣṭīti tathā
saḥ \| evam agre\'pi, iti tasya paramābudhatvaduṣṭatvādikaṁ sūcitam \|
pṛṣṭhataḥ paścād iti śrībaladevādiṣu yuddhabhāvaṁ vinyasya dvārakāṁ
prati śrī-kṛṣṇasya prasthānāt \| tathā ca śrī-hari-vaṁśe---

> ādāya rukmiṇīṁ kṛṣṇo jagāmāśu puraṁ prati \|
>
> rāme bhāraṁ samāsajya yuyudhāne ca vīryavān \|
>
> akrūre vipṛthau cāpi gade ca kṛtavarmaṇi ! \|\|
>
> cakradeve sudeve ca sāraṇe ca mahābale \|
>
> nivṛttaśatro vikrānte bhaṅgakāre vidūrathe \|
>
> ugrasenātmaje kaṅke śatadyumne ca keśavaḥ \|
>
> rājādhideve madure prāsane citrake tathā \|
>
> aridānte bṛhaddurge śvaphalke satyake pṛthau \|
>
> vṛṣṇyandhakeṣu cānyeṣu mukhyeṣu madhusūdanaḥ \|\| iti \|\[ha.vaṁ.
> 2.59.47.51 \]

akṣauhiṇyaikayā vṛtaḥ parivṛtaḥ yad vā, akṣauhiṇībhir bahvībhir āvṛtaḥ,
svayam api balī yuddhasamarthaḥ \|\|18\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hatebhyaḥ śeṣā iti bahavo
hatā iti dyotyate \|\|17\|\|

pūrvoktayuddhārambhe rukmiṇo vṛttim āha---rukmī tv iti \| pṛṣṭhataḥ
paścāt pṛṣṭharakṣān vinyasya dvārakāṁ prati śrī-kṛṣṇasya prasthānāt
tathā ca hari-vaṁśe---

> ādāya rukmiṇīṁ kṛṣṇo jagāmāśu puraṁ prati \|
>
> rāme bhāraṁ samāsajya yuyudhāne ca vīryavān \|
>
> akrūre vipṛthau cāpi gade ca kṛtavarmaṇi ! \|\|
>
> cakradeve sudeve ca sāraṇe ca mahābale \|
>
> nivṛttaśatro vikrānte bhaṅgakāre vidūrathe \|
>
> ugrasenātmaje kaṅke śatadyumne ca keśavaḥ \|
>
> rājādhideve madure prāsane citrake tathā \|
>
> aridānte bṛhaddurge śvaphalke satyake pṛthau \|
>
> vṛṣṇyandhakeṣu cānyeṣu mukhyeṣu madhusūdanaḥ \|\| \[ha.vaṁ.
> 2.59.47-51\] iti \|

svavartmani sthitāṁstān vañcayitveti jñeyam \|\|18\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** hatebhyaḥ śeṣā iti bahavo
hatā iti dyotyate \|\|17\|\|

> ādāya rukmiṇīṁ kṛṣṇo jagāmāśu purīṁ prati \|
>
> rāme bhāraṁ samāsajya yuyudhāne ca vīryavān \|\|
>
> akrūre vipṛthau cāpi gade ca kṛtavarmaṇi \|
>
> cakradeve sunakṣatre sāraṇe ca mahābale \|\|
>
> nivṛttaśatrau vikrānte bhaṅgakāre vidūrathe \|
>
> ugrasenātmaje kaṅke śatadyumne ca keśavaḥ \|\|
>
> rājādhideve mṛdure prasene citrake tathā \|
>
> atidānte bṛhaddurge śvaphalke citrake pṛthau \|\|
>
> vṛṣṇyandhakeṣu cānyeṣu mukhyeṣu madhusūdanaḥ \|\| \[ha.vaṁ.
> 2.59.47-51\] iti \|

svavartamani sthitāṁstān vyañjayitveti jñeyam \|\|18\|\|

**\...**

\|\| 10.54.19 \|\|

> rukmy amarṣī susaṁrabdhaḥ śṛṇvatāṁ sarva-bhūbhujām \|
>
> pratijajñe mahā-bāhur daṁśitaḥ sa-śarāsanaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** daṁśito baddhakavacaḥ \|
amarṣī asahanaḥ \| susaṁrabdho\'tikrodhī \| mahābāhur iti
bāhūtthāpanābhiprāyeṇa \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** amarṣī asahanaśīlaḥ, ata
eva susaṁrabdha iti vicārarāhityaṁ sūcitam \| ata eva śṛṇvatāṁ śṛṇvatsu,
iti teṣāṁ svasvapuragamanāt prāg iti jñeyam \| tasya pratijñāyogyatāṁ
bodhayan mahāśūratvam āha \| kiṁ vā, bāhumutthāpya dhanurādisparśena
śapathapūrbakaṁ pratijajña iti sūcayati-mahetyādinā \| saṅgare
yuddhamadhye, na tu māyādinetyātmamauryya khyāpayati \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** amarṣī asahanaḥ, ata eva
susaṁrabdhaḥ atiśayena kruddhaḥ, ata eva śṛṇvatāṁ śṛṇvatsu
sarvabhūbhujāṁ sarvabhūbhṛtsu tasya pratijñāyogyatvaṁ bodhayan
mahāśūratvaṁ lakṣayati--mahābāhur iti \| anena tadānīṁ bāhūtthāpanam api
jñeyam, ataḥ pūrvam eva daṁśita ity-ādi \|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** amarṣī asahiṣṇuḥ
susambaddha atikrodhī \|\|19\|\|

**\...**

\|\| 10.54.20-21 \|\|

> ahatvā samare kṛṣṇam apratyūhya ca rukmiṇīm \|
>
> kuṇḍinaṁ na pravekṣyāmi satyam etad bravīmi vaḥ \|\|
>
> ity uktvā ratham āruhya sārathiṁ prāha satvaraḥ \|
>
> codayāśvān yataḥ kṛṣṇas tasya me saṁyugaṁ bhavet \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** apratyūhya anyasmai
adattvānānāyya vā \| saṅgare na tu māyādinā \| apratyūhyānivartya \| na
pravekṣyāmīti paurajaneṣu nijamukhadarśanāyogyatvāt, iyaṁ ca daivī
gīrbhāvitvāt \|\|20\|\|

yato yatra \| tasya tena \| yato yatra dvārakāyāṁ paramadurge'pi kutas
tasya me mayā saha saṁyugaṁ bhavet \| kāmapravedane liṅ \| mamecchety
arthaḥ \| hetau vā, tadbhavanahetor ity arthaḥ \|\|21\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇaṁ śyāmam ity asūyayā
\| kiṁ vā, balād dharaṇābhiprāyeṇa, evam agre'pi \| apratyūhya anānīya
\| idaṁ ca bhāvitvāt satyam eva tanmukhān niḥsṛtam \| kuṇḍinaṁ puraṁ na
pravekṣyāmīti pratijñāhānyātyantalajjayā paurajaneṣu
nijamukhadarśanāyogyatvāt \|\|20\|\|

prāha pravāhenāha \| satvaraḥ san codaya preraya, kutra ? yato yatra
tatraiva paramadurgadvārakādāvapīty arthaḥ \| katham ? tasya me mayā
saha mama ca vā saṁyugaṁ bhaved yathā tathaiva \| na
tvanuvrajanādiprakāreṇety arthaḥ \| yad vā, kimartham ? tadāha---tesyeti
\| bhavetbhavatvityetad-artham ity arthaḥ \|\|21\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅgare, na tu māyādinā
apratyūhya anivartya kuṇḍinaṁ na pravekṣyāmīti paurajaneṣu
nijamukhadarśanāya ayogyatvāt iyaṁ ca daivīgīḥ bhāvitvāt \|\|20\|\|

codayeti \| nodayety arthaḥ \| kutra yato yatra tatraiva
paramadurgadvārakāyāmapīty arthaḥ \|\|21\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ahatveti bhāratīpakṣe
ajñātvā apratyūhya anivartya anirmocyeti vā \|\|20-21\|\|

**\...**

\|\| 10.54.22-23 \|\|

> adyāhaṁ niśitair bāṇair gopālasya sudurmateḥ \|
>
> neṣye vīrya-madaṁ yena svasā me prasabhaṁ hṛtā \|\|
>
> vikatthamānaḥ kumatir īśvarasyāpramāṇa-vit \|
>
> rathenaikena govindaṁ tiṣṭha tiṣṭhety athāhvayat \|\|

**śrīdhara-svāmī (bhāvārtha-dīpikā) :** gopālasya vedapālakasyeti
vāstavo'rthaḥ \| tathā sudurmater iti śobhanā'nugrahavatī duṣṭeṣv api
matiryasya tasyeti \|\|22.23\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prasabhaṁ haṭhāt \| tac ca
kimartham ? tatrāha---adyeti \| neṣye gamayiṣyāmi, hariṣyāmīty arthaḥ \|
tattvārthaścāyam---gopālasya tadrūpalīlātvenaiva
prakāśitāpūrvasarvaiśvaryamādhuryasyānādyanantakālasiddhavedasiddhasarvamantraśreṣṭhayor
aṣṭādaśadaśākṣarayor adhidevasya svayaṁ bhagavata ity arthaḥ \| tarhi
kathaṁ bahūnāmanyatra pravṛttistatrāha---su suṣṭhu duratikṛcchreṇa
matirjñānaṁ yasya tasya niśitair bāṇair nijam eva vīryamadaṁ neṣye
gamayiṣyāmikṣapayiṣyāmīty arthaḥ \| tarhi kathaṁ tatra tasya sāmarthyaṁ
darśayati---yeneti \| prasabhaṁ sarvān api rājñaḥ parābhūyety arthaḥ \|
ma iti vīryamadam ity anenāpy anvitaṁ vā \|\|22\|\|

vikatthamāna ātmānaṁ ślāghamānaḥ \| virūpaṁ katthamāna ātmānaṁ
ślāghamānaḥ \| ataḥ kumatiḥ \| ato'pramāṇavit māhātmyānabhijñaḥ \| ata
eva śrībaladevaṁ vartmāntareṇa vañcayitvā ekena rathena saha vartamāna
ekākinā bhagavatā svayam evaikākitayā yoddhuṁ mahāmadena dūrataḥ
sarvasainyaparityāgāt \| tathā ca hari-vaṁśe---

> avasthāpya ca tat sainyaṁ rukmī madabalānvitaḥ \|
>
> cikīrṣur dvarathaṁ yuddham abhyayān madhusūdanam \|\| \[ha.vaṁ.
> 2.60.7\] iti \|

govindaṁ pṛthvyāmavatīrṇaṁ sākṣādbhagavantam apīty arthaḥ \| evam agre
kṛṣṇam ity -ādikaṁ jñeyam \| tad evaṁ muhur
uktistasyātyantābudhatvādibodhanārtham \|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tac ca kimartham ?
tadāha---adyeti \| neṣye gamayiṣyāmi hariṣyāmīty arthaḥ \|
tatrārthaścāyam---gopālasya tattanmahāmantrādhidevatvena prasiddhasya
bhagavataḥ, karmaṇi ṣaṣṭhī, taṁ prati bāṇaiḥ saha vīryamadaṁ nijaṁ neṣye
prāpayiṣyāmi, bhaktyārpayiṣyāmīty arthaḥ \| yato balādapyāho sambandhena
māmanujagrāhety āha---yeneti \|\|22\|\|

virūpaṁ katthamāna ātmānaṁ ślāghamānaḥ \| yataḥ kumatiḥ \|
ato'pramāṇavit māhātmyānabhijña ity arthaḥ \| ata evaikena rathena saha
vartamāna \| ekākinā śrī-bhagavat-ā saha svayam apyekākitayā yoddhuṁ
mahāmadena dūrataḥ sarvasainyaparityāgāt \| tathā ca tatraiva
hari-vaṁśe---

> avasthāpya ca tat sainyaṁ rukmī madabalānvitaḥ \|
>
> cikīrṣurdvarathaṁ yuddhamabhyayānmadhusūdanam \|\| \[ha.vaṁ. 2.60.7\]
> iti \|

govindaṁ pṛthvyām avatīrṇaṁ sākṣād bhagavantam apīty arthaḥ \| evam agre
kṛṣṇam ity-ādikam api jñeyam \| tathaiva muhur uktis
tasyātyantābudhatvādibodhanārtham \|\|23\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca kimarthaṁ
tadāha--adyeti \| neṣye gamayiṣyāmi hariṣyāmīty arthaḥ \| nanu
śrī-kṛṣṇanindāmayaṁ vākyaṁ
śrīmadbhagavadbhaktavṛndavandyaśrīcaraṇakamalarajaḥkaṇena tatra bhavatā
vādarāyaṇinā kathamanūditam iti cettatrāhuṣṭīkākṛto gopālasyety-ādi
tasyetītyantaṁ tatra tasyaikadeśe\'pi yathākathañcid api
tatstutirūpārthasattve\'nucito\'trānuvāda ityāśayaḥ tattvārthaś cāyaṁ
gopālasya tadrūpalīlatvenaiva prakāśitāpūrvasarvaiśvaryamādhuryyasya
anādyanantakālasiddhavedasiddhasarvamantraśreṣṭhayor
aṣṭādaśadaśākṣarayor adhidevasya svayaṁ bhagavata ity arthaḥ \| tarhi
kathaṁ bahūnāmanyatra pravṛttistatrāha---suṣṭhaduḥ atikṛccheṇa
matirjñānaṁ yasya tasya niśitair bāṇair nijam eva vīryamadaṁ neṣye
gamayiṣyāmi kṣapayiṣyāmīty arthaḥ tatra tasya sāmarthya darśayati \|
yeneti prasabhaṁ sarvān api rājñaḥ parābhūyety arthaḥ \| me iti
vīryamadam ity anenāpyanvitaṁ vā \|\|22\|\|

virūpaṁ katthamāna ātmānaṁ ślāghamānaḥ \| yataḥ kumatiḥ \|
ato'pramāṇavit māhātmyānabhijña ity arthaḥ \| ata eva śrībaladevaṁ
vartmāntareṇa vañcayitvā ekena rathena saha vartamāna \| ekākinā
śrī-bhagavat-ā saha svayam apy ekākitayā yoddhuṁ mahāmadena dūrataḥ
sarvasainyaparityāgāt \| tathā ca śrī-hari-vaṁśe---

> avasthāpya ca tat sainyaṁ rukmī madabalānvitaḥ \|
>
> cikīrṣurdvarathaṁ yuddhamabhyayānmadhusūdanam \|\| \[ha.vaṁ. 2.60.7\]
> iti \|

govindaṁ pṛthvyāmavatīrṇaṁ sākṣādbhagavantamapīty arthaḥ \| evam agre
kṛṣṇam ity-ādikam api jñeyam \| tathaiva muhur
uktistasyātyantābudhatvādibodhanārtham \|\|23\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** gopālasyeti tattvārthe tadrūpatvaṁ
vyañjitamahaiśaryam iti tadādaro vyañjitaḥ \|\|22-23\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gopālasya vedapālasyeti
vāstavo'rthaḥ \| tathā sudurmater iti śobhanānugrahavatī duṣṭeṣv api
matiryasya tasyeti \|\|22-23\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** neṣye gamiṣyāmi
hariṣyāmīty arthaḥ \| bhāratīpakṣe---śobhanā kṛpāvatī duṣṭeṣv api matir
yasya tasya niśitair bāṇair vīryam idaṁ svaparākramaṁ garvamadaṁ neṣya
yāpayiṣyāmi dūrīkariṣyāmīty arthaḥ \|\|22-23\|\|

**\...**

\|\| 10.54.24 \|\|

> dhanur vikṛṣya sudṛḍhaṁ jaghne kṛṣṇaṁ tribhiḥ śaraiḥ \|
>
> āha cātra kṣaṇaṁ tiṣṭha yadūnāṁ kula-pāṁsana \|\|

**śrīdhara-svāmī (bhāvārtha-dīpikā) :** yadūnāṁ kulapāṁsana kuladūṣaṇa
vastutas tu yadūnāṁ kulasya pate \| he aṁsana svayaṁ ca ripuhananacatura
\| aṁsa samāghāte ity asmāddhātoḥ kartari lyuṭ pratyayo nandyādivihitaḥ
\|\|24\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra saṅgrāme, matsammukhe
vā \| avajñayā taṁ bhṛśamutsāhayitumicchayā ca tadāhvānamanādṛtya
prayāntam eva pṛṣṭhato jaghne \| yad vā, tadāhvānādabhimukhatayā sthitaṁ
jaghne \| tathāpi kṣaṇaṁ tiṣṭheti vīradarpasvabhāvād evāha \| are he
śatro \| yad vā, ---avyayam idaṁ saṁbodhane vāstavārthe\'re kṣaṇaṁ
śīghradarśanaṁ yathā syāt tathā tiṣṭha laghukṣipramaraṁ drutam ity
amaraḥ \|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** avajñayā
tadāhvānamanādṛtya prayāntam eva pṛṣṭhato jamne, tathāpyavajñayā punar
api prayāṇādāha \| yad vā, tadāhvānādabhimukhatayā sthitaṁ jaghne,
tathāpi kṣaṇaṁ tiṣṭheti vīradarpasvabhāvād eba, are he śatro \| yad vā,
avyayamanādarasambodhane \|\|24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** avajñayā taṁ
bhṛśamutsāhayitumicchayā ca tadāhvānamanādṛtya prayāntam eva śaraiḥ
pṛṣṭhato jaghne tathāpi tathaiva prayāntaṁ punarāha yad vā,
tadāhvānādabhimukhatayā sthitaṁ jaghne tathāpi kṣaṇaṁ tiṣṭheti vīra
darpasvabhāvād evāha are he śatro ! yad vā, avyayam idam
anādarasambodhane vāstavo\'rthaḥ are kṣaṇaṁ śīghradarśanaṁ yathā syāt
tathā tiṣṭheti laghu kṣipramaraṁ drutam iti paryāyāt \|\|24\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kulasya pāṁśukaraṇāt
kulapāṁsana \| pakṣe---he yadukulapālaka \| he aṁsana ripughātin ! aṁsa
samāghāte \| are kṣaṇaṁ bhāratīpakṣe araṁ śīghramīkṣaṇaṁ yatra tadyathā
syāt tathā tiṣṭha \|\|24\|\|

**\...**

\|\| 10.54.25 \|\|

> yatra yāsi svasāraṁ me muṣitvā dhvāṅkṣa-vad dhaviḥ \|
>
> hariṣye'dya madaṁ manda māyinaḥ kūṭa-yodhinaḥ \|\|

**śrīdhara-svāmī (bhāvārtha-dīpikā) :** dhvāṅkṣaḥ kākaḥ sa yathā
havirmuṣṇāti tadvat \| vastutas tu adhvāṅkṣavaditicchedaḥ \|
sahasrākṣavad ity arthaḥ \| he manda ! sthirety arthaḥ \|\|25-33\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhvāṅkṣaḥ kāke
bake\'rthini iti kośānna dhvāṅkṣo\'rthī yācako\'dhvākṣaḥ \| indrasyāpi
vācakatve indranāmānanv arthatā syād iti bhāve ityabhipretyaiva
svāmicaraṇaiḥ sahasrākṣavad ity uktam \| yad vā, ---adhveva
vistṛtānyarthādvahūnyakṣīṇi yasya sa tathā \| pṛṣodarāditvānnumārṣo vā
\| arthapadamubhayatra vyākhyāparam \| kūṭayodhinaḥ chalaprahartaḥ \| ka
iva, kiṁ muṣitvā, tatrāha---dhvāṅkṣa iva, havirmuṣitveti \| tatra
dhvāṅkṣavad iti havirhontavya mātre ca sarpiṣyapi napuṁsakam iti medinī
\| tattvārthastair vyakhyātaḥ \| tatra dhvaṅkṣastāvadekākṣaḥ, nañā
tadviparīto\'nekākṣaḥ \| anekākṣatvaṁ paramakāṣṭhāpannaṁ sahasrākṣa
eveti tatra paryavasāyitam \| evam amuṣitvā
lakṣmyāstvadbhāgatvānnyāyenaiva labdhvā kutra yāsi na kutrāpi gantum
arhasi \| bhayābhāvād ity arthaḥ \| māyino māhāmāyāśakteḥ palāyanaṁ
cedamasmābhir yuddhayogyam evety āha---kūṭayodhinaḥ \|
kūṭānabalānasmānsādhu yodhayatīti \| anyathā vayamābhimukhyena na
yotsyāmaha iti bhāvaḥ \| tādṛśasya tava madaṁ harṣaṁ hariṣye,
madvidhakhalanirjayalīlayā tvāṁ prati prāpayiṣyāmīty arthaḥ \| bhāraṁ
grāma haratītivadvikarmakatve\'pi taveti ṣaṣṭhī saṁbandhavivakṣayā \|
yad vā, ---haviḥ yajñasiddha svabhāgam iva me svasāramuṣitveti,
dhvāṅkṣavatkṣudroham iti ca yojyam \|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** matsvasṛmoṣaṇaṁ
paramāyogyam iti dṛṣṭāntenāha---dhvāṅkṣavad iti \| tattvārthastair
vyākhyāta eva \| māyitvād eva kūṭaṁ śāḍyaṁ tena voddhuṁ śīlamasyeti
tathā tasya, tattvārtho\'yam---madaṁ nijayarvaṁ hariṣye tvayy
arpayiṣyāmi \| kutaḥ ? mandeṣu dṛṣṭeṣv api māyino dayāvataḥ, ata eva
kūṭayodhita niścalayodhinaḥ \|\|25\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ka iva kiṁ muṣitvā
tatrāha---dhvāṅakṣa iva havirmuṣitveti \| tatra dhvāṅakṣavad iti
tattvārthastair vyākhyātaḥ tatra dhvāṅkṣastāvadekākṣaḥ nañā
tadviparīto\'nekākṣaḥ anekākṣatvaṁ parākāṣṭhāpannaṁ sahasrākṣa eveti
tatra paryavasāyitam evam amuṣitvā lakṣmyāstvadbhāgatvāt nyāyenaiva
labdhā kutra yāsi na kutrāpi gantum arhasi bhayābhāvād ity arthaḥ kiṁ
ca, māyino mahāmāyāśakteḥ palāyanaṁ cedasmābhir yuddhayogyam evety
āha-kūṭayodhinaḥ kūṭān khalān asmān sādhu yodhayatīti anyathā
vayamābhimukhyena na yotsyāma iti bhāvaḥ \| tādṛśasya ca tava madaṁ
harṣaṁ hariṣye madvidhakhalanirjayalīlayā tvāṁ prati prāpayiṣyāmīty
arthaḥ \| bhāraṁ grāmaṁ haratītivadvikarmakatve\'pi taveti
sambandhavivakṣayā ṣaṣṭhī yad vā, haviryajñasiddhaṁ svabhāgam iva me
svasāramamuṣitveti dhvāṅkṣavat kṣudro\'ham iti ca yojyam \|\|25\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhvāṅkṣaḥ kākaḥ \| sa
yathā havir muṣṇāti tadvat \| pakṣe me svasāraṁ mahālakṣmītvāt tvadīyām
api tvaṁ muṣitvā amūṣitvā vā kutra yāsi ? ahaṁ svasāraṁ svabhaginīṁ
hariṣye \| tvatto mocayitvā svagṛhaṁ pratineṣyāmi \| kāka iva haviḥ
yajñiyakāṣṭhādikāṁ dhvāṅkṣavat kāka iva \| havir hotavya-mātre ca
sarpiṣyapi napuṁsakam iti medinī \| tasmāt mandaś cāsau māyī ceti tasya
mama kapaṭayodhinaḥ madaṁ garvaṁ dya khaṇḍaya \|\|25\|\|

**\...**

\|\| 10.54.26 \|\|

> yāvan na me hato bāṇaiḥ śayīthā muṁ ca dārikām \|
>
> smayan kṛṣṇo dhanuś chittvā ṣaḍbhir vivyādha rukmiṇam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dārikāṁ kanyām \| pūrvam
eva muñcety arthaḥ \| yāvadity ardhakam \| atra ca me mama bāṇair hataḥ
prāptaḥ san yāvanna śayīthāsteṣāṁ tucchatāṁ darśayitvā hṛtāyāṁ rukmiṇyāṁ
sustho na bhavestāvaddārikāṁ maṁ ca tatsāntvanāṁ tyaja, tatsāntvanāṁ
muktvā yuddham eva kuvaty arthaḥ \|\|26\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato mama vāṇair ahato
yāvanna śayīthāḥ, tāvat dāsyatīti dārikāṁ kartarī mayi muṁ ca,
madvāṇākṣatatayā śayanārthamagatvā mayi prahāraṁ kurvity arthaḥ \| yad
vā, tava vāṇair hato me madaṁ yāvaddhariṣye\'paneṣye tāvanna śayīthā
niścinta na vartathāḥ, dārikāṁ ca na muṁ ca, yuddhanaiścintyasya
tatsādhanatyāgasya cā yogyatvāt \| me ityasyaiva viśeṣaṇaṁ
mandetyādipadadvayam \| mandaścāsau māyī ceti tathā tasya madena hetunā
ātmano nindanam idam \| smayam smayamānaḥ, pakṣadvaye\'pi tasya
tādṛśokterasaṅgatatvāt, ṣaḍbhir iti mastakādimukhyaṣaḍaṅgavedhanārtham
\|\|26\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yāvadity ardhakam \| atra ca
me mama vāṇair hataḥ prāptaḥ san yāvanna śayīthāḥ teṣāṁ tucchatāṁ
darśayitvā hṛtāyāṁ sāntvitāyāṁ rukmiṇyāṁ svastho na bhaveḥ tāvadvārikāṁ
muṁ ca tatsāntvanāṁ tyaja tatsāntvanāṁ muktvā yuddham eva
kuruṣvetyarthaṁ \| smayan smayamānaḥ pakṣadvaye\'pi tasya
tādṛśoktarasaṅgatatvāt mastakahastadvayapādadvayamadhyabhāgākhya
mukhyaṣaḍaṅgavadhanārthaṁ ṣaḍbhiḥ \|\|26\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāvanme bāṇair hataḥ san
saṅgrāme na śayīthāstāvaddārikāṁ muṁ ca \| pakṣe yāvadity evārthe me
bāṇaistvamahata eva \| ato dārikāṁ na muṁ ca \| yāvattāvac ca
sākalye'vadhau māne'vadhāraṇe,ity amaraḥ yāvat kārtsnye'vadhāraṇa iti
medinī \| nanu dārikayā mama kiṁ prayojanam ? tatrāha---śayīthāḥ \|
anayā saha puṣpaśayyāyām iti śeṣo lajjayā noktaḥ \|\|26-31\|\|

**\...**

\|\| 10.54.27-31 \|\|

> aṣṭabhiś caturo vāhān dvābhyāṁ sūtaṁ dhvajaṁ tribhiḥ \|
>
> sa cānyad dhanur ādhāya kṛṣṇaṁ vivyādha pañcabhiḥ \|\|
>
> tais tāḍitaḥ śaraughais tu ciccheda dhanur acyutaḥ \|
>
> punar anyad upādatta tad apy acchinad avyayaḥ \|\|
>
> parighaṁ paṭṭiśaṁ śūlaṁ carmāsī śakti-tomarau \|
>
> yad yad āyudham ādatta tat sarvaṁ so'cchinad dhariḥ \|\|
>
> tato rathād avaplutya khaḍga-pāṇir jighāṁsayā \|
>
> kṛṣṇam abhyadravat kruddhaḥ pataṅga iva pāvakam \|\|
>
> tasya cāpatataḥ khaḍgaṁ tilaśaś carma ceṣubhiḥ \|
>
> chittvāsim ādade tigmaṁ rukmiṇaṁ hantum udyataḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa ca rukmī \| aṣṭabhir
iti pratyekaṁ dvābhyām agrimapādadvayavedhanārthaṁ, tatsāhacaryātsūtam
api dvābhyāṁ hastadvayavedhanārtham \| tribhir
iti---lakṣaṇapatākādaṇḍānāṁ pṛthakchedanārtham \| etac ca
rukmiṇyapekṣayā tadvedhana-mātraṁ jñeyam \|\|27\|\|

taiḥ pañcabāṇaiḥ \| tat tad api \| ata eva tāḍito\'pi śarāṇāmoghaiḥ
samūhair eva dhanur eva ciccheda \| punarity ardhakam \| anyattato\'pi
dṛḍhataram \| avyayam ityapi pāṭhaḥ \|\|28\|\|

śaktitomaraiḥ saha parighādīni cicchedety arthaḥ \| tadanu
parighādīnyācchinat \| āttānīti śeṣaḥ \| paṭṭiśāsyoḥ
śulaśaktyośceṣadākārabhedaḥ \| tomaraḥ śūlyabhedaḥ \| ādadyāt ādātuṁ
samartha āsīd ity arthaḥ \| hariduṣṭasaṁhārī \|\|29\|\|

tataḥ śastracchedānantaram \| abhyadravadābhimukhyenādhāvat \|\|30\|\|

tasya rukmiṇaḥ \| tigmaṁ tīkṣṇam \|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aṣṭabhiviti---praty ek a
dvābhyāṁ vedhanāt, tribhir iti---lakṣaṇapatākā daṇḍānāṁ pṛthaktvena
chedanārthaṁ praty ek amekaikena vedhanāt etaṁ ca śrī-rukmiṇyapekṣayā
tattadvedhana-mātraṁ jñeyam \|\|27\|\|

ata eva tāḍito\'pi śaraṇāmodhaiḥ samūhaiḥ, tu eva, dhanur eva ciccheda,
acyuta iti svasthānādavicatanasya, kiṁ vā svapriyatatsambandhijaneṣu
snehā cyuterabhiprāyeṇa \| evam agre\'pi \|\|28\|\|

śaktitamaram iti dvandvaikyāt, pāṭhāntaraṁ spaṣṭam, paṭṭiśāsyoḥ
śūla-śaktyośceṣadākārādibhedaḥ, tomaraḥ śaraviśeṣaḥ, eṣāṁ yathottaraṁ
laghutvaṁ jñeyam, krameṇa balahānyottarottaragrahaṇāt \| yadyad iti
bahulamanyadapyādatteti dyotayati, sa priyajanaparavaśo
vibhurasmatprabhuḥ \| yad vā, vibhustaṁ sadyo hantuṁ samartho\'py
āyudham evānchinat \|\|29\|\|

tatastasmādāyudhacchedanāddha toḥ \| kruddhaḥ san avaplutya
plutagatyāvatīrya, abhyadravadabhimukhe dhāvitvāgāt, taccātmanāśārtham
eveti sūcayaṁstādṛśābhidravaṇe dṛṣṭāntam āha---pataṅga iti \|\|30\|\|

tigmanasim \| yad vā, tejasā tīkṣṇam api rukmiṇam \|\|31\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aṣṭabhir iti praty ek a
dvābhyām agrimapādadvayavedhanārthaṁ tatsāhacaryāt sūtam api dvābhyāṁ
hastadvayavedhanārthaṁ tribhir iti lakṣaṇadaṇḍapatākānāṁ pṛthak
chedanārtham \| etac ca śrī-rukmiṇyapekṣayā tattadvedhana-mātraṁ jñeyam
\|\|27\|\|

ata eva tāḍito\'pi śarāṇāmodhaiḥ samuhaiḥ tu eva dhanur eva ciccheda
punarity ardhakam anyattato\'pi dṛḍhataram \| acyuta iti avyaya iti vā
pāṭhaḥ \|\|28\|\|

tadanantaraṁ parighādīni cācchinat āttānīti śeṣaḥ tatra śaktitomarāniti
bāhulyāpekṣayā śaktitomarāv iti pāṭhaḥ kacit paṭṭiśāsyoḥ śulaśaktyoś ca
padākārādibhedaḥ tabharaḥ śalyabhedaḥ anyac ca bahulaṁ yadyadādadyāt
ādātuṁ samartha asīd ity arthaḥ \| harir duṣṭasaṁhārī tatsarvamacchinad
ity eva pāṭhaḥ chandobhaṅgo\'trāṣaḥ bahusampradāyasiddhaś cāyaṁ
sampradāyāntareṣu pāṭhāntarāṇi tu mitho vipratiṣiddhāni \|\|29\|\|

abhyadravat ābhimukhyenādhāvat \|\|30\|\|

tigmamasiṁ yad vā, tejasā tīkṣṇam api rukmiṇam \|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.54.32 \|\|

> dṛṣṭvā bhrātṛ-vadhodyogaṁ rukmiṇī bhaya-vihvalā \|
>
> patitvā pādayor bhartur uvāca karuṇaṁ satī \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karuṇaṁ dīnaṁ yathā syāt
tathā \| bhrātuḥ kenāpi daivena bhrātṛtvaṁ prāptasya vadhodyamaṁ dṛṣṭvā
bhayaṁ lokāpavādātkāruṇyādvā tena vihvalā \| nanu tādṛśaduṣṭakarmaṇo
vadho yukta eva, tatrāha--satī paṇḍitā \| ayamatikṣudraḥ śrī-bhagavat-i
na kiñcidaniṣṭaṁ vidhātuṁ śaknoti, kevalamajñānenaiva cātakaviddīno\'yaṁ
viceṣṭate, tato mamānanyaśaraṇāyā dehasambandhadhāriṇyasminnasya dayaiva
yukteti vicārasamarthety arthaḥ \| śrī-kṛṣṇasya tvayamabhiprāyaḥ-mayi
kim api kartuṁ na, samartho\'sāv iti satyam eva, kintvasyāṁ
tādṛśavipatpādakecchāṁ kathamasya soḍhuṁ śaknuyām ity asyāḥ prārthanayā
rakṣitaprāṇasyāpi tādṛśaduśceṣṭāmardanī paramā manoramā mānāvahānis tu
sadānuvartanī yeti \|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhayaṁ
lokāpavābhrātṛvadhodyogādeva, vā, tena vihvalā satī \| bhaktūr iti
pādapatanayogyatoktā \| karaṇaṁ yathā syāt, idaṁ ca kṛpājananārthaṁ
bhayavaikalyād eva vā \| nanu tādṛśa duṣṭakarmaṇo vadho yukta eva,
tatrāha---satī sahajadayārdrahṛdayatvādisaguṇavatīty arthaḥ \| ata eva
bhrātṛśabdaprayogeṇa tasmistasyāḥ sneho\'pi sūcita: \|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhrātuḥ kenāpi devena
sākṣābhrātṛtāṁ prāptasva vadhodyamaṁ dṛṣṭvā bhayaṁ lokāpavādāt kāruṇyād
eva vā tena vihvalā \| nanu tādṛśaduṣṭakarmaṇo vadho yukta eva
tatrāha---satī paṇḍitā sarvajñety arthaḥ \| ayamati kṣudraḥ
śrī-bhagavat-i na kiñcidaniṭaṁ vidhātuṁ śaknoti kevalamajñānenaiva
vātakīva dīno\'yaṁ viceṣṭate tato mamānanyaśaraṇāyā
dehasambandhadhāriṇyasminnasya dayaiva yukteti vicārasamarthety arthaḥ
\| śrī-kṛṣṇasya tvayamabhiprāyaḥ mayi kim api na kartuṁ śaknotyasāv iti
satyam eva kintvasyāṁ tādṛśavipatsampādakecchāṁ kathamasya soḍhuṁ
śaknuyām ity asyāḥ prārthanayā rakṣitaprāṇasyāpi tādṛśaduṣṭecchāmardanī
paramā manoglānis tu sadānuvartanīyeti \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** dṛṣṭvety-ādi \| etadanantaraṁ
draṣṭavyam evam eva satīti \| paṇḍitā sarvajñety arthaḥ \|\|32-43\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaginyāḥ purata eva
bhrātṛvadho'bhūd iti śrutvā loko māṁ kiṁ vadiṣyatīti bhayavihvalā, na tu
snehavihvaletyata āsāṁ purasubhruvāṁ lokadharmāpekṣāsahita eva
samañjasaḥ premā, na tu goṣṭhasubhruvām iva lokadharmāpekṣārahitaḥ
samarthaḥ premā ati prabala iti jñeyaḥ \| ananyamamatā viṣṇau mamatā
premasaṅgateiti premasāmānyalakṣaṇasyāvyāptirapāsu nāśaṅkyā,
rukmiprabhṛtiṣvāsāmantaḥsnehābhāvād ityupariṣṭhād api yathāsthānaṁ
vyākheyam \|\|32\|\|

**\...**

\|\| 10.54.33 \|\|

**śrī-rukmiṇy uvāca---**

> yogeśvarāprameyātman deva-deva jagat-pate \|
>
> hantuṁ nārhasi kalyāṇa[^20] bhrātaraṁ me mahā-bhuja \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṁbuddhi-ṣaṭke \|
bhagavata aiśvaryaṁ dyotayantī nija-bhrātṛ-vadhānaucityam evāha \|
**yogeśvara,** tvam atarkya-mahā-mahaiśvaryaḥ, asāv īśitavyeṣv api
nikṛṣṭaḥ \| he **aprameyātman** ! tvam aprameya-svarūpo\'si, ayaṁ
paricchinneṣv apy eka-kīṭa-tulyaḥ \| **devadeva** ! tvaṁ devānām api
devaḥ, ayaṁ tvad-vaimukhyānya-nareṣv apy adhamaḥ \| **jagat-pate** !
tvaṁ sarva-jagat-pālako\'to duṣṭo\'py ayaṁ jagad-vartatvād rakṣitavya
eveti bhāvaḥ \| tasmāt he **kalyāṇa** ! maṅgala-svarūpa ! he
**mahā-bhuja** ! prabala-mardaka-bhuja imam amaṅgalaṁ bhuja-bala-rahitaṁ
**hantuṁ nārhasy** eva \| **me bhrātaram** iti ananya-gatikāyā me
bhrātṛ-dharma-rahitatve\'pi tadval loka-dṛṣṭyā pratīyamānam iti bhāvaḥ
\|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : yogeśvara** ! he
atarkya-aiśvaya ! **aprameyātman** ! he aparicchinna-mūrte ! ata eva he
**devadeva** ! śrī-brahmādīnām apy ārādhya ! evam aiśvaryeṇa svarūpeṇa
pūjyatamatvena ca parameśvaratvam uktam \| kiṁ ca, bhuṅkte jagat
saṁharatīti bhujaḥ, **mahāṁś** cāsau **bhujaś** ceti
mahā-pralaya-kartety arthaḥ \| atas tucchātituccham enaṁ **hantuṁ
nārhasy** eva \| kiṁ ca, jagat-pālakatvād api naivārhasīty āha---he
**jagatpate** iti \|

nanv ata eva duṣṭo\'yaṁ vadhyaḥ ? tatrāha---he **dharmajña** iti \|
bandhu-vadho na kārya iti satāṁ dharmaṁ tvaṁ jānāsy evety arthaḥ \|
bandhutvam eva darśayati---**me bhrātaram** iti\| \"kalyāṇa\" iti pāṭhe
jagan-maṅgalatvān nārhasy evety arthaḥ \| athavā ādya-sambodhanābhyām
aiśvaryeṇa svarūpeṇa ca durjñeyatvam uktam, ata eva devādibhir api
jñātum aśakyaiḥ kevalaṁ tvaṁ tapa-ādi nā ārādhyasa ity āha---he
**devadeva** iti \| atas tvāṁ jñātum asamarthenānena kṛtam aparādhaṁ
sarvaṁ kṣantum arhasīti bhāvaḥ \| kiṁ ca, mahā-balatvād atituccha-balam
enaṁ hantuṁ nārhasy evety āha---**mahā-bhuja** iti \| anyat samānam
\|\|33\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaivāha---**yogeśvara** !
he atarkyaiśvarya ! **aprameyātman** he aparicchinnamūrte ! ata eva he
**devadeva** ! brahmādīnām apy ārādhya ! kiṁ ca, **jagatpate** sarveṣām
api pālaka ! ataḥ sarveṣām api tvattas tuccha-jñāna-bala-māhātmyatvāt
tvayā pālanīyatvāc ca **hantuṁ** hanana-mātrāya **nārhasy** eva
[\|]{dir="rtl"} atrāpi he **kalyāṇa** ! iti sarva-maṅgalatvāt sutarāṁ
nārhasi \| tatrāpi **me** mama tvad-ananya-nāthāyā **bhrātaraṁ** sutarām
evety arthaḥ \| līlā-vyavahārataś ca parama-vīras tvaṁ naitad-vidhaṁ
kṣudraṁ hantum arhasīty āha---**mahābhuja** iti \|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yogeśvarety-ādi \| **hantuṁ
nārhasi me bhrātaram** \| mad-bhrātṛtvam evāsyāvadhe kāraṇam nānyat kim
apīti bhāvaḥ \| lakṣmī-bhrātaraṁ kaustubhaṁ vakṣasi bibharṣi, katham
ayaṁ hantavya iti gūḍho'bhiprāyaḥ, yatas tvaṁ **yogeśvaraḥ**, tena
tavaitat-kṛta-dveṣeṇa yogeśvarasyāpi kṣobho bhavatīty āśaṅkyāha---he
**aprameyātman** ! aprameya-vigraha ! yādavatvāt prameya evāham ity
āha---**devadeva** ! tathā-bhūtaś ced aham, tat kathaṁ nara-loka-vartīty
āha---**jagat-pate** ! jagannātha ! jagat-patitvāj jagata eva hitārtham
avatīrṇo'sīty arthaḥ \|\|33\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogeti \| tvam
atarkya-mahā-mahaiśvaryaḥ asāv īśitavyeṣv api madhye nikṛṣṭaḥ tvam
aprameya-svarūpaḥ \| ayaṁ paricchinneṣv api madhye eka-kīṭa-tulyaḥ \|
tvaṁ devānām api devaḥ, ayaṁ manuṣyeṣv apy adhamaḥ tvad-vaimukhyāt \|
tvaṁ sarva-jagat-pālakaḥ, ayaṁ jagad-vartitvād duṣṭo\'py adya pālanīya
eveti bhāvaḥ \| tasmāt he **kalyāṇa** ! akalyāṇaṁ he **mahābhuja** !
bhuja-bala-rahitam imaṁ **na** **hantum arhasi** \|\|33\|\|

**\...**

\|\| 10.54.34 \|\|

**śrī-śuka uvāca---**

> tayā paritrāsa-vikampitāṅgayā
>
> śucāvaśuṣyan-mukha-ruddha-kaṇṭhayā \|
>
> kātarya-visraṁsita-hema-mālayā
>
> gṛhīta-pādaḥ karuṇo nyavartata \|\|

**śrīdhara-svāmī (bhāvārtha-dīpikā) : paritrāsena vikampitāny aṅgāni**
yasyās tayā \| **śucā** śokena **avaśuṣyan** **mukhaṁ** yasyāḥ,
**ruddhaḥ kaṇṭho** yasyāḥ sā ca sā ca \| tathā **kātaryeṇa** vaiklavyena
**visraṁsitā** **hema**-mayī **mālā** yasyās tayā \| **gṛhītau pādau**
yasya saḥ \|\|34\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tayā** rukmiṇyā \|
**karuṇo** dayāluḥ \| **nyavartata** vadhād iti śeṣaḥ \| **karuṇaḥ**
sva-pratikūle\'tiduṣṭe sva-tanu-tyāga-nimittībhūte\'pi bhrātari \"dayāyā
bhaginī mūrtiḥ\" iti loka-dharmokti-bhayād eva dayāvatyāṁ rukmiṇyāṁ
sa-dayaḥ svabhāvata eva karuṇo viśeṣatas tayā tathā-bhūtayā
gṛhīta-caraṇatvāc ca \|\|34\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pari-**
ity-ādi-viśeṣaṇa-trayeṇa mahā-bhaya-śoka-vaikalyaiḥ paramaṁ dainyam
uktam, tatra ca yathottaram eṣāṁ śraiṣṭhyam, karuṇas tasyāṁ kṛpāvān ity
arthaḥ \| yad vā, svabhāvataḥ karuṇo viśeṣataś ca tathā-bhūtayā tarā
**gṛhīta-pādaḥ**, ata eva **nyavartata** tad-vadhāt \|\|34\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** karuṇas tasyāṁ kṛpāvān ity
arthaḥ \| yad vā, svabhāvataḥ \| karuṇaḥ viśeṣataś ca tayā tathā-bhūtayā
gṛhīta-pādaḥ \|\|34\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** karuṇaḥ
sva-pratikūle'tiduṣṭe sva-tanu-tyāga-nimittībhūte'pi bhrātari dayāyā
bhaginī-mūrtir iti loka-dharmokti-bhayād eva dayāvatyāṁ rukmiṇyāṁ
sadayaḥ \|\|34\|\|

**\...**

\|\| 10.54.35 \|\|

> cailena baddhvā tam asādhu-kāriṇaṁ
>
> sa-śmaśru-keśaṁ pravapan vyarūpayat \|
>
> atāvan mamarduḥ para-sainyam adbhutaṁ
>
> yadu-pravīrā nalinīṁ yathā gajāḥ \|\|

**śrīdhara-svāmī (bhāvārtha-dīpikā) :** saśmaśrukeśaṁ sahitāni sthāne
sthāne'vaśiṣṭāni śmaśrūṇi keśāś ca yathā bhavanti tathā \| tenaivāsinā
pravapanmuṇḍayanvyarūpayadvirūpamakarot \|\|35\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ rukmiṇam \| virūpaṁ
saundaryahīnam, vilakṣaṇamuṇḍanād ity arthaḥ \| yāvatkṛṣṇastaṁ mumuṇḍa
tāvad ity arthaḥ \| nalinīḥ sarasīḥ \| nalinyabje sārase ca iti \| punar
api rukmiṇīprātikūlyaṁ mā kārṣīd iti taddurmadanivartakena
parābhavasmārakeṇa durlakṣaṇena kenacidaṅkayityaiva tamupekṣāñcakre ity
āha---caileneti \| tadīyenaiva śiroveṣṭanavastreṇa grīvāyāṁ baddhvā
vāmahas tena taccelāgnadvayaṁ vidhṛtya dakṣiṇahastadhṛtenāsinoṣṇīṣaṁ
dūrīkṛtya saśmaśrukeśaṁ \| yathā syāt sthānesthāne keśācchāḥ
śmaśrugucchāś ca yathā tiṣṭheyus tathā prakarṣaṇa samūlakartanene
rudhiramudgamayya vapanmuṇḍayan vyarūpayat virūpaṁ kṛtavān \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** cailena khaṇḍaśo
vidāritena tadīyavastreṇa, pāṭhāntaraṁ teṣāṁ sammatam, asineti vyākhyāne
paryāpte\'pi teneti vyākhyānāt prasahya vapan, yato\'sādhukāriṇaṁ
duṣṭakarmācaraṇaśīlam, yāvadrukmiṇo yuddhādikaṁ tāvat, iti teṣāṁ
parasainyamardanasya śrī-kṛṣṇena rukmi-nirjjayādeścaikadaiva samāptyā
teṣāṁ tena saṅgati---samāveśaḥ siddaḥ \| parasya rukmiṇaḥ sainyaṁ tena
purā dūrato\'vasthāpitamuddhatamamaryādamanantam ity arthaḥ \| yad vā,
garvitaṁ mahāsāsādi-yuktam api yadupu pravīrā vīrottamāḥ śrībaladevādayo
mamarduścūrṇayāmāsuḥ \| taccānāyāsenaiveti dṛṣṭāntena sūcayati---nalinīm
iti \|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** cailena tadīyenaiva
śiroveṣṭanavastreṇa pravapan tenaivāsineti śeṣaḥ
taccāsyucitakṣepalāghavenaiva jñeyam \| saśmaśrukeśam iti \|
śmaśrukeśābhyāṁ saha vartamānaṁ yathā syād ity eva vigrahapūrvako\'rthaḥ
bahuvrīhiṇaiva kriyāviśeṣaṇatvasiddheḥ ṭīkāyāṁ tu nirgalitārtha evaṁ
darśitaḥ atra sa ityadhyāhāryam \| yad vā, sa śrī-kṛṣṇaḥ śmaśrukeśam iti
dvandvaikyaṁ vyarūpayad iti tādṛśavirūpatāpi sambhavatīti tathā ca
vyākhyeyaṁ tāvad iti ! rukmiparājayaṁ yāvad ity arthaḥ \| uddhataṁ
mahāsāhasādi-yuktam api \|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.* Yogeśvarety-ādi \| hantum nārhasi me bhrātaram, \...

------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar api rukmī
prātikūlyaṁ mākārṣīd iti taddurmadanivartakena parābhavasmārakeṇa
durlakṣaṇena kenacid aṅkayitvaiva tamupekṣāṁ cakre ity āha---cailena
grīvāyāṁ baddhā vāmahas tena taccailāgradvayaṁ vidhṛtya
dakṣiṇahastadhṛtenāsinā uṣṇīṣaṁ durīkṛtya saśmaśrukeśaṁ yathā syāt
sthāne sthāne keśagucchāḥ śmaśrūgucchāś ca yathā tiṣṭheyus tathā
prakarṣeṇa samūlakartanena rudhiramudgamayya vapanmaṇḍayan vyarūpayat
virūpam akarot \|\|35\|\|

**\...**

\|\| 10.54.36 \|\|

> kṛṣṇāntikam upavrajya dadṛśus tatra rukmiṇam \|
>
> tathā-bhūtaṁ hata-prāyaṁ dṛṣṭvā saṅkarṣaṇo vibhuḥ \|
>
> vimucya baddhaṁ karuṇo bhagavān kṛṣṇam abravīt \|\|

**śrīdhara-svāmī (bhāvārtha-dīpikā) : tathā-bhūtaṁ hata-prāyam** ity
uttara-vākye\'py anuṣaṅgaḥ \|\|36-37\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kṛṣṇāntike \|
tathā-bhūtaṁ muṇḍitam \| uttara-vākye vimucya baddham ity atrety arthaḥ
\| vimucya svayam eva sva-has tena kṛṣṇa-vāma-hastāc cela-khaṇḍam
apasāryety arthaḥ \| **tathā-bhūtaṁ** prāpta-vairūpyādikam \| ata eva
**hata-prāyam**\| nanu tādṛśa-mahāparādhino\'dhiko na yuktaḥ ?
tatrāha---bhagavān sarvajñaḥ \| rukmiṇīvat taj jānāti tathā rukmiṇyā
duḥkhaṁ śrī-kṛṣṇasya bhāvi-līlāṁ cety arthaḥ \| ata eva karuṇaḥ
śrī-kṛṣṇasya prathama-vaivāhika-sambandhāc ceti bhāvaḥ \| kṛṣṇam ity
upalakṣaṇaṁ rukmiṇī ceti jñeyam \| lajjā-heto rukmiṇyāṁ ca kṛṣṇam
evābravīd iti tasyaiva prādhānyāt \|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā-bhūtaṁ
pravapanādinā prāptavairūpyādikam, saṅkarṣaṇa iti snehabharādinā
śrī-kṛṣṇena sahāpṛthag bhāvābhiprāyeṇa kiṁ ca, viseṣeṇāgrajatayā
bhavatīti vibhuḥ ato viśeṣeṇa sasneha vākyādināmuktvā \| nanu
tādṛśamahāparādhino vimoko na khalu yujyate, tatrāha---karuṇa iti,
bhagavān sarvajña iti, śrī-kṛṣṇaṁ pratīdṛśe paruṣavākye gadite saty eva
rukmiṇaṁ prati snehābhityaktyā badhvāḥ śokaśāntiḥ syādity-ādikaṁ jānann
ity arthaḥ \|\|36\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇāntikam ity ardhakam \|
dadṛśur yadu-pravīrā ity eva jñeyam evam atrāpi tathā-bhūtaṁ hataprāyam
iti rukmiviśeṣaṇatvena yojyam tathā-bhūtaṁ prāptavairūpyādikam ata eva
hataprāyaṁ nanu tādṛśamahāparādhino vimoko nahi yujyate tatrāha \|
bhagavān sarvajñaḥ rukmiṇīvat tattajjānāti tathā rukmiṇyāḥ duḥkhaṁ
śrī-kṛṣṇasya bhāvilīlāṁ cety arthaḥ \| ata eva karuṇaḥ śrī-kṛṣṇasya
prathamavaivāhikasambandhācceti bhāvaḥ \| kṛṣṇam ity upalakṣaṇaṁ
rukmiṇīṁ ceti jñeyaṁ lajjā-heto rukmiṇīṁ ca kṛṣṇam eva dṛṣṭvābravīd iti
tasyaiva prādhānyāt \|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** vimucya svayam eva svahas
tena kṛṣṇavāmahastāc cailakhaṇḍamapasāryety arthaḥ \|\|36\|\|

**\...**

\|\| 10.54.37 \|\|

> asādhv idaṁ tvayā kṛṣṇa kṛtam asmaj-jugupsitam \|
>
> vapanaṁ śmaśru-keśānāṁ vairūpyaṁ suhṛdo vadhaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asya rukmiṇaḥ \| idaṁ
vapanam \| jugupsitaṁ vapanasya nāpitakarmatvānnedaṁ kṣatro cittam iti
bhāvaḥ \| kimarthamākrośasi māṁ nāyaṁ māritavān iti cedāha---vairūpyam
iti \| kṛṣṇeti kevalena mūlanāmnā
saṁbodhanamagrajocitaśuddhavātsalyodayena \| tathaivāsmākaṁ
kulatilakībhūtabhavatkānāṁ parama-pratiṣṭhāvatāṁ vṛṣṇīnāṁ saṁbandhe
jugupsitaṁ ninditaṁ kartum ayogyam ity arthaḥ \| kiṁ tad ity apekṣāyāṁ
lajjādinā prāgaprakāśitam api nīcair ivāha---vapanam iti \| na
caitadalpaṁ daṇḍanam ity āha---vairūpyam iti, virūpatāpādanam \| evaṁ tu
śrī-kṛṣṇopālambhena rukmiṇyā evaṁ sāntvanamuddeśyaṁ mansambandhenaivaiṣa
sampratyupālambhaviṣayo bhavatīti tasyā lajjotpatteḥ \| tathā rukmiṇaṁ
pratyapi bhartsanamāyāti sākṣāttasya tiraskārānuvādāt \| tac ca tasya
śikṣārtham eva sampadyata iti kāruṇya eva paryavasyati \| evam agre\'pi
\|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇa ! he
sarvasukhaprada, asmākaṁ jugupsitaṁ ninditaṁ kartum ayogyam ity arthaḥ
\| asmad iti bahutvena śrīvasudevādīn saṅgṛhṇāti \| kiṁ ca, anye
kurvantu nāma, vayantu nārhāma iti bhāvaḥ \| yad vā, asmākaṁ jugupsitaṁ
nindā yasmāttat, kiṁ tad ity apekṣāyāṁ lajjādinā prāgaprakāśya
paścādāha---vapanam iti \| na caitadalpaṁ daṇḍanaṁ kintu vadha evety
āha---vairūpyam iti virūpatāpādanam \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇeti kevalena mūlanāmnā
sambodhanamagrajocitaśuddhavātsalyodayena tathaivāha asmākaṁ
kulatilakībhūtabhāvatkānāṁ parama-pratiṣṭhāvatāṁ vṛṣṇīnāṁ sambandhe
jugupsitaṁ ninditaṁ karttum ayogyam ity arthaḥ \| kintad ity apekṣāyāṁ
lajjādinā prāgaprakāśitam api nīcair ivāha---vapanam iti \|
nacaitadalpaṁ daṇḍanam ity āha \| vairūpyam iti \| virūpatāpādanam evaṁ
tu śrī-kṛṣṇopālambhane rukmiṇyā eva sāntvanamuddeśyaṁ
matsambandhenaivaiṣa sampratyupālambhaviṣayo bhavatīti tasyā
lajjotpatteḥ tathā rukmiṇaṁ pratyapi bhatrsanamāyāti sākṣāttasya
tiraskārānuvādāt tac ca tasya śikṣārtham eva sampadyata iti kāruṇya eva
paryavasyati evam agre\'pi \|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** varaṁ vadhaḥ apyasya
sādhurabhaviṣyadidaṁ khaḍgena muṇḍanaṁ tvatibibhatsitamabhūd iti
śocantyā rukmiṇyāḥ sāntvanārthaṁ bahiḥ kṛṣṇaṁ
kiñcidupālabhamāno'ntastu---bho bhrātaḥ ! samucitakṛtyacatureṇa tvayā
sādhveva kṛtam iti prasīdannevāha---asādhv iti \| suhṛdaḥ śyālakasya
pakṣe suhṛdo'pi tasya suhṛcchabdavācyatvena viparītalakṣaṇā vyaṅgyā
\|\|37\|\|

**\...**

\|\| 10.54.38 \|\|

> maivāsmān sādhvy asūyethā bhrātur vairūpyacintayā \|
>
> sukha-duḥkhado na cānyo'sti yataḥ svakṛtabhuk pumān \|\|

**śrīdhara-svāmī (bhāvārtha-dīpikā) :** rukmiṇīṁ sāntvayati,
maivāsmāniti \|\|38\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atyaḥ svetaraḥ \| atra
hetuḥ---yata iti \| etādṛśe te pratyukte\'pi tasyāḥ śokātyāgāttām eva
sākṣātsāntvayann āha---maiveti \| asmāñcrīkṛṣṇādīnmāsūyethā doṣāropeṇa
mā paśya \| eveti sākṣāttatkāraṇe satyapyasūyāṁ nivārayati \| ceti
pakṣāntare \| nañ tanniṣedhe, anyo nāsti kintu svayam evety arthaḥ \|
pumān jīvaḥ \| svakṛtabhugiti---asminnatiduṣṭe svasya svabhartuś ca
pratikūle ko\'yaṁ te vṛthā sneha iti tāṁ pratyupālambho dhvanitaḥ
\|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etādṛśe taṁ pratyukte\'pi
tasyāḥ śokātyāgāttām eva sākṣāt sāntvayann āha---maiveti \| asmāniti
śrī-kṛṣṇādisaṅgrahāt, bhrāturvairūpyeṇa yā cintā śokastayā hetunā mā
sūyethā doṣāropaṇaṁ na kuru \| eveti sākṣātkāraṇe satyapyasūyāṁ
nivārayati \| tatra ca mā śabdena tasya ca sarvādau
nirdeśanātyantadārḍhyamāpādayati ca \| hi yato\'nyo nāsti, na bhavati,
kintu svayam evety arthaḥ \| yataś ca svasya kṛtam eva bhuṅkta iti tathā
saḥ \| pumāniti puṁsa eva prādhānyāt \| yad vā, jīvaḥ sarvo\'pīty arthaḥ
\|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etādṛśe tampratyutte\'pi
tasyāḥ śokātyagāttam eva sākṣātsāntvayann āha---maiveti \| asmān
śrī-kṛṣṇādīn māsūyethāḥ doṣāropeṇa māpaśya eveti sākṣāttatkāraṇe satyapi
asūyāṁ nivārayati ceti pakṣāntare nañ tanniṣedhe anyo nāsti kintu svayam
evety arthaḥ \| pumān jīvaḥ \|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyāḥ śokāpanodanārthaṁ
vivekamutpādayati---maiveti \| svakṛtabhug iti asminn atiduṣṭe svasya
bhartuś ca pratikūle ko'yaṁ te vṛthā sneha iti tāṁ pratyupālambhaś ca
dhvanitaḥ \|\|38\|\|

**\...**

\|\| 10.54.39 \|\|

> bandhur vadho'rhadoṣo'pi na bandhor vadham arhati \|
>
> tyājyaḥ svenaiva doṣeṇa hataḥ kiṁ hanyate punaḥ \|\|

**śrīdhara-svāmī (bhāvārtha-dīpikā) :** punaḥ kṛṣṇamākṣipati bandhur iti
\|\|39\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vadhārho doṣo yasya sa
tathāpi \| dvitīyavandhuśabdo hetvarthaḥ \| yato vamdhurato badhaṁ
nārhatīty arthaḥ \| tarhi kiṁ kartavyaṁ, tatrāha---tyājya iti \| tyāgo
deśaniryātanādirūpaḥ bandhūnāṁ maraṇaṁ tyāgo\'nādaro\'pi tathāvidhaḥ iti
granthāntarokteḥ \| devyāḥ prīṇanārthaṁ śrī-kṛṣṇa nītiṁ
śikṣayannivāha---vandhuḥ śyālaḥ \| bandhorbhaginīpateḥ sakāśāt \| tyājya
ityatyavajñeyatvaṁ darśayitvā kiñcitkartum asāmarthyam eva darśitam \|
nanv avadhyasya vadhe yāvāṁstāvānvadhyasya rakṣaṇe doṣaḥ smaryate,
tatrāha---svenaiva doṣeṇa hataḥ sallokabahiṣkṛtatāsāmyena evaṁ yo hataḥ
sa kiṁ punarhanyate naivety arthaḥ \| so\'yam api rukmiṇyā anyatra
dānena tadbahiṣkṛto jāta iti bhāvaḥ \| vaikṛtyakaraṇam idaṁ hananam eva,
maraṇād api duḥkhadatvād iti bhāvaḥ \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi devyāḥ śokaṁ
dṛṣṭvā \| tannirāsārtha pūnaḥ śrī-kṛṣṇamākṣipati---bandhur iti \|
bandhāḥ sakāśāt , kintu tyājyeḥ sa bandhubhiḥ \| nanu jīvan punar api
mahādoṣāntaraṁ

kuyādity ato vadhya eva, tatrāha---sveneti \| eva-śabdena sarvathā
doṣasyānyahetukatvādikaṁ nirastam \| jīvanmṛto\'sau na kiñcit kartuṁ
kadāpi śaknayād iti bhāvaḥ \| yad vā, hataprāyaḥ---adya śvo vā svayam
eva mariṣyatīty arthaḥ \| tasmādasmadavadhyo\'yaṁ vairūpyāpādanena
yaddhatastadasādhveva kṛtam iti bhāvaḥ \|\|39\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi devyāḥ śoka dṛṣṭvā
tannirāsārthaṁ śrī-kṛṣṇamākṣipati \| bandhur iti \| bandhoḥ sakāśāt
kintu sa tyājyaḥ iti tasyātyavajñeyatvaṁ darśayitvā kiñcitkartum
asāmathryam api darśitaṁ navavadhyasya vadhe yāvāṁstāvān vadhyasya
rakṣaṇe doṣaḥ smaryate tatrāha \| svenaiva doṣeṇa hataḥ \|
sallokavahiṣkṛtatāsāmyena evaṁ yo hataḥ sa kiṁ punarhanyate naivety
arthaḥ \| so\'yam api rukmiṇyā anyatra dānena tadvahiṣkṛto jāta iti
bhāvaḥ \| vaikṛtyakaraṇaṁ tvidaṁ hananam eva maraṇād api duḥkhadatvād
iti bhāvaḥ \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** devyāḥ prīṇanārthaṁ
kṛṣṇaṁ nītiṁ śikṣayannivāha---bandhuḥ śyālaḥ bandhorbhaginīpateḥ sakāśāt
\|\|39\|\|

**\...**

\|\| 10.54.40 \|\|

> kṣatriyāṇām ayaṁ dharmaḥ prajāpati-vinirmitaḥ \|
>
> bhrātāpi bhrātaraṁ hanyād yena ghorataras tataḥ \|\|

**śrīdhara-svāmī (bhāvārtha-dīpikā) :** punardevīṁ praty
āha---kṣatriyāṇām iti \| yena dharmeṇa bhrātāpi bhrātaraṁ hanyāt \|
tatas tasmād dhorataro'tidāruṇo dharmaś ca \| ataḥ ko'smākamaparādha iti
bhāvaḥ \|\|40\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devīṁ rukmiṇīm \| īdṛśaṁ
karma kim iti kriyata ityata āha---kṣatriyāṇām iti \| ayaṁ
kastatrāha---bhrāteti \| tasmādbhrātrādihananarūpatvāt \| iti bhāva iti
śrayānsvadharmo viguṇaḥ paradharmātsvanuṣṭhitāt iti smṛteḥ
svadharmācaraṇaṁ na doṣāyeti tātparyam \| nītimimāṁ tvadanujo na vettīti
manasā vadantī praty āha---kṣatriyāṇām iti \| bhrātaram api hanyād iti
śāstravidhiḥ, tatra śyālaḥ khalu ko varāka iti bhāvaḥ \|\|40\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi śokānapagamāt
punardevīṁ svadharmapradarśanena prabodhayati---kṣatriyāṇām iti \|
prajāpatinā śrībrahmaṇā īśvareṇa vā viśeṣeṇa anyasmādādhikyena nirmita
iti tasya paramapālyatoktā \|\|40\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi śokānapagamāt
punardevīṁ svadharmapradarśanena prabodhayati \| kṣatriyāṇām iti \| ayaṁ
kṣatriyāṇāṁ dharmaḥ sadadṛṣṭajanakakartavyaviśeṣaḥ yena dharmeṇa
nyāyayuddhalakṣaṇena bhrātāpi bhrātaraṁ hanyāt dharmatve hetuḥ
prajāpatinā vinirmataḥ vedadṛṣṭyā nirdaṣṭa ity arthaḥ \|
tatastasmādbhrātṛhananāddhetorghorataro dharmaśceti evam evāha--ṭīkāyāṁ
ghorataro dharmaśceti \|\|40\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nītim imāṁ tvadanujo na
vettīti manasā vadantīṁ devīṁ praty āha---kṣatriyāṇām iti \| bhrātaram
api hanyād iti śāstravidhis tatra śyālaḥ khalu ko varāka iti bhāvaḥ
\|\|40\|\|

**\...**

\|\| 10.54.41 \|\|

> rājyasya bhūmer vittasya striyo mānasya tejasaḥ \|
>
> mānino'nyasya vā hetoḥ śrī-madāndhāḥ kṣipanti hi \|\|

**śrīdhara-svāmī (bhāvārtha-dīpikā) :** punaḥ śrī-kṛṣṇaṁ praty
āha---rājyasyeti \| tathāpyasmākametadanucitam iti bhāvaḥ \|\|41\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi
rājyādyarthamagnasyaiṣvanyatamasyārtham api kṣipanti nighnanti,
tiraskurvanti vā parāṁs tathāpīti \| etat sambandhivadhādi \| iti bhāva
iti---vadhasyocitatve'pi vapanasyānucitatvādityāśayaḥ \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devīsāntvanārtham eva
punar api śrī-kṛṣṇaṁ pratyatiparuṣam āha---rājyasyeti \| mānasya
pūjāyāḥ, tejasaḥ kānterbalasya vā, anyasya annapānādeḥ,
rājyādīnāmuttarottarasya nyūnatvam \| tataś ca kiṁ vaktavyam \| rājyasya
hetor iti bhūmerhetorapītyevaṁ kaimutikanyāyamavatārya vyākhyeyam \|
mānino'bhimānavantaḥ \| tatrāpi śrīmadāndhāḥ, ataḥ kṣipanti
bandhunākṣipanti \| hi yasmāt \| śrīmadāndhā eva kṣipanti, madvidhānāntu
tādṛśatvābhāvād etadayuktam iti bhāvaḥ \| evām śrī-kṛṣṇaṁ pratyuktānāṁ
yathottaraṁ pāruṣyādhikam \| kiṁ ca, vadhvāḥ śokānapagamena mahāvyagraḥ
san krameṇa dvāveva prati punaḥ punarāheti jñeyam \|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devīsāntvanārtham eva punar
api śrī-kṛṣṇaṁ pratyapi paruṣam āha---rājyasyeti \| mānasya pūjāyāḥ
tejasaḥ kānterbalasya vā anyasya annapānādeḥ māninaḥ abhimānavantaḥ,
tatrāpi śrīmadenāndhāḥ, ataḥ kṣipanti tattadvyāghātakān iti śeṣaḥ \| hi
yasmācchrīmadāndhā eva kṣipanti, tasmād asmadvidhānāṁ tādṛśatvābhāvād
etadayuktam ity arthaḥ \|\|41\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kṣatriyo bandhuḥ
hantuṁ varaṁ, kintu taṁ bibhatsitavairūpyavantaṁ kartuṁ nārhatīti devyāḥ
svagatoktimālakṣya tāṁ prasādayituṁ kṛṣṇam āha---rājyasyeti \|
rājyāderhetormānino'haṅkāravanta evānyānākṣipanti, asmākaṁ
tvetadanucitam iti bhāvaḥ \|\|41\|\|

**\...**

\|\| 10.54.42 \|\|

> taveyaṁ viṣamā buddhiḥ sarva-bhūteṣu durhṛdām \|
>
> yan manyase sadābhadraṁ suhṛdāṁ bhadram ajña-vat \|\|

**śrīdhara-svāmī (bhāvārtha-dīpikā) :** punardevīṁ praty āha---taveyam
iti \| sarvabhūteṣu durhṛdāmahitānāṁ bhrātṝṇāmajñavadyadbhadraṁ manyase
icchasi iyaṁ tava viṣamā asamīcīnā buddhiḥ \| kutaḥ \| yatas tad eva
suhṛdāmabhadram iti \| yad vā, sarvabhūteṣu durhṛdām api svasuhṛdāṁ
bhadram eva daṇḍarūpaṁ muṇḍanamabhadraṁ yanmanyase taveyaṁ viṣamā
buddhir iti \| athavā sarvabhūteṣu madhye durhṛdāṁ śiśupālādīnāmabhadraṁ
suhṛdāṁ bhadraṁ ca yanmanyase taveyaṁ viṣamā buddhiḥ samā na bhavati \|
ajñavadajñānām iva \|\|42\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhrātṝṇāṁ rukmiprabhṛtīnām
\| hetumāśaṅkate---kuta iti \| suhṛdāmasmākam \| tajjaye'smākamabhadram
eveti bhāvaḥ \| tarhi tavāpi buddhirviṣamaiveti
rukmiṇyokepotthānādāha---yad vā iti \| paramo'nugraho daṇḍo bhṛtyeṣu
prabhuṇārpitaḥ iti nyāyena \| nyāyyo hi daṇḍaḥ kṛtakilbiṣe nare ity
ukteś ca \| bhadrasyābhadramananam api viṣamam eveti bhāvaḥ \|
snehānubandho bandhūnāṁ muner api sudustyajaḥ ity uktyāśrayaṇamapyjñānāṁ
dharma ity āha---atha veti \|\|42\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īdṛśe devyāḥ
sāntvanārthamavācye'pi śrī-kṛṣṇaṁ pratyukte tasyāḥ śokātyāgāttaṁ tyaktvā
tām eva tattvopadeśena prabodhayannādau sakrodham āha---taveti \| tair
vyākhyātam eva \| yad vā, bhadraṁ sādhu yathā syāt tathā \| yat suhṛdāṁ
bhadraṁ kṣemamicchasi \| anyat samānam \|\|42\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvaṁ dharmadvārā devyāṁ
bodhitāyām api tathā īdṛśe śrī-kṛṣṇaṁ pratyavaktavye'pi devyāḥ
sāntvanārthamukteḥ tasyāḥ śokātyāgāttattyaktvā tām eva
vivakṣitarahasyārthāntaragarbheṇa jñānopadeśena prabodhayannādau
sakrodham āha---taveti \| sarvabhūteṣu madhye durhṛttvena pratītānāṁ
keṣāñcidyadabhadram icchasi, tathā suhṛttvena pratītānāṁ
keṣāñcidyadbhadramicchasi, tatpāriśeṣyādanyeṣu tu yadaudāsīnyaṁ kuruṣa
ity arthaḥ \| seyaṁ tavājñānām iva viṣamā buddhir iti arthāntare suhṛdām
ity api durhṛdām ity anena viśeṣayitavyaṁ, sarvabhūteṣu madhye durhṛdāṁ
śatrutvena samatānāṁ śiśupālādīnāṁ tatsāhāyyena tu tādṛśām eva
svasuhṛdāṁ rukmyādīnām iti yadi teṣvabhadraṁ mantavyaṁ tadaitadvidheṣv
api tad eva mantavyam iti bhāvaḥ \|\|42\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nītirayaṁ
yuddhādanyatraiva \| yuddhe tu vairī parājitya tiraskriyata evetīyam api
nītir iti kṛṣṇasya svagatoktimālakṣya devīṁ praty āha---taveyam iti \|
suhṛdāṁ svabandhūnāṁ rukmiprabhṛtīnāṁ bhadram eva kṛṣṇakṛtaṁ muṇḍanaṁ
yat sada abhadraṁ manyase iyaṁ tava viṣamā buddhiḥ \| ajñavat ajñānām
iva tava vijñāyā apīty arthaḥ \| kīdṛśānām ? sarvabhūteṣu durhṛdāṁ
dusarvsthitamanasām \|\|42\|\|

**\...**

\|\| 10.54.43 \|\|

> ātma-moho nṛṇām eva kalpate deva-māyayā \|
>
> suhṛd durhṛd udāsīna iti dehātma-māninām \|\|

**śrīdhara-svāmī (bhāvārtha-dīpikā) :** kuta ityata āha---ātmamoha iti
\|\|43\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra hetum āśaṅkate---kuta
iti \| suhṛd nirapekṣatvenopakartā, durhṛd svasukhavighātī,
tadubhayahīna udāsīna iti \|\|43\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kaścit suhṛd \| kaścana
durhṛt śatruḥ, ko\'py udāsīna ity eva ātmano manasaḥ svasya vā mohaḥ,
devasyeśvarasya māyayaiva kalpate prabhavati \| kutaḥ ? deham evātmānaṁ
mantuṁ śīlameṣām iti \| devam āyayeti mahāmithyātvam \| tathāpi
durlaṅghyatvādikaṁ ca mohasya sūcayati \| yad vā, eṣa sākṣāddṛśyamāno
devam āyayātmamoha eva suhṛdādirity etat kapate racayati \| anyat
samānam \| svapakṣe durhṛdudāsīnayor uktiḥ prasaṅgāt dṛṣṭāntatayā vā
\|\|43\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kaścit suhṛdiva
kaściddurhṛdivety-ādi eka eva vā kadācit suhṛdivety-ādi \| arthāntare
śrī-kṛṣṇapremāsvādamajānatām evānyatra sauhṛdyādisphūrtiḥ syād ity
āha---ātmeti dvābhyām \|\|43\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** jānāmyevedaṁ yadayaṁ
bhrātā me duṣṭa eva, tadapyatra bandhubhāvo nāpayāti \| kiṁ karomīti
cet, satyamaprākṛtyā bhavatyā evāyam aviveko'nucita ityucyate,
sāṁsārikalokānāṁ tvayaṁ svābhāvika eva dharma ity āha---ātmeti \|
dehātmamānināṁ deha evātmeti manyamānānām eva dehātmamāninām eva nṛṇām,
na tu jñāninām \|\|43\|\|

**\...**

\|\| 10.54.44 \|\|

> eka eva paro hy ātmā sarveṣām api dehinām \|
>
> nāneva gṛhyate mūḍhair yathā jyotir yathā nabhaḥ \|\|

**śrīdhara-svāmī (bhāvārtha-dīpikā) :** paramārtham āha---eka eveti \|
paraḥ śuddhaḥ jyotiś candrādiryathodakeṣu \| nabho yathā ghaṭādiṣv iti
\|\|44\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yāthārthyam āha---eka
eveti \| mūḍhair anātmajñaiḥ \|\|44\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu jagato vaicitrī
sākṣād eva dṛśyate, tayā ca suhṛdādirghaṭata eva, kathamucyate ātmamoha
eva kalpata iti ? satyam, tattvato jīvānāṁ parameśvarāṁśatayā
saccidānandasvarūpatvenābhinnatvād ity āha---eka iti \| sarveṣām eva
jarāyujādibhedena caturvidhānām api dehināṁ vicitrānantadehaṁ
labhamānānām \| hi yataḥ \| paro dehādbhinnaḥ \| ataḥ dehasyaiva
vaicitrī, na tvātmana iti bhāvaḥ \| nanu tarhi śāntatvādinā vividho'sau
kutaḥ pratīyate ? adhiṣṭhānasyopādherdehasyaiva vaicitryād iti
sadṛṣṭāntam āha---nāneti \| iveti tattvata aikyāt, mūḍhas
tattvānabhijñair dehātmamānibhir vā, jyotiṣa udakādyupādhīnāṁ
prāyopalasādhyatvena svayam eva sadā
vartamānadehasyāsādṛśyādṛṣṭāntāntaram, yathā nabha iti \|\|44\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu jagato vaicitrī sākṣād
eva dṛśyate, tayā ca suhṛdādirghaṭata eva kathamucyate ātmamoha iti
ucyate cin-mātratvenaikarūpāṇāṁ jīvānāṁ vastutas tu tadbhedo na
sambhavatīty āha---eka iti \| ekaḥ paramātmāṁśatvena mithas tulyasvarūpa
ity arthaḥ \| bhānusthānīyasyācintyaśaktimayaparamātmanas
taṭasthāṁśatvena raśmiparamāṇusthānīyatvāt tasya tatra
cācintyaśaktimayatvādevobhayatrāpi na kasyāpi pūrvapakṣasyāvakāśa iti
jñeyam \| hi yataḥ \| paro dehādbhinnaḥ \| ato dehasyaiva vaicitrī na tu
ātmana iti bhāvaḥ \| tarhi śāntatvādinā vividho'sau kutaḥ pratīyate
adhiṣṭhānasyaiva vaicitryād iti sadṛṣṭāntam āha---nāneti \|
prathamadṛṣṭānte bimbapratibimbayor bhedapratīteruttaro dṛṣṭāntaḥ
arthāntare \| hi yasmāt \| ātatatvāc ca mātṛtvādātmā hi paramo hariḥ ity
ukteryaḥ khalu sarveṣām pi dehināṁ dehābhimānināmeka ātmā hariḥ sa eva
astutasteṣāṁ paraḥ ṣreṣṭhaḥ parama-premapremayogya ity arthaḥ \| vas tu
nānā pṛthak pṛthag ātmā dehābhimānivargastan-madhye mūḍhair eva para iva
sa gṛhyate \| keṣucit kaiścin mohavivarte premābhāsamayair eva yathāsvaṁ
tattadyogyatayā pratīyate mātraṁ, tatra dṛṣṭāntā yathā raverevālābhe
dīpo martyaiḥ paratayā gṛhyate, yathā vistṛternabhasa evālābhe
udumbaramaśakais tadantargatanabhas tattayā gṛhyate iti \|\|44\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** dehināṁ jīvānām \| eko mithas
tulyasvarūpaḥ, cidrūpatvāt \|\|44\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** dehātmamānināṁ mataṁ
dvābhyāṁ khaṇḍayan prathamaṁ dehaḥ paramātmā na bhavatīty āha---eka iti
\| para ātmā dehināṁ dehavatāṁ jīvānāṁ hi niścitam eka eva prerako
bhavati \| ekasyaivādhiṣṭhānabāhulye sati nānātve dṛṣṭāntau
jyotiragnidāruṣu nabha ākāśaṁ ghaṭeṣu \| yad uktaṁ prathame---

> yathā hy avahito vahnir dāruṣv ekaḥ sva-yoniṣu \|
>
> nāneva bhāti viśvātmā bhūteṣu ca tathā pumān \|\| \[bhā.pu. 1.2.32\]
> iti \|\|44\|\|

**\...**

\|\| 10.54.45 \|\|

> deha ādy-antavān eṣa dravya-prāṇa-guṇātmakaḥ \|
>
> ātmany avidyayā kḷptaḥ saṁsārayati dehinam \|\|

**śrīdhara-svāmī (bhāvārtha-dīpikā) :** kutastarhi na
candrādivadātmānamekaṁ śuddhaṁ pratīmastatrāha---deha iti \|
dravyamadhibhūtam \| prāṇā indriyāṇyadhyātmam, guṇaśabdenādhidaivaṁ,
tattritayātmakaḥ \| dehopādhinā śuddho na pratīyata ity arthaḥ
\|\|45\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punarhetvākṣepaḥ---kuta
iti \| guṇakāryatvāddevānām sattvena suratāṁ yāti ity ukteḥ \|
tattritayātmako\'dhibhūtādhyātmādhidaivātmakaḥ \| ity artha iti-na hi
mālinyānapanayane mukura nairmalyaṁ pratīyata iti bhāvaḥ \| ātmani
adhiṣṭhāne rajjusarpavadajñānakalpitaḥ svādhyāsenātmānaṁ śuddham api
saṁsārayati saṁsāre kṣipatīty arthaḥ \| deho jīvātmāpi na bhavatīty
āha---yaḥ suhṛdbuddhyā pālyaḥ, durhṛdbuddhyā vadhyaḥ sa eṣa deha
ādyantavān \| dravyamadhibhūtam, prāṇā indriyāṇyadhyātmam,
guṇaśabdenādhidaivam, tattriyātmakaḥ ātmani jīve\'vidyayaiva kalpitaḥ
rāga-dveṣādiviṣayībhūtaḥ san dehinaṁ saṁsāravantaṁ karoti \|\|45\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu
dehasyācetanatvācchāntādisvabhāvaḥ katham, kathaṁ vā parameśvarāṁśānāṁ
jīvānāṁ vicitradehaprāptyā saṁsāraḥ ? tatrāha---deha iti \| eṣa
vividhavikāravatvādinā dṛśyamānaḥ \| kiṁ vā, pāñcabhautikaḥ, iti
pārṣadādi-saccidānandadeho vyāvarttitaḥ \| cetanendriyādimayatvādasya
śāntatvādikam api ghaṭeteti bhāvaḥ \| nanv indriyādīnām eva kathaṁ
cetanatvam ? tatrāha---ātmanīti, adhiṣṭhānasya cetanasyātmanaḥ
sambandhād ity arthaḥ \| ata eva ādyantavān janmamṛtyū labhamānaḥ,
dehābhimāninaṁ jīvaṁ saṁsārayati janmādilakṣaṇasaṁsāraṁ prāpayati \|
avidyayeti tasyāpi mithyātvaṁ sūcitam \|\|45\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** deha iti \| tair vyākhyātaṁ
yad vā, prāṇena kriyā lakṣyante guṇā rūparasādayaḥ arthāntare
cāvasthāveśe hetum āha \| deha iti \| eṣa iti rukmidehaṁ darśayati
etadvidha ity arthaḥ \|\|45\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** asatāmātmanītyarthāt
tatsparśāsamarthenety arthaḥ \|\|45\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** deho jīvātmāpi na
bhavatīty āha---deha iti \| yaḥ suhṛdbuddhyā pālyaḥ, durhṛdbuddhyā
vadhyaḥ sa eṣa deha ādyāntavān dravyamadhibhūtaṁ prāṇā
indriyāṇyadhyātmaṁ guṇa-śabdenādhidaivaṁ tat-tritayātmakaḥ ātmani jīve
avidyayaiva kalpitaḥ rāga-dveṣādiviṣayībhūtaḥ san dehinaṁ saṁsāravantaṁ
karoti \|\|45\|\|

**\...**

\|\| 10.54.46 \|\|

> nātmano'nyena saṁyogo viyogaś cāsataḥ sati \|
>
> tad-dhetutvāt tat-prasiddher dṛg-rūpābhyāṁ yathā raveḥ \|\|

**śrīdhara-svāmī (bhāvārtha-dīpikā) :** nanu dehasambandhenāpi saṁsāre
sati śudhatvaṁ gatam eva tatrāha---nātmana iti \| he sati !
anyenādhibhūtādinātmanaḥ saṁyogaviyogau na staḥ \| kutaḥ \| asataḥ
asattvādanyasyety arthaḥ \| kuto'sattvaṁ tatrāha---tad dhetutvād iti \|
tasyānyasya bhūtendriyādeḥ prasiddheḥ prakāśasya
taddhetutvādātmahetutvāt \| nanu devair adhiṣṭhitebhya indriyebhyo
bhūtānāṁ pratītiḥ prasiddhā \| bhūtapratītyā ca tat prasiddhir nātmana
ityata āha---dṛgrūpābhyāṁ yathā raveḥ \| yathā prakāṣyaprakāśakatvena
vartamānayor api cakṣūrūpayoḥ raveḥ sakāśāt prasiddhir dvayor api
taijasatvāttadabhedaś ca tathā bhūtendriyādīnāṁ parasparaṁ siddhānām api
caitanyādhīna eva prakāśas tat kāryatvāc ca tad-vyatirekeṇāsattvaṁ cety
arthaḥ \| tathā ca dvādaśe vakṣyati,

> dīpaś cakṣuś ca rūpaṁ ca jyotiṣo na pṛthak bhavet \|
>
> evaṁ dhīḥ svāni mātrāś ca na syur anyatamād ṛtāt \|\| iti \|

yad vā, raveḥ prasiddhābhyām eva dṛg-rūpābhyāṁ parasparaṁ prasiddhir
yathā bhavati tadvad iti \|\|46\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punarākṣipati---nanv iti
\| hetumāśaṅkate---ity artha iti \| anyasyetyadhyāhāryam iti bhāvaḥ \|
asattve hetumākṣipati---kuta iti \| tatrākṣepe \| punarākṣipati---nanv
iti \| tatprasiddhir indriyaprasiddhiḥ \| tadabhedaścakṣurūpayor abhedaḥ
\| tatkāryatvāccaitanyakāryatvāt \| tadvyatirekeṇa caitanyaṁ vinā teṣām
asattvam \| ity artha iti---vivartasyādhiṣṭhānamantareṇa
sattvānupalabdheḥ prasiddhatvāt \| etadagre sphuṭībhaviṣyatīty
āha---tathā ceti \| ātmana eva punarmukhya prakāśakatvaṁ na tvindriyāder
ity āha---parasparaṁ siddhir aviprakāśitam eva cakṣurūpaṁ prakāśayati,
raviprakāśitam eva rūpaṁ cakṣuḥ prakāśayatīty arthaḥ \|
tadvadātmaprakāśitā eva devādayo viśvaṁ prakāśayanti tasya tejaseddhaḥ
sūryastapati, na tatra sūryo bhāti, na candro na tārakāḥ, nemā vidyuto
bhānti kuto\'yamagniḥ, tam eva bhāntamanubhāti, sarvaṁ tasya bhāsā
sarvam idaṁ vibhāti iti śruteḥ,

> yena svarociṣā viśvaṁ rocitaṁ rocayāmyaham \|
>
> yathārkogniryathā somo yatharkṣagrahatārakāḥ \|\| iti smṛteś ca \|

saṁyogo nāsti saṁyogāpekṣatvādviyogo\'pi nāsti \| saṁyogābhāve
hetuḥ---asata iti \| ātmanītyarthāt trikālamapyātmani tasya sparśābhāvād
ity arthaḥ \| tatra hetuḥ---tasyānyasya prasiddheḥ śakteḥ \|
taddhetutvāccidrūpātmakahetutvāt \| evaṁ sati taṁ kathaṁ spṛśed ity
arthaḥ \| raveḥ rājamānadevaviśeṣasya sūryasya divānaktam apy
acyavamānasya dṛgrūpābhyāṁ tallavdhaprakāśāprakāśaśaktibhyāṁ yathā
spṛśyatvābhāvātsaṁyogaviyogau na stastadvat \| he sati vicakṣaṇe \|
arthāntare, tadapyas tu nāma bhavatu śrī-kṛṣṇanityalakṣmīrūpāyāṁ
rukmiṇyādinā saṁbandha eva nāstīty āha---neti \| ātmanas tava \| nanv
etadvidhastanmāhātmyaprasiddhaḥ kathamasau na syāttatrāha---sā
paramalakṣmīrūpā tvam eva heturyatra tadrūpatvāttasyāḥ prasiddhir iti \|
avatariṣyantyās tava dṛṣṭiprabhāvodayād eva saiṣāmeṣā prasiddhir ity
arthaḥ \| tarhi mama saṁbandhe sati kathaṁ saṁyogaviyoga na
stastatrāha---dṛgrūpābhyām iti prāṅca \|\|46\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evādau sahetukaṁ
sadṛṣṭāntañcābhivyañjayati---neti \| anyena dehena indriyādināpi vā,
viyogo\'pi nāsti---viyogasya saṁyogāpekṣayā saṁyogasya cāsattvena svata
eva tasyāpyasattvasiddheḥ\| ātmanyavidyayā kluptaḥ ityanenaiva
dehasyāsattvamuktam eva \| he satīti yathā sādhvyā asādhvyā saha
sambandho nāstīti bhāvaḥ \| tatra dṛṣṭāntaḥ--yathā rave grūpābhyāṁ saha
saṁyoga-viyogau na staḥ \| kutaḥ ? tayor dṛgrūpayoḥ prakṛṣṭasiddhe
ravihetukatvādeva, etaccātmahetukadehaprasiddheḥ sādṛśyārthamuktam \|
evaṁ tatkāryatvena tayos tadvyatirekeṇāsattvamabhipretam \|
ato\'sattvādevety arthaḥ \| ādyantavān iti sūcitam \|\|46\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṁyogo nāsti
saṁyogāpekṣitvādviyogo\'pi nāsti saṁyogābhāve hetuḥ asata iti
ātmanītyarthāt \| trikālamapyātmani tasya sparśābhāvād ity arthaḥ \|
tava hetuḥ tasyānyasya prasiddhaḥ śaktestaddhetutvāt
cidrūpātmaikahetutvāt evaṁ sati taṁ kathaṁ spṛśed ity arthaḥ \| tatra
dṛṣṭāntaḥ raverājānajadevaviśeṣasya sūryasya divānaktam apy
acyavamānasya dṛgrūpābhyāṁ tallabdhaprakāśanaprakāśaśaktibhyāṁ yathā
spṛśyatvābhāvāt saṁyogaviyogau na staḥ tadvat he sati ! vicakṣaṇe
arthāntare ca tadapyas tu nāma tava tu śrī-kṛṣṇanityalakṣmīrūpāyā
rukmyādinā sambandha evaṁ nāstīty āha\| neti \| ātmanas tava nanv
etadvidhastatta nmāhātmyaprasiddhaḥ kathamasan syāt tatrāha---sā
paramalakṣmīrūpā tvam eva heturyatra tadrūpatvāttasyāḥ prasiddher iti
avatariṣyantyās tava dṛṣṭiprabhāvodayād eva saiṣāmeṣā prasiddhir ity
arthaḥ \| tarhi mama samvandhe sati kathaṁ saṁyogaviyogau na stastatrāha
\| dṛgrūpābhyām iti prāgvat \|\|46\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ sati kathaṁ spṛśed ity arthaḥ
\| tatra dṛṣṭāntaḥ \| raveḥ ājānajadevaviśeṣasya
divānaktamapyācyavamānasya dṛgrūpābhyāṁ
labdhatatprakāśanaprakāśaśaktibhyāṁ yathā spṛśyatvābhāvāt saṁyogaviyogau
na staḥ tadvat he sati ! vicakṣaṇe he sucismite he prasannahadaye ity
arthaḥ \| tava sākṣāllakṣmītvānneṣad api tattat sparśaḥ kintu līlayaiva
tvamitthaṁ vyavaharasi mayāpi tathopadiśyase iti bhāvaḥ \|\|46-60\|\|

tatra hetuḥ---tasyānyasya prasiddheḥ \| śaktes tad-dhetutvāc
cid-rūpātmaka-hetutvāt \| evaṁ sati kathaṁ spṛśed ity arthaḥ \| tatra
dṛṣṭāntaḥ---raver ajānaja-deva-viśeṣasya sūryasya divānaktam apy
acyavamānasya dṛg-rūpābhyāṁ saṁyoga-viyogau na stas tadvat \| he sati
vicakṣaṇe \|\|46\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kintu jīvātmano
dehaliptatvād eva deha eva ātmeti pratītirbhavati \| vastutas tu dehena
lepastasya jīvātmano naivāsti \| paramātmanaskta jīvātmano'pi lepo
nāstīty āha---neti \| prathamaṁ jīvātmapakṣau vyākhyāyate---he sati !
ātmano jīvasya anyena jaḍena dehena asatā ādyantavattvād
asarvakālasthāyinā saṁyogo lepo nāsti \| saṁyogābhāvād eva viyogo'pi
nāsti \| kutaḥ tatprasiddheḥ dehaprakāśasya taddhetutvāt
jīvātmahetukatvāt ataḥ dhyātmādimayadehasya \| jīvātmaprakāśyatvāttena
sha jīvātmano na lepo nahi prakāśakaḥ prakāśyena kvāpi lipyate atha
paramātmapakṣaḥ ātmanaḥ paramātmānaḥ---anyena jīvena asatā acirasthāyinā
dehena ca na saṁyogo na viyogaś ca, kutaḥ tatprasiddheḥ ? tayor
jīvadehayoḥ prakāśasya taddhetutvāt paramātmahetukatvād ataḥ
paramātmanaḥ svaprakāśābhyāṁ jīvadehābhyāṁ naiva lepaḥ nahi prakāśakaḥ
prakāśyasyaliptaḥ kvāpi bhavati ubhayapakṣa eva dṛṣṭāntaḥ raver
ākāśasthasūryasya svena prakāśitābhyāṁ dṛgrūpābhyāṁ dṛśā cakṣuṣā
tatprakāśyena rūpeṇa ca na lepaḥ \| atra ravisthānīyaḥ paramātmā,
dṛksthānīyo jīvaḥ \| rūpasthānīyo dehaḥ \|\|46\|\|

**\...**

\|\| 10.54.47 \|\|

> janmādayas tu dehasya vikriyā nātmanaḥ kvacit \|
>
> kalānām iva naivendor mṛtir hy asya kuhūr iva \|\|

**śrīdhara-svāmī (bhāvārtha-dīpikā) :** dehasambandhābhāvād eva nātmano
janmādayo'pīti vaktuṁ janmādīnāṁ dehadharmatvam āha---janmādayastv iti
\| kathaṁ tarhi jāto'haṁ bālo'haṁ vṛddho'ham ity ātmani janmādipratītiḥ
\| dehajanmādinaiveti sadṛṣṭāntam āha---kalānām iveti \| indoḥ kalānām
eva janmādayo naivendoryathā tadvat \| yathā ca kalānāśād eva
kuhūramāvāsyā indukṣaya ucyate tadvadasyātmano dehanāśād eva
mṛtivyavahāra ity arthaḥ \|\|47\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
anyadāha-dehasaṁbandhetyādinā \| nanv etatkulajātāyā mama kathametausto
na stastatrāha---janmādaya iti \| yadyātmano jīvasyāpi santi tadā
saccidānandarūpavigrahāyā bhagavatsvarūpa-śaktes tava tu kimuteti bhāvaḥ
\| ity artha iti---

> mā svasya karmabījena jāyate sopyayaṁ pumān \|
>
> mriyate cāmaro bhrāntyā yathāgnirdārusaṁyutaḥ \|\| ity uktar iti
> bhāvaḥ \|\|47\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dehasyaiva janmādikaṁ
sadṛṣṭāntamabhivyañjayati---janmeti, vikriyā vikārāḥ---jāyate, asti.
vardhate, pariṇamate, kṣīyate, naśyatīti ṣaṭ, kvacit kadācid api
siddhānāṁ līlayā janmādāvapīty arthaḥ \| nanu janmādau
bālyādyavasthāyāmindriyādipravarttanena pitṛtvādinābhinnatvāddehasyaiva
janmādayaḥ santu nāma, maraṇe tu caitanyābhāvenātmaiva mṛta iti
pratīyatetarām, tatrāha---mṛtiriti, hi api, mṛtirapi, yathā
amāvāsyāyāmindorbimvādarśanādindukṣayaḥ pratīyate, anyadā ca prāyo
bimvadarśanāt kalānām eva janmādayaḥ pratīyante, tathā maraṇe
dehācetanatvenāpi dehasyaiva mṛtirna tvātmana ity arthaḥ \| anyatttair
vyākhyātam \| yad vā, nanu amāvasyāmindorasadbhāvena maraṇaṁ lakṣyata
evetyasadṛśo dṛṣṭāntaḥ, tatrāha--asyendoḥ kuhūḥ kalānāṁ kṣaya evaṁ
mṛtiriva, iveti tattvato mṛtyabhāvāt \|\|47\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ekadeśe kalānāṁ
kramavṛddhihrāsadharmakasūryacchāyā rūpatvaṁ indros tu svato
jalamaṇḍalarūpatvaṁ vyākhyāsyate arthāntare \| nanv etatkule jātāyā mama
kathametaistau na staḥ tatrāha \| janmādaya iti \| yadyātmano jīvasyāpi
na santi tadā saccidānandavigrahāyā bhagavatsvarūpa-śaktes tava tu
kimuteti bhāvaḥ \|\|47\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** janmādibhir api
saṁyogābhāvaṁ vaktuṁ teṣāṁ dehadharmatvam āha---janmādaya iti \| kathaṁ
tarhi jāto'haṁ bālo'haṁ vṛddho'ham ity ātmani janmādipratītiḥ
dehajanmādinaiveti sadṛṣṭāntam āha---indoḥ kalānām eva janmādayo
naivendorasaṅkhyakalātmakasya yathā tadvat yathā cāsyendoḥ kuhūhetu
kalākṣaya eva mṛtirucyate sā nasarvsthitendukalā kuhūity amaraḥ \|
tadvad asyātmano dehanāśād eva mṛtivyavahāraḥ \|\|47\|\|

**\...**

\|\| 10.54.48 \|\|

> yathā śayāna ātmānaṁ viṣayān phalam eva ca \|
>
> anubhuṅkte\'py asaty arthe tathāpnoty abudho bhavam \|\|

**śrīdhara-svāmī (bhāvārtha-dīpikā) :** nanv ātmano dehādisambandhābhāve
kathaṁ bhoktṛbhogyabhogapratītītyāśaṅkya svapnadṛṣṭāntena samarthayati
\| yathā śayāna iti \| ātmānaṁ bhoktāraṁ viṣayān bhogyānphalaṁ
bhogamasatyapyarthe'nubhuṅkte tathā abudhaḥ samsāraṁ prāpnoti \|\|48\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
janmādīnāmātmadharmatvābhāve punarāśaṅkate---nanv iti abudho\'nātmajñaḥ
\| evam ātmano vastuto dehalepābhāve\'py atarkyaśaktyāvidyayaitra
dehasaṁbandhamananātsaṁsāra iti sadṛṣṭāntam āha---yatheti \| asatyarthe
kasmiścid api vastunyavartamāne\'pi śayānaḥ \| ātmānaṁ ca
turagasenādi-yuktam \| viṣayān jetavyadeśān \| phalaṁ
tajjayātsrakcandanavanitādibhogasukhaṁ,
kadācittadajayātsaṁbandhanatāḍanatiraskārādi cānubhute\'nubhavati \|
jāgaraṇasādṛśyena rājādirūpeṇa paśyatīty arthaḥ \| tathaivāvivekī
asatyapi dehasaṁbandhe dehasaṁbandhotthaṁ sukhaduḥkhātmaka saṁsāram \|
tathā coktam

> arthe hyavidyamāne\'pi saṁsṛtirna nivartate \|
>
> dhyāyato viṣayānasya svapne jāgaraṇaṁ yathā \|\| iti \|

arthāntare, nanu evaṁ cettattvaṁ tarhy ayaṁ kathaṁ śrutvāpi
svabhāvāviṣṭa evaṁ lakṣyate, tatrāha---yatheti \| abudho rukmī
\|\|48\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** avidyayeti sūcitamātmanā
dehābhimānena saṁsārasyāpi mithyātvaṁ ca
sadṛṣṭāntamabhivyañjayati---yatheti \| śayānaḥ svapnaṁ paśyan sarvo\'pi
janaḥ viṣayāṁśca, eva api, phalaṁ sukhaduḥkhādikam api, anu
jāgaraṇasādṛśyena bhuṅkte anubhavati, tatrātmānamanubhuṅkta iti
rājādirūpeṇa paśyatīty arthaḥ \| nanv evañcettarhi tad api sarvaṁ
satyamas tu ? na, teṣām asattvād ity āha---arthe tattadravye satyapīti
\| abudha ātmatattvānabhijño jano bhavaṁ saṁsāraṁ prāpnoti anubhavati \|
evam ajñānād eva janmamaraṇādikaṁ sarvam, na tu tattvata iti tātparyyam
\|\|48\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anu jāgaraṇasādṛśyena bhuṅkte
anubhavati tatrātmānamanubhaṅkte iti rājādirūpeṇa paśyatīty arthaḥ \|
arthāntare na cettattvaṁ tarhy ayaṁ kathaṁ śrutvāpi svabhāvāviṣṭa eva
lakṣyate tatrāha \| yatheti \| abudho\'yaṁ rukmī \|\|48\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam saṅgohyayaṁ puruṣaḥ
iti śruterātmano vastuto dehalepābhāve\'py atarkyaśaktyā avidyayaiva
dehasambandhamananāt saṁsāra iti sadṛṣṭāntam āha---yatheti \| asatyarthe
kasmiṁścid api vastuni vartamāne'pi śayānaḥ ātmānaṁ caturaṅgasenāyuktaṁ
viṣayān jetavyadeśān phalaṁ tajjayān srakcandanavanitādibhogasukhaṁ
kadācidajayāt svabandhanatāḍanatiraskārādikaṁ ca anubhuṅkte anubhavati
tathaivābudhovivekī bhavam asatyapi dehasambandhotthaṁ sukhaduḥkhātmakaṁ
saṁsāram \| yathā coktaṁ---

> arthe hyavidyamāne\'pi saṁsṛtirna nivartate \|
>
> dhyāyato viṣayān asya svapne\'narthāgamo yathā \|\| \[bhā.pu. 3.27.4\]
> iti \|\|48\|\|

**\...**

\|\| 10.54.49 \|\|

> tasmād ajñāna-jaṁ śokam ātma-śoṣa-vimohanam \|
>
> tattva-jñānena nirhṛtya sva-sthā bhava śuci-smite \|\|

**śrīdhara-svāmī (bhāvārtha-dīpikā) :** ātmānaṁ śoṣayati vimohayati ceti
tathā tam \| nirhṛtyāpākṛtya \|\|49\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svasthā tattvajñā
śucismita iti protsāhanārthā saṁbuddhiḥ \|
arthadvayamupasaṁharati---tasmādātmanaḥ śokaḥ nīrasatāpādanam \| he
śucismite he prasannahṛdaye ity arthaḥ \| tava
sākṣāllakṣmītvānneṣadapyajñānasparśaḥ kintu laukikalīlayaiva tvamitthaṁ
vyavaharasi mayāpi tathopadiśyasa iti bhāvaḥ \|\|49\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmanaḥ śoṣo
nīrasatāpādanam, na cedaṁ kevalam, kintu viśeṣato mohanaṁ ca,
buddhyādi---sarvavināśakam ity arthaḥ \| tattvajñānena uktena kiṁ vā,
svatastvayi virājamānenaiva, śuci śuddhaṁ smitaṁ yasyāstatsambodhanam \|
śucismitatvāt tvaṁ sadā prasannahṛdayaiveti tattvatas tava śoko nāstīti
budhyata eva, tathāpi mayā yadoddhatyaṁ kṛtaṁ tat kṣantavyam iti bhāvaḥ
\| yad vā, sadā nirmalacittatvācchucismite ! śrī-kṛṣṇe svasthā
abhiniviṣṭacittā bhava, sākṣāt tathānuktirdhārṣṭyaparihārārtham
\|\|49\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** arthadvayamupasaṁharati \|
tasmādātmanaḥ śoṣaḥ nīrasatāpādanaṁ he śucismite ! he prasannahṛdaye ity
arthaḥ \| tave sākṣāllakṣmītvānneṣadapyajñānasparśaḥ kintu
laukikalīlayaiva tvamitthaṁ vyavaharasi mayāpi tathopadiśyasa iti bhāvaḥ
\|\|49\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** he śuci-smite ! he prasanna-hṛdaye
ity arthaḥ \| tava sākṣāl lakṣmītvān neṣad api tat-tat-sparśaḥ \| kintu
laukika-līlayaiva tvam itthaṁ vyavaharasi, mayāpi tathopadiśyasa iti
bhāvaḥ \|\|49\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasmādevaṁ tasmāt svasthā
svabhāvasthā bhava he śucismite ! mukhasya svābhāvikīṁ praphullatāṁ
prakāśaya, na tvaṁ prākṛtī sāṁsārikī vadhūr iti bhāvaḥ \|\|49\|\|

**\...**

\|\| 10.54.50 \|\|

**śrī-śuka uvāca---**

> evaṁ bhagavatā tanvī rāmeṇa pratibodhitā \|
>
> vaimanasyaṁ parityajya mano buddhyā samādadhe \|\|

**śrīdhara-svāmī (bhāvārtha-dīpikā) :** samādadhe samāhitamakarot
\|\|50\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** buddhayā niścayātmikayā \|
tathaiva sāpyanukṛtavatīty āha---evam iti \| pratibodhitetyatra sā
tāvatsvayam eva cic-chaktirūpatvānnityaṁ budhaiva pratyuta
tadaṁśasambandhād eva śrīsaṅkarṣaṇādīnām api bodhādikaṁ tatas tena
tasyāḥ pratibodhanaṁ pratidānarūpam eveti pratiśabdasyārthaḥ \|\|50\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tanvīti śokena kārśyat
kiṁ vā, kṛśamadhyatvādinā paramasaundaryāt, ayaṁ prayibodhane hetuḥ,
anyathā śokena saundaryakṣayāt \| prati pratyakṣaṁ bodhitā śikṣitā, yato
bhagavatā sarvajñena śrī-kṛṣṇābhiprāyādikaṁ jānatety arthaḥ \| rāmeṇeti
pratibodhanena tasyāḥ sukhajananābhiprāyeṇa \| samādadhe premṇā
śrī-kṛṣṇa nitarāmapitavatīty arthaḥ \|\|50\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaiva sāpy anukṛtavatīty
āha---evam iti \| pratibodhitety atra sā tāvat svayam eva
mahā-cic-chakti-rūpatvān nityambudhaiva pratyuta tad-aṁśa-sambandhād eva
śrī-saṅkarṣaṇādīnām api bodhādikaṁ tatas tena tasyā bodhanaṁ
pratidāna-rūpam eveti pratiśabdārthaḥ \|\|50\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** lokā māṁ kiṁ vadiṣyatīti
vaimanasyaṁ cintāṁ samādadhe samāhitamakarot \|\|50\|\|

**\...**

\|\| 10.54.51 \|\|

> prāṇāvaśeṣa utsṛṣṭo dviḍbhir hata-bala-prabhaḥ \|
>
> smaran virūpa-karaṇaṁ vitathātma-manorathaḥ \|\|

**śrīdhara-svāmī (bhāvārtha-dīpikā) :** rukmiṇastv evaṁ śrutavato
nājñānaṁ nivṛttam iti darśayann āha---prāṇāvaśeṣa iti \|\|51\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cittaśuddhi vinopadiṣṭam
api tattvaṁ na prakāśata ity āha---rukmiṇastv iti \| hate balaprabhe
vīryatejasī yasya sa tathā \| vitatho vyartha ātmano mana rathaḥ ahatvā
samare kṛṣṇamapratyūhya yavīyasīm ity evaṁrūpo\'bhilāṣo yasya sa tathā
\| prāṇeti yugmakam \| pūrvaṁ dviḍbhir hatabalaprabhaḥ, tato
vitathātmamanorathaḥ, tato
vairūpyaparyantakaraṇātprāṇa-mātrāvaśiṣṭīkṛtaḥ, tata utsṛṣṭaḥ,
paścādvirūpakaraṇaṁ smarann iti kramo jñeyaḥ \|
vyutkramoktistadvarṇanenādara sucayitvā tasyāpyanādṛtatvaṁ bodhayati \|
balaṁ sainyaṁ vīryaṁ ca ekaśeṣatvāt \|\| 51 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prāṇa evāvaśeṣo\'vaśiṣṭo
yasya saḥ, yato hataṁ balaṁ sainyaṁ sāmarthya vā prabhāvastejo yasya
saḥ, vitatho mithyābhūta ātmano manorathaḥ śrī-kṛṣṇajigīṣādiryasya saḥ,
viśeṣaṇānāmeṣāṁ yathottaraṁ puranirmaṇahetutve śraiṣṭhayam \| mahat
śrībhīṣmakapurato vṛhattaram, bhojebhyo yādavebhyaḥ kaṭaḥ śapatho yatra,
yadūnāṁ jayāya śapathakaraṇāt---kaṭaḥ kiliñje śapathe gajagaṇḍe karāvapi
iti koṣaḥ \| vastutas tu bhojana yādavānāmakūrādīnāṁ bhaktavarāṇāṁ
kaṭaḥ, atitucchatvāt tṛṇāsanaprāyam ity arthaḥ \|\| 51 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prāṇeti sārdhakam \| pūrvaṁ
dviḍbhir hatabalaprabhaḥ tato vitathātmamanorathaḥ tato
vairūpyaparyantakaraṇāt prāṇa-mātrāvaśiṣṭīkṛtaḥ tata utsṛṣṭaḥ
paścādvirūpakaraṇaṁ smarann iti kramo jñeyaḥ
vyutkramoktibhistadvarjane\'nādaraṁ sūcayitvā tasyāpyanāvṛtatvaṁ
bodhayati balaṁ sainyaṁ vīryaṁ ca ekaśeṣatvāt upabhuṅkte iti bhojo
yuvarājaḥ yad vā, bhojo vidarbharājavaṁśyaḥ tatreśvareṇa krathakeśikānāṁ
bhojena dūto raghave visṛṣṭa iti raghuvaṁśakāvyāt tasya kaṭaḥ śapatho
yatra tat kaṭaḥ kaliṅge śapathe gajagaṇḍe kaṭāva pīti nānārthatvāt
sarasvatīmate tu bhojasya tasya kaṭaḥ śmaśānam iva kaṭadhūmasya
saurabhya m iti tadvācitvāt \|\| 51 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** dviḍbhir ity anena
kṛṣṇapārśvāt tataḥ padbhyāṁ calan yadusainyair api
tiraskārabhartsanatāḍanādibhiḥ sa viḍambita iti budhyate \|\|51\|\|

**\...**

\|\| 10.54.52-53 \|\|

> cakre bhojakaṭaṁ nāma nivāsāya mahat puram \|
>
> ahatvā durmatiṁ kṛṣṇam apratyūhya yavīyasīm \|
>
> kuṇḍinaṁ na pravekṣyāmīty uktvā tatrāvasad ruṣā \|\|
>
> bhagavān bhīṣmaka-sutām evaṁ nirjitya bhūmipān \|
>
> puram ānīya vidhi-vad upayeme kurūdvaha \|\|

**śrīdhara-svāmī (bhāvārtha-dīpikā) :** ahatvā ajñātvādurmatim iti ca
satyo'rthaḥ \| apratyūhyānāvartya \| apratibuddhyeti tu satyam \|
yavīyasīṁ svasāram \| yatra virūpitas tatraivāvasat \| tatra ca
bhoja-kaṭaṁ nāma puram abhavat \|\|52\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
pratijñāniṣpattestatrānyadevapuraṁ racayāmāsa \| lajjitaḥ pitṛnagaraṁ na
jagāmety arthaḥ \| upabhukta iti bhojo yuvarājaḥ \| yad vā, -bhojo
vidarbharājabaśyaḥ tatreśvareṇa krathakaiśikānāṁ bhojena dūto raghave
visṛṣṭaḥ iti raghukāvyāt \| tasya kaṭaḥ śapatho yatra tat kaṭaḥ kaliñje
śapathe gajatuṇḍe kaṭāvapi iti kośāt \| sarasvatīmate tu-bhojasya tasya
kaṭaḥ śmaśānam iva kaṭadhūmasya saurabhyam iva tadvācitvāt \| dvidbhir
iti bahuvacanena kṛṣṇapārśvattataḥ padyāṁ calanyadusainyair api
tiraskārabharsanatāḍanādibhir viḍaṁbita iti bodhyate \|\| 52 \|\|

puraṁ dvārakām \| jayaterdvikarmakatvātkarmadvayam \|
tānparābhavaṁstāmācchidyety arthaḥ \|\|53\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ahatvā durmatiṁ
duravagāhyamatim \|\| 52-59 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yavīyasīṁ
kaniṣṭhabhaginīm iti tasyāṁ snehaviśeṣa sūcayati \| sa ca
śrīpradyumna-rukmavatī-vivāhādināgre vyakto bhāvī \|
tādṛśaduravasthāprāptasyāpi tādṛśoktau hetuḥ---ruṣeti, krodhena
pūrvāpara sarvavicārānudayād ity arthaḥ \|\| 52 \|\|

bhagavān iti duṣṭanṛpavarganirjayādinā nijaiścaryaprakaṭanābhiprāyeṇa,
bhīṣmakasya sutām iti snehādinā paścādvivāhasāmagrīsahitasya
tasyāgamanaṁ sūcayati \| ato\'gre vidarbhāṇām api dvārakāmadhye modo
vakṣyate \| ata eva vidhirvivāhe yaḥ prakārastadanusāreṇa \| nanu
kathamupayeme, tadvistārya kathyatām ity apekṣāyām āha---he kurūdvaheti,
mahākṣatriya kulodbhavatvāttat tvaṁ jānāsyeveti bhāvaḥ \|\|53\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** purā kṛtaṁ śapatham eva
darśayati \| ahatveti \| apratyūhyeti dīrghamadhyatvamārṣam \|\|52\|\|

jayaterdvikarmakatvātkarmadvayaṁ tān parābhavan tāmācchidyaty arthaḥ
tatrānīyopayema ity anena bhīṣmakasutāmitvasya mukhyasyaivānvayaḥ
\|\|53\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ahatvā durmatim ity -ādi \|
durmatiṁ duravagāhyamatim, adurmatiṁ vā \|\| 52-59 \|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** duḥkhaṁ bhuṅkte iti bhojo
rukmī tasya kasthitaḥ śapatho yatra tat \| kaṭe kaliṅge śapathe
gajadaṇḍe kaṭāvapi iti nānārthāt tatra svavirūpīkaraṇapradeśe
\|\|52-53\|\|

**\...**

\|\| 10.54.54 \|\|

> tadā mahotsavo nṝṇāṁ yadu-puryāṁ gṛhe gṛhe \|
>
> abhūd ananya-bhāvānāṁ kṛṣṇe yadu-patau nṛpa \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā vivāhāvasare \| kṛṣṇe
anyaḥ śatrur iti bhāvarahitānāṁ niratiśayabhakti-yuktānāṁ vā \|\|54\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahān vaikuṇṭhādapyadhika
utsavo gītavādyādyānandakarmaviśeṣaḥ, nṛṇāṁ sarveṣām eva manuṣyāṇām,
yadupuryām iti tatra yadunāṁ prādhānyāt gṛhe gṛhe iti praty ek a sarveṣv
api gṛheṣv ity arthaḥ \| yataḥ kṛṣṇa sākṣādbhagavati sarvacittākarṣake
vā, na vidyate\'nyat phalāpekṣādikaṁ yasmistādṛśo bhāvo bhaktiryeṣāṁ
teṣām \| kutaḥ ? yadupatau yadukulapālanadvārā nijāśeṣaiśvaryaprakaṭanād
ity arthaḥ \| yad vā, yadupuryā mahotsave\'yaṁ hetuḥ \| yad vā,
yādavendratvena jñānānna ceśvaratvādinety arthaḥ \| yad vā, na vidyate
śrī-kṛṣṇādanyasmin bhāvaḥ premā yeṣām, ekāntinām ity arthaḥ \| he nṛpeti
praharṣodayāt \| yad vā, nijaprabhu---navavivāhe teṣāṁ tādṛgutsavo yukta
eva, tac ca tvayā nṛpatvena budhyata eveti bhāvaḥ \|\|54\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gṛhe gṛha iti atra hetuḥ na
vidyate śrī-kṛṣṇādanyasmin bhāvaḥ premā yeṣām \|\|54\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ananyā
ekāntabhāvastadvatām \|\|54\|\|

**\...**

\|\| 10.54.55 \|\|

> narā nāryaś ca muditāḥ pramṛṣṭa-maṇi-kuṇḍalāḥ \|
>
> pāribarham upājahrur varayoś citra-vāsasoḥ \|\|

**śrīdhara-svāmī (bhāvārtha-dīpikā) :** varayor vara-vadhvoḥ pāribarhaṁ
deyamupaskaram \|\|55\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varayor iti---pumān striyā
ity ekaśeṣaḥ \|\|55\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pra---śabdābhyām
anyakālatas tatra tatrotkarṣaṁ bodhayati \| pāṭhāntare varayor iti tathā
citraṁ taila-haridrādinā manoharaṁ vāso yayor iti vivāhalakṣaṇamuktam \|
ata upa samīpa eva \| kiṁ vā, upāyanatvenājahṛrarpayāmāsuḥ \| yad vā,
varayoḥ sarvathā sarvaśreṣṭhayor iti tadyogyatvena pārivarhasyāpi
śraiṣṭhaya sūcitam \| kiṁ ca, citramadbhutaṁ vāso yayor iti tatrāpi
bahulacitravāsāṁsīti bhāvaḥ \|\|55\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** varayor varavadhvor iti
svasroritivat citraṁ nānāvaṇaṁ vāso yayor iti bivāhe śobhāviśeṣa uktaḥ
\|\|55\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** varayor varavadhvoḥ
\|\|55\|\|

**\...**

\|\| 10.54.56 \|\|

> sā vṛṣṇi-pury uttambhitendra-ketubhir
>
> vicitra-mālyāmbara-ratna-toraṇaiḥ \|
>
> babhau prati-dvāry upakḷpta-maṅgalair
>
> āpūrṇa-kumbhāguru-dhūpa-dīpakaiḥ \|\|

**śrīdhara-svāmī (bhāvārtha-dīpikā) :** uttabhitair indraketubhi
dhvajaviśeṣaiḥ \| upaklṛptāni maṅgalāni lājāṅkurapuṣpaprakarādīni taiḥ
\|\|56\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā dvārakā \| uttabhitair
utkṣiptaiḥ \|

> pañcavarṇā vaijayantī indradhvaja itīritaḥ \|
>
> pīto nīlaḥ sito rakto haritaḥ pañcavarṇakāḥ \|\|

ity uktalakṣaṇair indradhvajaiḥ \| yad vā, ---

> caturasraṁ dhvajākāraṁ rājadvāre pratiṣṭhitam \|
>
> śakradhvajam iti prāhuḥ pauralokasukhāvaham \|\|

ity uktalakṣaṇo dhvaja uttabhito yeṣu taiḥ---

> evaṁ yaḥ kurute yātrāmindraketoryudhiṣṭhira \|
>
> parjanyaḥ kālavarṣī syāttasya rājye na saṁśayaḥ \|\|

iti bhaviṣyottarokteḥ \|\|56\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sā sarva-sampattimayī
tanmahotsavamaṇḍitā vā, anirvacanīyamāhātmyā vā vicitraiḥ sthāne sthāne
vinyastair mālyādibhiḥ \| yad vā, vicitrāṇi mālyādīnāṁ toraṇāni, tair
vabhau aśobhata \|\|56\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** seti yugmakam mālādīnāṁ
toraṇāni taiḥ, upa ādhikyena śobhitā \|\|56\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** uttambhitair atyuccaiḥ
stambhair ivonnamitair indraketubhir indrapura-sparśipatākā-yuktaiḥ
\|\|56\|\|

**\...**

\|\| 10.54.57 \|\|

> sikta-mārgā mada-cyudbhir āhūta-preṣṭha-bhūbhujām \|
>
> gajair dvāḥsu parāmṛṣṭa- rambhā-pūgopaśobhitā \|\|

**śrīdhara-svāmī (bhāvārtha-dīpikā) :** āhūtāḥ preṣṭhāḥ bhūbhujasteṣāṁ
gajaiḥ parāmṛṣṭā ucchritā rambhāś ca pūgāś ca tair upaśobhitā yad vā,
tair eva gajaiḥ parāmṛṣṭāḥ saṁspṛṣṭāḥ rambhāś ca pūgāś ca tair
upaśobhitā \|\|57\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parāmṛṣṭo vicāre ca
sparśanocchritayor api iti niruktiḥ \| siktamārgeti pṛthag viśeṣaṇam \|
hastikartṛkasarvataḥ sekāsaṁbhavaṁ matvāha---yad vā iti \|\|57\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
parāmṛṣṭāstattatphalabhakṣaṇādyarthaṁ saṁspṛṣṭā dhṛtā vā, sthāne sthāne
ro\'pi tā rambhādayastair upa caturdikṣu kiṁ vā, svataḥ śobhamānām api
tair ādhikyena śobhitām ity arthaḥ \| anena gajānāmapyuttamāhārasiddhiḥ,
rambhādīnām api tair amardyatvādinā vṛhatvadṛḍhatvādikaṁ
maṅgalasūcakatvaṁ ca bodhitam \| anyat tair yākhyātam \| tatra
prathamapakṣe madacyudbhir gajaiḥ siktamārgaḥ---sthāne sthāne gajānāṁ
madakṣaraṇāt \| pakṣāntare ca gandhajalādibhiḥ siktamārgā iti \| yad vā,
gajair ityasyobhayato\'py anuṣaṅgaḥ \|\|57\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sikteti \| tair vyakhyātaṁ
tatra prathamapakṣe madacyudbhir gajaiḥ siktamārgā sthāne sthāne gajānāṁ
madakṣaraṇāt ucchritā urdhvatayā sthāpitā ro\'pi tā lokar ity arthaḥ \|
tair eveti yair eva siktamārgāstair eva saṁspṛṣṭā
ityanenāmupaghātadyotanādgajānāṁ mattatve\'pi suvaśatvaṁ tale
vilasadbhistair ambhādīnāmatyucchritatvaṁ śobhamānatvaṁ ca vyajitam
\|\|57\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** madacyudbhir
āhūtapreṣṭhabhūbhujāṁ gajair dvāḥsu parāmṛṣṭarambhāpūgopaśobhitā
\|\|57\|\|

**\...**

\|\| 10.54.58 \|\|

> kuru-sṛñjaya-kaikeya- vidarbha-yadu-kuntayaḥ \|
>
> mitho mumudire tasmin sambhramāt paridhāvatām \|\|

**śrīdhara-svāmī (bhāvārtha-dīpikā) :** sambhramādautsukyātparidhāvatāṁ
bandhūnāṁ madhye mithaḥ sametya mudaṁ prāpuḥ \|\|58.60\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paridhāvatāmitastata
ānandodrekātparibhramatām \| preṣṭhabhūbhuja evāha---kuravo
bhīṣmadhṛtarāṣṭrapāṇḍavādayaḥ, sañjayā drupadādyāḥ, kaikeyāḥ
santardanādayaḥ, vidarbhā iti kanyāsnehāt, kṣatriyeṣu tādṛśaharaṇasya
praśasyatvena pūrvam eva ca śrī-kṛṣṇasya svābhir ucitatvena
yogyavaralābhātprāyaḥ śrībaladevādibhir munijanādidvārā bodhayitvā teṣām
ānītatvenāsaṅkocāc ca śrībhīṣmakādīnāmapyāgamanaṁ bodhyate \| te ca
bhīṣmakakrathakaiśikādayaḥ, yadava ugrasenādayastadabhedānnandādayo\'pi
\| tathotaṁ pādmottarakhaṇḍe---

> nandagopatha gopālair gopavṛddhaiḥ sam āgataḥ \|
>
> svalaṅkṛtābhir ṣidbhir yaśadāpi samāgatā \|\| iti \|

tatra te rukmiṇīharaṇataḥ prāg eva bhagavatā samprārthya nītā iti
bodhyam \|\| 58 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** preṣṭhabhūtatayaiva prāyo
nirdiśan teṣām anyonyasaṅgatyā praharṣodayamāhuḥ---kurbvati \| kuravaḥ
śrībhīṣma-dhṛtarāṣṭra-pāṇḍavādayaḥ, sañjayā drupadādyāḥ, kaikeyāḥ
santardanādayaḥ, vidarbhāḥ śrībhīṣmakakrathakaiśikādayaḥ, yadava
ugrasenādayaḥ, tadabhedācchrīnandādayaśca, tathā ca pādmottarakhaṇḍe--

> nandagopo\'tha gopālair gopavṛddhaiḥ sam āgataḥ \|
>
> svalaṅkṛtābhir yoṣidbhir yaśodāpi samāgateti \|\| iti \|

kuntayaḥ kuntibhojādyāḥ, paritaḥ svasvaprayojanārthamita stato dhāvatāṁ
śrīvasudeva-baladevādīnām \| evaṁ vivāhavidheḥ paripūrṇatoddiṣṭā \|\| 58
\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** preṣṭhabhūbhuja eva prāyo
nirdiśaṁs teṣām anyo\'nyasaṅgatyā praharṣodayam āha---kurv iti \|
kuravaḥ śrībhīṣmadhṛtarāṣṭrapāṇḍavādayaḥ sṛñjayāḥ drupadādyāḥ kaikeyāḥ
santardanādayaḥ vidarbha iti kanyāsnehāt \| kṣatriyeṣu tādṛśaharaṇasya
praśasyatvena pūrvam eva ca śrī-kṛṣṇasya svābhir ucitatvena
yogyavaralābhāt prāyaḥ śrībaladevādibhir manijanādidvārā bodhayitvā
teṣām ānītatvenāsaṅkocāc ca śrībhīṣmakādīnāmapyāgamanaṁ bodhyate te ca
bhīṣmakakrathakaiśikādayaḥ yadava ugrasenādayaḥ
tadabhedācchrīnandādayo\'pīty ek e tathā pādmottara-khaṇḍe \|

> nandagopo\'tha gopālair gopavṛddhaiḥ sam āgataḥ \|
>
> svalaṅkṛtābhir yoṣidbhir yaśodāpi samāgateti \|\|

atrābhiprāyaviśeṣeṇa pūrvam eva śrīvrajeśvarasya sammatiprārthanā
kaṁsavadhānantaraṁ jñātīn vo draṣṭumeṣyātmo vidhāya suhṛdāṁ sukham ity
atraiva sūcitā kuntayaḥ kuntibhojādyāḥ paritaḥ
tadvivāhayogyasvasvaprayojanārthamitastato dhāvatām \|\| 58 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** paridhāvatāṁ bandhūnāṁ
madhye mithaḥ sametya \|\|58\|\|

**\...**

\|\| 10.54.59 \|\|

> rukmiṇyā haraṇaṁ śrutvā gīyamānaṁ tatas tataḥ \|
>
> rājāno rāja-kanyāś ca babhūvur bhṛśa-vismitāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatastatastatratatra \|
rājñāṁ vismayas tu bahuṣvekakatṛkakanyāharaṇāt \| rājakenyānāṁ tvaho
mātāpitranumatiṁ vinā kathaṁ melanasaṅketaḥ kṛta ity arthaḥ \|\| 59 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tataḥ sthāne sthāne
sarvatraivety arthaḥ \| kiṁ vā, svasvadeśa iti tṛśamaty arthaḥ vismitāḥ,
tena prakāreṇa haraṇāt, ato\'smābhiḥ kanyāḥ svayam eva śrī-kṛṣṇāya
dātavyā iti rājñāṁ sa eva ativaraṇīya iti tatkanyānāṁ cecchā abhūd iti
jñeyam \|\| 59 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tataḥ sva-sva-deśe
bhṛśam atyarthaṁ vismitāḥ tena prakāreṇa haraṇāt tatra satām
ākāṅkṣājaniṣṭa asatāṁ tu bhayam iti viśeṣo jñeyaḥ \|\| 59 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.54.60 \|\|

> dvārakāyām abhūd rājan mahā-modaḥ puraukasām \|
>
> rukmiṇyā ramayopetaṁ dṛṣṭvā kṛṣṇaṁ śriyaḥ patim \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ramayā lakṣmīrūpayā \|
śriyaḥ sarvāśrayabhūtāyāḥ paramalakṣmyāḥ patim \|\| 60\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vivāhānantaraṁ ca dvayoḥ
sukhasaṅgatidarśanāddvārakāvāsinaḥ paramānanditā babhūvur ity āha---
dvārakāyām iti \| puraukasām iti teṣāṁ tatra sadā nivāsena
nityanikaṭāvasthityā sandarśanaprāptyā \| kiṁ vā, bhaktiviśeṣeṇa
modaviśeṣābhiprāyeṇa kṛṣṇaṁ sākṣādbhagavantam, ataḥ śriyaḥ lakṣmyāḥ
patim iti tasmai śrīravaśyamapekṣyata iti bhāvaḥ \| sā cādhunā
militavety āha---ramayeti \| ato mahān sarvotkṛṣṭo modo\'bhūt,
śrī-kṛṣṇasya yogyapatnīsaṁyogasukhasaddheḥ, he rājann iti
tadvārtāśravaṇoditapraharṣeṇa rājamānasya tasya tathaiva sambodhanāt \|
yad vā, rājamāno mahāmodaḥ \|\| 60\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vivāhānantaraṁ ca dvayoḥ
sukhasaṅgatidarśanāt dvārakāvāsinaḥ sarve paramānandatundilāḥ babhūbur
ity āha \| dvārakāyām iti \| kṛṣṇa svayaṁ bhagavantam ataḥ śriyaḥ
sarvāśrayabhūtāyāḥ paramalakṣmyāḥ patim iti tasmai tādṛśī
śrīravaśyamapekṣata iti bhāvaḥ \| sā cādhunā militaivety āha \| ramayeti
\| tasyāpi ramaṇahetutvena tannāmnyā ato mahān modaḥ
sarvotkṛṣṭāndo\'bhūt \|\| 60\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

iti sārārtha-darśinyāṁ harṣiṇyāṁ bhakta-cetasām \|

catuṣpañcāśattamo'dhyāyo daśame'jani saṅgataḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyāṁ

saṁhitāyāṁ vaiyāsikyāṁ daśama-skandhe rukmiṇy-udvāhe

catuṣpañcāśattamo'dhyāyaḥ \|\|

\|\|54\|\|

\(55\)

## pañca-pañcāśattamo'dhyāyaḥ

### pradyumnasya janma śambarāsura-vadhaś ca \|

**\|\| 10.55.1 \|\|**

**śrī-śuka uvāca---**

> kāmas tu vāsudevāṁśo dagdhaḥ prāg rudra-manyunā \|
>
> dehopapattaye bhūyas tam eva pratyapadyata \|\|

**śrīdharaḥ**:

pañca-pañcāśattame tu pradyumno\'jani kṛṣṇataḥ \|

śambareṇa hataḥ so\'tha hatvā taṁ kāntayāgamat \|\|

pradyumna-hāni-lābhādyaiḥ śambarāharaṇādinā \|

kuṭumbinām apatyādi-sukha-duḥkham asūsucat \|\|

jāmbavaty-ādi-vivāhebhyaḥ prāg eva pradyumna-janma. tato vivāhaḥ, tataḥ
śambarāgārāt pradyumna-pratyāgamanam \| ataḥ putra-kathana-prastāve\'pi
prathamaṁ pradyumnasya jāta-mātrasya śambareṇa haraṇaṁ nirūpyate \|
pratyāgamanaṁ tūttara-kālīnam api kathā-paryavasānāyātroktam iti
vāsudevādhiṣṭhita-citta-prabhavatvād **vāsudevāṁśaḥ** sṛṣṭi-hetutvāc ca
**dehopapattaye** deha-prāptaye \|\|1\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punaḥ prāpsyati iti
purāṇāntare spaṣṭam \| **kāmas tv** ity-ādāv evaṁ
vivecanīyam---śruti-pañcarātrādau khalu vāsudeva-saṅkarṣaṇāniruddhāḥ, te
ceśvarāvirbhāvā nityāḥ \| prākṛta-kāmas tv
indra-bhṛtyatvenaivaikādaśādau prasiddhaḥ \[11.4.7ff\] \|
vāsudevādayo\'pi dvividhāḥ---deva-līlāḥ, manuṣya-līlāś ca \| tatra
pūrve---nārāyaṇa-vyūha-stavādau bahu-vidhāḥ, apare ca śrī-kṛṣṇādy-ākhyāḥ
\| tatra purāṇādāv upāsanāyāṁ tebhyo bhedenoktās te ca nityāḥ \| yathā
śrī-gopāla-tāpanyāṁ śrī-mathurā-prasaṅge---

> yātrāsau saṁsthitaḥ kṛṣṇas tribhiḥ śaktyā samāhitaḥ \|
>
> rāmāniruddha-pradyumnai rukmiṇyā sahito vibhuḥ \|\| \[go.tā.u. 2.36\]
> iti \|

tasmāt prākṛta-kāmasya bhagavad-vyūhatvāsaṁbhavād ayam arthaḥ \|

**tu**-śabdo bhinnopakrame \| **vāsudevasya**
śrī-kṛṣṇādi-lakṣaṇ**āṁśaḥ** raukmiṇeyādi-lakṣaṇaḥ pradyumna-rūpo yatreti
tasminn asāv aṁśena kalayāviṣṭa ity arthaḥ \| pradyumna-vibhūti-rūpa ity
arthaḥ \| sa kāmo **rudra-manyunā** **pūrvaṁ dagdho**\'to
**dehopapattaye tam eva** pradyumnam eva **pratyapadyata** \|
dehasyopapattir nāma rudreṇānaṅgatā-vidhānena svataḥ prāpty-asaṁbhavāt
\| sāmīpyenānya-prasaṅgato\'pi tat-prāptis tad-arthaṁ tam upāsya
tat-sāyujyaṁ prāptavān ity arthaḥ \| **bhūyaḥ**-śabdena sa kāmākhyo
jīvas tasmād evāvirbhūta iti gamitam \| arthāntaraṁ tu na saṅgacchate
vāsudevāṁśo dagdha iti śrī-bhāgavata-mata-virodhāt \|
saṅkalpa-vikalpakātmakān manasa eva kāma-prabhavāt, na tu
dhāraṇa-mātrātmakāc cittāt \| tathā sa ca kāmo mano-vikāra-rūpa eva, sa
tu tad-devatā-rūpa iti vicāraṇā siddheḥ kaṣṭatāpatteś ca \|\|1\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tu**-śabdo bhinnopakrame \|
śrī-bhagavat-putrety-ādinā rasa-bhedāt \| yad vā, viśeṣe\'naṅgasyāpy
aṅgotpādanena śrī-bhagavato māhātmya-viśeṣāt, vāsudevasya
caturvyūhādi-bhūtasyāveśāvatāratvād **vāsudevāṁśaḥ** kāmaḥ \|
pradyumnāṁśa iti vaktavye vāsudevāṁśa iti tayor abhedābhiprāyeṇa \|
**rudrasya manyunā** **kāma eva prāg dagdhaḥ**, tam aṁśinaṁ
tṛtīya-vyūhaṁ pradyumnam eva **bhūyaḥ** punaḥ **pratyapadyata**, tasmin
layaṁ prāpta ity arthaḥ \| kim-artham ? sva-**dehopapattaye** \| sa eva
pradyumna eva kāmasya laya-sthāna-bhūto vaidarbhyāṁ jāta \[10.55.2\] ity
agre vakṣyate \| anyat tair vyākhyātam \|

yad vā, śrī-vasudeva-nandanasyāṁśo rūpa-guṇādinā parama-mahā-mādakasya
tasya tac-chakti-mahārṇavaika-bindu-mātrāveśena kāmasya
jagan-mādakatā-siddheḥ \| ato vastutaḥ śrī-bhagavān evāyaṁ mahā-madanaḥ
\| ata eva dhyāyen madana-gopālam ity-ādinā
trailokya-sammohana-tantrādau śrī-bhagavān ayaṁ madana-gopāla ucyate \|
anyat samānam \|\|1\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kāmas tv** ity-ādāv evaṁ
vivecanīyaṁ---śruti-pañcarātrādau khalu
vāsudeva-saṅkarṣaṇa-pradyumnāniruddhāḥ prasiddhāḥ \| te ceśvarāvirbhāvā
nityāḥ \| prākṛta-kāmas tv indra-bhṛtyatvenaikādaśādau prasiddhaḥ
\[11.4.7\] \| vāsudevādayas tu dvividhāḥ---deva-līlā-manuṣya-līlāś ca \|
tatra pūrve nārāyaṇa-vyūha-stavādi-bahu-vidhāḥ, apare ca
śrī-kṛṣṇādy-ākhyāḥ \| tatra purāṇādāv upāsanāyāṁ tebhyo bhedenoktāḥ \|
te ca nityāḥ, yathā śrī-gopāla-tāpanyāṁ śrī-mathurā-prasaṅga---

> yatrāsau saṁsthitaḥ kṛṣṇas tribhiḥ śaktyā samāhitaḥ \|
>
> rāmāniruddha-pradyumnai rukmiṇyā sahito vibhur iti \|\| \[go.tā.u.
> 2.36\] iti \|

tasmāt prākṛta-kāmasya bhagavad-vyūhatvāsambhavād ayam arthaḥ \|
**tu**-śabdo bhinnopakrame \| **vāsudevasya** śrī-kṛṣṇādi-lakṣaṇasya
**aṁśaḥ** raukmiṇeyādi-lakṣaṇaḥ pradyumna-rūpo yatreti tasminn asāv
aṁśena kalayāviṣṭa ity arthaḥ \| pradyumna-vibhūti-rūpaḥ sa **kāmo**
**rudra-manyunā** **pūrvaṁ dagdhaḥ,** ato **dehopapattaye taṁ**
śrī-vāsudevāṁśaṁ śrī-pradyumnam **eva pratyapadyata** \| dehasya
upapattir nāma rudreṇānaṅgatā-vidhānena svataḥ prāpty-asambhavāt
sāmīpyenānya-prasaṅgato\'pi tat-prāptiḥ tad-arthaṁ tam upāsya
tat-sāyujyaṁ prāptavān ity arthaḥ \| **bhūyaḥ**-śabdena sa kāmākhyo
jīvas tasmād āvirbhūta iti gamitam \| arthāntaraṁ tu na saṅgacchate
vāsudevāṁśo dagdha iti śrī-bhāgavata-mata-virodhāt \|
saṅkalpa-vikalpātmakān manasa eva kāmasya prabhavo, na tu
dhāraṇa-mātrātmakāt cittāt \| tathā ca kāmo mano-vikāra-rūpa eva sa tu
tad-devatā-rūpa iti vicāraṇāsiddheḥ kaṣṭatāpatteś ca \|\|1\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : kāmas tv** iti dvayam \|\| 1-26 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pañcapañcāśattame tu pradyumno rukmiṇī-sutaḥ \|

śambareṇa hṛtas taṁ sa hatvāgāt sa priyaḥ pitṝn \|\|

jāmbavaty-ādi-vivāhebhyaḥ prāg eva pradyumna-janma, tato vivāhaḥ, tataḥ
śambarāgārāt pradyumna-pratyāgamanam iti kramo jñeyaḥ \| atra tu
pradyumnasya janmani kathite tac-caritam api sarvaṁ kathanīyam iti
kathitam \| atra svayaṁ bhagavato nitya-līlā-parikarāṇāṁ prapañce
prākaṭyaṁ khalu bhagavad-icchayā svasmin praviṣṭānāṁ sva-sva-vibhūtīnām
eva prathām āśritya dṛśyate, na tu sākṣāt sva-sva-prathayā \|
bahir-mukhānāṁ nānā-vādānām utthānābhāvārthaṁ bhakti-yoga-siddhāntasya
rahasyatva-rakṣaṇārthaṁ ca parokṣa-vādā ṛṣayaḥ parokṣaṁ ca mama priyam
\[bhā.pu. 11.21.35\] iti bhagavad-ukteḥ \| yathā droṇa eva nando\'bhūt,
dharaiva yaśodā, vasudeva uddhavaḥ, indra evārjunaḥ, yama eva viduraḥ,
guha evaṁ śāmba ity evaṁ \| kiṁ bahunā, svayaṁ bhagavato\'pi
sva-praviṣṭa-svāṁśa-prathayaiva janma yathā vaikuṇṭha-nātha evāgatya
vasudeva-gṛhe jātaḥ \| kvacid vāmana eva, kvacid ṛṣi-narāyaṇa evaṁ
kṣīroda-nātha evety evaṁ tasya tṛtīyo vyūho yaḥ pradyumnaḥ, tasyāpi
sva-praviṣṭa-prākṛta-kandarpākhya-sva-vibhūti-prathayaivāvirbhāvam
āha---**kāmas tv** iti \|

**vāsudevāṁśaḥ** prajanaś cāsmi kandarpa \[gītā 10.28\] iti gītokter
vāsudeva-vibhūtir ity arthaḥ \| **dehasya upapattiḥ**
svāśraya-śrī-pradyumna-deha-praviṣṭatvenaiva yā prāptiḥ, tasyai tam eva
vicitra-līlā-nidhes tasyaivecchayā taṁ **pratyapadyata**, na tu
sva-śaktyaiva **taṁ prāpa** ity arthaḥ \|\|1\|\|

**\...**

**\|\| 10.55.2 \|\|**

> sa eva jāto vaidarbhyāṁ kṛṣṇa-vīrya-samudbhavaḥ \|
>
> pradyumna iti vikhyātaḥ sarvato\'navamaḥ pituḥ \|\|

**śrīdhara-svāmī (bhāvārtha-dīpikā) : anavamo**\'nyūnaḥ \|\|2\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa eva** yo rudreṇa dagdhaḥ
\| nyūne nīce\'vamo mataḥ iti niruktiḥ \| **sa eva** kāma eva \|
**pradyumna iti vikhyāto** loke prathām eva prāptaḥ, vastutas tu
saccidānanda-vigrahaḥ pradyumnaḥ pradyumna eva tṛtīyo vyūhaḥ, na tu kāmo
nāma kevalaṁ jīva-viśeṣa eva \| tad ukta śrī-gopāla-tāpinyām yatrāsau
\[go.tā.u. 2.36\] iti \| prathame nāradopāsya-mantro\'pi \| yathā---

> namas tasmai bhagavate kṛṣṇāyākuṇṭha-medhase \|[^21]
>
> pradyumnāyāniruddhāya namaḥ saṅkarṣaṇāya ca \|\| \[bhā.pu. 1.5.37\]
> iti \|

atrāpi śloke **pituḥ** śrī-kṛṣṇāt **sarvataḥ** sarva-prakāreṇaiva
**anyūnaḥ,** na hīndra-bhṛtyaḥ prākṛtaḥ kāma evaṁ vyākhyātum ucitaḥ \|
tasmāt tasmin pradyumne tad-icchayā saṁpraviśya sthite bhagavati jagad
ivety eva śrī-nandādiṣv api śrī-droṇādīnāṁ sthitir vyākhyeyā \|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sa eva** sākṣāt, na tv
aṁśenety arthaḥ \| yataḥ **kṛṣṇasya** sākṣād bhagavato **vīryāt**
**samyag udbhavo** yasya saḥ, aurasaḥ putra ity arthaḥ \| yad vā,
**vīryaṁ** śakti-viśeṣaḥ \| ayaṁ śrī-rudra-manyu-dagdhasyāpi tathā
vāsudeve līnasyāpi punaḥ prādurbhāve hetuḥ \| evaṁ tasyāpi pūrvato\'tra
māhātmya-bharaḥ sūcitaḥ \| ata eva **sarvataḥ** sarvathā **anavamaḥ** \|
tattvatas tu catur-vyūhaikatamo\'yaṁ bhagavān śrī-pradyumnaḥ \|
kāma-deve\'syaiva śakty-āveśo līlā-viśeṣārtham \| śrī-bhagavatas tasya
pṛthak prādurbhavatas tadvan nijāṁśena kāma-devena saha
sampūrṇatayāvataraṇāt tena ca tasya dagdhasyāpi dehotpattyā sa eva jāta
ity uktam \| ataḥ śrī-pradyumnasyaiva tasya mukhyatayā tan-nāmnaiva
viśeṣataḥ prasiddhatvād uktam, **viśeṣeṇa khyāta** iti siddhāntaś cāyaṁ
śrī-bhāgavatāmṛtottara-khaṇḍe vivṛto\'sty eva \|\|2\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ yaḥ
**kṛṣṇa-vīrya-samudbhavaḥ** pratikalpaṁ śrī-kṛṣṇāṁśāvirbhavī **pradyumna
iti vikhyātaś** catur-vyūhe prasiddhaḥ, **sa eva vaidarbhyāṁ jātaḥ**
prādurbhūtaḥ \| prākṛta-kāmasya tu tatra sāyujyam eveti bhāvaḥ \| tatra
hetuḥ---**sarvata** iti \|\|2\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : kṛṣṇa-vīrya-samudbhava**
ity-ādi \| kṛṣṇasya vīryam iva vīryaṁ yasya madhya-pada-lopī samāsaḥ \|
**samudbhavaḥ** samyak prādurbhāvo yasya sa tathā, punaḥ karmadhārayaḥ
\| ata eva **pitur anavamaḥ,** anyathā cid-ānanda-vigrahasya vīryam
anucitam iti \|\| 2-26 \|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) : sa eva** \| kāma eva
**pradyumna iti vikhyātaḥ** loke prathām eva prāptaḥ \| vastutas tu
sac-cid-ānanda-vigrahaḥ pradyumna eva tṛtīyo vyūhaḥ, na tu kāmo nāma
kevala-jīva-viśeṣa eva \| yad uktaṁ śrī-gopāla-tāpanī-śrutau---

> yatrāsau saṁsthitaḥ kṛṣṇas tribhiḥ śaktyā samāhitaḥ \|
>
> rāmāniruddha-pradyumnai rukmiṇyā sahito vibhur \|\| \[go.tā.u. 2.36\]
> iti \|

prathame nāradopāsya-mantro\'pi \| yathā---

> namas tasmai bhagavate kṛṣṇāyākuṇṭha-medhase \|
>
> pradyumnāyāniruddhāya namaḥ saṅkarṣaṇāya ca \|\| \[bhā.pu. 1.5.37\]
> iti \|

atrāpi śloke **pituḥ** kṛṣṇāt **sarvataḥ** sarva-prakāreṇaiva
**anavamaḥ** anyūnaḥ \| nahīndra-bhṛtyaḥ prākṛtaḥ kāma evaṁ vyākhyātum
ucitaḥ \| tasmāt tasmin pradyumne tad-icchayā sa praviśya sthito
bhagavati jagad ivety evaṁ śrī-nandādiṣv api śrī-droṇādīnāṁ sthitir
vyākhyeyā \|\|2\|\|

**\...**

**\|\| 10.55.3 \|\|**

> taṁ śambaraḥ kāma-rūpī hṛtvā tokam anirdaśam \|
>
> sa viditvātmanaḥ śatruṁ prāsyodanvaty agād gṛham \|\|

**śrīdhara-svāmī (bhāvārtha-dīpikā) : sa** prasiddhaḥ kāma-śatruḥ
**śambaras** **tam ātmanaḥ śatruṁ viditvā** hṛtvā \[**udanvati**\]
samudre **prāsya** prakṣipya **gṛham agād** iti \|\|3\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *taṁ* pradyumnam \|
**tokam** sadyo-jāta-śiśau, toko\'patye tucche tathā dhvanau iti
dharaṇiḥ \| **udanvati** samudre \| atra śrī-kṛṣṇasya līlā-kautukaṁ
varṇayati---**tam** ity-ādinā yāvad-adhyāya-samāpti \| **kāma-rūpī** iti
māyayā dhātryādirūpeṇety arthaḥ \| anirdaśamiti---ṣaṣṭhehrīty arthaḥ \|
tad-uktaṁ vaiṣṇave---

> ṣaṣṭhe\'hni jāta-mātraṁ tu pradyumnaṁ sūtikā-gṛhāt \|
>
> ma maiṣa hanteti mune hṛtavān kāla-śambaraḥ \|\| \[vi.pu. 5.27.3\]

iti viditvā duṣṭa-śambara-vadhecchor nārada-cchatruṁ haniṣyantam \|
atrāyam abhisandhir hari-vaṁśe---

> viditaṁ tac ca kṛṣṇasya deva-māyānuvartinaḥ \|
>
> tato na nigṛhītaḥ sa dānavo yuddha-durmadaḥ \|\| \[ha.vaṁ. 2.104.4\]
> iti \|\|3\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :
kṛṣṇa-vīrya-samudbhavaḥ**, kṛṣṇa-vīryam iva vīryaṁ yasya
madhya-pada-lopī samāsaḥ \| kṛṣṇa-vīryaḥ **samudbhavaḥ** prādurbhāva
yasya, ata eva **pitur anavamaḥ**, anyathā cid-ānanda-vigrahasya vīryam
anucitam iti \|\| 3-26 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tan-māhātmyam eva
darśayati---**tam** ity -ādinā yāvat-samāpti \| śaṁ smaraṇa-maṅgalaṁ
svayam eva vṛṇotīti **śambaraḥ**, ata eva **taṁ** pradyumnaṁ **hṛtvā**,
**kāma-rūpī** iti māyayā dhātry-ādi-rūpeṇety arthaḥ, haraṇa-sāmarthyam
uktam, **anirdaśam** anirgata-daśa-dinam, ata eva lokam atibālakam,
tathā ca śrī-viṣṇu-purāṇe---

> ṣaṣṭhe\'hni jāta-mātraṁ tu pradyumnaṁ sūtikāgṛhāt \|
>
> ma maiṣa hanteti mune hṛtavān kālaśambaraḥ \|\| \[vi.pu 5.27.2\] iti
> \|

**viditvā** iti duṣṭa-śambara-vadhecchoḥ śrī-nāradāt kasmāccid ādeśino
vā, **prāsya** dūrato\'tigabhīre yatnato balāt kṣiptvā, ity-ādikaṁ
sarvaṁ śrī-pradyumna-māhātmyārthaṁ śrī-bhagavad-icchayaiveti jñeyam \|
anyathā katham api tad asambhavaḥ, ata evoktaṁ śrī-harivaṁśa---

> viditaṁ tac ca kṛṣṇasya deva-māyānuvartinaḥ \|
>
> tato na nigṛhītaḥ sa dānavo yuddha-durmadaḥ \|\| \[ha.vaṁ. 2.104.4\]
> iti \|\|3\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra śrī-kṛṣṇa-līlā-kautukaṁ
varṇayati---**tam** ity-ādinā yāvat-samāpti \| **kāma-rūpī** iti māyayā
dhātry-ādi-rūpeṇety arthaḥ \| **anirdaśam** iti ṣaṣṭhe\'hnīty arthaḥ \|
tathā ca śrī-viṣṇu-purāṇe---

> ṣaṣṭhe\'hni jāta-mātraṁ tu pradyumnaṁ sūtikāgṛhāt \|
>
> ma maiṣa hanteti mune hṛtavān kālaśambaraḥ \|\| \[vi.pu 5.27.2\] iti
> \|

**viditvā** iti duṣṭa-śambara-vadhecchoḥ śrī-nāradāt kasmāccid ādeśino
vā śatruṁ haniṣyantam \| atrāyam abhisandhiḥ śrī-hari-vaṁśe---

> viditaṁ tac ca kṛṣṇasya deva-māyānuvartinaḥ \|
>
> tato na nigṛhītaḥ sa dānavo yuddha-durmadaḥ \|\| \[ha.vaṁ. 2.104.4\]
> iti \|\|3\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : anirdaśam** iti
viṣṇu-purāṇa-dṛṣṭyā ṣaṣṭhe\'hni \[vi.pu 5.27.2\] ity arthaḥ \|
**viditvā** iti tad-vadhecchoḥ śrī-nāradāt \|\|3\|\|

**\...**

**\|\| 10.55.4 \|\|**

> taṁ nirjagāra balavān mīnaḥ so\'py aparaiḥ saha \|
>
> vṛto jālena mahatā gṛhīto matsya-jīvibhiḥ \|\|

**śrīdhara-svāmī (bhāvārtha-dīpikā) : nirjagāra** gilitavān \|\|4\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** pradyumnam \| **sa**
yena nirgaritaḥ \| **jālena** sicā **vṛtaḥ** saṁsyūtaḥ \|
**matsya-jīvibhir** dāśaiḥ \| vicitra-līlā-cikīrṣor bhagavata icchayaiva
gilitavān, na tu pradyumnān **mīno balavān** iti \|\|4\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : balavān** iti
śrī-bhagavad-icchayaiva, śakty-atiśayodayād ity arthaḥ \| evam agre \|
**mahatā** iti ca \| **sa** ca **mīnaḥ**, na ca mīna-garbhe\'pi sthita
ity abhiprāyeṇa **api**-śabdaḥ, ukta-samuccaye vā \| kiṁ vā,
tādṛśa-balavān api aparair mīnaiḥ saheti tasya śambaropāyanārthatvam
uktam, anyathaikalatve mīnāhārair dhīvarais taiḥ sa eva bhakṣitaḥ syāt
\| ata evoktaṁ **matsya-jīvibhir** iti \|\|4\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : balavān** iti \|
śrī-bhagavad-icchayaiva tadānīṁ prakāśitālpa-śakti śrī-pradyumnam
atikramyāpi śakty-atiśayodayād ity arthaḥ \| evam agre\| **mahatā** iti
ca **sa mīnaḥ** \| **api**-śabdena tādṛśair balavān api \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : nirjagāra** gilitavān iti
\| vicitra-līlā-cikīrṣor bhagavata evecchayā, na tu pradyumnād api
**mīno balavān** iti \|\|4\|\|

**\...**

**\|\| 10.55.5 \|\|**

> taṁ śambarāya kaivartā upājahrur upāyanam \|
>
> sūdā mahānasaṁ nītvāvadyan sudhitinādbhutam \|\|

**śrīdhara-svāmī (bhāvārtha-dīpikā) : svadhitinā** śastrikayā
**avadyan** avādyan khaṇḍitavantaḥ \|\|5\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** matsyam \|
**kaivartā** dhīvarāḥ kaivarte dāśa-dhīvarau iti kośāt \|
**upāyana**-bhūtaṁ daduḥ \| **sūdā** āndhasikāḥ sūdas tu kathitaḥ
sūpa-kāre ca vyañjanāntare iti medinī \|

> bahu-śarkarake grāme gehe pāka-sthale pumān \|
>
> mahānasa iti prokte iti niruktiḥ \|

kuṭhāre charikāyāṁ ca svadhitiḥ parikīrtitā iti kośāntarāt \| **drutaṁ**
śīghram \| ava-pūrvāt do avakhaṇḍane atā laṅ, aḍ-abhāvas tv ārṣaḥ \|
**tam** ity arthakam \| **upajahrur** ity ukte\'py **upāyanam** iti
paunaruktyaṁ tad-vaiśiṣṭyāpekṣayā \| **adbhutatvaṁ** bṛhatvādi \|
tasyaivopāyanatve hetur ayam eva \| tatra tan-nija-vidyā-prakāśanena
tan-nāmnaiva khyātāyai ratyai arpayāmāsuḥ, tasyāḥ sūdādhipatvāt
\|\|5\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : drutam** iti sadyaḥ
śambara-bhoga-sukhārtham \| pāṭhāntare bṛhattva-balavattvādinānya-mīnato
vilakṣaṇam \|\|5\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tam** ity ardhakam \|
**upājahrur** ity ukte\'pi **upāyanam** iti paunaruktyaṁ
tad-vaiśiṣṭyāpekṣayā \| **adbhūtatvaṁ** bṛhattvādinā tasyaivopāyanatve
ca hetur ayam eva māyāvatyai tatra tan-nija-vidyā-prakāśanena
tan-nāmnaiva khyātāyai ratyai arpayāmāsuḥ, tasyāḥ sūdādhipatyāt
\|\|5\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : avadyan** avādyan
khaṇḍitavantaḥ \|\|5\|\|

**\...**

**\|\| 10.55.6 \|\|**

> dṛṣṭvā tad-udare bālaṁ māyāvatyai nyavedayan \|
>
> nārado\'kathayat sarvaṁ tasyāḥ śaṅkita-cetasaḥ \|\|
>
> bālasya tattvam utpattiṁ matsyodara-niveśanam \|

**śrīdhara-svāmī (bhāvārtha-dīpikā) : tattvaṁ** \"kāmo\'yaṁ tava bhartā
te\" \| **utpattiṁ** śrī-kṛṣṇād rukmiṇyām utpanna iti \|\|6\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : māyāvatyai**
mahādeva-prasādāvāptāneka-māyā-jñānavatyai raty-apara-paryāyāyai \|
**tasyā** ratyāḥ \| **tattvaṁ** yāthārthyam \| **śaṅkita-cetasaḥ**
\"bālo\'yam atisundaro mat-pati-tulya-rūpaḥ kathaṁ matsya-garbhe jātaḥ ?
anya evotpannaś cet katham atra na mṛtaḥ ? ato deva-varo\'yaṁ kaścin
mad-bhartaiva vā syāt\" ity-ādy āśaṅkā-yuktaṁ ceto yasyāḥ, tasyāḥ \|
**sarvam** ity eva vivṛṇoti---**bālasya** iti, **matsyodara-niveśanaṁ**
ca praveśa-kāraṇam \|

atra tasyā bhartuḥ kāmasya tṛtīya-vyūhenābhedoktiḥ, kiraṇasya sūryeṇeva
\| sā ca māyāvatyāḥ śokāpanodaya melanāya ca \| sāpi nija paty-abhedena
śrī-pradyumnam upāsitavaty asti gopīnāṁ tat-patīnāṁ ca \[bhā.pu.
10.33.35\] ity-ādi-rītyā \| na ca tasyā vrata-bhaṅgaḥ, ayaṁ ca
sparśa-maṇi-nyāyena tām ātma-yogyāṁ cakāra svīcakāra ca \|
śrīmad-aniruddha-mātaiva tu tasya sākṣāc-chaktir iti jñeyam \|\|6\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : māyāvatyai** māyayā
śambara-mohanād vividhādbhuta-māyāvitvād vā tan-nāmnaiva khyātāyai
ratyai nyavedayan arpayāmāsuḥ tasyāḥ sūdādhipatyāt \|
śaṅkitam---\"bālo\'yam atisundaro mat-pati-tulyarūpaḥ kathaṁ
matsya-garbhe jātaḥ ? anyatra votpannaś cet katham atra na mṛtaḥ ? ato
deva-varo\'yaṁ kaścin mad-bhartaiva vā syāt\" ity-ādy-āśaṅkā-yuktaṁ ceto
yasyās tasyāḥ \| **sarvam** ity eva vivṛṇoti---**bālasya** iti \|
**matsyodare niveśanaṁ** ca praveśa-kāraṇam \|\|6\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śaṅkita-cetasaḥ**---\"bālo\'yam
atisundaraḥ mat-pati-tulya-rūpaḥ kathaṁ matsya-garbhe jātaḥ ? anyatra
votpannaś cet, katham atra na mṛtaḥ ? ato deva-varo\'yaṁ kaścin
mad-bhartaiva vā syāt\" ity āśaṅkā-yuktaṁ ceto yasyāḥ, tasyāḥ \|
**sarvam** ity eva vivṛṇoti---**bālasya** iti \| **matsyodare
niveśanaṁ** praveśa-kāraṇam \| anyat taiḥ \|

atra tasyā bhartuḥ kāmasya tṛtīya-vyūhenābhedoktiḥ, kiraṇasya sūryeṇeva
\| **sā ca** māyāvatyāḥ śokāpanuttaye melanāya ca, ataḥ sāpi
nija-paty-abhedena śrī-pradyumnam upāsitavaty asti, gopīnāṁ tat-patīnāṁ
ca \[bhā.pu. 10.33.35\] ity-ādi-rītyā na ca tasyā vrata-bhaṅgaḥ \| ayaṁ
ca sparśamaṇi-nyāyena tām ātma-yogyāṁ cakāra svīcakāra ca
śrīmad-aniruddha-mātaiva tu tasya sākṣāc-chaktir iti jñeyam \|\|6\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : sarvaṁ** \"kāmo\'yaṁ tava
bhartā\" iti \|\|6\|\|

**\...**

**\|\| 10.55.7-8 \|\|**

> sā ca kāmasya vai patnī ratir nāma yaśasvinī \|
>
> patyur nirdagdha-dehasya dehotpattiṁ pratīkṣatī \|\|
>
> nirūpitā śambareṇa sā sūdaudana-sādhane \|
>
> kāma-devaṁ śiśuṁ buddhvā cakre snehaṁ tadārbhake \|\|

**śrīdhara-svāmī (bhāvārtha-dīpikā) : yaśasvinī** pativratā
bhartṛ-deha-prāptiṁ **pratīkṣamāṇā** \|\|7\|\| taṁ **śiśuṁ**
**kāma-devaṁ buddhvā** vijñāya \|\|8\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sā ca** iti yugmakam \|
atreyam ākhyāyikā mātsye---śivena bhasmīkṛte kāme ratis
tad-dehotpādanāya ciraṁ tam upāsitavatī \| śaṁbaro\'pi tam upāsīna āsīt
\| tatra dṛṣṭāyāṁ tasyāṁ śambareṇa muhuḥ śivāt saiva vavre \| tataś
copāsanā-vaśena tena ratir ūce---\"yāhy asya sadanaṁ, tatraiva
taveṣṭa-siddhir bhaviṣyati, mad-datta-mahā-vidyā-prabhāveṇa tava
vrata-bhaṅgo\'pi na bhaviṣyati\" iti \| tathā viṣṇu-purāṇe rukmiṇīṁ
prati nāradaḥ---

> iyaṁ māyāvatī bhāryā tanayasyāsya te satī \|
>
> śambarasya na bhāryeyaṁ śrūyatām atra kāraṇam \|
>
> manmathe tu gate nāśaṁ tad-udbhava-parāyaṇā \|
>
> śaṁbaraṁ mohayāmāsa māyā-rūpeṇa mohinī \|
>
> vyavāyādy-upabhogeṣu rūpaṁ māyā-mayaṁ śubham \|
>
> darśayāmāsa daityasya tasyeyaṁ madirekṣaṇā \|\| \[vi.pu 5.27.26-28\]
> iti \|

itthaṁ hari-vaṁśe\'pi \|\|7\|\|

**sūpaudanasya sādhane** saṁskāre \| ādhipatye vā saṁskāre hy
ādhipatye\'pi sādhanaṁ parikīrtitam, rūpo vyañjana-sūdayoḥ iti medinī \|
**tadā** nārada-kathanāvasarād ārabhya \| **sūpaudana-sādhane**
tad-ādhipatye \| tad-uktaṁ vaiṣṇave---kārayāmāsa sūdā-nāmādhipatyam
aninditā \[vi.pu 5.27.6\] iti \| **snehaṁ** prema-vilāsam \|
snehācaraṇa-prakāraś ca hari-vaṁśe dhātryās taṁ sā samarpayat \[ha.vaṁ.
2.104.13\] iti \| śīghram eva vyavardhayat \[ha.vaṁ. 2.104.13\] iti \|
evaṁ tasyā eva māyayā śaṁbaro\'pi taṁ bālaṁ na paricitavān iti jñeyam \|
\"tadā sadā\" iti vā pāṭhaḥ \|\|8\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tv-arthe **ca**-śabdaḥ \|
śambarato bhedāt, **vai** prasiddhau \| **yaśasvinī** iti
śambara-patnītvādikaṁ nirastam \| **niḥ**śeṣeṇa bhasmasāttayā
**dagdha-dehasya** api **dehasyotpattim**, ātmano dāhābhāvāt,
kāma-devatvena sadā sarveṣāṁ hṛdy anaṅga-rūpeṇa vartamānatvāc ca \|
pratīkṣamāṇā śambara-gṛhe\'vasad iti śeṣaḥ \| tac ca śrī-nāradasya
śrī-rudrasya vā prasādāt, devatātvena sva-jñāna-prabhāvād eva veti
jñeyam \| yaśasvinītvād eva kevala-**sūpasya odanasya** ca
bhakta-**sādhane** pācana eva **nirūpitā** niyuktā, tayoḥ sadā
paramottamatayāpekṣyatvāt \| kiṁ vā, upalakṣaṇam etat, sarva-pākādhikāra
eva nirūpitā \| tathā ca śrī-viṣṇu-purāṇe---kārayāmāsa sūdānām
ādhipatyam aninditā \[vi.pu. 5.27.6\] iti śrī-parāśarādi-mate ca
śambarasya bhāryatvena sthitāpi tat-saṅga-rahitaivāsīt \| tathā ca
śrī-viṣṇu-purāṇe śrī-rukmiṇī-devīṁ prati śrī-nāradoktau---

> iyaṁ māyāvatī bhāryā tanayasyāsya te satī \|
>
> śambarasya na bhāryeyaṁ śrūyatām atra kāraṇam \|
>
> manmathe tu gate nāśaṁ tad-udbhava-parāyaṇā \|
>
> śaṁbaraṁ mohayāmāsa māyā-rūpeṇa mohinī \|
>
> vyavāyādy-upabhogeṣu rūpaṁ māyā-mayaṁ śubham \|
>
> darśayāmāsa daityasya tasyeyaṁ madirekṣaṇā \|\| \[vi.pu. 5.27.26-28\]
> iti \|

īdṛśaṁ śrī-hari-vaṁśe\'pi \| **snehaṁ** prema-vilāsam,
snehācaraṇa-prakāraś coktaḥ śrī-hari-vaṁśe---

> ...dhātryās taṁ sā samarpayat \|
>
> rasāyana-prayogaiś ca śīghram eva vyavardhayat \|\| \[ha.vaṁ.
> 2.104.13\] iti \|\|8\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sā ca** iti yugmakam \| atreyam
ākhyāyikā mātsye---śrī-śivena bhasmīkṛte kāme, ratis tad-dehotpādanāya
ciraṁ tam upāsitavatī \| śambaraś ca varāntarāya tam upāsīna āsīt \|
tatra duṣṭāyāṁ tasyāṁ tena śrī-śivān muhuḥ saiva vavre \| tataś
copāsanā-vaśena tena ratir ūce---\"yāhy asya saṅge tatraiva tava siddhir
bhaviṣyati\" iti\| **yaśasvinī** iti punas tathā
nija-pati-prāpti-śambara-vañcanādinā \| tathā ca viṣṇu-purāṇe
śrī-rukmiṇī-devīṁ prati śrī-nāradoktau---

> iyaṁ māyāvatī bhāryā tanayasyāsya te satī \|
>
> śambarasya na bhāryeyaṁ śrūyatām atra kāraṇam \|
>
> manmathe tu gate nāśaṁ tad-udbhava-parāyaṇā \|
>
> śaṁbaraṁ mohayāmāsa māyā-rūpeṇa mohinī \|
>
> vyavāyādy-upabhogeṣu rūpaṁ māyāmayaṁ śubham \|
>
> darśayāmāsa daityasya tasyeyaṁ madirekṣaṇā \|\| \[vi.pu 5.27.26-28\]

īdṛśaṁ hari-vaṁśe\'pi \|\|7\|\|

**sūpaudana-sādhane** tadādhipatye \| tathā ca śrī-viṣṇu-purāṇe
kārayāmāsa sūdānāmādhipatyamanindite\'ti \| snehaṁ prema-vilāsaṁ
snehācaraṇa-prakāraś coktaḥ śrī-hari-vaṁśe---dhātryās taṁ sā samarpayad
iti rasāyanopayogaiś ca śīghram eva vyavardhayat iti evaṁ tasyā eva
māyayā śambaro\'pi taṁ bālaṁ na paricitavān iti jñeyaṁ \| tadā sadeti vā
pāṭhaḥ \|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : dehopapattim** iti \|
mātsye kathā---

bhasmī-bhūte dehe sati ratis tad-deha-prāpty-arthaṁ śivam ārādhayāmāsa
\| śambaraś cāgatau varāntarāya śivas tuṣṭaḥ prathamaṁ \"varaṁ
vṛṇu[\"]{dir="rtl"} iti śambaraṁ praty āha sma \| sa ca ratiṁ dṛṣṭvā
kāmārtas tām eva vavre \| tataḥ śivo rudatīṁ ratiṁ sāśvāsam āha---\"yāhy
asya saṅge tatraiva te vāñchita-siddhir bhāvinī\" iti \| tato ratir
māyayaiva śambaraṁ mohayitvā sparśa-rahitaiva tad-gṛhe
māyāvaty-abhidhānā tasthau \|\| 7-9 \|\|

**\...**

**\|\| 10.55.9 \|\|**

> nātidīrgheṇa kālena sa kārṣṇī rūḍha-yauvanaḥ \|
>
> janayāmāsa nārīṇāṁ vīkṣantīnāṁ ca vibhramam \|\|

**śrīdhara-svāmī (bhāvārtha-dīpikā) : vibhramaṁ** sammoham \|\|9\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** pradyumnaḥ \|
kṛṣṇasyāpatyaṁ **kārṣṇiḥ** \| **rūḍhaṁ** prādurbhūtaṁ **yauvanaṁ**
yasya, sa tathā \| **vibhramaṁ** mano\'dhikāram, devādy-anyatamo\'yam
iti viśiṣṭa-bhramaṁ vā \| **nātidīrgheṇa** iti---paugaṇḍa evety arthaḥ
\| rūḍham udbhinnaṁ yauvanaṁ yasya saḥ, yataḥ kārṣṇiḥ śrī-kṛṣṇasyaiva
putraḥ \| tasyāpi tathaiva tāruṇyād iti bhāvaḥ \| ca api
**vīkṣyamāṇānām** api kim punaḥ saṁbhāṣaṇādi kurvatīnām ity arthaḥ \|
**vibhramaṁ** bhāva-viśeṣam \| kiṁ vā---viśiṣṭaṁ bhramam unmādam ity
arthaḥ \|\|9\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nātidīrghaṇa bālya evety
arthaḥ \| rūḍhamudbhinnaṁ yauvanaṁ yasya saḥ, yataḥ kārṣṇiḥ śrī-kṛṣṇasya
putraḥ, tasyāpi bālya eva tāruṇyāt, ca api, vīkṣamāṇānām api, kiṁ punaḥ
sambhāṣaṇādi kurvatīnām ity arthaḥ \| vibhramaṁ bhāvaviśeṣam \| kiṁ vā,
viśiṣṭabhramamunmādam ity arthaḥ \|\|9\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nātidīrgheṇeti \| paugaṇḍa
evety arthaḥ \| rūḍhamudbhinnaṁ yauvanaṁ yasya saḥ yataḥ kārṣṇiḥ
śrī-kṛṣṇasya putraḥ tasyāpi tathaiva tāruṇyād iti bhāvaḥ \| ca api
vīkṣamāṇānām api kiṁ punaḥ sambhāṣaṇādikurvatī nām ity arthaḥ \|
vibhramaṁ bhāvaviśeṣaṁ kiṁ vā viśiṣṭabhramamunmādam ity arthaḥ \|\|9\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.10 \|\|**

> sā taṁ patiṁ padma-dalāyatekṣaṇaṁ
>
> pralamba-bāhuṁ nara-loka-sundaram \|
>
> sa-vrīḍa-hāsottabhita-bhruvekṣatī
>
> prītyopatasthe ratir aṅga saurataiḥ \|\|

**śrīdhara-svāmī (bhāvārtha-dīpikā) : aṅga** he rājan \| **sauratair**
bhāvair **upatasthe**\'bhajat \|\| 10-11 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sā** māyāvatī \| **taṁ**
pradyumnam \| **saurataiḥ** suratoddīpakair ātma-sarvasvaiḥ sevayāmāsa
\| kāni tat-sarvasvāni ? ity ata āha---**sa-vrīḍa-** iti \| pūrvato
viśiṣṭatābhiprāyeṇa taṁ pada-trayeṇa varṇayati \| tatra **padma**- iti
sarva-saundaryopalakṣaṇam \| **pralamba**- iti mahābaliṣṭhatva-sūcakam
\| ity ubhayathā **nara-loke** bhū-loke, jīva-loke vā **sundaram**, ata
eva **prītyā** **upatasthe** \| kaiḥ ? **sa-vrīḍa-hāsena uttabhitā**
nartitā yā **bhrūḥ**, tayopalakṣitaiḥ **sauratair** bhāvaiḥ \| atredaṁ
tattvam---\"adya vā śvo vā sarvaṁ tattvam asmai jñāpayitvaiva sauratān
bhāvān prakāśayiṣyāmi\" iti vicāravatyā eva tasyā daivād rahasi
vijñāpanāt pūrvam eva kāma-vaivaśyāt te bhāvāḥ svayam evodbhūtā iti
\|\|10\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : patiṁ** pati-bhāvena
īkṣamāṇā, pūrvato viśiṣṭatābhiprāyeṇa taṁ viśinaṣṭi pada-trayeṇa \|
tatra **padma-** iti sarva-saundaryopalakṣaṇārtham, **pralamba**- iti ca
mahā-baliṣṭhatvaṁ sūcitam \| ity ubhayathā **nara-loke** martye
jīva-loke vā **sundaram**, ata eva **prītyā** harṣeṇa premṇā vā
**upatasthe** \| kaiḥ ? **sa-vrīḍena** **hāsena uttambhitā** nartitā yā
**bhrūḥ,** tayā saha **saurataiḥ**, yato **ratiḥ** kāmadeva-patnī
parama-vidagdhā sākṣād rati-rūpā \| anyat tair vyākhyitam \| yad vā,
**ratau** kāma-krīḍāyāṁ **raṅgo** rāgo yebhyaḥ, taiḥ **saurataiḥ**
suratānuguṇa-vyāpāraiḥ \|\|10\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvato viśiṣṭatābhiprāyeṇa
taṁ varṇayati pada-trayeṇa \| tatra **padma**- iti
sarva-saundaryopalakṣaṇaṁ, **pralamba-** iti mahā-baliṣṭhatva-sūcakam
ity ubhayathā **nara-loke** bhūr-loke jīva-loke vā **sundaram** \| ata
eva **prītyā upatasthe** \| kaiḥ ? **sa-vrīḍena hāsena uttambhitā**
nartitā yā **bhrūḥ,** tayopalakṣitaiḥ **saurataiḥ** \| atra sa-vrīḍety
anena hāsasya mandatvam apy uktam \|\|10\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : uttambhitā** nartitā yā
**bhrūḥ**, tayā upalakṣitaiḥ **sauratair** bhāvaiḥ \| atredaṁ
tattvaṁ---\"adya vā śvo vā sarvaṁ tattvam asmai jñāpayitvaiva sauratān
prabhāvān prakāśayiṣyāmi\" iti vicāritavatyā eva tasyā daivād rahasi
vijñāpanāt pūrvam eva kāma-vaivaśyāt te bhāvāḥ svayam evodbhūtā iti
\|\|10\|\|

**\...**

**\|\| 10.55.11 \|\|**

> tām āha bhagavān kārṣṇir mātas te matir anyathā \|
>
> mātṛ-bhāvam atikramya vartase kāminī yathā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāṁ** māyāvatīm \| yato
**mātṛ-bhāvam atikramya** kāminīva patnīva tvaṁ **vartase**\'**tas**
**te matir anyathā \|** **mā** nety arthaḥ śreyān\| uttānārth-asvīkāre
tu **bhagavān** iti padam anarthakaṁ syāt, trikālajñeṣv eva
bhagavat-prayoga-darśanād iti bhāvaḥ \| **bhagavān**
sarvajñānādi-sampanno\'pi tad-viparītavad āha ūce \| yataḥ **kārṣṇiḥ**
kṛṣṇa-putratvāt tad-abhirucita-nara-līlā ity arthaḥ \| **mātar** iti
mātṛtva-buddheḥ \| tathā ca hari-vaṁśe---

> dhātryāḥ sakāśāt sa ca tāṁ śṛṇvan rūkmiṇī-nandanaḥ \|
>
> māyāvatīm avijñānān mene tām eva mātaram \|\| \[ha.vaṁ. 2.104.14\] iti
> \|

evaṁ *dhātryā* eva tādṛśaṁ mataṁ, na tu tasyā ity ekānta eva dhātryā
jāta-buddhaye tasmai tat kathitam \| tato bālyābhāsaṁ vinā pūrvaṁ tu
**mātar** iti sambodhanaṁ tena nācaritaṁ, tataḥ saṁprati krodhād
evācaritam iti jñeyam \| vāstavārthas tu---ato bhāvāt te\'nyathā matir
mā bhavatv iti śeṣaḥ \| yatas tvaṁ **mātṛ-bhāvam atikramyaiva vartase**
**yathā** yathāvad eva **kāminī** mat-kāntaiveti \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān** paramābhijña
iti, tasyā bhāva-viśeṣaṁ lakṣayann ity arthaḥ \| **kārṣṇir** iti
tādṛśa-bhāvavatyām api tasyāṁ kāmo na jātaṁ, pitṛvat sad-dharma-paratvād
iti bhāvaḥ \| yad vā, **bhagavān** tasyās tādṛg-bhāve\'pi
dhairya-yuktaḥ, yataḥ **kārṣṇiḥ** \| **mātar** iti sneha-pālanādinā
tasyām eva tasya mātṛtva-buddheḥ \| tathā ca śrī-hari-vaṁśe---

> dhātryāḥ sakāśāt sa ca tāṁ śṛṇvan rukmiṇī-nandanaḥ \|
>
> māyāvatīm avijñānān mene svām eva mātaram \|\| \[ha.vaṁ. 2.104.14\]
> iti \|

anyathā anya-prakāśa dṛśyate, lajjayādau tām anabhivyajya paścād
vivṛṇoti---**mātr** iti \| **kāminī** patnī, kāmena bhajamānā strī vā
\|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavān**
sarva-jñānādi-sampanno\'pi tad-viparītavad **āha** ūce ity arthaḥ \|
yataḥ **kārṣṇiḥ** kṛṣṇa-putratvāt tadvad evābhirucita-nara-līla ity
arthaḥ \| **mātar** iti mātṛtva-buddheḥ \| tathā ca hari-vaṁśe---

> dhātryāḥ sakāśāt sa ca tāṁ śṛṇvan rukmiṇi-nandanaḥ \|
>
> māyāvatīm avijñānān mene svām eva mātaram \|\| \[ha.vaṁ. 2.104.14\]
> iti \|

evaṁ *dhātryā* eva tādṛśaṁ mataṁ, na tu tasyā ity ekānta eva dhātryā
jāta-buddhaye tasmai tat-kathitaṁ tato bālyābhyāsaṁ vinā pūrvaṁ tu mātar
iti sambodhanaṁ tena nācaritaṁ \| tataḥ samprati krodhād evācaritam iti
jñeyam \| **anyathā** anya-prakāreṇa **vartase** lajjayādau tāṁ matim
anabhivyajya paścād vivṛṇoti---**mātr** iti \| vāstavārthas tu ato
bhāvāt te tavānyathā matir mā bhavatv iti śeṣaḥ \| yataḥ **kāminī**
mat-kāntaiva tvaṁ **mātṛ-bhāvam atikramya** yad **vartase,** tad
yathāvad eveti \|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : bhagavān** iti
sārvajñyādi-guṇa-yukto\'pi līlā-nidheḥ kṛṣṇasyaivecchayā
sārvajñyādy-āvaraṇāt tathovāca ity arthaḥ \| vāstavārthas tu **ato**
bhāvāt te**\'nyathā matir mā** bhavatv iti śeṣaḥ, yatas tvaṁ
**mātṛ-bhāvam atikramyaiva vartase** \| **yathā** yathāvat \| **kāminī**
mat-kāntaiveti \|\|11\|\|

**\...**

**\|\| 10.55.12 \|\|**

**ratir uvāca---**

> bhavān nārāyaṇa-sutaḥ śambareṇa hṛto gṛhāt \|
>
> ahaṁ te\'dhikṛtā patnī ratiḥ kāmo bhavān prabho \|\|

**śrīdhara-svāmī (bhāvārtha-dīpikā) :** adhikṛtā patnī ity atra hetuḥ
ratir ahaṁ bhavān kāma iti \|\| 12-13 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evāha---**bhavān** iti
\| **adhikṛtā** pūrva-dehe svīkṛtā vadhūttamā ity arthaḥ \| tat
sphuṭayati---**ratir aham** iti \| \[toṣaṇī\]\|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nārāyaṇa-** iti
śrī-kṛṣṇasya sākṣād bhagavattvaṁ bodhayati \| **gṛhāt** sūtikāgārāt \|
**adhikṛtā** kāmādhikāra-prāptā, ity ātmanas tan-nitya-patnītvaṁ
dyotitam, ata eva sambodhayati---**prabho** ! he svāmin ! iti \|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nārāyaṇa-** iti tasya
sarvāśrayatvaṁ vyanakti \| **gṛhāt** sūtikāgārāt \| **adhikṛtā**
tvad-adhikāra-tulyā ity ātmanas tan-nitya-patnītvaṁ dyotitam \|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : ahaṁ patnī** taṁ kāmadevam
eva matvoktis tena pradyumnenāpi sparśamaṇi-nyāyenaiva sva-sparśena sā
sva-kāntā kṛtā \| vastutas tu aniruddha-māteva tasya sva-śaktir iti
śrī-vaiṣṇava-toṣaṇī \[10.55.6\] \|\|12-18\|\|

**\...**

**\|\| 10.55.13 \|\|**

> eṣa tvānirdaśaṁ sindhāv akṣipac chambaro\'suraḥ \|
>
> matsyo\'grasīt tad-udarād itaḥ prāpto bhavān prabho \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : eṣa** yad-gṛhe\'ham adhunā
tiṣṭhāmīty eṣa padārthaḥ \| **tad-udarān** matsyodarāt \| kathaṁ hṛtaḥ?
ity apekṣāyāṁ taṁ prakāraṁ kathayantī kopaṁ janayati---**eṣa** iti
\|\|13\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kathaṁ hṛtaḥ ? ity
apekṣāyāṁ tat-prakāraṁ kathayantī kopaṁ janayati---**eṣa** iti \| nanu
kuto\'kṣipat ? tatrāha---**asuraḥ** svabhāvato deva-śatrutvād ity arthaḥ
\| tatra ca **śambaro** mahāmāyitvena daityeṣu śreṣṭhaḥ\| kiṁ vā,
kāma-śatrutayā prasiddha ity arthaḥ \| iha mahānase antaḥ-pure vā,
**prabho** iti punar api sambodhanaṁ svāmitva-dārḍhyārtham \| kiṁ vā,
prārthya-śambara-vadha-sāmarthyam udbhāvayati \|\|13\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kathaṁ hṛtaḥ ? ity apekṣāyāṁ
tat-prakāraṁ kathayantī kopaṁ janayati---**eṣa** iti \|\|13\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.14 \|\|**

> tam imaṁ jahi durdharṣaṁ durjayaṁ śatrum ātmanaḥ \|
>
> māyā-śata-vidaṁ taṁ ca māyābhir mohanādibhiḥ \|\|

**śrīdhara-svāmī (bhāvārtha-dīpikā) :** durjayatve
hetuḥ---**māyā-śata-vidam** iti \| kathaṁ tarhi
hntabyastatrāha---māyābhir iti \|\|14\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** śaṁbaram \| **imaṁ**
sākṣād atraiva vartamānam \| **durdharṣaṁ** kṛcchreṇaiva vyagrayituṁ
śakyam, ataḥ sutarāṁ **durjayam** \| hananaṁ ca yogyam eva śatrutvād ity
āha---**ātmanaḥ** svasya **śatruṁ** kleṣṭāram \| **ādinā** śoṣaṇādaya
āgneyādayo vā \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : imaṁ** sākṣād atraiva
vartamānaṁ durdharṣam abhibhavitum aśakyam, yato **durjayam**, hananaṁ
ca yogyam evety āha---**ātmanaḥ śatrum** iti \| **ādi**-śabdāt
śoṣaṇādaya āgneyādayo vā \|\|14\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : imaṁ** sākṣād atraiva
vartamānaṁ **durdharṣaṁ** kṛcchreṇaiva vyagrayituṁ śakyam \| ataḥ
sutarāṁ **durjayaṁ** hananaṁ ca yogyam evety āha \| **ātmanaḥ śatrum**
iti \| **ādi**-śabdāc choṣaṇādayaḥ āgneyādayo vā \|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.15 \|\|**

> pariśocati te mātā kurarīva gata-prajā[^22] \|
>
> putra-snehākulā dīnā vivatsā gaur ivāturā \|\|

**śrīdhara-svāmī (bhāvārtha-dīpikā) :** na cātra vilambaḥ kārya ity
āha---**pariśocati** roditīty arthaḥ \|\| 15-18 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utkrośa-**kurarau** samau
ity amaraḥ \| *ity artha* iti---**pary**-upasarga-vaśāc **chocate**
rodanārthatvaṁ parasmaipaditvaṁ ceti bhāvaḥ \| putra-snehottho mātuḥ
prasiddho yaś citta-drava-viśeṣaḥ, tenākulā---\"kiṁ kartavyaṁ kathaṁ me
putra-darśanaṁ syāt ?\" ity evaṁ mūḍhā, ata eva **āturā** vyādhitaiva
śoka-roga-grastā tata eva dīnā parikṣīṇā \| tata eva **paritaḥ**
sarvatraiva **śocati** sa-rodanaṁ vilapatīty arthaḥ \| tatra
hatāśatvāṁśe dṛṣṭāntaḥ---**gata-prajā kurarī** **iva** iti \| kurarī
pakṣi-viśeṣa-bhāryā \| dhṛtāśatvāṁśe gauriveti \| pūrvā hi
sva-bālaka-nāśe pūrvavat tad-āhāraṁ nāharati kintu rodity eva, uttarā tu
mṛtam api stanaṁ pāyayitum udyacchatīti \|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : gatā** naṣṭā **trapā**
loka-lajjā yasyāḥ sā, pāṭhāntare\'pagata-putrā \| nanu tādṛśe bhartari
virājamāne tādṛśa-śocanam ayuktam, tatrāha---**putra-** iti \| ata eva
**dīnā** tyakta-bhoga-sukhā, āturā ca vicārādi-rahitā \| tatra
dṛṣṭāntaḥ---naṣṭa**-vatsā gaur iva** iti \| **kurarī iva** iti ca
**pariśocane** \| anyat tair vyākhyātam\| yad vā, **paritaḥ** sadā
sarvatra mahatyā karuṇa-svareṇa **śocati** vilapati, na kevalaṁ
pariśocati parama-duravasthāṁ ca prāptety āha---**putra-** iti \|
**āturā** rodana-paravaśābhūd ity evaṁ vākya-dvaye dṛṣṭānta-dvayam ity
atyantam uttejitaḥ \|\|15\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : putra-snehākhyo** mātuḥ
prasiddho yaś citta-drava-viśeṣaḥ, tena **ākulā**---kiṁ kartavyam iti
mūḍhā tata evāturā vyādhiteva \| tata eva **dīnā** atiduḥkhitā, tata eva
**paritaḥ** sarvatraiva **śocati** sa-rodanaṁ vilapatīty arthaḥ \| tatra
hatāśatvāṁśe dṛṣṭāntaḥ---**gata-prajā** **kurarīva** iti \|
dhṛtāśatvāṁśe **gaur iva** iti \| pūrvā hi sva-bālaka-nāśe pūrvavat
tad-āhāraṁ nāharati, kintu rodity eva \| []{dir="rtl"}uttarā tu mṛtaṁ
gatam api stanaṁ pāyayitum udyacchatīti \|\|15\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.16 \|\|**

> prabhāṣyaivaṁ dadau vidyāṁ pradyumnāya mahātmane \|
>
> māyāvatī mahāmāyāṁ sarva-māyā-vināśinīm \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ukta-vidhayā \|
**mahā-māyām** atiprabalāṁ vidyām, tad-artham eva tat-pārśve rudreṇa
nyastā, na tu tato vidyā-svīkāreṇa tatra gurutvaṁ saṁbhāvanīyaṁ
nija-nyāsādāne\'pi tat-svīkāre\'tiprasaṅgāt \| **pra**karṣeṇa
sotsāhottejanādinā **bhāṣitvā** \| tasyās tad-ditsāyāṁ
hetuḥ---**mahātmane**, alpa-vayastve\'pi prakāśita-bala-buddhitvena
tad-yogyāyety arthaḥ \| yad vā, gaṁbhīrāya prakāśita-nija-prabhāvāya \|
**vināśinīm** iti ṇiny-antaḥ pāṭhaḥ, kvacil lyuḍ-anto\'pi \|\|16\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**\
sanātana-gosvāmī (bṛhad-vaiṣṇava-toṣaṇī) : evam** īdṛśaṁ **pra**karṣeṇa
svabhāvottejanādinā **bhāṣitvā**, **mahātmane** mahā-buddhaya iti
tad-avidyā-yogyatoktā \| māyāvatīti śambarato\'py
adhika-māyāvitvābhiprāyeṇa, ata eva mahā-māyākhyām \| ata eva
**sarvāsāṁ** śambarādi-jñātānāṁ **māyānāṁ** **vināśana**-śīlām iti \|
pāṭhāntare\'pi sa evārthaḥ \| yad vā,
**mahātmane**\'paricchinna-śaktaye, māyā mohas tadvatī,
sarva-vidyāvate\'pi kevalaṁ prema-mohena dadāv ity arthaḥ \| anyat
samānam \|\|16\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pra**karṣeṇa utsāhottejanādinā
**bhāṣitvā** tasyās tad-ditsāyāṁ hetuḥ \| **mahātmane**
alpa-vayastve\'pi prakāśita-bala-buddhitvena tad-yogyāyety arthaḥ \| yad
vā, gambhīrāya aprakāśita nija-prabhāvāyety arthaḥ \| **vināśinīm** iti
ṇij-antaḥ pāṭhaḥ, kvacil lyuṅ-anto\'pi \|\|16\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.17 \|\|**

> sa ca śambaram abhyetya saṁyugāya samāhvayat \|
>
> aviṣahyais tam ākṣepaiḥ kṣipan sañjanayan kalim \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa ca** jñāta-vidyaḥ
pradyumnaḥ \| **taṁ** śaṁbaram \| **ākṣepair** bhartsanā-vākyaiḥ \|
ākṣepo bhartsanākṛṣṭi-kāvyālaṅkṛtiṣu smṛtaḥ iti medinī \| **kṣipaṁs**
tiraskurvan \| **samyag** uccatvādinā **āhvayat** \| **ākṣepair**
nindā-vākyaiḥ \| **samyak** tan-maraṇa-paryantatayā **janayan**
janayitum \|\|17\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ca** api, so\'pi,
abhimukham etya **samyag** ucca-tīkṣṇa-svarādinā **āhvayat** \|
**aviṣahyaiḥ** paramāsahyair ity arthaḥ, **kṣipan** durvākyair gāliṁ
dadat \| kim-artham ? **kaliṁ** kalaham \| **samyaṅ**
maraṇa-paryavasānatayā **janayan** janayitum \|\|17\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : samyag** uccatvādinā
**āhvayat** **ākṣepair** nindā-vākyaiḥ **kṣipan** tiraskurvan \|
**samyak** tan-maraṇa-paryantatayā **janayan** janayitum \|\|17\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.18 \|\|**

> so\'dhikṣipto durvācobhiḥ padāhata ivoragaḥ \|
>
> niścakrāma gadā-pāṇir amarṣāt tāmra-locanaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** śaṁbaraḥ \|\|18\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : padena hataḥ** prahṛta
**uraga iva**, **amarṣāt** krodhāt **tāmre** saṁrakte **locane** yasya
saḥ \| yad vā, **padā hato**\'hir yathā krodhād unnamita-phaṇo raktākṣo
bilān niṣkrāmati, tathā gṛhān niścakrāmety arthaḥ \|\|18\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : so\'dhi** iti spaṣṭaṁ \|
so\'bhīti pāṭhaḥ kvacit \|\|18\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.19 \|\|**

> gadām āvidhya tarasā pradyumnāya mahātmane \|
>
> prakṣipya vyanadan nādaṁ vajra-niṣpeṣa-niṣṭhuram \|\|

**śrīdhara-svāmī (bhāvārtha-dīpikā) : vajrasya** **niṣpeṣa**-nirghāte
yathā **niṣṭhuras** tīvro **nādo** bhavati, tathā-bhūtaṁ **nādaṁ
vyanadat** sāmānya-viśeṣatayā vyāpya vyāpakatva-bhāvena pākaṁ
pacatītivat atiniṣṭhuraṁ nādam akarod ity arthaḥ \|\|19-20\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sphūrjathur vajra-niṣpeṣaḥ
iti halāyudhaḥ\| *ity artha* iti---sāmānyaṁ pāko bahu-vyāpakatvāt,
viśeṣa odanam alpa-vyāpakatvāt \| tatra yathaudanasya vyāpyatvaṁ pākasya
vyāpakatvam, evam atrāpy atiniṣṭhurasya vyāpyatvaṁ, nādasya vyāpakatvam
iti bhāvaḥ \| vajra-niṣpeṣasya **nādam** iva niṣṭhuraṁ
**vajra-niṣpeṣa-niṣṭhuram** \| madhyama-pada-lopī samāsaḥ \| vyāpakatvaṁ
kriyāyā vyāpyatvaṁ tu karmaṇaḥ \| *akarod* iti---sarveṣāṁ dhātūnām
antar-bhūta-kṛñ-arthatvāt \"uktārthānām aprayogaḥ\" iti nyāyena
kṛñ-artha-mātra-paryavasānāc ca \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āvidhya** bhrāmayitvā \|
**pra**karṣeṇa balādinā **kṣiptvā**, **mahān ātmā** dhṛtir yasya tasmā
iti nirbhayatvādikaṁ sūcitam \| **vi**śeṣaṇa **ānadat** \| vi-śabdārtham
eva vyañjayati---**vajra-** iti \| anyat tair vyākhyātam \| yad vā,
**vajrasya niṣpeṣād** api **niṣṭhuram** \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : āvidhya** bhrāmayitvā \|
**mahān ātmā** dhṛtir yasya, tasmai \| **vi**śeṣeṇa **nadanam** eva
vyañjayati---**vajra-** iti anyat taiḥ \| tatra vajra-niṣpeṣa-niṣṭhuram
ita madhya-pada-lopī samāsaḥ \| **vajra-niṣpeṣasya nādam** iva
**niṣṭhuram** iti tathā vyāpakatvaṁ kriyāyā vyāpyatvaṁ tu karmaṇaḥ tathā
akarod iti sarveṣāṁ dhātūnām antar-bhūta-kṛñ-arthatvāt uktārthānām
aprayoga iti nyāyena kṛñ-artha-mātra-paryavasānāc ceti jñeyaṁ
niṣpeṣa-śabdena kathañcin nirghoṣo vā vācyate \|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : niṣpeṣo** nirghātaḥ \|
vacanam avocad itivan nādam **anadad** iti siddham \|\|19-20\|\|

**\...**

**\|\| 10.55.20 \|\|**

> tām āpatantīṁ bhagavān pradyumno gadayā gadām \|
>
> apāsya śatrave kruddhaḥ prāhiṇot sva-gadāṁ nṛpa[^23] \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāṁ gadām** \| **apāsya**
nivartya \| apāsya pratyak kṣiptvā \| **nṛpa** iti yathā tvaṁ
nṛ-pālanārthaṁ duṣṭān gadā-pātair haṁsi, tathāyam api \| tasmād
duṣṭa-daityān loka-rakṣārtham eva vastutas tasmai **gadāṁ prāhiṇod** iti
bhāvaḥ \|\|20\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavān** sarva-śaktimān
\| **apāsya** paścāt kṣiptvā \|\|20\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : apāsya** pratyak kṣiptvā \|
atra **nadann** ity atra **nṛpa-** iti kvacit pāṭhaḥ \|\|20\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.21 \|\|**

> sa ca māyāṁ samāśritya daiteyīṁ maya-darśitām \|
>
> mumuce\'śma-mayaṁ[^24] varṣaṁ kārṣṇau vaihāyaso\'suraḥ \|\|

**śrīdhara-svāmī (bhāvārtha-dīpikā) : vaihāyasa** ākāśe sthitaḥ
\|\|21\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa ca** śaṁbaraḥ \|
**daiteyīṁ** daitya-kula-devatām iva vartamānām \| **māyāṁ**
parokṣatvādim āśritya **vaihāyasaḥ** sann eva pradyumna-gadām avañcayad
iti sūcitam \| aśma-mayaṁ śilā-pracuram \| tad uktaṁ
hari-vaṁśe---bhasmībhūte vṛkṣa-varge śilā-saṅghān avarṣayat \[ha.vaṁ.
2.106.14\] iti \|\|21\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tv-arthe **ca**-śabdaḥ \|
śrī-pradyumna-prahita-gadā-vañcanaṁ sūcayati---**mayena darśitāṁ**
prakaṭitām iti māhātmyaṁ tasyāḥ sūcitam, **samyak** parokṣatvādinā
**āśritya**, ata eva **vaihāyasaḥ** san **aśma-mayaṁ** **varṣaṁ**
vṛṣṭivad asaṅkhyaṁ śilā-jātaṁ **mumuce**\'kṣipat \| tathā ca
śrī-hari-vaṁśe---bhasmībhūte vṛkṣa-varṣe śilā-saṅghān avarṣayat
\[ha.vaṁ. 2.106.14\] iti \| ataḥ pāṭhāntaram asaṅgatam iva,
śilā-varṣasyaiva māyikatvāt \|\|21\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tv-arthe **ca**-śabdaḥ mayena
**darśitāṁ** pravarttitāṁ **samyak** parokṣatvādinā **āśritya,** ata eva
**vaihāyasaḥ** san evaṁ śrī-pradyumna-gadā-vañcanaṁ sūcitam \|
**aśmamayaṁ** śilā-pracuram \| tathā ca śrī-hari-vaṁśe--- bhasmībhūte
vṛkṣa-varṣe śilā-saṅghān avarṣayat \[ha.vaṁ. 2.106.14\] iti \|
ato\'stra-mayam iti pāṭho\'sammataḥ \|\|21\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : vaihāyasaḥ** ākāśa-cārī
\|\|21\|\|

**\...**

**\|\| 10.55.22-23 \|\|**

> bādhyamāno\'stra[^25]-varṣeṇa raukmiṇeyo mahārathaḥ \|
>
> sattvātmikāṁ mahā-vidyāṁ sarva-māyopamardinīm \|\|
>
> tato gauhyaka-gāndharva-paiśācoraga-rākṣasīḥ \|
>
> prāyuṅkta śataśo daityaḥ kārṣṇir vyadhamayat sa tāḥ \|\|

**śrīdhara-svāmī (bhāvārtha-dīpikā) : sattvātmikāṁ** sattva-guṇa-mayīṁ
**prāyuṅkta** ity uttarasyānuṣaṅgaḥ \|\|22\|\| **tā** māyāḥ
**vyadhamayat** sa nāśayat \|\|23\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sattva**-guṇa-mayīṁ
bala-jñāna-nidhiṁ viṣṇu-devatākām \| **mahā-vidyāṁ** vijñānāstra-sajjñām
\| uttarasyāgrima-ślokastha-kriyā-padasya \| anuṣaṅga ānayanam \|
**bādhy**a- iti yugmakam \| **mahāratho** vīra-varga-śreṣṭhaḥ \|\|22\|\|

**tato** raukmiṇeya-kartṛkāstra-sandhānottaram \| **sa** kārṣṇiḥ \|
**gauhyakea-** ity-ādau prathamaṁ sāmānyato nirdiṣṭānāṁ strī-pratyayaṁ
vinaiva dvandvaḥ, paścān māyā-viśeṣaṇatvena strītve vivakṣite samastāt
strī-pratyayo jñeyaḥ \| **śataśa** iti gauhyakādīnām evāvṛttir vyaktā \|
yad vā, anyā api śataśo māyāḥ \| tāś ca hari-vaṁśe---

> tato māyāṁ parāṁ cakre deva-śatruḥ pratāpavān \|
>
> siṁhān vyāghrān varāhāṁś ca tarakṣūn ṛkṣa-vānarān \|\|
>
> vāraṇān vārida-prakhyāhvayān uṣṭrān viśāṁ pate \| \[ha.vaṁ.
> 2.106.15-16\]

ity-ādinā **gauhyakādīnāṁ** yathottaraṁ hiṁsratvena śraiṣṭhyam \|
**sma** prasiddhau \| **tāḥ** sarvāḥ, yataḥ **kārṣṇiḥ** māyi-māyini ity
ukter māyāvi-vyāmohaka-śrī-kṛṣṇātmaje kā prākṛta-māyā-gaṇaneti bhāvaḥ \|
asyāgre\'py anuvṛttir jñeyā \|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

bādhyamāno\'stra-varṣeṇa raukmiṇeyo mahārathaḥ \|

sattvātmikāṁ mahā-vidyāṁ sarva-māyopamardinīm \|\|

**sanātana-gosvāmī (bṛhad-vaiṣṇava-toṣaṇī) : mahāratho**
vīra-varga-śreṣṭhaḥ, yato **rukmiṇī-garbha-jātaḥ**, ātmāśma-varṣa-bādhā
parihṛtā, sarvasām eva māyānām **upamardinīm** iti tayāśma-varṣa-māyā
nirasteti bodhayati---**śataśa** iti \| **gauhyakādīnāṁ** pratyeka
bahudhā bahuśaḥ prayogaṁ ca \| yad vā, anyā api māyāḥ śataśa ity arthaḥ,
tāś coktāḥ śrī-hari-vaṁśe---

> tato māyāṁ parāṁ cakre deva-śatruḥ pratāpavān \|
>
> siṁhān vyāghrān varāhāṁś ca tara nṛkṣa-vānarān \|\|
>
> vāraṇān vārida-prakhyā hayān uṣṭrān viśāsyate \| \[ha.vaṁ.
> 2.106.15-16\]

ity-ādinā gauhyakādīnāṁ yathottaraṁ hiṁsratve śraiṣṭhyam \| **sma**
prasiddhau, tāḥ sarvāḥ, yataḥ kārṣṇiḥ, asyāgre\'pi padya-traye\'nuvṛttiḥ
\|\| 22-23 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bādhya-** iti yugmakam \|
**mahārathaḥ** vīra-varga-śreṣṭhaḥ \|\|22\|\|

**gauhyaka**- ity ādau prathamaṁ sāmānyato nirdiṣṭānāṁ strī-pratyayaṁ
vinaiva dvandaḥ paścān māyā-viśeṣaṇatvena strītve vivakṣita samastāt
strī-pratyayo jñeyaḥ **śataśaḥ** iti gauhyakādīnām evāvṛttir vyaktā \|
yad vā, anyā api māyāḥ śataśa ity arthaḥ \| tāś coktāḥ śrī-hari-vaṁśe---

> tato māyāṁ parāṁ cakre deva-śatruḥ pratāpavān \|
>
> siṁhān vyāghrān varāhāṁś ca tarakṣūn ṛkṣa-vānarān \|\|
>
> vāraṇān vārida-prakhyān hayān uṣṭrān viśāmpate \| \[ha.vaṁ. 2.106.15\]
> ity-ādinā \|\|

gauhyakādīnāṁ yathottaraṁ hiṁsakatvena śraiṣṭhyasya prasiddhau tāḥ
sarvāḥ yataḥ **kārṣṇiḥ** asyāgre\'py anuvṛttiḥ \|\|23\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : sattvātmikāṁ vidyāṁ**
**prāyuṅkta** ity uttarasyānuṣaṅgaḥ \|\| 22-27 \|\|

**\...**

**\|\| 10.55.24 \|\|**

> niśātam asim udyamya sa-kirīṭaṁ sa-kuṇḍalam \|
>
> śambarasya śiraḥ kāyāt tāmra-śmaśrv-ojasāharat \|\|

**śrīdhara-svāmī (bhāvārtha-dīpikā) : tāmrāṇi śmaśrūṇi** yasmiṁs tat \|
**ojasā** balena \|\|24-25\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śmaśrūṇi** mukha-romāṇi \|
**āharat** dūrīcakāra \|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kāyād** **aharat**, dūrata
uccaiḥ pātayāmāsa ity arthaḥ \| **tāmra-śmaśrv** iti mahā-daityatvena
ghoratvādikaṁ sūcitam \| **kirīṭādi**-sahitam iti haraṇe mahā-vegādikaṁ
ca, anyathā tasya tatraivādūre pāta-sambhavāt \| yad vā, **śambarasya**
mahā-vīratvaṁ yuddhotsāha-bhareṇaiva tat-tat-paridhānāt \|\|24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kāyād aharat** dūrīcakāra
**tāmra-śmaśrv** iti ghoratvādikaṁ sūcitam \| **kirīṭādi**-sahitam iti
haraṇe lāghavaṁ kautūkaṁ ca \|\|24\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.25 \|\|**

> ākīryamāṇo divijaiḥ stuvadbhiḥ kusumotkaraiḥ \|
>
> bhāryayāmbara-cāriṇyā puraṁ nīto vihāyasā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : divijaiḥ** devaiḥ \|
**bhāryayā** ratyā nija-māyā-balena **puraṁ** dvārakāṁ **nītaḥ**
prāpitaḥ \|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : divijaiḥ** kartṛbhiḥ,
puṣpa-samūhaiḥ kṛtvā **ā** samyak **kīryamāṇo** vyāpyamānaḥ,
**bhāryayā** māyāvatyā, **ambara-cāriṇyā** iti deva-svabhāva uktaḥ, ato
**vihāyasā** ākāśa-mārgeṇa **puraṁ** dvārakāṁ **nītaḥ** \|\|25\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : divijair** devaiḥ kartṛbhiḥ
puṣpa-samūhaiḥ karaṇaiḥ **ākīryamāṇaḥ** vyāpyamānaḥ **bhāryayā**
māyāvatyā **ambara-cāriṇyā** iti deva-svabhāva uktaḥ \| ato **vihāyasā**
ākāśa-mārgeṇa **puraṁ** dvārakāṁ **nītaḥ** \|\|25\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.26 \|\|**

> antaḥ-pura-varaṁ rājan lalanā-śata-saṅkulam \|
>
> viveśa patnyā gaganād vidyuteva balāhakaḥ \|\|

**śrīdhara-svāmī (bhāvārtha-dīpikā) : vidyutā** saha **balāhako** megha
**iva** \|\|26-27\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : antaḥ-pureṣu** **varaṁ**
śreṣṭham \| antaḥ-pureṣu varaṁ śrī-paṭṭa-mahiṣī-pradhāna-rukmiṇī-gṛham
\| he **rājan** iti yathā bhavādṛśa-rāja-gṛham
atīva-sundara-strī-**śata-saṅkulaṁ** bhavati, tadvat tad apīti bhāvaḥ
\|\|26\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : antaḥ-pureṣu varaṁ** śreṣṭhaṁ
bhagavadīyatvāt sarva-mahiṣī-vara-śrī-rukmiṇī-sambandhāt tatrāpi
viśiṣṭaṁ **patnyā** ratyā saha \|\|26\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : antaḥ-pureṣu varaṁ**
śreṣṭhaṁ śrī-bhagavadīyatvāt \| kiṁ vā,
sarva-mahiṣī-śreṣṭha-śrī-rukmiṇī-sambandhāt, ata eva **lalanānāṁ**
parama-sundarāṅganānāṁ śrī-kṛṣṇa-mahiṣīṇām anyāsāṁ vā
śrī-rukmiṇī-sakhyādīnāṁ **śataiḥ saṅkulaṁ** vyāptam, **patnyā** ratyā
saha \| he **rājann** ! iti praharṣodayāt \| kiṁ vā, rājamānaḥ san
śyāma-gaura-varṇayos tayor ākāśataḥ sahasā praveśe
dṛṣṭāntaḥ---**vidyuteva** iti \|\|26\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.27 \|\|**

> taṁ dṛṣṭvā jalada-śyāmaṁ pīta-kauśeya-vāsasam \|
>
> pralamba-bāhuṁ tāmrākṣaṁ susmitaṁ rucirānanam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** pradyumnam \| **tam**
iti yugmakam \| śrī-kṛṣṇa-mananāya tat-sādṛśyaṁ **jalada**-
ity-ādi-sapta-padair āha \| **tāmre** rakta-varṇe **akṣiṇī** yasya tam
\| abja-dalavat prānta-rakta-netram padma-dalāyatekṣaṇam \[10.55.10\]
iti prāg-ukteḥ \|\|27\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : taṁ dṛṣṭvā
jalada-śyāmam** ity-ādi \| kṛṣṇākāraṁ kṛṣṇa-sadṛśam, yato
**jalada-śyāmam**, ata eva **taṁ** \"kṛṣṇa eṣa\" iti matvā **hrītā**
lajjitāḥ satyaḥ **striyaḥ** śrī-rukmiṇī-paricārikās tu tatraiva
**nililyuḥ** \| etena śrī-kṛṣṇasya sadā-kiśoratvaṁ vyajyate \|\| 27-28
\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇa-mananāya
tat-sādṛśyam āha---**jalada-** ity-ādi-sapta-padaiḥ \| tatra
**jalada**-śabdena sajala-nava-megho\'bhipretaḥ, tena suśyāmatoktā,
**tāmrākṣaṁ** prānta-raktābja-patra-tulyākṣam iti jñeyam,
padma-dalāyatekṣaṇam iti prāg-ukteḥ, **rucirānanam** ity anena
śrī-nāsādy-avayavānāṁ saundaryaṁ, tathā sukomala-gaṇḍatvādinā
pūrvokta-rūḍha-yauvanānusāreṇa nava-yauvanodbhedaś ca sūcita eva \|

tathā ca śrī-viṣṇu-purāṇe śrī-rukmiṇī-devy-uktau---dhanyāyāḥ khalu
putro\'yaṁ vartate nava-yauvane \[vi.pu. 5.27.21\] iti \| īdṛśaṁ
śrī-hari-vaṁśe\'pi suṣṭhu kuṇḍalādibhyo\'pi viśeṣeṇālaṅkṛtaṁ mukhāmbhoje
yasya tam, ambhojāli-rūpakābhyāṁ bhṛṅga-vyāptābjavac chobhā dhvanitā \|
viśeṣaṇānām eṣāṁ yathottaraṁ śrī-kṛṣṇa-mananena śraiṣṭhyam \|
śrī-kṛṣṇa-mananāya tādṛśānya-saundaryādau varṇayitum apekṣye\'py etāvad
eva varṇanaṁ śrī-kṛṣṇena tasyāsādhāraṇatvāt \|

kiṁ vā, etāvataiva tan-manana-pūrteḥ \| yad vā**, jalada** iti varṇādeḥ
śobhā vyañjitaiva, **pīta** iti sarvasyālaṅkārasya, **pralamba**-
ity-avayava-varga-sauṣṭhavasya, **tāmra**- iti saundaryasya,
**susmitam** iti mādhuryasya, **rucira**- iti
sāṅga-śrī-mukha-sahaja-saundarya-viśeṣasya vayasaś copalakṣaṇam
\|\|27\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : taṁ dṛṣṭvā** iti yugmakam \|
śrī-kṛṣṇa-mananāya tat-sādṛśyam āha---**jalada-** ity-ādi saptabhiḥ
padaiḥ \| **tāmre** rakta-varṇe **akṣiṇī** yasya tam abja-dalavat
prānta-rakta-netram ity arthaḥ \|\|27\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** **tāmre** rakta-varṇe **akṣiṇī**
yasya tam abjavat prānta-rakta-varṇākṣam ity arthaḥ \|\| 27-39 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : taṁ dṛṣṭvā** ity-ādi
kṛṣṇākāratvāt, ataḥ śrī-kṛṣṇo dvārakāyām antaḥ-pure dvibhuja eveti \|
kṛṣṇa-bhānatve hetuḥ---**jalada-śyāmam** ity-ādi-viśeṣaṇāni \|\|27\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.28 \|\|**

> svalaṅkṛta-mukhāmbhojaṁ nīla-vakrālakālibhiḥ \|
>
> kṛṣṇaṁ matvā striyo hrītā nililyus tatra tatra ha \|\|

**śrīdhara-svāmī (bhāvārtha-dīpikā) : nīlāś** ca **vakrāś** ca
ye\'**lakās** ta eva **ālayaḥ,** taiḥ **hrītā** lajjitāḥ \|\|28\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra tatra** itas tataḥ \|
**nililyur** antarhitā babhūvuḥ \| **nililyur** nilīnā babhūvuḥ,
gṛha-koṇādiṣu guptā babhūvur iti yāvat \|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : taṁ dṛṣṭvā
jalada-śyāmam** ity-ādi \| kṛṣṇākāraṁ kṛṣṇa-sadṛśam, yato
**jalada-śyāmam**, ata eva **taṁ** \"kṛṣṇa eṣa\" iti matvā **hritā**
lajjitāḥ satyaḥ **striyaḥ** śrī-rukmiṇī-paricārikās tu tatraiva
**nililyuḥ** \| etena śrī-kṛṣṇasya sadā-kiśoratvaṁ vyajyate \|\| 27-28
\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** padma-dalāyatekṣaṇam iti
prāyuktaḥ \| **ha** vismaye \|\|28\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svalaṅkṛta-** iti
**alaka**-kuṇḍalādi-dvārā śrī-mukha-śobhā-viśeṣāpekṣayeti, **striyaḥ**
śrī-mahiṣy-ādyās **tatra tatra** sthāne sthāne **ni**tarāṁ **lilyuḥ** \|
kutaḥ ? **hrītā** lajjitāḥ \| **ha** vismaye sphuṭam iti vā \|\|28\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : hritāḥ** lajjitaḥ
\|\|28\|\|

**\...**

**\|\| 10.55.29 \|\|**

> avadhārya śanair īṣad vailakṣaṇyena yoṣitaḥ \|
>
> upajagmuḥ pramuditāḥ sa-strī-ratnaṁ suvismitāḥ[^26] \|\|

**śrīdhara-svāmī (bhāvārtha-dīpikā) :** śrī-kṛṣṇo na bhavatīty
**avadhārya** **strīṣu ratnaṁ** śreṣṭhā ratiḥ, tat-sahitam \|\|
29-30\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vailakṣaṇyena**
kṛṣṇa-lakṣaṇa-viparīta-lakṣaṇena \| **īṣad** vailakṣaṇyaṁ
varṇādi-śobhātaḥ kiñcin nyūnatvam, vayasaś ca
tādṛśa-bhāva-nirīkṣaṇādi-rāhityair vinayi-dṛṣṭatvādikaṁ ca, tena
**avadhārya** **upa** samīpa **ājagmuḥ** \| **pra**karṣeṇa **muditāḥ**
śrī-kṛṣṇa-svarūpa-svābhāvyāt \| **suvismitāś** cānyatra tad-asaṁbhavāt
\| **strī** iti sāmānya-nirdeśas tat-patnītva-jñāna-rahitānāṁ tāsām
abhiprāyeṇa \| **ratnatva**-nirdeśas tat-sparśena tādṛśītva-prāpteḥ
\|\|29\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : īṣad vailakṣaṇyaṁ**
varṇādi-śobhātaḥ kiñcin nyūnatvaṁ vayaś ca tathā
tādṛśa-bhāva-nirīkṣaṇādi-rāhityai vinayi-dṛṣṭitvādikaṁ ca tena
**avadhārya** **upa** samīpe **jagmuḥ** **pra**karṣeṇa **muditāḥ**
śrī-kṛṣṇa-sārūpya-svābhāvyāt **śuci-smitāś** ca anyatra tad-asambhavāt
strīti sāmānya-nirdeśas tat-patnītva-jñānodaya-rahitānāṁ tāsām
abhiprāyeṇa ratna tv anirdeśaḥ tat-sparśena tādṛśītva-prāpteḥ \|\|29\|\|

------------------------------------------------------------------------------------------------------------

avadhārya śanair īṣad vailakṣaṇyena yoṣitaḥ \|

upajagmuḥ pramuditāḥ sa-strī-ratnaṁ suvismitāḥ \|\|

**sanātana-gosvāmī (bṛhad-vaiṣṇava-toṣaṇī) : īṣad vailakṣaṇyaṁ**
śrī-bhagavato varṇādi-śobhāyāḥ sakāśāt kiñcin nyūnatvam, putratve\'pi
pratibimba-rūpatvāt \| yad vā, tadvat \| sabhāva-nirīkṣaṇādi-rāhityaṁ
viśeṣatas tāsu vinayādi-dṛṣṭyā namra-mukhatvādikaṁ ca tena
**avadhārya**, **śanair** iti prāyo dvayoḥ sama-rūpatayā dhairyādinā
śīghra-tadīya-bhāvānabhivyaktyā vā \| kiṁ vā, tāsām eva
sahaja-vātsalya-lajjādinā subuddhy-asphūrtyā sadyo niścayāśakteḥ,
**upa** samīpe **jagmuḥ**, **pra**karṣeṇa
**muditāḥ**---vātsalya-bhāva-viśeṣodayāt śrī-kṛṣṇa-sārūpya-darśanād vā
\| **suvismitāś** ca, akasmāt tatrāgamanāt, sva-prabhu-sārūpyāc ca \|
**strī-ratnam** iti tadānīṁ tāsu tasyās tat-patnītva-jñānābhiprāyeṇa
\|\|29\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ataḥ \"kṛṣṇa eṣa\" iti
matvāntaḥpura-sthitāḥ **striyo** dāsī-prabhṛtayas tatra tatra nililyur
[]{dir="rtl"}l[i]{dir="rtl"}nā babhūvuḥ \| kutaḥ ? ity āha---**hrītā**
lajjitāḥ \| etena śrī-kṛṣṇasya nitya-kiśoratvam \|\| 29-39 \|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇo na bhavatīty
**avadhārya tam** iti pūrvasyānuṣaṅgaḥ \|\|29-30\|\|

**\...**

**\|\| 10.55.30 \|\|**

> atha tatrāsitāpāṅgī vaidarbhī valgu-bhāṣiṇī \|
>
> asmarat sva-sutaṁ naṣṭaṁ sneha-snuta-payodharā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atha** strī-samāgamottaram
\| **tatra** strīṣu \| **asitāpāṅgī** nīla-ruci-netrāntā \|

atha samāgamottaram eva \| tatra tāsu paśyantīṣu madhye \|
**asitāpāṅgī** iti vilokana-saundaryasya, **valgu-bhāṣiṇī** iti
bhāṣaṇa-saundaryasyābhiprāyeṇa \| **asmarat**
sārūpya-darśanenānusandadhe \| sva-śabdena snehādhikyam uktam \| tad
evāha---**sneha**- iti \| cirātītatve\'pi **snuta-payodharā** abhūt
\|\|30\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atha**
samīpa-gamanānantaram eva, tatra tāsu madhye, tasmin vā sthāne,
**asitāpāṅgī** iti snehena ity-ādīkṣaṇasya, **valgu-bhāṣiṇī** iti ca
sundara-bhāṣaṇasyābhiprāyeṇa, tac ca ko nv ayam ity-ādinā vyaktaṁ bhāvi
\| sva-śabdenātyanta-sneha-viṣayatoktā, ata eva cira-kālātīte\'pi
snehena **snuta-payodharā** satī smaraṇenaiva snuta-payodharatve
jāte\'pi tathā-bhūtā **asmarad** iti smaraṇa-kṣaraṇayor eka-kālatā
sneha-bhara-vivakṣayābhipretā \| yad vā, darśana-mātreṇaiva
**sneha-snuta-payodharā** satī \| yad vā, tataś ca
sneha-snuta-payodharābhūd iti pṛthag vākyam \|\|30\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** samāgamād anantaram eva
**tatra** tāsu paśyantīṣu madhye \| **asitāpāṅgī** iti
vilokana-saundaryasya **valgu-bhāṣiṇī** iti bhāṣaṇa-saundaryasya
abhiprāyeṇa **asmarat** sārūpya-darśanena anusandadhe \| sva-śabdena
atyanta-sneha-viṣayatoktā \| ata eva cira-kāle\'tīte\'pi
**sneha-snuta-payodharā** satī \|\|30\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.31 \|\|**

> ko nv ayaṁ nara-vaidūryaḥ kasya vā kamalekṣaṇaḥ \|
>
> dhṛtaḥ kayā vā jaṭhare keyaṁ labdhā tv anena vā \|\|

**śrīdhara-svāmī (bhāvārtha-dīpikā) :** sutaṁ smaranty āha---**ko\'nv
ayam** iti **nara-vaidūryaḥ** puruṣa-śreṣṭhaḥ \|\|31\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anena** nara-śreṣṭhena,
narākāra-vaidūrya-maṇivad dīpyamānena vā \|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nara-vaidūryaḥ** nareṣu sa iva
śreṣṭhaḥ kasya putro vā \|\|31\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etac
cāśeṣa-mahāpuruṣa-lakṣaṇasya upalakṣaṇam, **kasya** putro vā **jaṭhare**
**dhṛta** iti pituḥ sakāśān mātuḥ snehādhikyena viśeṣaṁ sūcayati
\|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : nara-vaidūryaḥ**
puruṣa-śreṣṭhaḥ **kasya** putraḥ \|\|31\|\|

**\...**

**\|\| 10.55.32 \|\|**

> mama cāpy ātmajo naṣṭo nīto yaḥ sūtikā-gṛhāt \|
>
> etat tulya-vayo-rūpo yadi jīvati kutracit \|\|

**śrīdhara-svāmī (bhāvārtha-dīpikā) : etena** **tulyaṁ vayo rūpaṁ** ca
yasya sa bhaved iti \|\|32\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prakārāntareṇa
śaṅkate---**mama** iti \| **naṣṭo**\'darśanaṁ gataḥ \| api saṁbhāvanāyām
\| **tulya-vayo-rūpo** bhaved ity arthaḥ \|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tulyatayā sva-putrasya
smaraṇena snehākṛṣṭa-cittodbhāvayati---**mama** iti \|
**naṣṭo**\'darśanaṁ gataḥ, yato **nītaḥ**, kenacit netur ajñānāt
tad-anirdeśaḥ \| **api** sambhāvanāyām, sa yadi kutrāpi jīvet, tadaiva
**tulya-vayo-rūpo** bhaved ity arthaḥ \|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : naṣṭaḥ** adarśanaṁ gataḥ \|
**api** sambhāvanāyāṁ yadi kutrāpi jīvet, tad etat **tulya-vayo** bhaved
ity arthaḥ \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : nīto** bāla-graheṇa
\|\|32-39\|\|

**\...**

**\|\| 10.55.33 \|\|**

> kathaṁ tv anena[^27] samprāptaṁ sārūpyaṁ śārṅgadhanvanaḥ \|
>
> ākṛtyāvayavair gatyā svara-hāsāvalokanaiḥ \|\|

**śrīdhara-svāmī (bhāvārtha-dīpikā) :** tasya sva-putratvaṁ
saṁbhāvayantīty āha---**kathaṁ tv** iti \|\|33\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tasya*
samāgata-nara-śreṣṭhasya \| *bhāvayantī* cintayantī \| **sārūpyaṁ**
sādṛśyam \| **svaro**\'tra śabdaḥ \| **ākṛtyā**
anurūpa-puṣṭi-śobhitākhila-dehākāra-viśeṣeṇa, **avayavais**
tad-anurūpair eva caraṇādy-aṅgaiḥ, **gatyā** ākāśād uttīrya kiyat
pada-nyāsāt, **svarair** gambhīra-śabdaiḥ, **hāsāvalokane** prasiddha
eva\| samīpāgatān mātrādīn prati praśnādibhiḥ svarādayo\'py avagatā ity
ūhyam \|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tu** vismaye \|
pāṭhāntare---\"nu\" vitarke, **sam**yak **prāptam**, samyaktvam eva
darśayati---**ākṛtyā** iti \| prāṁśutānurūpa-puṣṭi-śobhitākāreṇa
avayavais tad-anurūpair eva śrī-caraṇādy-aṅgaiḥ, gatyeti śanair īṣad
agre\'bhisaraṇāt \| kiṁ vā, atrākāśād āgamane līlayā bhūmau kiyat
pāda-nyāsāt, svareti ca patnī prati mātrādi-tattva-praśnād ity ūhyam \|
**śārṅgadhanvana** iti tasyāpi śārṅga-pāṇitvam abhipraiti \| yad vā,
mahā-vīratvaṁ tena ca tasyāpi mahā-baliṣṭhatvādikam \|\|33\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tu** vismaye \| **samyak
prāptim** eva darśayati---**ākṛtyā** iti \|
prāṁśutānurūpa-puṣṭi-śobhitākhila-dehākāra-viśeṣeṇa avayavais
tad-anurūpair eva śrī-caraṇādy-aṅgaiḥ **gatyā** iti ākāśād uttīrya kiyat
pada-nyāsāt \| **svara**- iti samīpa-gatān prati mātrādi-tattva-praśnād
ity ūhyam \|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.34 \|\|**

> sa eva vā bhaven nūnaṁ yo me garbhe dhṛto\'rbhakaḥ \|
>
> amuṣmin prītir adhikā vāmaḥ sphurati me bhujaḥ \|\|

**śrīdhara-svāmī (bhāvārtha-dīpikā) :** tad eva adhikaṁ
saṁbhāvayati---**sa eva** iti \|\|34\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad eva* sva-putratvam \|
**nūnaṁ** niścayaḥ \| niścaya-dyotaka-śakunam āha---**vāma** iti \|
**adhikā** iti---svasya jagan-mātṛtvena sarveṣv apy arbhakeṣu sāmānyataḥ
**prītiṁ** dyotayati \|\|34\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vā** vitarke \| **nūnaṁ**
niścayenety arthaḥ \| **prītir** vātsalyam \| **adhikā** iti
jagan-mātṛtvena sarveṣv apy **arbhakeṣu** sāmānyataḥ prītiṁ dyotayati \|
kiṁ ca, **vāma** iti \| etat sarvaṁ hṛdy evābhāṣateti jñeyam, anyathā
tac-chravaṇāt tenābhigamya sva-paricayaṁ dattvā mātṛ-pāda-vandanādikaṁ
kṛtaṁ syāt \| yad vā, vyaktam ukte\'pi sahasāgantukatvena śaṅkādinā
sadyaḥ kim api vaktuṁ kartuṁ ca na śaktam iti boddhavyam \|\|34\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : adhikā** iti \| svasya
jagan-mātṛtvena sarveṣv apy **arbhakeṣu** sāmānyataḥ prītiṁ dyotayati
\|\|34\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.35 \|\|**

> evaṁ mīmāṁsamānāyāṁ vaidarbhyāṁ devakī-sutaḥ \|
>
> devakyānakadundubhyām uttamaḥśloka āgamat \|\|

**śrīdhara-svāmī (bhāvārtha-dīpikā) : devaky-ānakadundubhyāṁ**
devaky-ānakadundubhibhyām ity arthaḥ \|\| 35-36 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ittham \|
**mīmāṁsamānāyāṁ** vicārayantyām \| **śrī-devaky-ādibhyāṁ** saha
**āgamanaṁ** prāyas tadānīṁ tad-gṛha-gamanāt \| **ud**gataṁ
**tamo**\'jñānaṁ yasmāt tādṛśaḥ **śloko** yaśo yasya \|
śrī-rukmiṇy-ādīnāṁ tad-viṣayakājñāna-nirāsārtham iti bhāvaḥ \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evam** īdṛśaṁ
**mīmāṁsamānāyāṁ** vicārayantyāṁ devakī-sutatvād eva
**devaky-ānakadundubhibhyāṁ** saha tayoḥ praharṣārtham, yata **uttamaḥ
śloko** bandhu-vātsalyādi-yaśo yasya saḥ \| yad vā, **ud**gataṁ
**tamo**\'jñānaṁ yasmāt tādṛśaḥ **śloko** yasya, śrī-rukmiṇy-ādīnām
ajñāna-nirāsārtham iti bhāvaḥ \|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrī-devaky-ādibhyāṁ** saha
**āgamanaṁ** prāyas tadānīṁ tad-gṛha-gamanāt **ud**gataṁ **tamaḥ**
ajñānaṁ yasmāt tādṛśaḥ **śloko** yasya śrī-rukmiṇy-ādīnām
ajñāna-nirāsārtham iti bhāvaḥ \|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.36 \|\|**

> vijñātārtho\'pi bhagavāṁs tūṣṇīm āsa janārdanaḥ \|
>
> nārado\'kathayat sarvaṁ śambarāharaṇādikam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vijñātārthaḥ**
jñāta-sarva-tattvaḥ \| mātā-pitṛ-samakṣaṁ svayaṁ lajjayā nākathayad iti
bhāvaḥ \| **ādinā** kathāntara-grahaḥ \|

tathā hi---rudreṇa kāme dagdhe tat-prāpty-arthaṁ ratis tapasā rudram
ārādhayāmāsa \| śaṁbaro\'pi kāmaṁ dagdham ākarṇya rati-lipsayā rudram
ārādhayāmāsa \| yugapat tayos tapaḥ samāptau rudro varaṁ dātum ubhayatra
jagāma \| ratyā tu \"mat-patir mā prāpnotu\" iti prārthito mahā-devas
tasyai \"kṛṣṇa-putro bhūtvā tvat-patis tvāṁ prāpsyati\" ity uvāca \|
śaṁbaras tu \"ratir mā prāpnotu\" []{dir="rtl"} iti prārthitavān, tasmai
\"tathāstu\" ity uktvā gantukāmaṁ rudraṁ ratir uvāca---\"bhagavan !
kathaṁ vaiparītyaṁ kṛtam ? evaṁ māstu\" ity uktaḥ punas tasyai
nānā-vidyā mohavatīr upadideśa---\"tvam ābhir mayābhir enaṁ mohayiṣyasi,
na tv anena tava saṁyogo bhaviṣyati, tvat-patir eva tvāṁ prāpsyatīti na
tu mad-uktir vyarthā\" iti purāṇāntarād avaseyam \| etāṁ ca vidyāṁ
prāptāya nija-pataye upadekṣyaty anayaiva vidyayā sa enaṁ mārayiṣyatīti
\|

itaḥ paraṁ sārdha-śloka-trayaṁ nārada uvāca---eṣa te tanayaḥ \[bhā.pu.
5.27.26\] ity ārabhya, snuṣeyaṁ tava śobhana \[bhā.pu. 5.27.30\]
ity-antaṁ prakṣiptam apy asti kvacit pustakeṣu \|[^28]

**vijñātārthatve**\'pi **tūṣṇīm āsane** hetuḥ---**janān ardayati**
yācayati līlā-vaicitryeṇa sarveṣāṁ sukha-pradaḥ \| lajjayā
mātṛ-pitṛ-sannidhau svayaṁ na kiñcid ūce nara-līlatvād iti bhāvaḥ \|
anyathā ciraṁ śocantyāḥ śrī-rukmiṇī-devyās tasminn asūyāpi saṁbhavet \|
akasmān nāradāgamanaṁ śrī-kṛṣṇecchayaiva jñeyam \|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśeṣeṇāparokṣatvādinā
jñāto\'rthas tat tattvaṁ yena saḥ, vartamāne\'py atītatvaṁ
tat-pūrva-kālasya tan-nirdharasya vāpekṣayā, yato **bhagavān** \| kiṁ
ca, **janān** duṣṭa-daityādīn **ardayati** hinastīti tathā saḥ
śambara-vadhārthaṁ tenaiva tathā kṛtatvād iti bhāvaḥ \| tathāpi **tūṣṇīm
āsa**, svasya tat-tattvājñāna-bodhanārtham, anyathā ciraṁ śocantyāḥ
śrī-rukmiṇī-devyās tasminn asūyā-sambhavāt, prāg-anuktāgamano\'pi
**nāradaḥ** sarvajñatvena śrī-kṛṣṇa-priyatvena ca kāle svayam
evākāśa-mārgeṇāgata iti jñeyam \| kiṁ vā---

> govinda-bhuja-guptāyāṁ dvārakāyāṁ kurūdvaha \|
>
> avātsīn nārado\'bhīkṣṇaṁ kṛṣṇopāsana-lālasaḥ \|\| \[bhā.pu. 11.2.1\]

ity-uktyā sadaiva tasya śrī-kṛṣṇa-sāhitya-prasiddhayā pṛthag āgamanaṁ
noktam \| **śambareṇāharaṇaṁ** nayanam \| yad vā, ā samyak
samudrāntaḥ-prakṣepaṇādinā haraṇam, ādi-śabdāt tad-vadhaṁ
māyāvatī-tattva-vṛttādikaṁ ca \|\|36\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vijñātārthatve\'pi tūṣṇīm
āsane** hetuḥ---**janān ardayati** yācayatīti līlā-vaicitryeṇa sarveṣāṁ
sukha-prada ity arthaḥ \| anyathā ciraṁ śocantyāḥ śrī-rukmiṇī-devyās
tasminn asūyāpi sambhavet akasmān nāradāsyāgamanaṁ śrī-kṛṣṇecchayaiva
jñeyam \|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.37 \|\|**

> tac chrutvā mahad āścaryaṁ kṛṣṇāntaḥ-pura-yoṣitaḥ \|
>
> abhyanandan bahūn abdān naṣṭaṁ mṛtam ivāgatam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tan** nāradoktam \| **bahūn
abdān** iti kālādhvanor atyanta-saṁyoge iti dvitīyā \| **abhyanandan**
prīṇayāmāsuḥ \| **mahad āścaryaṁ** mahāścaryam \| **abhyanandan**
vakṣyamāṇa-rītyā sac cakruḥ, pradyumnam iti śeṣaḥ \|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇasya
sākṣāt-parameśvarasya **antaḥpūre** yā **yoṣitas** tāḥ sarvā iti
sakhī-dāsyādīnām ānantyam uktam, **abhyanandan** pradyumnaṁ sādhu sādhv
ity-ādinā praśaśaṁsuḥ \| yad vā, prāpyeti śeṣaḥ \| abhito\'nandan
ahṛṣyan \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mahad āścaryaṁ** mahāścaryam
ity arthaḥ \| **abhyanandan** vakṣyamāṇa-rītyā sac cakruḥ pradyumnam iti
śeṣaḥ \| taṁ ca **mṛtam iva** **naṣṭam** adarśanaṁ **prāptaṁ** santaṁ
punar āgataṁ matvety arthaḥ \| kṛṣṇeti tat-sambandhitvena tāsāṁ
mahimānaṁ darśayitvā tad-abhinandanaṁ camatkāritam \|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.38 \|\|**

> devakī vasudevaś ca kṛṣṇa-rāmau tathā striyaḥ \|
>
> dampatī tau pariṣvajya rukmiṇī ca yayur mudam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tau** **dampatī**
rati-pradyumnau \| **devakyāḥ** prāg-uktiḥ pitāmahītvena sneha-viśeṣāt
\| **rāmasya** paścād-uktiḥ paścād evāgamanāt \| **striyaḥ**
śrī-mahiṣyaḥ \| **śrī-rukmiṇyāḥ** sarvānte nirdeśaś cira-pariṣvaṅgārthāṁ
paścāt sthitatvāt \| kiṁ vā, sneha-vivaśatve na kiñcid vilambāt
\|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : devakyāḥ** prāg uktiḥ
pitāmahītvena vasudevato\'pi snehe viśeṣāt, **rāmasya** paścād-uktiḥ
paścād eva tebhyas tad-āgamanāt **striyaḥ** śrī-mahiṣyaḥ, **rukmiṇyāḥ**
sarvānte nirdeśaś cira-pariṣvaṅgārthaṁ paścāt sthitatvāt \| kiṁ vā,
sneha-vivaśatvena āśaktyā kiñcid vilambāt, kiṁ vā sneha-bhara-svabhāvād
eveti \|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : devakyāḥ** prāg-uktiḥ
pitāmahitvena sneha-viśeṣāt \| **rāmasya** paścād-uktiḥ paścād
evāgamanāt \| **striyaḥ** śrī-mahiṣyaḥ \| śrī-**rukmiṇyāḥ** sarvānte
nirdeśaś cira-pariṣvaṅgārthaṁ paścāt sthitatvāt \| kiṁ vā,
sneha-vivaśatvenāśaktyā kiñcid vilambanāt \| kiṁ vā, tau prati purataḥ
sarveṣāṁ prasādanecchayeti \|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.39 \|\|**

> naṣṭaṁ pradyumnam āyātam ākarṇya dvārakaukasaḥ \|
>
> aho mṛta ivāyāto bālo diṣṭyeti hā bruvan \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti ha ittham \| **aho**
ānande \| **hā** iti purātana-kathā-parāmarśakam \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dvārakā-vāsinaś** ca sarva
eva lokāḥ parama-hṛṣṭā babhūvur ity āha---**naṣṭam** iti \| **aho**
āścarye, **ha** harṣe, **diṣṭyā** aho bhāgyam asmākam ity arthaḥ \|
**bāla** iti nava-taruṇe\'pi tasmin teṣāṁ sneha-bhareṇa śiśutā-dṛṣṭeḥ \|
yad vā, bālye naṣṭatvābhiprāyeṇa \|\|39\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dvārakā-vāsinaś** ca sarve eva
parama-hṛṣṭā babhūvur ity āha---**naṣṭam iti** iti \| **ha** ity avyayaṁ
purātana-kathā-parāmarṣakam \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.55.40 \|\|**

> yaṁ vai muhuḥ pitṛ-sarūpa-nijeśa-bhāvās
>
> tan-mātaro yad abhajan raha-rūḍha-bhāvāḥ \|
>
> citraṁ na tat khalu ramāspada-bimba-bimbe
>
> kāme smare\'kṣa-viṣaye kim utānya-nāryaḥ \|\|

**śrīdhara-svāmī (bhāvārtha-dīpikā) :** atisaundaryeṇa pradyumnaṁ
varṇayati---**yam** iti \| **pitā** śrī-kṛṣṇas tat-sadṛśe pradyumne
**nija** ātmīya **īśe** bhartari **bhāvo** bhāvanā yāsāṁ tās tan-mātaraḥ
kṛṣṇa-patnyo\'pi **rahasi** **nirūḍha-bhāvāḥ** satyo **yam**
**abhajann** iti yat, **tan** **na khalu citraṁ** \| kathaṁ sati ?
**smare** smayamāṇatvenaiva kṣobhake **kāme\'kṣi-viṣaye** sati \| kiṁ
ca, **ramāspadaṁ** śrī-kṛṣṇas tasya **bimbaṁ** śrī-mūrtiḥ, tasya
**bimbe** pratibimbe putre tadā kiṁ nu vaktavyam **anya-nāryo** bhejur
iti \|\|40\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-*sarūpe*
tat-samāna-rūpe \| *bhartā* śrī-kṛṣṇa iti \| **tan-mātaraḥ**
pradyumna-mātaraḥ, bahutvaṁ sa-mātr-apekṣyam \| *rahasi* ekānte\|
*nirūḍho* jāto **bhāvaḥ** sāttvika-saṁjñaḥ stambhaḥ svedottha-romāñca
ity-ādy-ukta-lakṣaṇā yāḥ, tās tathā \| anyac citrābhāva-kāraṇam
āha---*kiṁ ca* iti \|

> bimbo\'strī maṇḍala-sama-pratimā-mukha-lakṣmasu \|
>
> pratirūpe pratikṛtau tathā syād vibikā-phale \|\| iti yādavaḥ \|

mama tv itthaṁ pratibhāti---tan-mātaro rukmiṇy-ādyā yaṁ vīkṣya
yac-citram āścaryam abhajaṁs tan muhur na kiṁ tv eka-vāraṁ
tad-darśana-kṣaṇa eva \| kva sati ? **smare**
smaryamāṇa-śarīre\'**kṣa-viṣaye** sati \| aho smaraṇa-śarīro\'yaṁ
**kāmaḥ** katham asmad-**dṛg-viṣayo** jātaḥ ? ity āścaryaṁ prāpur ity
arthaḥ \| kim-bhūtāḥ ? rahas- tyakto[^29] **rūḍho bhāvaḥ**
\"kṛṣṇo\'yam\" ity evaṁ-rūpo\'bhiprāyo yābhiḥ, tā **raha-rūḍha-bhāvāḥ**
\|

yad vā, **yaṁ** vīkṣya rūḍha-bhāvā jāta-prītayaḥ satyo raha aikāntyam
abhajan nilīnā babhūvuḥ \| raha iha sa-lopa ārṣaḥ \| yathā-śrutārthas tu
vigīta iva pratibhātīti \| pradyumna-saundaryaṁ varṇayati---**yaṁ
muhur** vilokya **pitṛ-sarūpāt** pituḥ śrī-kṛṣṇasya samāna-saundaryād
dhetor nijeśasya śrī-kṛṣṇasya **bhāvo** bhāvanā \|

> kathaṁ tv anena samprāptaṁ sārupyaṁ śarṅgadhanvanā \|
>
> āvṛtyāvayavaiḥ \[bhā.pu. 10.55.33\] ity-ādi cintanaṁ yāsāṁ tāḥ \|

**tan-mātaraḥ** śrī-rukmiṇy eva, gauraveṇa bahutvam \| **tad**
antaḥ-pure \| kṛṣṇa-patnīnām anyāsām āgamanāyogyatvāt \| **rahe** rahasi
tat-paricayāt pūrvam eva **rūḍha** udbhūto **bhāvo** vātsalyamayī prītir
yasāṁ tāḥ, amuṣmin prītir adhikā ity ukteḥ \| sa eva vā bhaven nūnaṁ...
vāmaḥ sphurati me bhujaḥ \[bhā.pu. 10.55.34\] iti niścayānte sati
sandehe **yat** **abhajan**
gātrāvalokana-mastakāghrāṇa-pāṇi-tala-karaṇaka-gātra-mārjanādinānuvṛttim
akurvaṁs tarhy asāṁ mātṛṇāṁ tasmin pradyumne na citram \| kīdṛśe ?
**ramāspadaṁ** sarva-śobhā-niketanaṁ yad **bimbaṁ** śrī-kṛṣṇa-gātraṁ,
tasya **bimbe** pratibimba-rūpe, tathā-bhūtasyānyasya tribhuvane\'py
abhāvād eva tasya kṛṣṇa-putratva-niścayāt, tathā-bhūta-svānubhavāṁ ceti
bhāvaḥ \|

kiṁ ca, **tan-mātṛṇām** eva tasmiṁs tādṛśo bhāvo na tv anyāsām ity
āha---**kāme smare** smaraty asmād iti smaras tasmin \|
kānta-smaraṇa-hetur yasya parokṣatve\'pi kāmodbhāvakatvaṁ tasminn
**akṣi-viṣaye** tu sati, **uta** tathārthe\'nya-nāryas tathā **kiṁ**
bhavituṁ śaknuvanti ? api naiva, yataḥ kṣobham eva prāpnuvantīty arthaḥ
\|\|40\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : yaṁ vai muhur** ity-ādi
\| **yaṁ** pradyumnaṁ vīkṣya ity adhyāhāryam \| **tan-mātaraḥ**
kṛṣṇo\'yam iti matvā **yad** **rahaḥ** raha-sthalam **abhajan**, **tan
na citram** nirlilyus tatra tatra ha \[bhā.pu. 10.55.28\] ity-ādi yad
uktam, tasyāyaṁ prapañcaḥ \| **rūḍha-bhāvā**
jāta-vrīḍādi-vyabhicāri-bhāvāḥ \| kutaḥ ? ity
āha---**pitṛ-sarūpa-nijeśa-bhāvāḥ**, pituḥ śrī-kṛṣṇasya samānaṁ rūpaṁ
sārūpyaṁ tan-nijeśaḥ śrī-kṛṣṇa eṣa iti bhāvo yāsām \| **raha** iti
visarga-lopaś chandasaḥ \| **tan na citram** \| kutaḥ ?
tatrāha---**ramāspada-bimbe** ramāyā āśraya-bhūtaṁ bimbaṁ pratibimbo
lakṣma yatra, tasya śrī-kṛṣṇasya **bimba** iva chāyeva yas tasmin \|
anya-nāryo rahasi yad vilayanti tat kim iti \|

yad vā, yaṁ pradyumnaṁ nirīkṣya tan-mātaraḥ satyabhāmādyā yad-vrīḍādi
abhajan, **tan na citram** iti **raha-rūḍha-bhāvāḥ**---raho virahaḥ,
raha tyāge ity asmāt siddheḥ, tena rūḍha-bhāvā yāsāṁ kṛṣṇādarśanena taṁ
pradyumnaṁ dṛṣṭvā anibhālanena \"kṛṣṇa evāgato\'yam\" iti kṛtvā yā
yathā-sthitātmā eva saṅkocena vrīḍādi abhajan \| **yad** iti vrīḍayā
saṅkocena cānirvācyaṁ yat kim api \|

yad vā, **yaṁ** pradyumnaṁ **pitṛ-sarūpa-nijeśa-bhāvā** nijaiśvaryāṇi
**yad abhajan**, **tanmātaraḥ** tanmā tal-laṅghyeḥ, tṝ plavana-taraṇayoḥ
iti saurūpam, tatrāpratītiṁ mā gā iti parīkṣitaṁ prati śukoktiḥ \| he
pitṛ-sarūpaḥ ! abhimanyu-sadṛśa iti parīkṣit-sambodhanaṁ vā \|
**nijeśa-bhāvā** uccāṭanādi-pañceṣu na tadṛśāny aiśvaryāṇi \| kīdṛśāḥ ?
**rahas** tyāgo rahe anaṅgatva-tyāge **rūḍhā** yā **bhāḥ** kāntayaḥ, tā
**avanti** iti tathā tasmin **kāme** **tan na citram** \|

tatra nidarśanām āha---**smare** **akṣi-viṣaye** **anya-nāryā**
anya-puruṣaḥ **kim uta** āścarya ādaraṇīyo bhavati, naivety arthaḥ \|
**smare** smaryamāṇe anaṅgatvena pratīyamāne akṣi-viṣaye sākṣād-bhūte
satīti vā \|\|40\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : yam** ity asya **taṁ**
pradyumnam iti pūrveṇa \| kiṁ vā, tam anya-nāryo bhajeyur iti **kim
uta** ity anvayaḥ \| **vai** prasiddhau \| muhur iti saṁśayādinā punaḥ
punaś citte nivarttite\'pi \| nija-bhatṛ-sārūpya-darśane \| punaḥ punas
tat-pravṛtteḥ, rahety-adantatvam ārṣam \| **abhajan** kāmayāmāsuḥ,
prāg-anuktam apīdaṁ hrītā iti pūrvokta-lajjayā kāma-sūcanāt \| kiṁ vā,
pramuditatayopagamanād ūhyam\| kiṁ vā, atrokti-prāmāṇyena tan mantavyam
iti dik \| **khalu** niścaye \| **akṣa-viṣaye** cakṣur-indriya-gocare
sati, akṣa-śabdena darśane\'bhiniveśaḥ sūcitaḥ \| \"akṣi\" iti pāṭho vā
\| evam api tāsāṁ pātivratyā-hānim, **pitari** rameta ca bodhayaty eva,
iti tāsāṁ parama-māhātmyam uktam, tathā śrī-bhagavataś ca
tat-**sārūpyeṇa** api tāsām api bhāvotpādanāt \| tathā
śrī-pradyumnasyāpi, tac ca spaṣṭam eva, tatra ca mukhye \|
hetuḥ---**ramā** ity eva, ata eva tair api \| *kiṁ ca* ity-ādinā
tat-paścād vyākhyātam \| anyat tair vyañjitam eva \|

yad vā, a-kāra-praśleṣeṇa **kāma**-rahite\'pi **smare** \| athavā
śrī-pradyumna-māhātmya-dvārā śrī-mahiṣīṇām eva dhairyādi-māhātmyam
ante\'nuvarṇayati---**yam** iti \| a-kāra-praśleṣeṇa na tiṣṭhati smaraḥ
smaraṇa-bhadrābhadrānusandhānaṁ yasmāt tādṛśe **kāme**, tatrāpi
**ramāspada-bimba-bimbe** śrī-kṛṣṇa-sadṛśa-rūpe **akṣa-viṣaye** daṣṭe
sati **pitṛ-sarūpa-nijeśa-bhāvā** api \| yad vā, tādṛśa-kāme\'kṣa-viṣaye
saty api, tathā tata eva pitṛ-svarūpa-nijeśa-bhāvā api **rahasi
ruḍha-bhāvāḥ** satyo **nābhajann** iti **yat,** tat **kiṁ khalu citram**
? api tu naiva, yatas **tan-mātaraḥ**, **uta** api, **anya-nāryo**\'pi
yan na bhejuḥ, tad api kiṁ citram ? api tu naiva, mātṛṇāṁ sakhītvādinā
mātṛ-tulyatvād ity arthaḥ \| anyat samānam \|\|40\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yam** iti tair vyākhyātaṁ \|
tatra **raho** bhajanaṁ nāma bhrāntyā tan-nikaṭa-gamana-mātraṁ
vivakṣitaṁ śrī-saṅkarṣaṇasya punaḥ śrī-vṛndāvana-gatasya vihāre gopīnām
anyāsām eva svīkariṣyamāṇatvāt śrī-pradyumnasya bhramādy-abhāvān
mātṛ-bhrāntyā māyāvatyā api parityāgāc ca \| tataś cāyam
evārthaḥ---**yaṁ** pradyumnaṁ **viraheṇa** śrī-kṛṣṇa-viraheṇa **rūḍho**
vivṛddho bhāvas tat-premā yāsāṁ tathā-bhūtāḥ satyas **tan-mātaraḥ**
tasya sapatnī-mātaro **muhur abhajan** draṣṭum āgacchan, mātṛ-śabdena
tāvan-mātra-paryavasānāt \| tad evaṁ **yad abhajan tan na citraṁ** \|
kathaṁ **pituḥ** śrī-kṛṣṇasya **sārūpyeṇa nijeśasya** śrī-kṛṣṇasyaiva
**bhāvaḥ** sphūrtir yāsāṁ, **tās** tathā
tat-sākṣātkāra-sādṛśya-lālasayety arthaḥ \| atra kāntādi-śabdam adattvā
īśa-śabda-pradānaṁ, tena hetunā sphuraty api śrī-kṛṣṇe īśa-bhāva
evāsphurat, na tu kānta-bhāvaḥ, tad-uddīpanatāyām ayogyatvāt putrasyeti
dyotayati \| tad evam **anyā nāryo** **yad abhajan, tat kim uta** ?
suṣṭhv eva kānta-bhāvenaivety arthaḥ \| balavat suṣṭhu kim uta ity
amaraḥ \| atra hetavo **ramā** ity-ādīni padānīti \|

athavā, kṛṣṇaṁ matvā striyo hrītā nililyuḥ tatra tatra ha \[bhā.pu.
10.55.28\] ity eva yojayati **yam** iti \| navamasya caturthe yaviṣṭhaṁ
vyabhajan dāyaṁ \[bhā.pu. 9.4.1\] itivad dvitīyayā prati ity adhyāhāryaṁ
prāpyeti vā **pitṛ-sarūpa-nijeśa-bhāvāḥ** satyas **tan-mātaro
raho\'bhajan** hriyā nililyur ity arthaḥ \| **raha** ity ārṣaṁ padaṁ \|
raha-rūḍha-bhāvā ity api kvacit īśa-śabdaḥ pūrvavat \|

nanu, kathaṁ kānta-bhāvo na jātaḥ ? tatrāha---**rūḍha-bhāvāḥ**
avyabhicāri śrī-kṛṣṇa-ratayaḥ \| tad evaṁ **yad raho\'bhajan tan na
citraṁ** \| yady evaṁ tad apy ekāṁśena savalita-matayo jātāḥ, tadā
rāmety-ādi-lakṣaṇe **akṣa-viṣaye** sati uta api anyanāryaḥ
tad-bhāva-rahita-striyo\'pi kiṁ kiṁ raho\'bhajan, kintu tam evābhajan
bhāva-hāvādibhir asevanteti \| akṣeti akṣīti vā pāṭhaḥ \|\|40\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** yaṁ ve ity-ādi \|\|40\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : yaṁ vai** ity-ādi \| **yaṁ**
pradyumnaṁ vīkṣyety adhyāhāryam \| dāsyo\'pi yaṁ dṛṣṭvā kṛṣṇaṁ matvā
tatra tatra nililyuḥ, taṁ dṛṣṭvā **tan-mātaras** tad-vimātaro yad
**raho** nirjana-sthalam **abhajan**, ātmānaṁ gopayāmāsuḥ \|
**rūḍha-bhāvāḥ** \"kṛṣṇo\'yam āgataḥ\" iti jāta-vrīḍādi-bhavāḥ \| kutaḥ
? ity āha---**pitṛ-sarūpa-nijeśa-bhāvāḥ** pituḥ śrī-kṛṣṇasya samānaṁ
rūpaṁ, tena yā nijeśa iti bhā bhānaṁ, tām avantīti tathā \| ava
rakṣaṇa-pālane, karmaṇy aṇ kṛṣṇo\'yam āgata iti vā \| yatra yathā-sthitā
asan, tās tathā-sthitā eva \| tataḥ sakāśād vrīḍayā rahasi līnā ity
arthaḥ \| tanna citraṁ \| kutaḥ ? ity āha---**ramāspada-bimba-** ity-ādi
\| ramāspadaṁ ramā-cihnaṁ **bimbaṁ** yasya sa tathā, lakṣmīrakṣā ity
arthaḥ \| **tasya** śrī-kṛṣṇasya **bimbe** pratibimbe **kim
utānya-nāryaḥ** pūrvoktāḥ striyo dāsī-prabhṛtayo yaṁ dṛṣṭā
tad-vimātaro\'pi kṛṣṇa-buddhyā saṅkocenābhyantaraṁ gatvā līnā abhūvan,
taṁ daṣṭvā dāsyādayo yat tatra tatra nililyuḥ tat **kim uta** iti
pūrva-ślokārtha-samāveśaḥ \| raha iti visarga-lopaś chāndasaḥ \| yad vā,
**pitṛ-sarūpa-nijeśa-bhāvāḥ** pitṛ-sadṛśāḥ śrī-kṛṣṇa-sadṛśā nijā ātmīyā
ye īśa-bhāvā aiśvaryāṇi **yaṁ bhajan**, **tan mā citram** \|
**tan-mātaraḥ** janmā ullaṅghya tatrāpratītiṁ mā gā iti parīkṣita prati
śrī-śukadevoktiḥ \| tṛ plavana-taraṇayoḥ iti chipi rūpam,
mā-yoge\'ḍ-āgamābhāvaḥ \| kīdṛśāḥ ? **raha-rūḍha-bhāvāḥ** rahas-tyāgaḥ
raha-tyāge iti pacādy ac \| raheṇa anaṅgatva-tyāgena rūḍhāḥ punaḥ
prarūḍhā yā bhā śobhā tām avantīti tathā \|

yad vā, he **pitṛ-sarūpa** ! abhimanyu-sadṛśa ! he parīkṣit !
**nijeśa-bhāvā** uccāṭanādi-pañceṣutvādīny aiśvaryādīni \| tatra
nidarśanam āha---**smare\'kṣi-viṣaye akṣi** gocare\'nyanā anya-puruṣaḥ
**kim uta nārya** ādaraṇīyaḥ naivadaraṇīya ity arthaḥ \| **kāme**
kamanīye, athavā, **kāma** iti viśeṣyaṁ padam, **smara** iti viśeṣaṇam,
smṛti-viṣaye satīty arthaḥ \|\|40\|\|

------------------------------------------------------------------------------------------------------------

**jīva-gosvāmī (prīti-sandarbhaḥ 222) : yaṁ** pradyumnaṁ **tan-mātaro
muhur abhajan** draṣṭum āgatāḥ, punar lajjayā **raha** ekānta-deśaṁ ca
**abhajan** nililyur ity arthaḥ \| tad evaṁ yad abhajan, tat khalu
**ramāspada-bimbasya** lakṣmī-vilāsa-bhūmi-murter **bimbe** pratimūrtau
tasmin **na citram**, bālakasya pitṛ-sādṛśye mātṝṇāṁ
vātsalyoddīpti-sambhavāt \| tatra yac ca **rahaḥ abhajan**, tad api na
citram ity āha---**pitṛ-svarūpa-nijeśa-bhāvāḥ** \| tad-anantaraṁ pituḥ
śrī-kṛṣṇasya sa-rūpeṇa sārūpyātiśayena nijeśasya
ātmīya-prabhu-mātra-buddhyāvagatasya, na tu ramaṇa-buddhyāvagatasya
śrī-kṛṣṇasya bhāvaḥ sphūrtir yāsu tāḥ \| tato lajjā-hetukaṁ
raho-bhajana-lakṣaṇaṁ palāyanam apy ucitam eveti bhāvaḥ\| tathoktam
etat prāg eva---taṁ dṛṣṭvā jalada-śyāmam \[bhā.pu. 10.55.27\] ity-ādau
kṛṣṇaṁ matvā striyo hrītā nililyus tatra tatra ha \[bhā.pu. 10.55.28\]
iti \| tatra prabhutva-mātra-sphūrtau hetuḥ---**rūḍha-bhāvāḥ,** rūḍhaḥ
śrī-kṛṣṇe baddha-mūlaḥ bhāvaḥ kānta-bhāvo yāsāṁ tāḥ \| kadācid anyatra
cetane tat-sādṛśyātiśayeneśvara-bhāvaḥ sphuratu nāma, ramaṇa-bhāvas tu
na sarvathety arthaḥ \| śrī-rukmiṇyās tat-sadṛśa-vatsalāyā anyasyāś
ceśvara-bhāvo'pi nodayate, kintu sarvathā putra-bhāva eva
tat-sārūpyeṇoddīptaḥ syāt \| yathoktaṁ śrī-rukmiṇī-devyaiva---kathaṁ tv
anena samprāptam \[bhā.pu. 10.55.33\] ity-ādy-anantaraṁ---

> sa eva vā bhaven nūnaṁ yo me garbhe dhṛto'rbhakaḥ \|
>
> amuṣmin prītir adhikā vāmaḥ sphurati me bhujaḥ \|\| \[bhā.pu.
> 10.55.34\]

tad evaṁ tāsām api yatra ramāspada-bimba-bimbatvena tādṛśī bhrāntiḥ,
tatra parama-mohane ramāspada-bimbasyaivāprākṛta-**kāma**-rūpāṁśe
jagad-gata-nijāṁśena **smare** smaraṇa-pathaṁ gatvāpi kṣobhake samprati
tu svayam eva **akṣa-viṣayatāṁ** prāpte sati **anya-nāryaḥ kim uta**
suṣṭhv eva mohaṁ prāptam ucitā ity arthaḥ \|\|40\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pradyumnasya saundaryaṁ
varṇayati---**yaṁ muhur** vilokya **pitṛ-sarūpāt** pituḥ śrī-kṛṣṇasya
samāna-saundaryād dhetor nijeśasya śrī-kṛṣṇasya bhāvo bhāvanā

> kathaṁ tv anena samprāptaṁ sārūpyaṁ śārṅgadhanvanaḥ \|
>
> ākṛtyāvayavaiḥ \[bhā.pu. 10.55.33\]

ity-ādi cintanaṁ yāsāṁ, tāḥ **tan-mātaraḥ** śrī-rukmiṇy eva gauraveṇa
bahutvaṁ tad-antaḥ-pure kṛṣṇa-patnīnām anyāsām āgamanāyogāt raho rahasi
tat-paricayāt pūrvam eva rūḍha udbhūto bhāvo vātsalyamayī prītir yāṁ tāḥ
yad ukta amuṣmin prītir adhikā iti tadā ca sa eva vā bhavennāna vāmaḥ
sphurati me bhujaḥ iti niścayānte sandehe sati yat abhajan
gātrāvalokanam astakāghrāṇa-pāṇi-tala-karaṇaka-gātra-mārjanād ity
anuvṛttim akurvan tat tāsāṁ mātṛṇāṁ tasmin pradyumne na citraṁ kīdṛśe
ramāspadaṁ sarva-śobhā-niketanaṁ yad **bimbaṁ** śrī-kṛṣṇa-gātraṁ, tasya
**bimbe** pratibimba rūpe, tathā bhūtasyānyasya tribhuvane\'py abhāvād
eva tasya kṛṣṇa-putratva-niścayāt tathā-bhūta-svānubhavāc ceti bhāvaḥ \|
kiṁ ca, tan-mātṛṇām eva tasmiṁs tādṛśo bhāvo na tv anyāsām ity
āha---kāme smare smaraty asmād iti smaras tasmin kānta-smaraṇa-hetor
yasya parokṣatve\'pi kāmodbhāvatvaṁ tasminn akṣi-viṣaye tu sati uteti
tathety arthe **anya-nāryaḥ,** kiṁ tathā bhavituṁ śaknuvanti api tu
naiva yataḥ kṣobham eva prāpnuvantīty arthaḥ \|\|40\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe pradyunmotpatti-

nāma pañcapañcāśattamo'dhyāyaḥ \|

\|\| 10.55 \|\|

(10.56)

## ṣaṭ-pañcāśattamo'dhyāyaḥ

### syamantakopākhyānaṁ bhagavataḥ kalaṅka-mārjanaṁ jāmbavatī-satyabhāmayoḥ pāṇi-grahaṇaṁ ca \|

**\|\| 10.56.1 \|\|**

**śrī-śuka uvāca---**---

> satrājitaḥ sva-tanayāṁ kṛṣṇāya kṛta-kilbiṣaḥ \|
>
> syamantakena maṇinā svayam udyamya dattavān \|\|

**śrīdhara-svāmī (bhāvārtha-dīpikā) :**

ṣaṭpañcāśattame mithyābhiyoge maṇim āharat \|

kanyāṁ jāmbavataḥ prāpa kṛṣṇaḥ satrājitas tataḥ \|\|

putrādikām asaukhyasya niṣṭhām uktvāticañcalām \|

arthasyānarthatām āha syamanta-haraṇādinā \|\|

satyabhāmā-jāmbavatyor vivāha-prastāvāya syamantakākhyānam
āha---satrājita iti \| satrājita ity a-kārāntaḥ kvacic ca ta-kārānto\'py
anvayānusāreṇa draṣṭavyaḥ \| kṛtāparādhas tac-chāntaye svayam eva
udyamaṁ kṛtvā maṇinā saha prādād iti \|\| 1-2 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mithyābhiyoge
mithyābhiśāpe \| niṣṭhāṁ susthitim \| syamanto maṇi- viśeṣaḥ \|
prastāvaḥ stavane proktaṁ prakṛte vastuni iti niruktiḥ \| satreṇa
hiraṇyādi-dāna-lakṣaṇa-tapasā sūrye sthitaṁ maṇim ājitavān ataḥ satrājid
iti nāma \| a-kārānta-pakṣe tu mantre sadādāne na kenāpi jita ity arthaḥ
\| yajña-bhede sadādāne śatram ācchādane vane iti yādavaḥ \|
tac-chāntaye\'parādha-nivṛtty-arthaṁ svayam udyamaṁ kṛtvā
yācanādi-para-preraṇām antareṇa \| kṛṣṇāya sarva-cittākarṣakīya iti
tasyāḥ pūrva-rāgo\'sūci \|\|1\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ṭīkāyāṁ putrādīti
śambara-viṣayakam unneyaṁ śrī-pradyumne tasya putratva-mananāt vastutas
tvam ābhāṣyaṁ tan-mātara ity uktam \| kathaṁ tāḥ pariṇītā ity apekṣāyām
ādau priyatamāyāḥ śrī-satyabhāmāyā vivāham āha---satrājita iti \|
sva-tanayām iti sva-śabdenānyāpekṣā nirastā, svataḥ svayam eva udyamya
kṛṣṇāya sarva-cittākarṣakāyeti tasyās tu sutarām ākarṣaṇam iti
pūrva-rāgo\'pi sūcitaḥ \| śrī-jāmbavatyā vivāhaḥ pūrvo\'py etat-prasaṅga
naiva jātatvena prema-gauṇatvena ca pūrvaṁ prastutaḥ \|\|1\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tan-mātara ity uktam,
kathaṁ tāḥ pariṇītāḥ ? ity apekṣāyām ādau priyatamāyāḥ śrī-satyabhāmāyā
vivāham āha---satrājita iti \| sva-śabdena anyāpekṣā nirastā, ataḥ
svayam evodyamya \| yad vā, nija-dhana-rūpāṁ tanayāṁ tad-ekāpatyatvāt \|
kṛṣṇāya sarva-cittākarṣakā yeti tasyā api tat-patitvecchā sūcitā \| ādau
jyeṣṭhāyāḥ śrī-jāmbavatyā vivāhe vaktuṁ yogye\'py asyā vivāhoktir etad
vivāha-kāraṇam api prasaṅgād eva tad-vivāha-siddheḥ tac cāgre vyaktaṁ
bhāvi \| yad vā, asyāṁ śrī-bhagavataḥ prema-viśeṣāt \|\|1\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ṣaṭpañcāśattame labdha-kalaṅko'gān maṇīhayā \|

lebhe jāmbavataḥ kanyāṁ kṛṣṇaḥ satrājitas tataḥ \|\|

satrājita ity a-kārāntaḥ, kvacit ta-kārāntaś ca draṣṭavyaḥ \|\|1\|\|

**\...**

\|\| 10.56.2 \|\|

**śrī-rājovāca---**---

> satrājitaḥ kim akarod brahman kṛṣṇasya kilbiṣaḥ \|
>
> syamantakaḥ kutas tasya kasmād dattā sutā hareḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya satrājitaḥ \| kutaḥ
prāpta iti śeṣaḥ \| harer iti caturthī viṣaye ṣaṣṭhī, nātīcchayā dānāt
\|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇasya sākṣād
bhagavato\'pi kasmād dhetoḥ \| nanu kṛta-kilbiṣa iti hetur ukta eva \|
tatrāha---harer iti \| pūrva-doṣa-haratvena tasmin na ko\'py aparādhas
tiṣṭhat, tat kasmai datteti bhāvaḥ \| tac ca sarvaṁ bhavatā jñāyata
evety abhiprāyeṇa sambodhayati---brahmann iti \|\|2\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kutaḥ sakāśād babhūva ? ity
āha---harer iti \| caturthī viṣaye ṣaṣṭhī nātīcchayā dānāt \|\|2\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** hareḥ haraye \|\|2\|\|

**\...**

\|\| 10.56.3\|\|

**śrī-śuka uvāca---**---

> āsīt satrājitaḥ sūryo bhaktasya paramaḥ sakhā \|
>
> prītas tasmai maṇiṁ prādāt sa ca tuṣṭaḥ syamantakam \|\|

**śrīdhara-svāmī (bhāvārtha-dīpikā) :** bhaktasya satrājitaḥ sūryaḥ
svāmy api sakhevāsīd ity arthaḥ \| sa ca tuṣṭas tasmai syamantaka-nāma
maṇiṁ prādāt \| prītaḥ snigdhaḥ \|\|3\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti---parama-bhaktyā vaśīkṛtaḥ sūryas tena sakhyaṁ kṛtavān ity āśayaḥ \|
sa ca sūryaḥ \| tasmai satrājite \| sakhā upāsanā-sātatyena sadā
hita-kārī \| tatrāpi prītaḥ upāsanā-viśeṣeṇa tadā prīti-viśeṣavān san \|
pradāna-prakāras tu śrī-hari-vaṁśe---

> tasyopatiṣṭhataḥ sūryaṁ vivasvān agrataḥ sthitaḥ \|
>
> aspaṣṭa-mūrtir bhagavāṁs tejo-maṇḍalavān vibhuḥ \|\|16\|\|
>
> atha rājā vivasvantam uvāca sthitam agrataḥ \|
>
> yathaivaṁ vyomni paśyāmi sadā tvāṁ jyotiṣāṁ pate \|\|17\|\|
>
> tejo-maṇḍalinaṁ devaṁ tathaiva purataḥ sthitam \|
>
> ko viśeṣo'sti me tvattaḥ sakhyenopagatasya vai \|\|18\|\|
>
> etac chrutvā tu bhagavān maṇi-ratnaṁ syamantakam \|
>
> sva-kaṇṭhād avamucyainaṁ ekānte nyastavān vibhuḥ \|\|19\|\|
>
> tato vigrahavantaṁ taṁ dadarśa nṛpatis tadā \|
>
> prītimān atha taṁ dṛṣṭvā muhūrtaṁ kṛtavān kathām \|\|20\|\|
>
> tam api prasthitaṁ bhūyo vivasvantaṁ sa satrajit \|
>
> lokān bhāsayase sarvān yena tvaṁ satataṁ prabho \|
>
> tad etan maṇi-ratnaṁ me bhagavan dātum arhasi \|\|21\|\|
>
> tataḥ syamantaka-maṇiṁ dattavān bhāskaras tadā \|
>
> sa tam ābadhya nagarīṁ praviveśa mahīpatiḥ \|\| \[ha.vaṁ. 1.38.16-22\]
> iti \|

lokān udbhāsayasy etān yena iti satrājito\'jñānamayoktir eva \| tasya
svāsādhāraṇa-tejasaiva prakāśakatvaṁ, na tu maṇi-tejaseti, anyathā
tad-dānottaraṁ jagadāndhya-prasaṅgaḥ syād iti bhāvaḥ \| kiṁ ca,
maṇi-dānam api---hariḥ sudarśana-cakraṁ samutpādya sva-cakrataḥ iti
mārkaṇḍeyokta-nyāyenaiva, na hi svāsādhāraṇaṁ devālaṅkaraṇaṁ manuṣyeṇa
dhartuṁ śakyata iti jñeyam \|\|3\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sakhā hitakārī sakhyam
eva darśayati---prīta iti \| svabhāvād eva tasmin snigdhaḥ punaś
copasthānādinā tuṣṭaḥ san prakarṣaṇa svayaṁ tat-kaṇṭhārpaṇādinādāt \|
tad-viśeṣaḥ śrī-hari-vaṁśe--- \[vaiṣṇava-toṣaṇyī draṣṭavyā\] \|\|3\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sakhā upāsanāsātatyena sadā
hitakārī tatrāpi prītaḥ san upāsanāviśeṣeṇa tadā prītiviśeṣavānity
arthaḥ \| pradānaprākāraḥ śrī-hari-vaṁśe---.

> tasyopatiṣṭhataḥ sūryaṁ vivasvān agrataḥ sthitaḥ \|
>
> aspaṣṭa-mūrtir bhagavāṁs tejo-maṇḍalavān vibhuḥ \|\|16\|\|
>
> atha rājā vivasvantam uvāca sthitam agrataḥ \|
>
> yathaivaṁ vyomni paśyāmi sadā tvāṁ jyotiṣāṁ pate \|\|17\|\|
>
> tejo-maṇḍalinaṁ devaṁ tathaiva purataḥ sthitam \|
>
> ko viśeṣo'sti me tvattaḥ sakhyenopagatasya vai \|\|18\|\|
>
> etac chrutvā tu bhagavān maṇi-ratnaṁ syamantakam \|
>
> sva-kaṇṭhād avamucyainaṁ ekānte nyastavān vibhuḥ \|\|19\|\|
>
> tato vigrahavantaṁ taṁ dadarśa nṛpatis tadā \|
>
> prītimān atha taṁ dṛṣṭvā muhūrtaṁ kṛtavān kathām \|\|20\|\|
>
> tam āha praśrito bhūyo vivasvantaṁ sa satrajit \|
>
> lokān bhāsayase sarvān yena tvaṁ satataṁ prabho \|
>
> tad etan maṇi-ratnaṁ me bhagavan dātum arhasi \|\|21\|\|
>
> tataḥ syamantaka-maṇiṁ dattavān bhāskaras tadā \|
>
> sa tam ābadhya nagarīṁ praviveśa mahīpatiḥ \|\|22\|\| \[ha.vaṁ.
> 1.38.16-22\] iti

atra lokān udbhāsayasy etān yena iti satrājitasyājñānamayam eva vacanam
iti ca jñeyam \|\|3\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktasya satrājitaḥ
sūryaḥ svāmy api prītaḥ sakhā priya-sakha āsīd ity arthaḥ \|\|3\|\|

**\...**

\|\| 10.56.4-5 \|\|

> sa taṁ bibhran maṇiṁ kaṇṭhe bhrājamāno yathā raviḥ \|
>
> praviṣṭo dvārakāṁ rājan tejasā nopalakṣitaḥ \|\|
>
> taṁ vilokya janā dūrā tejasā muṣṭa-dṛṣṭayaḥ \|
>
> dīvyate'kṣair bhagavate śaśaṁsuḥ sūrya-śaṅkitāḥ \|\|

**śrīdhara-svāmī (bhāvārtha-dīpikā) :** nopalakṣitaḥ satrājito\'sāv ity
avijñātaḥ \|\|4\|\| dīvyate krīḍate \| sūryo\'yam iti śaṅkitāḥ santaḥ
kathayāmāsur iti \|\|5\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa satrājit \| taṁ maṇim
\|\|4\|\| taṁ maṇi-grīvaṁ satrājitam \| muṣṭa-dṛṣṭayo hata-dṛṣṭayaḥ \|
akṣa-krīḍā hi nara-viḍambanam eva loka-camatkārāyeti dhyeyam \|\|5\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
nopalakṣito\'nupalakṣyamāṇa ity arthaḥ \|\| atītatvaṁ
śrī-śuka-paparīkṣit-saṁvādataḥ prāktanatvāt \| kiṁ vā,
tan-nirdvarābhiprāyeṇa \| rājan iti vismayāt \|\|4\|\| akṣaiḥ kṛtvā
bhagavattvāt parama-naiścintyena mahā-kautukitvena vā, sabhā-madhye
priya-janaiḥ saha krīḍate\'pi bhagavate sarvajñāyāpi śaśaṁsuḥ \| tatra
hetuḥ---sūryeti \|\|5\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aparicitaḥ san praviṣṭaḥ \|
yad vā, praviṣṭo\'pi na paricitaḥ \|\|4\|\| akṣaiḥ krīḍata iti
nara-līlā-kautukitvam utkaṇṭhayā smṛtaṁ nara-līlatvād eva
prākṛta-jānānāṁ tathā camatkāro\'pi yujyata iti bhāvaḥ \|\|5\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nopalakṣitaḥ
satrājito'sāv ity avijñātaḥ \|\|4-5\|\|

**\...**

\|\| 10.56.6 \|\|

> nārāyaṇa namas te's tu śaṅkha-cakra-gadā-dhara \|
>
> dāmodarāravindākṣa govinda yadu-nandana \|\|

**śrīdhara-svāmī (bhāvārtha-dīpikā) :** sūryaṁ namaskārārthamāgataṁ
kalpiyatvodriktabhaktīnāṁ sambodhanāni nārāyaṇetyādīni \|\|6\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devā apyetaddarśanārthaṁ
bhūmāvāyāntyato\'yam eva sarveśvara iti hetoratyantasañjātabhaktīnāṁ
dvārakāvāsinām ity arthaḥ \| nārāyaṇa sarvādikāraṇa \| dāmodareti
bhaktābhīṣṭadānārthamakāryam api karotītyāśayavatī saṁbuddhiḥ \|
sāmānyatastā kanvarūpaiśvaryalīlābhiḥ stuvanti padadvayena \| nārāyaṇa
he sarvajīvāśrayatvātsarvaparamasvarūpaiśvarya, tādṛśatvād eva līlayāpi
duṣṭaśikṣayaiva ṣaṅkhādidhara \| atha viśeṣato
gokulaprakāśitapremavaśyatvalīlābhiḥ stuvanti---padatrayeṇa \| dāmodara
svajanavaśyatayodareṅgīkṛtadāmabandhana \| he aravindākṣa
paramasundarety arthaḥ \| he govinda
gocāraṇopalakṣitatattanmahālīlāprakāśaka \| evaṁ tatratatra prāyo
nigūḍha eva tvaṁ saṁprati tu kṛpābharas tava kiṁ varṇya
ityāśayenāhuḥ---he yadunandaneti \| yadūnānandayansabhāmadhye
sākṣādbhāsīti bhāvaḥ \|\|6\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nārāyaṇa ! he
sarvajīvāśraya, tathāpi daity-ādiduṣṭaśāstaye śaṅkhādidhara ! kiṁ ca,
dāmodara ! bhaktavaśyatayodare\'ṅgīkṛtadāmabandhaneti \| evaṁ
guṇamuddiśya rūpamāhuḥ---aravindākṣa ! he paramasundarety arthaḥ \| evaṁ
paramadurlabho\'pi tvamadhunā kṛpābhareṇa
sulabho\'sītyabhiprāyeṇāhuḥ--govinda ! he pṛthvyāmavatīrṇety arthaḥ \|
tatrāpi he yadunandaneti yadunānandayan \| sabhāmadhye sadā sākṣādmāsīti
bhāvaḥ \| yad vā, gokulendreti paramadurlabhataivoktā, tatra
kasyāpyanyasya sthityaśakteḥ \| adhunā ca sulabho\'sīty
āhaḥ---yadunandaneti \|\|6\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samānyatastāvat
svarūpaiśvaryalīlābhiḥ stuvanti padadvayena nārāyaṇa he
sarvajīvāśratvātsarvaparamasvarūpaiśvarya ! tādṛśatvād eva līlayāpi
duṣṭaśikṣāyai śaṅkhādidhara ! atha viśeṣato
gokulaprakāśitapremavaśyatvasaundaryalīlābhiḥ stuvanti padayeṇa dāmodara
svajanavaśyatayodare\'ṅgīkṛtadāmabandhana ! he aravindākṣa !
paramasundarety arthaḥ he govinda ! gocāraṇopalakṣita !
tattanmahālīlāprakāśaka ! evaṁ tatra tatra prāyonigūḍha eva tvaṁ
samprati tu kṛpābharastavakimvarṇyaṁ ityāśayenāhuḥ---he yadunandaneti \|
yadūnānandayan sabhāmadhye sākṣādbhāsīti bhāvaḥ \|\|6\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** dyūta-krīḍāviṣṭaṁ
bhagavantaṁ nāma-kīrtanair avadhārayanti---nārāyaṇeti \|\|6\|\|

**\...**

\|\| 10.56.7 \|\|

> eṣa āyāti savitā tvāṁ didṛkṣur jagat-pate \|
>
> muṣṇan gabhasti-cakreṇa nṛṇāṁ cakṣūṁṣi tigma-guḥ \|\|

**śrīdhara-svāmī (bhāvārtha-dīpikā) :** gabhasticakreṇa raśmijālena
muṣṇanpratighnan tigmāstīkṣṇā gāvo raśmayo yasya saḥ \|\|7\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dagdaṣṭidodhitī ity-ādinā
gopadaṁ raśmivācakamapy uktam \| ato he jagatpate tvāṁ didṛkṣurāyāti \|
alpadarśane\'sya dūrato\'pi svataḥ siddhatvena nāti sukhadatvena cā
spṛhaṇīyatvāt \| tvaddarśanasya tu tvadupāsanayaiva sādhyatvena
sarvoddhvasukhadatvena ca paramaspṛhaṇīyatvād iti bhāvaḥ \| nanu naiṣa
sūrya ity āśaṅkya tal-lakṣaṇamāhuḥ---muṣṇanniti, yatastigmaguḥ \|\|7\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atastvāṁ didṛkṣuḥ \| nanu
svaprayojanaṁ vihāyāgantuṁ nārhati ? tatrāhuḥ---he jagatpate\' iti \|
vastutaḥ prakāśanādinā jagatvayaiva rakṣyate, tatū kiṁ teneti bhāvaḥ \|
yad vā, nijaprabhudarśanam eva mukhyaprayojanam iti \| kiṁ vā,
prabhu-prasādād eva svārtha-siddher iti \| nanu naiṣa sūrya ity āśaṅkya
tal-lakṣaṇam āha---muṣṇann iti, yatas tigma-guḥ \|\|7\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato he jagatpate ! tvāṁ
didṛkṣurāyāti anyadarśanasya dūrato\'pi svataḥ siddhatvena
nātisukhadatvena cāspṛhaṇīyatvāt tvaddarśanasya tu tvadupāsanayaiva
sādhyatvena sarvordhvasukhadatvena ca paramaspṛhaṇīyatvād iti bhāvaḥ \|
nanu, naiṣa sūrya ityāśaya tal-lakṣaṇamāhuḥ muṣṇann iti yatastigmaguḥ
\|\|7\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** gabhasti-cakreṇa
kiraṇa-jālena \|\|7\|\|

**\...**

\|\| 10.56.8 \|\|

> nanv anvicchanti te mārgaṁ tri-lokyāṁ vibudha-rṣabhāḥ \|
>
> jñātvādya gūḍhaṁ yaduṣu draṣṭuṁ tvāṁ yāty ajaḥ prabho \|\|

**śrīdhara-svāmī (bhāvārtha-dīpikā) :** na cedam aghaṭamānam ity
āhuḥ---nanv iti \| anvicchanti mṛgayante ajaḥ sūryaḥ \|\|8\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etanna saṅgacchata iti
cedatrāhuḥna ceti \| ajāya lomatrayabhāvanāya iti

bhaviṣyottarokterajaśabdaḥ sūrye\'pi prayujyate \| trilokyoṁ ye
vibudharṣabhā brahmādayaste sarve mārgaṁ prāptyupāyam evānvicchanti,
prāptis tu dūre \| nanu niścaye \| evaṁ gūḍham api tvāmadyādhunā yaduṣu
sākṣādvartamānaṁ jñātvā kuto\'pi bhāgyānniścitya \| nanu
brahmādayaścedanvicchanti sūryaḥ kastatrāhuḥ---ajaḥ dvādaśātmatvena
viścaikātmā, tadadhiṣṭhānatvena tadabhedenopāsyo vā, ayamanāditvānna
jāyata ityajo vedo vā, trayīmaya ity arthaḥ \| ato\'sau tu viśeṣata iti
bhāvaḥ \| prabho\'smadīśvara \| aho bhāgyaṁ tvadīyānāmasmākam iti bhāvaḥ
\|\|8\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** trilokyāṁ ye
vivadharṣabhā devaśreṣṭhāḥ śrībrahmādayaste sarve mārga prāptyapāyam
evānvicchanti \| nanu niścaye, yadā, trilokīmadhye\'nvicchanti,
tatratya-sukhabhogānādareṇa nirantaraṁ vāñchantīty arthaḥ, iti
mahādaurlabhyam evoddiṣṭam \| evaṁ gaḍham api tvāmadyādhanā yaduṣa
sākṣādvarttamānaṁ jñātvā \| āgamane yogyatām āha---svayam eva
nityamāvirbhavatītyajo nityatvādinā sarvadevaśreṣṭhatvād iti bhāvaḥ \|
prabho he asmadīśvara ! aho bhāgyaṁ tvadīyānāmasmākam iti bhāvaḥ
\|\|8\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** trilokyāṁ ye vibudharṣabhā
brahmādayaste sarve mārga prāptyupāyam evānvicchanti prāptis tu dūre \|
nanu niścaye evaṁ gūḍham api tvāṁ adyādhunā yaduṣu sakṣādvartamānaṁ
jñātvā kuto\'pi bhāgyānniścitya \| nanu, brahmādayaścedanvicchanti
sūryaḥ kastatrāhuḥ ajaḥ dvādaśātmatvena viśvaikātmā tadadhiṣṭhānatvena
tadabhedenopāsyo vāyam anāditvānna jāyata ityajo vedo vā trayīmaya ity
arthaḥ ato\'sau tu viśeṣajña iti bhāvaḥ \| prabho ! asmadīśvara ! aho
bhāgya tvadīyānāmasmākam iti bhāvaḥ \|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** manuṣyaṁ māṁ sūryo devaḥ
kiṁ didṛkṣate ? iti mā vādīr ity āha---nanu niścitaṁ anveṣayanti ajaḥ
sūryaḥ \|\|8-10\|\|

**\...**

\|\| 10.56.9 \|\|

**śrī-śuka uvāca---**

> niśamya bāla-vacanaṁ prahasyāmbuja-locanaḥ \|
>
> prāha nāsau ravir devaḥ satrājin maṇinā jvalan \|\|

**śrīdhara-svāmī (bhāvārtha-dīpikā) :** bālānām ajñānāṁ vacanam jvalan
vidyotamānaḥ \|\|9\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bālo\'jñe durbale śiśau
iti kośāt \| prahasya smitvā \| preti prārambhe \| tata
eveṣaddṛṣṭiprasāraṇābhiprāyeṇoktam---ambujalocana iti \| ataḥ prakarṣeṇa
smitāvalokanādināha---deva iti \| devo\'pi kaścinna bhavati kintu
manuṣya eva, tatrāpi satrājid iti \| atra śrīmatkaustubhe vidyamāne\'pi
śrī-bhagavat-tattadicchānusāreṇa prakāśād iti jñeyam \| bālānām iti
asūrye sūryabuddheḥ śrī-kṛṣṇe caitāvantaṁ kālamīśvaratvānavagamāt,
sūryāgamana-mātrasaṁbhāvanayā kolāhalāc ca \|\|9\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prahasya smitvā, tata
eveṣaddṛṣṭiprasāraṇābhiprāyeṇoktam-ambujalocana iti \| ata eva
prakarṣeṇa smitāvalokādināha---asau yuṣmābhir ukto\'yaṁ deva iti \|
devo\'pi kaścinna bhavati, kintu manuṣya eva, tatrāpi satrājid ity
arthaḥ \| nanu satrājidīdṛśaḥ kathaṁ vṛttaḥ ? tatrāha---maṇineti,
sūryadatteneti śeṣaḥ \| anyat tair vyākhyātam \| yad vā, bālānāṁ śiśūnāṁ
vacanam iti pūrvoktā janā bālā eva jñeyāḥ, anyeṣāṁ dvārakāvāsināṁ teṣām
ajñavattādṛśoktyasambhavāt \|\|9\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prahasya smitvā preti
prārambhe tata eveṣaddṛṣṭiprasāraṇābhiprāyeṇo\'ktam ambujalocana iti ata
eva prakarṣeṇa smitāvalokanādināha--deva iti \| devo\'pi kaścinna
bhavati kintu manuṣya eva tatrāpi satrājid ity arthaḥ \| atha śrīmati
kaustubhe vidyamāne\'pi camatkārāya śrī-bhagavadvantasya
tadicchānurūpaprakāśād iti jñeyam, anyataiḥ, tatra bālānāmajñānām iti
asūyeṁ sūryabuddheḥ śrī-kṛṣṇe caitāvantaṁ kālamīśvaratvānavagamāt
sūryagamana-mātrasambhāvanayā kolāhalāṁ ca \|\|9\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** prahasya pra iti prārambhe
smitvety arthaḥ \|\|9\|\|

------------------------------------------------------------------------------------------------------------

**jīva-gosvāmī bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

\|\| 10.56.10 \|\|

> satrājit sva-gṛhaṁ śrīmat kṛta-kautuka-maṅgalam \|
>
> praviśya deva-sadane maṇiṁ viprair nyaveśayat \|\|

**śrīdhara-svāmī (bhāvārtha-dīpikā) :** kṛtāni kautukenotsavena
maṅgalāni yasmistat vipraiḥ kṛtvā \|\|10\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gṛhāntargate devāgāre
nyaveśayatpratiṣṭhāpayāmāsa \| śrīmat śrīdvārakāntarvartitvena svata eva
saṁpadyuktam \| devasadane nijeṣṭadevasūryācasthāne \| vipraiḥ
prayojyakatṛbhiḥ \| nyaveśayaduttamapīṭhe pūjārthaṁ sthāpayāmāsa
\|\|10\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrīmat svata eva
sampatti-yuktaṁ dvārakāntar-vartitvāt deva-sadane nijeṣṭa-deva-sūryāc
cāgṛhe vipraiḥ prayojyakatṛbhiḥ nyaveśayat uttama pīṭhe pūjārthaṁ
sthāpayāmāsa \|\|10\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrīmān maṇinādhikaṁ
śobhamāna ity arthaḥ \| śrīmad iti pāṭhāntare svata eva
sarva-sampatti-yuktam dvārakāntarvarttitvāddeva sadane nijeṣṭa
deva-sūryāccāgṛhe nyaveśayat, uttamapīṭhādau samyak sthāpayāmāsa
\|\|10\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** satram iti kaustubhasya
śrī-bhagavat-tadicchānurūpā maryādā prakāśādatiśayo yojyam \|\| 10-45
\|\|

------------------------------------------------------------------------------------------------------------

**jīva-gosvāmī bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

\|\| 10.56.11 \|\|

> dine dine svarṇa-bhārān aṣṭau sa sṛjati prabho \|
>
> durbhikṣa-māry-ariṣṭāni sarpādhi-vyādhayo'śubhāḥ \|
>
> na santi māyinas tatra yatrāste'bhyarcito maṇiḥ \|\|

**śrīdhara-svāmī (bhāvārtha-dīpikā) :** bhāra-pramāṇaṁ ca \|

> caturbhir vīhibhir guñjaṁ guñjānpaṁ ca paṇaṁ paṇān \|
>
> aṣṭau dharaṇamaṣṭau ca karṣantaś ca turaḥ palam \|\|
>
> tulāṁ palaśataṁ prāhurbhāraḥ syādviśatistulāḥ \| iti \|

mārīnāmākālamṛtyuḥ ariṣṭamabhadram aśubhā duḥkhahetavaḥ \|\|11\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa maṇiḥ \|
akālamṛtyuḥ---yoga-vāsiṣṭhotpatti-prakaraṇaikonasaptatitamādhyāye uktaḥ
\| tathā hi---viṣucikābhidhānā sā nāmnāpy anyāyabādhikā iti \| asyā
mantro hi---om hrīṁ hrāṁ rīṁ rāṁ viṣṇu-śaktaye namaḥ, om namo bhagavati
viṣṇuśakti enām om harahara nayanaya pacapaca mathamatha utsādaya dūre
kuru svāhā himavantaṁ gaccha jīva saḥ saḥ saḥ candramaṇḍalaṁ gatosi
svāhā iti mantrī mantraṁ nyasya vāmakarodare

> mārjayedāturākāraṁ tena has tena saṁyataḥ \|
>
> himaśailābhimukhyena vidrutāṁ tāṁ vicintayet \|
>
> karkaṭīkarkaśākrandāṁ mantramudgaramarditām \|
>
> āturaṁ cintayeccandre rasāyanahṛdisthitam \|\|
>
> ajarāmaraṇaṁ yuktaṁ muktaṁ sarvādhivibhramaiḥ \|
>
> sādhako hi śucirbhūtvā svācāntaḥ susamāhitaḥ \|\|
>
> krameṇānena sakalāṁ procchinatti viṣucikām \| iti \|

kālaṁ vinā mṛtyor asaṁbhabādetanna saṁbhavatotyata āha---satyapi
vartitaile vāyunā dīpanirvāpaṇavadakālamṛtyurasti,
dīpāvaśiṣṭavartitailayo
rāgāmidinopayogavadakālamṛtyumṛtasyāyuravaśiṣṭamāgāmijanmāntare
punastenaiva bhujyate\'nyathā akālamṛtyuharaṇaṁ sarvavyādhivināśanam
ity-ādiviṣṇucaraṇāmṛtapānamantrāderanāpnoktitā syād iti \| tatra sthāne
\| dina ity ardhakam \| he prabho bhagavadbhaktisampadāṁ bhavādṛśāṁ tu
na tadādisaṁpadādaro yadṛcchayā tadupapattau pūrvavadbhagavaty eva
samarpayata iti bhāvaḥ \| mārī nāma nagaragrāmādiṣu pracuralokānāṁ dinaṁ
dinaṁ mṛtyukāro grahaviśeṣaḥ \| māyinaḥ kapaṭinaḥ \| abhitocitaḥ
sannanyathā tu naiva, anyathāniṣṭaṁ karotīty arthaḥ \|

taccāgre vyaktaṁ bhāvi \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he prabho ! iti
śrī-bhagavadbhaktānāṁ bhavādṛśām api tādṛk sāmarthya bhātyeveti bhāvaḥ
\| māyino rākṣasādayo duṣṭajanā vā, abhito\'ccitaḥ sanniti, anyathā tu
naiva, athavā aniṣṭaṁ karotīty arthaḥ \| taccāgre vyaktaṁ bhāvi
\|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dina ity ardhakaṁ he prabho !
iti bhagavadbhaktisampadāṁ bhavādṛśāntu na tadādisampadādaraḥ yadṛcchayā
vā tadupasattau pūrvavat bhagavatv eva samarpyata iti bhāvaḥ mārīnāma
nagara grāmādiṣu pracuralokānāṁ dinaṁ dinammṛtyuko grahaviśeṣaḥ \|
māyinaḥ sarve kapaṭinaḥ abhitocitaḥ sann iti anyathā tu naiva
athacāniṣṭaṅkarotīty arthaḥ taccāgre vyaktaṁ bhāvi \|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhārapramāṇaṁ yathā---

> caturbhir vrīhibhir guñjāṁ guñjāḥ pañca-paṇaṁ paṇān \|
>
> aṣṭau dharaṇamaṣṭau ca karṣaṁ tāṁścaturaḥ palam \|
>
> tulāṁ palaśataṁ prāhurbhāraḥ syādviṁśatistulāḥ \|\| iti \|

mārī akālamṛtyuḥ \|\|11\|\|

**\...**

\|\| 10.56.12 \|\|

> sa yācito maṇiṁ kvāpi yadu-rājāya śauriṇā \|
>
> naivārtha-kāmukaḥ prādād yācñā-bhaṅgam atarkayan \|\|

**śrīdhara-svāmī (bhāvārtha-dīpikā) :** kāpi kadācit \| anena
bhagavatyasamarthya svayamagrabhojinaḥ sarvāniṣṭanirvatakam apy
aniṣṭahetur eva bhavatīti sūcitam \|\|12\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa satrājit \| maṇi prati
\| yadurājāyograsenāya dātum \| śauriṇā kṛṣṇena \| atarkayat prākāśayat
\| tarka---prakāśapṛcchakāraṇabhāṣāsu caurādikaḥ \|
yadurājāyograsenārthaṁ rājaikayogyatvāt, na tvātmārthaṁ tatra
nirapekṣatvāt \| kutrāpi yācita eva na tu bhedādinā jighṛkṣitaḥ \|
śauriṇeti śūrayaśovistārakasya tasya tadyogyam eveti bhāvaḥ \| arthe
dhana eva na tu dharmādau kāmukaḥ \| ata eva śrī-bhagavadyāñcābhaṅgena
doṣamavicārayan \| ayambhāvaḥ--uttamadravyatvena prāk svayam evodyamya
dātuṁ yogyaṁ, tatrāpi tena sākṣādyācitam api nādāt, ato mahānarthaḥ
phaliṣyati, tañcāpaśyan \| evaśabdena vāraṁvāram api yācanāyāmadānaṁ
dyotyate \| praśabdena yadā yācyate tadā tenāpyupayujyatām iti
kiñcitsvīkāramiṣeṇa vañcanā ca jñāpyate \|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadurājāya ugrasenārthaṁ
rājaikayogyatvāt, kiṁ ca, śauriṇā mātāmahatvāt snehācceti bhāvaḥ \|
śleṣeṇa balānetuṁ śaktenāpītyartha \| artha dhana eva, na tu dharmādau
kāmukaḥ, ata eva śrī-bhagavadyāñcābhaṅgena doṣamavicārayan \| ayaṁ
bhāvaḥ--uttamadravyatvena prāk svayam evodyamya dātuṁ yogyam, tatrāpi
tena sākṣād eva yācitam api nādāt, ato mahānanarthaḥ phaliṣyati,
taccāpaśyann iti eva-pra-śabdābhyām adānasya dārḍhyaṁ bodhyate, tena ca
śrī-bhagavadvañcanārthaṁ prasenāya dadāv iti jñeyam \| tathā ca
śrī-viṣṇu-purāṇe satrājito\'py acyuto māṁ yāciṣyatītyavagamya
ratnalobhāt svabhrātre prasenāya tadratnamadāt \[vi.pu 4\|13\|17 \] iti
\|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadurājāya ugrasenārthaṁ
rājai yogyatvāt \| natvātmārthaṁ tatra nirapekṣatvāt ta\[ku\]trāpi
yācita eva na tu bhedādinā jighṛkṣitaḥ śauriṇeti śurayaśovistārakasya
tasya tadyogyam eveti bhāvaḥ arthe dhana eva na tu dharmādau kāmukaḥ ata
eva śrī-bhagavadyācñābhaṅgena doṣamavicārayan ayaṁ bhāvaḥ
uttamadravyatvena prāk svayam evodyamya dātuṁ yogyaṁ tatrāpi tena sākṣād
eva yācitamapinādāt ato mahānanarthaḥ phaliṣyati taṁ cāpaśyann iti
evaśabdena vāraṁ vāramapiyācanāyāmadānaṁ bodhyate praśabdena yadā
yācyate tadā tenāpyupayujyatām iti kiñcitsvīkāramiṣeṇa vañcanā ca
jñāpyate \|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadurāja ugrasenas
tad-arthaṁ yātrābhaṅgam atarkayan bhagavadyātrābhaṅgena doṣamavicārayan
bhagavatyasamarpya svayamagrabhojinaḥ sarvāniṣṭanivartakam api vas tu
sarvāniṣṭaheturbhavati \| kimpunaḥ svayaṁ prārthayamāne'pi
tasminasamarpyeti sūcitam \|\|12\|\|

**\...**

\|\| 10.56.13 \|\|

> tam ekadā maṇiṁ kaṇṭhe pratimucya mahā-prabham \|
>
> praseno hayam āruhya mṛgāyāṁ vyacarad vane \|\|

**śrīdhara-svāmī (bhāvārtha-dīpikā) :** tad eva darśayitum āha \|
tamekadeti \| pratimucya baddhā \| prasenaḥ satrājidbhrātā \|\|13\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evāniṣṭahetutvam \|
pratimucya pratipūrvo mucirvandhane \| sa ca śrī-bhagavadvañcanārtham
eva prasenāya dadāv iti \| tad-uktaṁ vaiṣṇabesatrājito\'py acyuto māṁ
yāciṣyatītyavagamya ratnalobhātsvabhrātre prasenāya tadratnamadād iti \|
ata eva prasenaḥ sarvato\'pratītyā svarakṣaṇārthaṁ ca taṁ
svarṇasaṁpuṭādyācchannaṁ kanṭha evaṁ pratimucya tatprabhāvajña ekākyapi
vanādau gacchatīti bhāvaḥ \|\|13\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva prasenastaṁ
kaṇṭhe pratimucya, ekadā mugayāṁ viśeṣeṇa paramāsaktyā ekākitvādinācarat
\|\|13\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saca śrī-bhagavadvacanārtham
eva prasenāya dadāv iti jñeyaṁ tathā ca śrī-viṣṇu-purāṇe satrājito\'py
acyuto māṁ yācibhyatītyavagamya ratnalobhāt svabhrātre prasenāya
tadratnamadād iti ata eva prasenaḥ sarvato\'pratītyā svarirakṣiṣayā ca
taṁ svarṇasampūṭādyacchannaṁ kaṇṭha eva pratimucya ekadā mṛgayāyāṁ
viśeṣeṇa paramāśaktita ekākivādināpyacarat \|\|13\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratimucya baddhā
\|\|13\|\|

**\...**

\|\| 10.56.14 \|\|

> prasenaṁ sa-hayaṁ hatvā maṇiṁ ācchidya keśarī \|
>
> giriṁ viśan jāmbavatā nihato maṇim icchatā \|\|

**śrīdhara-svāmī (bhāvārtha-dīpikā) :** ācchidya ākṛṣya gṛhītvā
\|\|14-15 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jāmbavatā ṛkṣarājena \|
hatveti hiṁsrasvabhāvatvāt \| mahāmaṇimācchidyeti mahādhanasvabhāvatvāt,
mūṣikādau dṛśyate \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
mahāprabhāvatvenaivāścaryeṇa hatvā nitarāṁ nakhaiḥ khaṇḍaśī vidāraṇādinā
hataḥ \|\|14\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hatveti hiṁsasvabhāvatvāt
maṇimācchidyeti mahādhanasvabhāvatvāt mūṣakādau hi tathā dṛśyate
\|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** acchidya ākṛṣya
\|\|14-15\|\|

**\...**

\|\| 10.56.15 \|\|

> so'pi cakre kumārasya maṇiṁ krīḍanakaṁ bile \|
>
> apaśyan bhrātaraṁ bhrātā satrājit paryatapyata \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so\'pi jāmvavān api
krīḍanakaṁ krīḍāsādhanam \| sopīty ardhakam \| kumārasya bile
guhāntarvartamānasya sukumārākhyasya svaputrasya krīḍanakaṁ
bālakrīḍāsādhanaṁ cakre \| apaśyann iti sārdhakam \| prāyo vitarke \|
tena prabhutve\'pi yā prārthanā kṛtā tasyā bhaṅgād eva paryatapyateti
bhāvaḥ \|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bile
giriguhāntarvartamānasya kumārasya svaputrasya sukumārākhyasya krīḍanake
bālyakrīḍāsādhanam \|\|15\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** so\'pīty ardhakam bile
giriguhāntarvartamānasya kumārasya svaputrasya sukumārākhyasya
krīḍanakaṁ bālyakrīḍāsādhanam paśyann iti sārdhakam \|\|15\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ācchidya ākṛṣya
\|\|14-15\|\|

**\...**

\|\| 10.56.16 \|\|

> prāyaḥ kṛṣṇena nihato maṇi-grīvo vanaṁ gataḥ \|
>
> bhrātā mameti tac chrutvā karṇe karṇe'japan janāḥ \|\|

**śrīdhara-svāmī (bhāvārtha-dīpikā) :** ajapannupāṁśu avocan \|\| 16-22
\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat satrājidvacanam \|
upāṁśu nīcaiḥ yathā kathanasamaye\'nyo na śṛṇuyād ity arthaḥ \|
janāstadanuvartina eva nāgarikā na tu sarve, prathamaskandhe teṣāṁ
paramabhaktivarṇanāt natāḥ sma te nātha padāraviṁdam ity-ādibhiḥ
\|\|16\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhrātaram,
bhrātetyanyonyaṁ snehaḥ sūcitaḥ, ato\'paśyann eva parito\'tapyata
aśocat, prāya iti prabhutvānmaṇiprārthanāc ca nitarāṁ śiraśchedādinā
hataḥ, janāstadanurvarttino nāgarikāḥ \|\|16\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prāyo vitarke tena
prabhutve\'pi yā prārthanā kṛtā tasyā bhaṅgād iti bhāvaḥ \|
janāstadanuvartina eva nāgarikāḥ na tu sarvea prathamaskandhe teṣāṁ
paramabhaktivarṇanāt \|\|16\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** janāstatsavāsanāduṣṭā eva
ajapan upāṁśvavocan \|\|16-19\|\|

**\...**

\|\| 10.56.17\|\|

> bhagavāṁs tad upaśrutya duryaśo liptam ātmani \|
>
> mārṣṭuṁ prasena-padavīm anvapadyata nāgaraiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** liptaṁ lagnam \| mārṣṭuṁ
śodhayituṁ, draṣṭum iti yāvat \| bhagavān sarvasadyaśoyuktaḥ \|
lokaparamparayā uddhavamukhena śrutvā \| nāgaraistair evānuvrajat
\|\|17\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān
sarvasadyaśoyuktaḥ, upa śrīmaduddhavādimukhena samīpe śrutvā nāgarair
anvapadyata anvavrajat \|\|17\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān sakalasadyaśoyuktaḥ
upaśrutya lokaparamparayā śrīmaduddhavādimukhena śrutvā nāgaraistair
evānvavrajat \|\|17\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.18\|\|

> hataṁ prasenaṁ aśvaṁ ca vīkṣya keśariṇā vane \|
>
> taṁ cādri-pṛṣṭhe nihatam ṛkṣeṇa dadṛśur janāḥ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśeṣeṇa
sākṣāttal-lakṣaṇādinirdhareṇekṣitvā taṁ keśariṇamadreḥ ṛkṣavataḥ pṛṣṭhe,
upari janā dadṛśur iti janāpavādato viśuddhistato\'bhūd iti bhāvaḥ
\|\|18\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśeṣeṇa
sākṣāttal-lakṣaṇanirdhāraṇenekṣitvā taṁ kesariṇaṁ adreṛkṣavataḥ pṛṣṭhe
upari janāsta eva dadṛśurityapavādato viśuddhistato\'bhūd iti bhāvaḥ
\|\|18\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.19 \|\|

> ṛkṣa-rāja-bilaṁ bhīmam andhena tamasāvṛtam \|
>
> eko viveśa bhagavān avasthāpya bahiḥ prajāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ kesariṇam \|
adreṛkṣavataḥ \| pṛṣṭa upari \| janāsta eva dadṛśurityapavādato
viśuddhistato\'bhūd iti bhāvaḥ \|\| bilaṁ vāsasthānaṁ guhām bilaṁ chidre
guhāyāṁ ca pumānuccaiḥśravohaye iti medinī \| tathāpi
satrājitalepaṇādyartharatnamādātumṛkṣapadānyanugacchaṁstaṁ bilaṁ prāpta
iti prāha--ṛkṣeti \| andhenāndhīkārakeṇa tata ṛkṣasambandhitvāc ca
bhayānakamata evaṁ bahirbiladvāre prajā nāgarajanānavasthāpya, yato
bhagavān paramadayādiguṇasāgara ity arthaḥ \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi
ratnārthamṛkṣapadānyanugacchaṁstadvilaṁ prāpta ity āha---ṛkṣeti \|
andhena dṛṣṭilopakena niviḍena vyāptam, ato bhīmam, ata eva
bahirviladvāre prajā nāgarajanānavasthāpya, yato bhagavān paramadayālur
ity arthaḥ \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi viśeṣataḥ
satrājitahepanādyarthaṁ ratnamādātumṛkṣapadānyanugacchaṁstaṁ bilaṁ
prāpta ity āha---ṛkṣeti \| andhena andhīkārakeṇa tata ṛkṣasambandhitvāc
ca bhayānakam ata eva bahirbiladvāre prajāḥ nāgarajanānāvasthāpya yato
bhagavān ṣaramadayādiguṇasāgara ity arthaḥ \|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.20\|\|

> tatra dṛṣṭvā maṇi-preṣṭhaṁ bāla-krīḍanakaṁ kṛtam \|
>
> hartuṁ kṛta-matis tasminn avatasthe'rbhakāntike \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra bile \| bālasya
krīḍanakaṁ kṛtam \| tad-uktaṁ hari-vaṁśe---

siṁha prasenamavadhītsimho jāmbavatā hataḥ \|

sukumāraka mā rodīs tava hyeṣa syamantakaḥ \|\|

ity evaṁ vadantī dhātrī bālaṁ krīḍayatīti \| ayam eva śloko
dharmaśāstratithinirṇaye bhādrasitacaturthīcandradarśanadoṣaśāntaye
ekaviṁśatyāvṛttyā paṭhanīyatvenoktaḥ \| tasminbile \| arbhakāntike
bālasamīpe \| tatra bile \| hantuṁ chalena grahītum \|
avatasthe\'vasarapratīkṣāṁ cakre \|\|20\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra bile dṛṣṭvā, hartuṁ
balādācchettum, tasmin vila evāvatasthe \| anvayabhedādapaunaruktyam \|
yad vā, tasmin vicitrakrīḍanakādinānirvacanīye\'rbhakāntike \|\|20\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra bilaṁ taṁ maṇiśreṣṭhaṁ
bālakrīḍanakaṁ yathā syāt tathā kṛtaṁ dṛṣṭvā harttuṁ chalena gṛhītuṁ
tasminnevārbhakāntike sthānaviśeṣe\'vatasthe
anveṣaṇādviramyāvasarapratīkṣāṁ cakra ity arthaḥ \|\|20\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bālasya krīḍanaḥ yatas
tathā-bhūtaṁ jñātvā \|\|20\|\|

**\...**

\|\| 10.56.21 \|\|

> tam apūrvaṁ naraṁ dṛṣṭvā dhātrī cukrośa bhīta-vat \|
>
> tac chrutvābhyadravat kruddho jāmbavān balināṁ varaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ śrī-kṛṣṇam \|
apūrvamadṛṣṭapūrvam \| yad vā, ---o\'kāraḥ pūrvo yasya
nāmnastamacyutamanantaṁ vety arthaḥ \| dhātryupamātā mātā vā dhātrī
jananyāmalakī vasumatyupamātṛṣu iti medinī \| tad dhātryākrośavacaḥ \|
balināṁ varo rāmarāvaṇayuddhe\'pi yuddhe tṛptatvāt \| naraṁ
tatrāpyapūrvaṁ vīryaśobhādibhir adbhutam \| vatiprayoga āgaṅtukatayā
śaṅkāspadatve\'pi saumyadarśanatvenātibhayānutthānāt \|
abhyadravadvegenāgataḥ \| vastutas tu na bhītā
taddarśanasvābhāvenaivonandodayād iti viśvanāthaḥ \|\|21\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**tamapūrvaṁ naraṁ
naramīśvaram iti yāvat \|\| 21-35 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
apūrvamadṛṣṭapūrvamadbhutaṁ vā, sarvathā sarvato vailakṣaṇyāt \|
bhītavad iti jāmbavatprabhāveṇa vastuto bhayābhāvāt \| yad vā,
laukikoktirītyānadhikārthatā, bhītā satī, kruddhaḥ san
abhimukhe\'dravat, vegenāgataḥ, yato balināṁ madhye varaḥ \|\|21\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** naraṁ tatrāpyapūrvaṁ
vīryasaundaryā \[ śobhā \] dibhir adbhutaṁ ratiprayoga āgantukatayā
śaṅkāspatve\'pi saumyadarśanatve jñātibhayānutthānāt ābhimukhyenādravat
vegenāgataḥ \|\|21\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** tamapūrvaṁ naraṁ dṛṣṭvā tyādi \|
apūrvaṁ naraṁ narākāratve\'pi anaram ity arthaḥ \|\| 21-35 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tamapūrvaṁ naraṁ dṛṣṭvā
tyādi \| apūrvanara narākāratve\'py anaram ity arthaḥ \|\| 21-35 \|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhītavaccukrośeti harer
jihīrṣām evālakṣyety arthaḥ \| vastutas tu na bhītā \|
taddarśanasvabhāvenaivānandodayāt \|\|21\|\|

**\...**

\|\| 10.56.22 \|\|

> sa vai bhagavatā tena yuyudhe svāminātmanaḥ \|
>
> puruṣaṁ prākṛtaṁ matvā kupito nānubhāva-vit \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa jāṁbavān \| tena
śrī-kṛṣṇena \| svāmineti pūrvāvatārābhiprāyeṇa \| prākṛtaṁ matvā kupita
iti \| keśicāṇūrakaṁsajarāsandhādibhir alpabalair bhagavato yuddhasukhaṁ
kāpi nābhūdataḥ samavalena svabhṛtyena tena saha yuyutsobhaṅgavato
yuddhasukhasiddhyartham eva tadbhaktāya jāṁbavate pūrvaṁ rāvaṇasenābhir
api samyagvīrarasasukhamaprāptavate tatsukhapūrtidānārthaṁ līlāśaktyā
yogamāyādvārā bhaktam api jāṁbavantaṁ prati tanmādhuryāvaraṇaṁ jñeyam
\|\|22\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tena śrī-kṛṣṇena, aneneti
pāṭhe\'pi sa evārthaḥ \| vai api, bhagavatā sarvaiśvaryayuktenāpi
ātmanaḥ svāmināpi, svabhāvato vaiṣṇavatvādviśeṣataś ca
śrīraghunāthāvatāre bahusevanāt prākṛtaṁ laukikaṁ matvā, yataḥ kupitaḥ,
yato nānubhāvavit tatprabhāvānabhijñāḥ \| yad vā,
yatastatprabhāvānusandhānarahitaḥ \| kutaḥ ? kupitaḥ krodhena
vicāralapāt \|\|22\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tenāṁśataḥ śrīrāmādirūpeṇa
puruṣaṁ narākāra brahmarūpaṁ taṁ prākṛtaṁ māyikaṁ matvā yato
nānubhāvavit tatprabhāvānusandhānarahitaḥ kutaḥ kupitaḥ krodhena
vicāralopāt \|\|22\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** prākṛtaṁ matvā kupita iti
keśicāṇūrakaṁsajarāsandhādibhir alpabalair bhagavato yuddhasukhaṁ kvāpi
nābhūd ataḥ samabalena svabhṛtyena tena saha yuyutsorbhagavato
yuddhasukhasiddhyartham eva tadbhaktāya jāmbavate'pi pūrvaṁ
rāvaṇasenābhir api samyagvīrarasasukhamaprāptavate
tatsukhapūrtidānārthaṁ līlāśaktyā yogamāyādvārā bhaktam api jāmbavataṁ
prati tanmādhuryāvaraṇaṁ jñeyam \|\|22\|\|

**\...**

\|\| 10.56.23 \|\|

> dvandva-yuddhaṁ su-tumulam ubhayor vijigīṣatoḥ \|
>
> āyudhāśma-drumair dorbhiḥ kravyārthe śyenayor iva \|\|

**śrīdhara-svāmī (bhāvārtha-dīpikā) :** kravyārthe āmiṣārtha \|\|23\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kravyaṁ māṁsapiśācayoḥ iti
kośāt \| dvandveti yugmakam \| tadvandvayuddhamaṣṭāviṁśāhamāsīd ity
anvayaḥ \| sutumulamatyantasaṅkula, hananavirāmarahitam ity arthaḥ \|
yatā viśeṣato jigīṣatoḥ \| atra bhagavato līlākautukājjigīṣā, jāṁbavataś
ca mahābaliṣṭhatvābhimānād iti jñeyam \| dorbhir iti praty ek
abhujadvayāt \|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sutumulamatyantasaṅkulam,
yato viśeṣeṇa jigīṣatoḥ, tatra śrī-bhagavat-o līlākautukāt, jigīṣā
jāmbavataś ca mahābaliṣṭhābhimānād iti jñeyam \| dorbhir ityubhayoḥ
praty ek a bhujadvayāt, āyudhādīnāṁ pūrva pūrvasya kṣayeṇottarottaratra
pravṛttyā tattatkrameṇa nirdeśaḥ, tat dvandvayuddham, muṣṭibhir iti
bahudinayuddhenāyudhādīnāṁ kṣayāt jayāsiddhyā teṣvanādarādvā \| kiṁ vā,
yuddhāveśenānyonyamatisallagnatvāt \| aharniśaṁ tatrāpyaviśramamavirataṁ
tena bhojanapānādi-rāhitya sūcitam \|\| 23-24 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dvandveti yugmakam
tadvandvayuddhamaṣṭāviṁśāhamāsīd ity anvayaḥ sutumulamatyantasaṅkulaṁ
hananavirāmarahitam ity arthaḥ \| yato viśeṣeṇa jigīṣatoḥ tatra
śrī-bhagavat-o līlākautukājjigīṣā jāmbavataś ca mahāvaliṣṭhatābhimānād
iti jñeyaṁ dorbhir iti praty ek abhujadvayāt itaretaramuṣṭibhiśceti ca
śabda āhāryaḥ bahudinayuddha nāyudhādīnāṁ kṣayāt jayāsiddhayā
teṣvanādarādvā aharniśaṁ tatrāpyaviśramam aviratam \|\| 23-24 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kravyārthe āmiṣārthe
\|\|23\|\|

**\...**

\|\| 10.56.24 \|\|

> āsīt tad aṣṭā-viṁśāham itaretara-muṣṭibhiḥ \|
>
> vajra-niṣpeṣa-paruṣair aviśramam ahar-niśam \|\|

**śrīdhara-svāmī (bhāvārtha-dīpikā) :** aṣṭāviṁśāham aṣṭa ca
viṁśatiścāhāni dināni yasmistadaṣṭāviṁśāham \| viṁśatiśabde \| tilopa
ārṣaḥ \| vajrasya niṣpeṣonirghātastadvatparuṣaniṣṭhuraiḥ \|\|24\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat dvandvayuddham \|
aviśramaṁ nirantaram \| itaretaramuṣṭibhiśceti ca śabda adhyāhāryaḥ \|
bahudinayuddhenāyudhānāṁ kṣayājjayāsiddhyā teṣvanādarādvā \|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī
krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** aṣṭaviṁśāham ity ārṣaṁ
aṣṭaviṁśatidināni vyāpya rātriṣv api yuddhaprāptyartham āha---aharniśam
iti \| tatrāpi kṣaṇa-mātrasyāpi viśrāmasyābhāvārtham āha---aviśramam iti
niṣpeṣo niryātaḥ \|\|24\|\|

**\...**

\|\| 10.56.25 \|\|

> kṛṣṇa-muṣṭi-viniṣpāta- niṣpiṣṭāṅgoru-bandhanaḥ \|
>
> kṣīṇa-sattvaḥ svinna-gātras tam āhātīva vismitaḥ \|\|

**śrīdhara-svāmī (bhāvārtha-dīpikā) :** śrī-kṛṣṇasya muṣṭīnāṁ
viniṣpātair āghātair niṣpiṣṭāni ślathānyaṅgānāmurūṇi bandhanāni
sandhisthānāni yasya saḥ \|\|25\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ śrī-kṛṣṇam \|
matto\'dhikabalaḥ ko\'yam iti hetoratīva vismitaḥ \|
viśabdaniḥśabdābhyām ūruśabdena ca marmaprahāro\'dyoti \| atoveti
raghunāthe\'pi prakaṭatādṛśaśaktyadṛṣṭeḥ \|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vi-śabdena niḥ-śabdābhyām
uru-śabdena ca mamrmaprahāro dyotitaḥ \| ataḥ kṣīṇaṁ sattvaṁ balaṁ yasya
saḥ, kiṁ ca, svinnāni gātrāṇi yasya saḥ, atyantaśramādbhaktyā
sāttvikabhāvodayādvā \| atīveti śrīraghunāthe\'pi
prakaṭa-tādṛśa-śaktyadṛṣṭeḥ \|\|25\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśabdena niḥśabdābhyām
uruśabdena ca marmaprahāro dyotitaḥ atīveti śrīraghunāthe\'pi
prakaṭatādṛśaśaktyādyadṛṣṭeḥ \|\|25\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nispiṣṭāni aṅgānām urūṇi
bandhanāni sandhisthānāni yasya saḥ \| madadhikobalo matprabhuṁ śrīrāmaṁ
vinā nānya iti prācīnanirdhārādayaṁ kiṁ sa evety ativismitaḥ san vimṛśya
niścity āha \|\|25\|\|

**\...**

\|\| 10.56.26\|\|

> jāne tvāṁ sarva-bhūtānāṁ prāṇa ojaḥ saho balam \|
>
> viṣṇuṁ purāṇa-puruṣaṁ prabhaviṣṇum adhīśvaram \|\|

**śrīdhara-svāmī (bhāvārtha-dīpikā) :** loke ko vāyaṁ matto balīyāniti
vismitaḥ sanvimṛśyāha---jāna iti \| sarvabhūtānāṁ yaḥ prāṇas tatra
yadojaḥ saho balaṁ ca indriyahṛdayadehabalāni tatsarvaṁ tvam ity ahaṁ
jāne kathaṁ tathātvamata āha, viṣṇum ity -ādi \|\|26\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vimṛśya vicārya \| tatra
ca prāṇa prāṇakāryatvātsahādīnām \| tathātvaṁ prāṇādirūpatvam \|
viṣṇutvamākāśāder api tatrāha---purāṇeti \| tathātvaṁ śeṣasyāstītyatra
āha--prabhaviṣṇum iti \| tathātvaṁ brahmaṇo\'stītyata āha---adhīśvaram
iti \| yo brahmāṇaṁ vidadhāti pūrvam ity-ādiśruteḥ \|
prabhaviṣṇumacintyaśaktim \| adhīśvaraṁ sarvaniyantāram \| yad vā,
---mahābaliṣṭhatāmanubhūyādau paramaśaktikatvenaiva stauti---jāna iti \|
jñānagocarīkurvannasmi \| kathaṁ tadāha---sarveti \| prāṇādīnāṁ
tacchakty ek avibhavatvādabhedopacāra iti vyaṣṭyantaryāmipuruṣatvaṁ
darśitam, viṣṇu tattatsarvavyāpakam iti samaṣṭī, purāṇapuruṣam iti
prakṛtau ca, prabhaviṣṇaṁ tato\'pi mahāprabhāvam iti
paramavyomādhipatyam, adhīśvaraṁ sarvoparīśanaśīlam iti svayaṁ
bhagavattvam iti \|\|26\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
mahābaliṣṭhatāmanubhūyādau paramaśaktimattvenaiva stauti--jāna iti, sadā
jānannevāsmīty arthaḥ \| yad vā, jñātavān, atīte vartamānā, sadā
jñānānuvṛttivivakṣayā \| katham ? tadāha---sarveti \| sarveṣāṁ bhūtānāṁ
jīvānāṁ prāṇaḥ dehadhārako\'ntarvāyuḥ, jīvanaṁ vā, ojaādikaṁ ca teṣāṁ
tacchaty ek ādbhavatvādabhedopacāraḥ \| viṣṇum iti ukta-nyāyena
nijaśaktyā sarvavyāpanābhiprāyeṇa, ataḥ purāṇapuruṣaṁ
śrībrahmādīnāmapyādau vartamānam ity arthaḥ, iti viṣṇutvena prasiddhaḥ
śrovāmano vyāvarttitaḥ \| ata eva prabhaviṣṇu sadā
navanavamahāprabhāvayuktam ity arthaḥ \| ata evādhīśvaraṁ śrībrahmādīnām
api niyantāram, viśeṣaṇānāmeṣāṁ yathottaraṁ mahāśaktimatve
śraiṣṭhyamūhyam \|\|26\|\|

------------------------------------------------------------------------------------------------------------

**j jīva-gosvāmī (laghu-vaiṣṇava-toṣaṇī) :** prabhaviṣṇumacintyaśaktim
adhīśvaraṁ sarvaniyantāram anyataiḥ \| yad vā,
mahābaliṣṭhatāmanubhūyādau paramaśaktikatvenaiva stauti, jāna iti \|
jñānagocarokurvannasmi kathaṁ tadāha---sarveti \| prāṇādīnāṁ tacchaty ek
avibhāvatvādabhedopacāraḥ iti vyaṣṭyantaryāmipuruṣatvaṁ darśitaṁ viṣṇuṁ
tattatsarva \[ śakti \] vyāpakam iti samaṣṭau purāṇapuruṣam iti prakṛtau
ca prabhaviṣṇu tato\'pi mahāprabhāvam iti paramavyomādhipatitvam
adhīśvaraṁ sarvoparīśanaśīlam iti svayaṁ bhagavatvam iti \|\|26\|\|

------------------------------------------------------------------------------------------------------------

**īva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**
sarvabhūtānāmanantakoṭibrahmāṇḍavartināṁ yaḥ prāṇa ekatraiva puñjībhūto
yadi syāt tadviśeṣaś ca ojaḥ saho balam pṛthak pṛthag
indriyamanodehasāmarthyaṁ ca yadyekīkṛtaṁ bhavet, tad api
tadvibhūtitvāttvām evāhaṁ jāne ityata ekasya bhūtasya mama balena
tvadbalaṁ pataṅgena garuḍa iva kathaṁ vāryatām iti bhāvaḥ \| viṣṇuṁ
sarvavyāpakaṁ ahantu vyāpya ekaḥ purāṇa puruṣamaham arvācīnapuruṣaḥ
prabhaviṣṇum ahaṁ prabhāvahīnaḥ adhīśvaram ahamīśitavyaḥ \|\|26\|\|

**\...**

\|\| 10.56.27\|\|

> tvaṁ hi viśva-sṛjāṁ sraṣṭā sṛṣṭānām api yac ca sat \|
>
> kālaḥ kalayatām īśaḥ para ātmā tathātmanām \|\|

**śrīdhara-svāmī (bhāvārtha-dīpikā) :** purāṇatve hetuḥ tvaṁ hīti sraṣṭā
nimittam yac ca sadupādānam ataḥ purāṇam prabhaviṣṇutve hetuḥ kāla iti
adhīśvarastvam apy ata evety āha---īśaḥ para iti \| na ca taṭastha ity
āha ātmanāmātmeti \|\|27\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evāha---tvaṁ hīti \|
ato bhinnanimittopādānarūpatvāt \| ata eva kālarūpatvād eva \| tac ca
pareśatvādi na taṭastha \| pṛthag nety āha---ātmeti \| ātmanāṁ cetanā
nāmātmā svarūpabhūtaḥ eko devaḥ sarvabhūteṣu gūḍhaḥ ity-ādiśruteḥ \|
viśvasṛjāṁ brahmādīnām api sraṣṭāhaṁ tu brahmasṛṣṭaḥ, taiḥ sṛṣṭānāṁ
viśveṣāṁ yatsatkāraṇaṁ tattvam eva na tu te viśvasraṣṭāro\'pi
brahmādayo\'pi viśvasya kāraṇamataḥ piṣṭapeṣaṇanyāyenaiva te
viśvasraṣṭāra iti bhāvaḥ \| ata evoktaṁ brahmaṇā---sṛjāṁ sṛjāmi
sṛṣṭo\'ham\' ity-ādi \| kalayatāṁ saṁhartṝṇāmantakādīnām api kālaḥ
saṁhartā \| īśas tatra samarthaḥ \| ahaṁ tvantakasaṁhāryas tathātmanāṁ
jīvānāṁ para ātmāhaṁ tveko jība eva \|\|27\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam agre\'pi, hi eva,
tvam eva yata iti vā, viśvasṛjāṁ śrībrahmādīnāṁ mahadādīnāṁ vā, sat
kāraṇam, brahma kalayatāṁ vaśīkuvrvatāṁ madhye kālaḥ, ata eva para īśaḥ
parameśvaraḥ, tatheti samuccaye, yata ātmanāṁ jīvānāṁ para ātmā
antaryāmīty arthaḥ \|\|27\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvaṁ hīti tair vyākhyātam \|
yad vā, sarvetyatra hetuḥ sṛṣṭānām iti viṣṇum ity atra tac ca ātmeti ca
purāṇetyatra sarvam eva prabhaviṣṇum ity atra ca adhīśvaram ity atra
kāla ity-ādi para ātmā mūlasvarūpaḥ atha vā pūrvapadyasya dvitīyapakṣe
tatpañcavidhatvaṁ krameṇopapādayati, hi yasmāt tvaṁ viśvasṛjāṁ
sūtrādīnāṁ jaḍatvena mṛtaprāyāṇāṁ sraṣṭā udbodhaka ity arthaḥ \| tathā
sṛṣṭānāṁ brahmādīnāṁ yaccopādānaṁ samaṣṭyantaryāmī padmanābhaḥ sa tvaṁ
tathā kalayatām ekaikabrahmāṇḍapravartakānāṁ sarveṣām api teṣāṁ yaḥ
kālaḥ pravartakaḥ sa tvaṁ tathā tādṛśaprabhaviṣṇutvātpara īśaḥ tathā
ātmanāṁ jīveśvararūpāṇām ātmā paramāṁśī svayaṁ bhagavān \|\|27\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśvasṛjāṁ brahmādīnām
api sraṣṭā ahantu brahmasṛṣṭaḥ taiḥ sṛṣṭānām api viśveṣāṁ yat sat
kāraṇaṁ tat tvam eva na tu te viśvasraṣṭāro\'pi brahmādayo\'pi viśvasya
kāraṇamataḥ piṣṭapeṣanyāyenaiva te viśvasraṣṭāra iti bhāvaḥ \| kalayatāṁ
saṁhartṝṇāmantakādīnām api kālaḥ saṁharta īśas tatra samarthaḥ ahaṁ
tvantakasaṁhāryaḥ tathā ātmanāṁ jīvānāṁ para ātmā antveko jīva eva
\|\|27\|\|

**\...**

\|\| 10.56.28 \|\|

> yasyeṣad-utkalita-roṣa-kaṭākṣa-mokṣair
>
> vartmādiśat kṣubhita-nakra-timiṅgilo'bdhiḥ \|
>
> setuḥ kṛtaḥ sva-yaśa ujjvalitā ca laṅkā
>
> rakṣaḥ-śirāṁsi bhuvi petur iṣu-kṣatāni \|\|

**śrīdhara-svāmī (bhāvārtha-dīpikā) :** yata evaṁbhūto\'to
mameṣṭadaivataṁ raghunātha evaṁ tvam ity āha, yasyeti \| īṣadutkalita
uddīpito yo roṣas tena ye kaṭākṣamokṣāstaiḥ kṣubhitā nakrā
grāhāstimiṅgilā mahāmatsyāś ca yasmin so\'vdhirvartma
mārgamādiśaddattavāṁs tathā\'pi tasmin yena tvayā svayaśa eva setuḥ
kṛtaḥ ujjvalitā ca dagdhā yasyeṣubhiḥ kṣatāni chinnāni rakṣaso
daśagrīvasya śirāṁsi bhuvi petuḥ sa eva tvam iti jāne \|\|28\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam bhūtaḥ
pūrvoktaviśiṣṭo\'to hetoḥ kaṭākṣamokṣā netrāntapātāḥ \| timiḥ
śata-yojano matsyastaṁ gilatīti tathā \| tathāpi mārgapradāne kṛte\'pi
\| yena rāmeṇa \| tasminnabdhau \| svayaśaḥ taddhetubhūtastadrūpo vā \|
uddeśyagatatvālliṅgamavivakṣitamajahalliṅgatvātsamāse\'pi
liṅgaviparyayābhāvaḥ \| rakṣaso rāvaṇasyānyeṣāṁ vā \|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ujjvaliteti
śrīhanumatkṛtatve\'pi tasyaiva prabhāvāt \| yad vā, dāhitā kiṁ vā,
dagdhavadvināśitety arthaḥ \| yadyapi śrīraghunāthasya param api caritam
asti, tathāpi śrī-bhagavadvīryātiśayānubhavena vikramaviśeṣāpekṣayaitad
evoktam iti \| anyat tair vyākhyātam \| yad vā, rakṣasāṁ
rāvaṇakumbhakarṇādīnāṁ śirāṁsīti \|\|28\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ujjvalitā dagdhā iti
śrīhanumatkṛtatve\'pi tasyaiva prabhāvāt \| yad vā, dāhitā anyat taiḥ \|
yad vā, ato madvidhadurvidhadayāluḥ śrīraghunātho\'pi tvam evety
āha---yasyeṣad iti \| rakṣasāṁ rāvaṇādīnāṁ śirāṁsi \|\|28\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** īṣadutkalita uddīpito yo
roṣas tena ye kaṭākṣamokṣastaiḥ kṣubhitā nakrāstimiṅgilāś ca yasmin
so\'bdhiḥ varma adiśat dadau tathāpi tasmin yena svayaśa eva setuḥ kṛtaḥ
utkarṣeṇa jvalitā dagdhā yena iṣubhiḥ kṣatāni sa eva matprabhustvam iti
jāne \|\|28\|\|

**\...**

\|\| 10.56.29-30 \|\|

> iti vijñāta-vijñānam ṛkṣa-rājānam acyutaḥ \|
>
> vyājahāra mahā-rāja bhagavān devakī-sutaḥ \|\|
>
> abhimṛśyāravindākṣaḥ pāṇinā śaṅkareṇa tam \|
>
> kṛpayā parayā bhaktaṁ megha-gambhīrayā girā \|\|

**śrīdhara-svāmī (bhāvārtha-dīpikā) :** iti vijñātaṁ vijñānaṁ yena taṁ
bijñānaśabdaḥ karaṇasādhanaḥ karmasādhano vā ṛkṣarājaṁ praty uktavān
\|\| 29-30\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \| karaṇe
sādhane\'rthe sādhyata iti tathā, tatra vijñāyate\'neneti vijñānaṁ
śāstraśravaṇādi, vijñāyate yattadvijñānaṁ jñeyaṁ vas tu
brahmasvarūpamayaṁ ca karmasādhanaḥ \| acyuta iti tādṛśayuddhādau
jāte\'pi tasminvātsalyāvyabhicārābhiprāyeṇa \| yato devakī suto bhagavān
kevalasvajanarakṣārtham eva devakyāmavatīrṇa iti bhāvaḥ \| mahārājeti
bhavādṛśāṁ tadanubhūtam eveti bhāvaḥ \|\|29\|\|

tamṛkṣarājam \| śaṅkareṇa sukhakareṇa \| aravindākṣa iti---prasanna
snigdhadṛṣṭyāvalokayann iti bhāvaḥ \| tatra vijñānam ity atra
karaṇapakṣe pūrvavarapradānādi jñeyaṁ, karmapakṣe vijñātaṁ
viśeṣādanubhūtaṁ vijñānaṁ svavaibhavaṁ bhagavattattvaṁ vā yena
\|\|30\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** acyuta iti
tādṛśayuddhādināpi tasmin vātsalyācyutyabhiprāyeṇa, yato bhagavān
bhaktavātsalyādyaśeṣaguṇaprakaṭanapara ity arthaḥ \| yato devakīsutaḥ \|
he mahārājeti bhavādṛśāṁ mahatāṁ tadanubhūtam eveti bhāvaḥ \|\|29\|\|

ataḥ parayā kṛpayā abhimṛśya sarvāṅgeṣu spṛṣṭvā, yato bhaktaṁ
śaṅkareṇeti sadya eva yuddhaśramādiduḥkhaharaṇapūrvakasukhaṁ kṛtam ity
arthaḥ \| aravindākṣa iti prasannasnigdhadṛṣṭyāvalokayann iti bhāvaḥ \|
megheti svabhāvād eva kiṁ vā, tatpraharṣārthaṁ bhagavatvabodhanātha \|
kiṁ vā, snehabhareṇa giro gāmbhīryaviśeṣāt \|\|30\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itīti yugmakam ṛkṣarājānam
ity ārṣam acyuta iti tādṛśayuddhādau jāte\'pi tasmin
vātsalyāvyabhicārābhiprāyeṇa yato devakīsuto bhagavān he mahārājeti
bhavādṛśāntadanubhūtam eveti bhāvaḥ ataḥ kṛpayā parayābhimṛśya
sarvāṅgeṣu spṛṣṭvā yato bhaktaṁ śaṅkaraṇeti sadya eva
yuddhaśramādiduḥkhaharaṇapūrvakaṁ sukhaṁ kṛtam ity arthaḥ aravindākṣa
iti prasannasnigdhadṛṣṭyāvalokayann iti bhāvaḥ \| megheti śrīmunīndrasya
tadvacanasvaramādhuryayasmaraṇotkaṇṭhā anyataiḥ tatra vijñānam ity asya
karaṇapakṣe pūrvapūrvatadanugatirucyate karmapakṣe vijñātaṁ
viśeṣādanubhūtaṁ vijñānaṁ svavaibhavaṁ yena \| yad vā, \[ svena \]
vijñātaṁ svaviṣayavividhajñānaṁ yasya tam iti \|\| 29-30\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** vijñātaṁ svayam
evānubhūtaṁ viśiṣṭajñānaṁ bhagavattatvaṁ yena tam ṛkṣarājaṁ śaṅkareṇa
pāṇinā spṛṣṭveti \| bhaktasya tasya aṅgavyathā upaśamitā \|\|29\|\|

vayaṁ bahava eva bilaṁ prāptāstatrāhamiha praviṣṭa iti śeṣaḥ pramṛjan
pramārṣṭum \|\|30\|\|

**\...**

\|\| 10.56.31 \|\|

> maṇi-hetor iha prāptā vayam ṛkṣa-pate bilam \|
>
> mithyābhiśāpaṁ pramṛjann ātmano maṇināmunā \|\|

**śrīdhara-svāmī (bhāvārtha-dīpikā) :** vayaṁ bahavo biladvāraṁ prāptās
tatra mithyābhiśāpamamunā maṇinā pramṛjana pramārṣṭumahamantarbilamiha
prāpta ity arthaḥ \|\|31\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bilaṁ biladvāram \| tatra
teṣu \| ity artha iti---mamaiva mithyābhiśāpo na sarveṣāṁ
tenāhamatrāgato nānye ityāśayaḥ \| bhagavaṁs tava mithyābhiśāpaḥ katham
iti jāṁbavattākṣepaṁ skandavākyenottārayati---

mayā bhādrapadea śuklacaturthyāṁ candradarśanam \|

goṣpadāṁbuni vai rājan kṛtaṁ divamapaśyatā \|\| iti \|

nāradapi---

tvayā bhādrapade śuklacaturthyāṁ candradarśanam \|

kṛtaṁ yeneha bhagavanvṛthā śāpamavāptavān \|\| iti \|

kiṁ ca, ---

yena bhādradvitīyāyāṁ dṛṣṭaścandroa hare site \|

tasya doṣo na bhavati caturthīdarśanodbhavaḥ \|\| iti \|

nanu sa eva taddine kathaṁ candro darśanārhoneti
cedāha---bhādrasitacaturthyāṁ paṅkaskhalitaṁ gaṇeśaṁ dṛṣṭvā candro
jahāsa \| taṁ ca gaṇeśo yastvāmadya drakṣyati sa mithyābhiśapto
bhaviṣyatīti śaśāpa \| atastaddine darśanānarhatāṁ candro\'vāpeti sati
taddarśane taddina iṣṭakāprakṣepādinā kasmāccidgālīgrahaṇādi
kuryāttenāpi taddoṣāntir ity uktaṁ purāṇāntara ityalamatiprasaṅgena
\|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** idaṁ parvate deśe vā,
amunā anena maṇinā prakarṣeṇa mṛjannityenaṁ nītvaitatsvāmine
dātumicchāmīti bhāvaḥ \|\|31\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iha biladvāradeśe pramṛjan
siṁhahataprasenādidarśanena mṛṣṭam api prakarṣeṇa mārṣṭum ity arthaḥ \|
idaṁ ca vākyaṁ śrī-bhagavat-ā kiñcidvicāritam api paunaruktyabhiyā
saṅkṣepeṇa prathitamatreti jñeyam \|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** maṇinā saha \|\|31-35\|\|

**\...**

\|\| 10.56.32 \|\|

> ity uktaḥ svāṁ duhitaraṁ kanyāṁ jāmbavatīṁ mudā \|
>
> arhaṇārthaṁ sa-maṇinā kṛṣṇāyopajahāra ha \|\|

**śrīdhara-svāmī (bhāvārtha-dīpikā) :** sahamaṇinā samarpayāmāsa \|\|
32-34 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itītthaṁ bhagavatoktaḥ \|
arhaṇārthaṁ gṛhāgatabhagavadarcananimittam \| yattu pādme sṛṣṭikhaṇḍe
jāṁbavatkatṛprasenavadhādi, tathā śrī-kṛṣṇakatṛkajāṁbavataś cakreṇa
vadhādi, tatsarvaṁ kalpāntaraviṣayaṁ, na tvetatkalpīyakṛṣṇāvatāraviṣayam
\| yad vā, -śaṁ kalyāṇaṁ karotīti śaṅkara sudarśanaṁ cakram

yeye hatāścakradhareṇa viṣṇunā trailokyanāthena janārdanena \|

tete gatā viṣṇupurīm ityādyakteḥ \|

śaṅkaramastyasminn iti śaṅkaras tena pāṇinā hastenābhimṛśya mardayitvety
arthaḥ \| tasmai tuṣṭena bhagavatā varaṁ varayety uktam, tena
coktam---cakreṇa me mṛtyu kārayeti \| tataś ca
ratnagrahaṇakanyodvāhānantaraṁ tathaiva kṛtaṁ bhagavateti,
anyathābhispṛśyetyevaṁ brūyānna tvabhimṛśyeti \|
svāmiti---narakanyārūpatve\'pi tadīyatvabodhanārtham, ṛkṣatve\'pi
devaputratayā nānārūpadhṛtyā tatsaṁbhavāt \| jāṁbavatīm iti tasya
snehādhikyatayā tannāmnaiva khyātām \| māthurahari-vaṁśe
cedamākhyānamastīti śrūyate---pūrvaṁ śrīrāmāvatāra eva kanyeyaṁ
jātāsīttasmā eva jāṁbavāndātum aicchat \| sa
coce-ekapatnīvratadhare\'sminnavatāre mamaitanna ghaṭata iti
śrī-kṛṣṇāvatāre ghaṭiṣyate, kintu bahudinaṁ tapasyāṁ kuru, tataḥ sa
śrīgovardhane ciraṁ tapastaptvā tamabhīṣṭaṁ prāpeti \|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svām iti nārīrūpatve\'pi
tadīyatvabodhanārtha ṛkṣatve\'pi devaputratayā tatsambhavāt,
kanyāmapariṇāyitāṁ jāmbavatīm iti tasya snehabharaviṣayatayā tannāmnaiva
khyātām \| kiṁ vā, tenaiva tathākṛta-tatsañjñakām ity arthaḥ \| kecittu
purāṇāntaraprasiddhā gandharvakanyeti vadanti, upajahāra dāsyena
balitayā samarpayāmāsa \|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svām iti narakanyārūpatve\'pi
tadīyatvabodhanārtham ṛkṣatve\'pi devaputratayā nānārūpadhṛtyā
tatsambhavāt kanyāmapariṇāyitāṁ jāmbavatīm iti tasya sneha
bharaviṣayatayā tannāmnaiva khyātaṁ māthura hari-vaṁśe
cedamākhyānamastīti śrūyate pūrvaṁ śrīrāmacandrāvatāra evaṁ kanyeyaṁ
jātāsīt tasmā eva jāmbavān dātum aicchat sa coktavān ekapatnī bratadhare
mamaitadavatāre na ghaṭata iti śrī-kṛṣṇāvatāre ghaṭeta kintu bahudinaṁ
tapasyāṁ kuru tataś ca tatsmṛtvā kālāntare ciraṁ śrīgovardhane
tapastaptvā tamabhīṣṭaṁ prāpeti \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.33 \|\|

> adṛṣṭvā nirgamaṁ śaureḥ praviṣṭasya bilaṁ janāḥ \|
>
> pratīkṣya dvādaśāhāni duḥkhitāḥ sva-puraṁ yayuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratīkṣya viladvāre
sthitvā \| śaureriti---vasudevādīnāṁ mayyatra praviṣṭe duḥkhaṁ syādatas
tatra vilambo na ghaṭata iti bhāvaḥ \| janāḥ satrājinnāgarikāḥ \|
kṛṣṇe\'tyantapremā\'bhāvābvilapraveśamakṛtvaiva puraṁ yayuḥ \|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śaurer iti
śrīvasudevādyapekṣayā \| tatra cirāvasthitirna sambhavatīti bhāvaḥ \|
ato duḥkhitā duḥkhabhareṇa vicārāpagamād ity arthaḥ, ataḥ svakīyām eva
puram, na tu tadvilam ity arthaḥ \|\|33\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śaurer iti
śrīvasudevādyapekṣayā tatra vilambo na sambhavet ityabhiprāyeṇeti bhāvaḥ
\| janāste satrājinnāgarāḥ ato dvārakāvāsisvābhāvyena duḥkhitā api santo
nātyantaraṅgatvāt svīyam eva puraṁ yayuḥ na tu tadvilam ity arthaḥ
\|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.34 \|\|

> niśamya devakī devī rukmiṇy ānakadundubhiḥ \|
>
> suhṛdo jñātayo'śocan bilāt kṛṣṇam anirgatam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aśocan śokasantaptā āsan
\|\|34\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devī īśvarī mahiṣīty
arthaḥḥ suhṛdaḥ sambandhinaḥ sakhāyo vā, kṛṣṇaṁ sarvacittākarṣakam iti
mahāśokaḥ sūcitaḥ \|\|34\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devītyubhayatra sambandhaḥ
paramapūjyety arthaḥ \| tac ca parama-premādhikyāt paramaśaktirūpatvāc
ca ānaketyādau premṇa ūnonatayānukramaḥ suhṛdaḥ sambadhinaḥ sakhāyo vā
\|\|34\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.35 \|\|

> satrājitaṁ śapantas te duḥkhitā dvārakaukasaḥ \|
>
> upatasthuś candrabhāgāṁ durgāṁ kṛṣṇopalabdhaye \|\|

**śrīdhara-svāmī (bhāvārtha-dīpikā) :** śrī-kṛṣṇaprāptaye candrabhāgāṁ
nāma durgamabhajan \|\|35\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te janāḥ \| śapanto
nindantaḥ \| candreṇa bhajyate sevyata iti tathā tām \|

nṛṇāṁ bandhaṁ vadhaṁ ghoraṁ putranāśaṁ dhanakṣayam \|

vyādhimṛtyubhayaṁ durgā pūjitā śamayiṣyati \|\| iti harivaṁśoktaḥ,

durge smṛtā harasi bhītimaśeṣajantoḥ iti mārkaṇḍeyāc ca \| upatasthur
iti bhagavadballīlāveśād eva \| upalabdhaye śīghraṁ prāptaye \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te devakyādayaḥ
śrī-kṛṣṇaika jīvanā vā, sarve janāḥ kṛṣṇasyākhaṇḍānandaghanamūrteḥ, upa
samīpe acirād eva labdhaye, mahāmāyām iti tatra tasyāḥ sāmarthya
sambhāvayati, bhagavata eva śaktiviśeṣarūpatvāt \|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upatasthurita ca
bhagavadvallaukikalīlāveśād eva upalabdhaye acirād eva prāptaye
\|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.36 \|\|

> teṣāṁ tu devy-upasthānāt pratyādiṣṭāśiṣā sa ca \|
>
> prādurbabhūva siddhārthaḥ sa-dāro harṣayan hariḥ \|\|

**śrīdhara-svāmī (bhāvārtha-dīpikā) :** sa ca kṛṣṇasteṣāṁ prādurbabhūva
āsava iti pāṭhe asava iṁdriyāṇi teṣāṁ preṣṭha ity arthaḥ \| kadā devyā
upasthānāt tayā tānprati ādiṣṭā dattā yā āśīḥ kṛṣṇaṁ drakṣyatheti tayā
sahaiva \|\|36\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ devīmupatiṣṭhatāṁ
madhye \| āśiṣāsavaḥ iti pāṭhe \| ity artha iti---yathā priyeṇa
dhanenāpīndriyāṇi rakṣanti taddānena ca na dadati lakṣaṁ te dāsyāmi
nijamekanetraṁ dehi iti śrutvāpi dhanamagṛhītvā tanna dadati
preṣṭhatvāt, tadvadvārakāvāsināṁ śrī-kṛṣṇo\'pīti bhāvaḥ \| kadā
prādurbabhūveti cedāha---devyā iti \| tayā devyā \| tān sevam ānān \|
tayāśiṣā \| sahaiva tatkṣaṇam eva \| siddhārthaḥ maṇisahitaḥ \| devyā
pratyakṣībhūya pratyadiṣṭā dattā yā āśīḥ kṛṣṇa āgataprāyaḥ iti \| tayā
āśiṣā sahaiva \| asava iti harer viśeṣaṇam \| asavaḥ prāṇatulyaḥ puṁsi
bhūmnyasavaḥ prāṇāḥ ity amaraḥ \| siddho\'rtho
maṇyānayanajāṁbavadanugrahaśrījāṁbavatī parigrahasatrājitakṣepaṇādirūpo
līlāprayojanaṁ yasya sa tathā \|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** pratyādiṣṭāśiṣā saha
prādurbabhūva, yadaivāśīrabhūt, tadaiva prādurabhūd iti
tulyayogitāyāmāśiṣaḥ pūrvabhāvitvābhāvānna kāraṇatvam \|\|36\|\|

vaiṣṇava-toṣaṇī: tuśabdo viśeṣe devyupasthānādanyeṣāṁ na prādurbhavati
devān devayajo yānti ityādeḥ teṣāṁ punaḥ devyupasthānāt hariḥ
prādurbabhūvety arthaḥ \| teṣu tadādyārādhanasya
laukikalīlāmayaśrī-kṛṣṇapremarasaikavilāsatvāt devyā api tatsambandhena
yogyatālabdheriti bhāvaḥ \| saheti yadāśīdattā tadaivety arthaḥ
siddho\'rthaḥ
maṇyānayanajāmbavadanugrahaśrījāmbavatīparigrahasatrājitahepaṇādirūpaṁ
tādṛśalīlāprayojanaṁ yasya saḥ ata eva sadāraḥ prādurbabhūveti
āvirbhāvavacchīghrāgamanāt tac ca garuḍārohaṇeneti sambhāvyam anyat taiḥ
tatra harir ityasyaiva vyākhyā sa ca śrī-kṛṣṇa iti \|\|36\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tu iva, upasthānādiva,
vastutasteṣu snehabharaṇāśu svayam eva prādurbhāvāt siddho\'rthaḥ \|
maṇyānayana-śrījāmbavadanugraha-jāmbavatīparigrahādiprayojanaṁ yasya
saḥ, ata eva sadāraḥ \| evaṁ śrījāmbavatīparigrahādyartham eva
satrājiddvārā nijāpavādaḥ svayam evotthāpita iti
dyotayati-prādurbabhūveti \| vastutaḥ sadā dvārakāyāṁ vidyamānatvāt,
kevalaṁ krīḍāviśeṣārtham eva kadācidācchannatvāt \| kiṁ vā, āvirbhāvavat
sahasā śīghrāgamanāt, harir iti teṣāṁ śokaharaṇasya kiṁ vā,
sadāratvādinā harṣaṇena manoharaṇasyābhiprāyeṇa \| anyat tair vyākhyātam
\| tatra harir ity asyaivaṁ vyākhyā śrī-kṛṣṇa iti \| yad vā,
tadanusāreṇa harir ity atra pāṭhāntaram anusandheyam \|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** teṣām ity-ādi,
pratyādiṣṭāśiṣā saha prādurbabhūva yadaivāśīrabhūt tadaiva
prādurbabhūvety arthaḥ atastadāśīrapekṣānāsīd ity arthaḥ \|\|36\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** devyā pratyādiṣṭā
pratyakṣībhūya dattā yā āśīḥ kṛṣṇa āyāta-prāya iti tayā sahaiva
āśiṣāsava iti pāṭhe asava iti harer viśeṣaṇam prāṇatulya ity arthaḥ
\|\|36\|\|

**\...**

\|\| 10.56.37 \|\|

> upalabhya hṛṣīkeśaṁ mṛtaṁ punar ivāgatam \|
>
> saha patnyā maṇi-grīvaṁ sarve jāta-mahotsavāḥ \|\|

**śrīdhara-svāmī (bhāvārtha-dīpikā) :** loke janāḥ kathañcin mṛtaṁ
bandhu punar āgatam upalabhante tadvad upalabhya sarve jāta-mahotsavā
āsann iti \|\| 37-38 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra mṛtam iveti luptopamā
bodhyā \| yad vā, mṛter mṛtisthānādāgataṁ mṛtaṁ taddhitāṇo
vaikalpikaṇittvādṛddhyabhāva ito lope ca rūpam \| hṛṣīkāṇāmīśaṁ
tamantareṇācetanatvaprāyābhiprāyeṇa \| maṇigrīvam iti svabhaktena
jāṁbavatā svakanyādānasamaye grīvāyāṁ maṇidhāraṇāt \|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hṛṣīkāṇāmīśam iti
sarvendriyotsavapravarttanābhiprāyeṇa, jātamahotsabā babhūvuḥ,
maṇigrovam ity asyānte nirdeśaḥ, mithyāpavāda-mārjanādinā
śrī-kṛṣṇa-prītyutpādanena mahotsavādhikyāt \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hṛṣīkāṇāmīśam iti
tamantareṇācetanatvaprāyatābhiprāyeṇa maṇigrīvam ity asyānte
nirdeśastadgrīvatvasya suṣṭuharṣaviṣādādikāritvena sarvaparyāyakatvāt
\|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upalabhyety-ādi \| hṛṣīke
indriye jātivādekavacanam hṛṣīke mṛte naṣṭaṁ śaṁ kalyāṇaṁ punarāgatam
iva tam patnyā saha jāmbavatyā saha \|\| 37-45 \|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** maṇigrīvam iti
svabhaktena jāmbabatā svakanyāsampradānasamaye grīvāya maṇidhāraṇāt \|\|
37-38 \|\|

**\...**

\|\| 10.56.38 \|\|

> satrājitaṁ samāhūya sabhāyāṁ rāja-sannidhau \|
>
> prāptiṁ cākhyāya bhagavān maṇiṁ tasmai nyavedayat \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāptiṁ mahāyuddhadvārā \|
tasmai satrājite \| pūrvamugrasenārthaṁ prārthite\'pi tasmistasya
lipsārāhityabodhanāya nyavedayadarpayāmāsa \| yato bhagavān
sarveśvaryapūrṇatayā tadādiṣu nairapekṣyād iti bhāvaḥ \|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**upalabhya hṛṣīkeśam iti
hṛṣīke indriye jātābekavacanam, naṣṭaṁ śaṁ kalyāṇaṁ punarāgatamivety
arthaḥ \|\| 38-45 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak yatnata āhūya
sabhāmadhye tatra ca rājña ugrasenasya rājñāṁ vā sannidhau
mithyāpavādamārjanārthaṁ sarvalokapraharṣaṇārthaṁ ca sarvaprajāsu
tavṛttaprakhyāpanāya tathā svayaṁ prāgugrasenārthaṁ prathite\'pi
tasmistasya lipsārāhityabodhanāya nyavedayat arpayāmāsa yato bhagavān
sarveśvaryapūrṇatayā tadādiṣu nairapekṣyād iti bhāvaḥ \|\|38\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyagāptajanapreṣaṇādinā
āhūya, sabhāmadhye tatra ca rājña ugrasenasya rājñāṁ vā sannidhāv iti
mithyāpavādamārjanārthaṁ sarvalokapraharṣaṇārthaṁ ca sarvaprajāsu
tadvṛttaprakhyāpanāya \| tathā svayaṁ prāgugrasenārthaṁ prāyate\'pi
tasmistasya lipsārāhityabodhanārtham iti nyavedayadarpayāmāsa, yato
bhagavān sarvaiśvaryapūrṇatayā tasmin nairapekṣyād iti bhāvaḥ \|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.39 \|\|

> sa cāti-vrīḍito ratnaṁ gṛhītvāvāṅ-mukhas tataḥ \|
>
> anutapyamāno bhavanam agamat svena pāpmanā \|\|

**śrīdhara-svāmī (bhāvārtha-dīpikā) :** pāpmanāparādhenānutapyamānaḥ
\|\|39\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa ca satrājit \|
ayāṅamukho\'dhomukhaḥ \| tataḥ kṛṣṇāt \| ratnaṁ maṇim \| aparādhena
mithyābhiśāpakathanarūpeṇa \| anutapyamānaḥ paścāttāpaṁ kurvan
\|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvarthe cakāraḥ sarveṣvanyeṣu
prakṛṣṭeṣv api tasyānutāpena bhedāt tatastasyāḥ sabhātaḥ svena
svīyenaiveti śrī-bhagavat-aḥ snehastasminnavamānādikam nirastam
\|\|39\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tvarthe cakāraḥ,
sarveṣvanyeṣu prahṛṣṭeṣv api tasyānutāpena bhedāt, tatastasyāḥ sabhāyāḥ
sakāśāt svena svakīye naiveti śrī-bhagavat-astasminnavamānādikaṁ
nirastam \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** anutapyamāno\'nutapam
\|\|39\|\|

**\...**

\|\| 10.56.40 \|\|

> so'nudhyāyaṁs tad evāghaṁ balavad-vigrahākulaḥ \|
>
> kathaṁ mṛjāmy ātma-rajaḥ prasīded vācyutaḥ katham \|\|

**śrīdhara-svāmī (bhāvārtha-dīpikā) :** aghaṁ doṣam ātmano
rajomalamaparādham iti \|\|40\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa satrājit \| tad eva
mithyoktilakṣaṇam \| balavatā śrī-bhagavat-ā tadīyair balavadbhir vā
vigraho mithyāpavādotthāpanena virodhastenākulaścintāto\'bhūt \|\|40\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anu nirantaraṁ dhyāyan,
eva-śabdena mahāghatayā tadanyacintārāhityaṁ bodhyate \| balavatā
śrī-bhagavat-ā \| kiṁ vā, balavadbhistadīyair vigraho
mithyāpavādotthāpanena virodhastenākulaḥ san \| katham ity
-ādikañcānudhyāyan, acyuta iti sadā prasādāccyutirahitaḥ sann iti bhāvaḥ
\|\|40\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa ity ardhakam \| anu
nirantaraṁ dhyāyana evaśabdena mahārghatayā nitarāṁ tadanyacintārāhityaṁ
badhyate balavatā śrī-bhagavat-ā kiṁ vā balavadbhistadīyair vigrahaḥ
mithyāpavādotthāpanena virodhastenākulaścintāvyākulo\'bhūd iti
\|\|40\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** balavadbhir bhagavadīyaiḥ
saha bigrahaḥ virodhastenākulo\'bhūt \| anudhyānam āha---katham iti
sāddha duyena \|\| 40-44 \|\|

**\...**

\|\| 10.56.41 \|\|

> kiṁ kṛtvā sādhu mahyaṁ syān na śaped vā jano yathā \|
>
> adīrghadarśanaṁ kṣudraṁ mūḍhaṁ draviṇalolupam \|\|

**śrīdhara-svāmī (bhāvārtha-dīpikā) :** kiṁ kṛtvā kasmin kṛte ity arthaḥ
\| sādhu bhadram \| adīrghadarśanamavicārakaṁ mām \| kṣudraṁ kṛpaṇaṁ
mūḍhaṁ maṇdamatim \|\|41\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti---ubhayor
avyayatvādyathecchamartha iti bhāvaḥ \| mahyaṁ mama \| avicārakaṁ
bhaviṣyajñānahīnam \| anudhyānam āha---sārdhadvayena \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** janaḥ sarvalokaḥ
śāpayogyatāmanudhyāyati---adīrghati \| viśeṣaṇānāmeṣāṁ yathottaraṁ
śāpahetutve śreṣṭhayam \| yad vā, pūrvapūrvasminnuttarottarasya
hetutvamūhyam \|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anudhyānam evāha---katham ity
-ādisārdhadvayena \| tatra prathamaṁ sārdhakam acyutaḥ svabhāvād
acyutatvena tatsañjñaḥ janaḥ sarvalokaḥ
śāpayogyatāmanudhyāyati---adīrgheti \| mām iti śeṣaḥ \| tatra
tāvadetādṛśaṁ ratnaṁ martyair asmābhir grāhyam eva nety āha---adīrgheti,
labdhaṁ ca śrī-bhagavat-y eva samarpayituṁ yogyam ity āha---kṣudram iti
\| hanta tena svayaṁ prāthite\'pi tasmin vimukho\'bhavaṁ āpatite
cānarthe tam evādūṣayam ity āha---mūḍham iti \| sarvatra hetuḥ
draviṇalolupam iti \|\|41\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.42 \|\|

> dāsye duhitaraṁ tasmai strīratnaṁ ratnam eva ca \|
>
> upāyo'yaṁ samīcīnas tasya śāntir na cānyathā \|\|

**śrīdhara-svāmī (bhāvārtha-dīpikā) :** evaṁ dhyāyannupāyaṁ
niścinoti---dāsya iti \| strīratnaṁ duhitaraṁ tāvaddāsyāmi tadanantaraṁ
pāribarhatvena ratnamapīti \|\| 42-43 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-rītyā \|
tāvadādau \| tasya aparādhasya, kṛṣṇasya, vā \| nanu tvadduhitrā kathaṁ
tasya prasādaḥ syādyena śāntirbhavedityata āha---strīratnam iti \|
ratnaṁ ca syamantakam \| tasyācyutasya \| śāntiś ca duḥkhopaśamaḥ \| kiṁ
vā-madaparādhasya śāntirupaśamaḥ, anyathā maraṇādināpi prakāreṇa naiva
śāntiḥ \|\| 42\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tvadduhitrā kathaṁ
tasya prasādaḥ syāt, yena śāntirbhavedityata āha---strīratnam iti \|
ratnaṁ ca syamantakam, tasyācyutasya śāntiḥ sukham \| kiṁ vā, tasya
madaparādhasya śāntirupaśamaḥ, anyathā anyena maraṇādināpi prakāreṇa
naiva śāntiḥ \|\|42\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tvadduhitrā kathaṁ
tasya prasādaḥ syādyena śāntirbhavedityata āha---strīratnam iti \|
ratnaṁ ca syamantakaṁ tasyācyutasya śāntiś ca duḥkhopaśamaḥ kiṁ vā tasya
madaparādhasya śāntirupaśamaḥ anyathānyena maraṇādināpi prakāreṇa naiva
śāntiḥ \|\|42\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.43 \|\|

> evaṁ vyavasito buddhyā satrājit svasutāṁ śubhām \|
>
> maṇiṁ ca svayam udyamya kṛṣṇāyopajahāra ha \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam iti \| svasutāṁ
satyabhāmām \| etāvallīlāparipāṭīphalaṁ mukhyametad evety āha---evaṁ
katham ity -ādiprakāreṇa \| vasitaḥ kṛtaniś ca yaḥ \| śubhāṁ sarvottamām
\| śrīvasudevādiṣu prārthanayodyamaṁ kṛtvā upajahāra dadau \|\| 43 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vyavasitaḥ kṛtaniścayaḥ,
śubhāṁ sarvathottamām, svayam evodyamya śrīvasudevādiṣu bahudhā
kākuprārthanayodyamaṁ kṛtvā jñātitvena maṇisambandhādinā vā tasyāṁ
śrī-bhagavat-prārthanādyabhāvāt sa mahāparādhī \|\| 43 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etāvallīlāparipāṭīphalam
makhyametad evetyā---evam i katham ity -ādiprakāreṇa vyavasitaḥ
kṛtaniścayaḥ śubha sarvathottamaṁ śrīvasudevādiṣu prārthanayodyamaṁ
kṛtvā upajahāra sa ity atropajahāra heti pāṭhaḥ kacit \|\| 43 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.44 \|\|

> tāṁ satyabhāmāṁ bhagavānupayeme yathāvidhi \|
>
> bahubhir yācitāṁ śīlarūpaudāryaguṇānvitām \|\|

**śrīdhara-svāmī (bhāvārtha-dīpikā) :** bahubhiḥ kṛtavarmādibhiḥ
\|\|44\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upaye me vivāhitavān \|
satyabhāmākhyāṁ yathāvidhyupayema iti jāṁbavatīm api gṛhamānīyopayeme,
kintu tadvatpitṛkulābhāvānna tadīyocita kriyeti bhāvaḥ \| tasyā
vaiśiṣṭyam āha---bahubhir iti \| tatra hetuḥ---śīlaṁ susvabhāvaḥ,
śīlarūpayor audāryaṁ mahattvaṁ, tena tadanugatair anyair
vinayādiguṇaiścānvitām \| bahubhir iti vakṣyamāṇasya kṛtavarmādibhir
vairasya kāraṇaṁ dhvanitam \|\|44\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** satyabhāmākhyām,
bhagavānaśeṣaiśvaryayuktaḥ, ata eva tāṁ yathāvidhyupayeme, anena
śrījāmbavatyā vivāhaḥ, tvarayā dvārakāgamanāt \| yad vā, tatprītaye
tadvilāntar eva śīghravivāhena śrīdevakyādyabhāvād yathāvidhi na
sampanna iti sūcyate \| tasyāṁ śrī-bhagavaddyogyatāṁ
pradarśayanmāhātmyam āha---bahubhir iti \| tatra hetuḥ---śīleti,
audāryaṁ vadānyatvam \| yad vā, śīlarūpayor audāryaṁ mahattvam, tena
guṇaiścānyair anvitām, bahubhir yācitām iti dakṣyamāṇasya
kṛtavarmādibhiḥ saha vairasya kāraṇam api dhvanitam \|\|44\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** satyabhāmākhyāṁ yathā
vidhyapayema iti jāmbavatīm api gṛhamānīyopayeme kim tu pitṛkulābhānna
tadīyocitakriyeti bhāvaḥ \| tasya vaiśiṣṭyamapyāha---bahubhir iti \|
tatra hetuḥ śīlaṁ susvabhāvaḥ śīlarūpayor audārya mahattvaṁ tena
tadanugatair guṇaiścānyair anvitāṁ bahubhir yācitām iti bakṣyamāṇasya
kṛtavarmādibhiḥ saha vairasya kāraṇam api dhvanitam \|\|44\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.56.45 \|\|

> bhagavān āha na maṇiṁ pratīcchāmo vayaṁ nṛpa \|
>
> tavāstāṁ devabhaktasya vayaṁ ca phalabhāginaḥ \|\|

**śrīdhara-svāmī (bhāvārtha-dīpikā) :** maṇiṁ na pratīcchāmo na
svīkurmaḥ devaḥ sūryastadbhaktasyeti kaṭākṣaḥ phalabhāgina iti
tavāputratvāttvadīyaṁ dhanamasmākam eveti gūḍho\'bhiprāyaḥ \|\|45\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaṭākṣa iti---na hi
devabhaktā asatyavādino\'tilubdhāś ca santīti bhāvaḥ \| hari-vaṁśe tu
tasya putrā ye uktāstadantasūcanāyoktam---vayaṁ ca phalabhāgina iti,
kalpāntarāpekṣā harivaṁśoktiḥ \| vayamiti---baladevādyapekṣayāsmākaṁ
ko\'pi na gṛhṇīyād ity arthaḥ \| he nṛpeti---nenaiva nijajanānpālayeti
kaṭākṣaḥ \| phalabhāgina iti bhavato maṇinā yatphalaṁ dṛṣṭamadṛṣṭaṁ vā
śreyo bhavettatparamāntaraṅgatvādasmāsvapi paryavasyed iti vākyārthaḥ
\|\|45\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vayam iti
śrībaladevādyapekṣayā, asmākaṁ ko\'pi na gṛhṇīyād ity arthaḥ \| yad vā,
maṇyanapekṣāyāṁ nijagauravāt, agre ca sarvaphalabhāgitāyām, he nṛpati
etenaiva nijajanān pālayeti kaṭākṣaḥ \|\|45\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vayam iti baladevādyapekṣayā
asmākaṁ ko\'pi na gṛhṇīyād ity arthaḥ \| he nṛpeti etenaiva nijajanān
pālayeti kaṭākṣaḥ phalabhāgina iti bhavato maṇinā yatphalaṁ
dṛṣṭamadṛṣṭaṁ vā śreyo bhavet tatparamāntaraṅgatvāt asmāsvapi
paryavasyed iti vācyo\'rthaḥ vyaṅgyas tu tair uddiṣṭa eva \|\|45\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** devaḥ sūryastadbhaktasya
\| phalabhāgina iti tavā putratvātvadīyaṁ dhanamasmākam eveti nyāyo
dhvanitaḥ \|\|45\|\|

iti sārārtha-darśinyāṁ harṣiṇyāṁ bhakta-cetasām \|

ṣaṭpañcāśattamo'dhyāyo daśame'jani saṅgataḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe syamantakopākhyāne

ṣaṭ-pañcāśattamo'dhyāyaḥ

\|\|56\|\|

(10.57)

## sapta-pañcāśattamo'dhyāyaḥ

### satrājitaṁ hatvā śatadhanvanā syamantaka-haraṇaṁ tasya ca vadhaḥ, akrūrasya ca palāyanaṁ punar dvārakāyām āgamanaṁ ca \|

**\|\| 10.57.1-2 \|\|**

**śrī-bādarāyaṇir uvāca---**

> vijñātārtho'pi govindo dagdhān ākarṇya pāṇḍavān \|
>
> kuntīṁ ca kulyakaraṇe saharāmo yayau kurūn \|\|
>
> bhīṣmaṁ kṛpaṁ saviduraṁ gāndhārīṁ droṇam eva ca \|
>
> tulyaduḥkhau ca saṅgamya hā kaṣṭam iti hocatuḥ \|\|

**śrīdhara-svāmī (bhāvārtha-dīpikā) :**

saptapañcāśattame tu punaḥ śatadhanorvadhe \|

prāptaṁ sma duryaśo mārṣṭi kṛṣṇo\'krūrāhṛtānmaṇeḥ \|\|

akrūramurīkṛtya maṇeḥ pātramathā cyutaḥ \|

upamantrya tamekānte sarāmo\'gādrajāhvayam \|\|

satrājitaḥ śrī-kṛṣṇājñābhaṅgaphalaṁ vyaktīkartum āha---vijñātārtho\'pīti
\| pāṇḍavā biladvāreṇa jatugṛhānnirgatā ity evaṁ vijñāto\'rtha yena saḥ
kuntīṁ ca dagdhāmākarṇya kulyakaraṇe kulocitasaṁvyavahārārtham \|\|1\|\|

anyeṣāṁ taddāhaduḥkhābhāvād bhīṣmādīnsaṅgamyety uktam \|\| 2-3 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** akrurādāhṛta
ānītokrūrāhṛtastasmāt \[ 1 \] urarīkṛtyāṅgīkṛtya \| atha
maṇisamarpaṇottaram \| tamakrūram \| upamantrya kathayitvā---maṇis tvayā
grahītavyaḥ śatadhanvana iti tena saṁvidaṁ kṛtyety arthaḥ \[2\] \|
kulyaṁ śavadāhottaraṁ taduḥkhajihāsayā tagṛhagamanaṁ, tasya karaṇe
tannimittam ity arthaḥ \| kulyaṁ syātkīkase māṁse mṛtagehagatau tathā
iti kośāt \| adhyāyārthe svāmibhir uktamakrūramurarīkṛtyeti \|
tasyāyamarthaḥ---urarokṛtya manasāṅgīkṛtya \| athaikānte \| sarāma
upāmantrya hastināpuravṛttāntamantreṇa niścityeti \| anyathārthatve
tadduryaśomārjanatātparyasyāsya prakaraṇasya pratyuta
tadādhikyapratipādanapratipatteḥ \| gā indriyāṇi īśatvena \| vindatīti
govinda śabdo vijñāpane hetuḥ \| kūlyakaraṇa iti tādṛśakrīḍārtham iti
siddhāntaḥ \|\|1\|\|

anyeṣāṁ duryodhanādīnām \| teṣāṁ \| pāṇḍavānāṁ dāhe duḥkhābhāvāt \|
saṁbandhitvāttulyaduḥkhau rāmakṛṣṇau \| saviduraṁ bhīṣmaṁ
savyasanatvādekatra sthiteḥ \| bhīṣmasya sarvātmīyatvena prathamoktiḥ \|
bhīṣmādibhiḥ saha tulyaṁ duḥkhaṁ duḥkhānukaraṇaṁ yayos tau, yathā
vidurasya \|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vijñātārthatve
hetuḥ---govindo gā indriyāṇi īśatvena vindatīti tathā sa iti
sarvāntaryāmitvād ity arthaḥ \| evaṁ svajanaramaṇābhiprāyeṇoktam---rāma
iti \| kulyakaraṇārthaṁ yāne\'py ayam eva hetudraṣṭavyaḥ \| gavāmindro
govinda iti go-pālanādinā bhaktavātsalyāt \| evaṁ pāṇḍavānāṁ hitārtham
api yānaṁ jñeyam \|\|1\|\|

dāhadāḍhyarthakhyāpanena mahāhiṁsreṣu duryodhanādiṣu teṣāṁ
jīvanavārtānusandhānayatnaśaithilyasiddheḥ, eva api, uktasamuccaye
cakārād dhṛtarāṣṭrādikaṁ ca saviduram iti bhīṣma-kṛpayoḥ
sāntvanādyarthaṁ tābhyāṁ tasya sāhityāt, bhaktatvena samāgame
gauṇatvādvā, bhīṣmādibhiḥ saha tulyaṁ duḥkhaṁ yayastau, atastān
samāgamya, ha spaṣṭam, uccar ity arthaḥ \| bhīṣmādīnāṁ yathāpūrvaṁ
vayaādinā śreṣṭhatayā tattatkrameṇa samāgamaḥ, tatra droṇād api
gāndhāryāḥ śraiṣṭhyam, tasya kṛpāt paścādāgatya navīnatayāgantukatvena
nyūnatvāt \|\|2\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhyāyārthastair eva
vyākhyātaḥ tatrākrūramurarīkṛtyetyasyāyam evārthaḥ tamakrūramurarīkṛtya
manasyaṅgīkṛtya athānantaraṁ sa rāma ekānte upamantrya hastināpuravṛttaṁ
mantreṇa niścityeti anyathārthatve tadduryaśomārjanatātparyasyāsya
prakaraṇasya pratyuta tadādhikyapratipādanapratipatteḥ gā indriyāṇi
īśatvena vindatīti govindaśabdo vijñāne hetuḥ kulyakaraṇa iti
tādṛśakrīḍārtham iti siddhāntaḥ evaṁ svajanaramaṇābhiprāyeṇaivotaṁ rāma
iti \|\|1\|\|

saviduraṁ bhīṣmaṁ savāsanatvādekatra sthiteḥ kṛṣṇāya vā taddine
daivātsaṅgateḥ bhīṣmādikramo\'yaṁ śrībhīṣmasya sarvādaraṇīyatvena
prathamaṁ militatvāt anyeṣāṁ tadvartmakramaprāptatvādunneyaḥ
bhīṣmādibhiḥ saha tulya duḥkhaṁ tadanukaraṇaṁ yayos tau yathā vidūrasya
atastān samāgamya haspaṣṭam uccar ity arthaḥ \|\|2\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** yo\'smabhyam iti
paramabhāgavatasyāpyakrūrasyedṛśyuktinūnaṁ gokulajanakopāt kṛtavarmaṇaś
ca bhojatvena kaṁsasaṅgadoṣāt \|\|1-6\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

saptapañcāśattame tu vadaḥ satrājito hataḥ \|

śatadhanvā tu kṛṣṇenākrūrāt prāpto maṇis tataḥ \|\|

sādhārakaṁ pālako'pi hanyāt kṛṣṇāvamānanāt \|

iti vijñāpayāmāsa maṇiḥ satrājito vadhāt \|\|

pāṇḍavā biladvāreṇa jatugṛhān nirgatā iti vijñāto'rtho yena saḥ \|
kuntīṁ ca dagdhām ākarṇya kulyakaraṇe kulocitavyavahārārtham \|\|1-2\|\|

**\...**

\|\| 10.57.3 \|\|

labdhvaitad antaraṁ rājan śatadhanvānam ūcatuḥ \|

akrūra-kṛtavarmāṇau maṇiḥ kasmān na gṛhyate \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat kṛṣṇagamanalakṣaṇam
\| antaramavakāśam \|\| etadantaramiti---saṁprati rāmakṛṣṇau dvārakāyāṁ
nasta ityadhanaiva satrājitaṁ hatvā maṇigrahītuṁ śakyaḥ, tatrāvābhyāṁ
tvam eva śūro\'tastvayaiva hanyatāma, tasya duḥśīlatvātkasmānmaṇirna
gṛhyata iti \|\|3\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** antaramavakāśam,
śatadhanvānam iti tasya duḥśīlatvāt \| kiṁ vā, satrājitā
pratiśrutaputryadānena tasya dvayotpatteḥ \| na gṛhyate tvayā \|\|3\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** antaramavakāśaṁ śatadhanvānam
iti tasyātiduḥśīlatvāt na gṛhyate tvayā \|\|3\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** etadantaram iti samprati
rāmakṛṣṇau dvārakāyāṁ nas ta ityadhunaiva satrājitaṁ hatvā maṇirgṛhītuṁ
śakyaḥ tatrāvābhyāṁ sakāśāt tvam eva śūra iti tvayaivāyaṁ hanyatām
\|\|3\|\|

**\...**

\|\| 10.57.4 \|\|

> yo'smabhyaṁ sampratiśrutya kanyāratnaṁ vigarhya naḥ \|
>
> kṛṣṇāyādān na satrājit kasmādbhrātaram anviyāt \|\|

**śrīdhara-svāmī (bhāvārtha-dīpikā) :** nanu jīvansatrājitkathaṁ maṇiṁ
dāsyati tatrocatuḥ yo\'smabhyam iti \| bhrātaraṁ prasenaṁ mṛtaṁ
kasmānnānviyānnānugacchet mriyatām ity arthaḥ \|\| 4-5 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etādṛśaṁ ratnaṁ jīvatā
dātum aśakyam ity āśaṅkate---nanv iti \| tatrākṣepe \| ity artha
iti---taṁ mārayitvā maṇirgrahītavya ity arthaḥ \| pratiśrutya dātum
aṅgīkṛtya \| yataḥ kanyāratnaṁ kanyāśreṣṭhatvenāsya tadabhilāṣāspadatvād
iti bhāvaḥ \| viśeṣeṇa garhayitvā doṣāropeṇa tiraskṛtya \| kṛṣṇāyeti
mūlanāmagrahaṇamavajñayaḥ \| kanyā ratnam iti tadaprāptyā mahādhiś ca
sucyate \| kasmādbhrātaram ity -ādiśāpavyājavacanasyāyaṁ
bhāvaḥ---aputrasyāsya bhrātā mṛto\'to\'sahāyasyāsya hanane, hate cāsmin
kasmād api bhayaṁ nāsty eva \| dāyadābhāvena ca maṇistadīya eva
tasmāddhanyatām iti \| śrī-bhagavadbhaktavarasyākrūrasyedṛśoktirnūnaṁ
śrīgokulajanakopāt, kṛtavarmaṇaś ca bhojatvena tatsaṅgābhidoṣāt \| anye
tu manyante---śrī-bhagavanmithyāpavādotthāpake satrājiti mahākrodhenaiva
bhāgavatavarābhyām akrūrakṛtavarmabhyāṁ śatadhanvapravartanārthaṁ
tādṛśamuktam iti \|\|4\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asmabhyam iti
śatadhanvāpekṣayā bahutvam, samyag vāṅnibandhādinā pratiśrutya dātum
aṅgīkṛtya, yataḥ kanyāratnaṁ kanyāśreṣṭhatvenāsmadyogyatvād iti bhāvaḥ
\| tathāpi no\'smān viśeṣeṇa garhayitvā adānāvamānataḥ \| kiṁ vā,
śrī-kṛṣṇa virājati sati kimanyair ity evaṁ vākyaiḥ kṛṣṇāya śyāmakāntaye
iti bhāvaḥ \| bahutvena praty ek a sampratiśraveṇa śāṭhyam api, tathā
kanyāratnam iti tadaprāptyā mahādhiśva sucyate \| kasmāt bhrataraṁ
nānviyādityasyāyaṁ bhāvaḥ---aputrasyāsya bhrātā ca mṛto\'styeva,
ato\'sahāyasyasya hunane hate cāsmin kasmād api bhayaṁ nāstyeva,
dāyādābhāvena ca maṇistvadīya evābhūd iti
śrī-bhagavadbhaktavarasyāpyakrūrasyedṛśyuktiḥ, gokulajanānāśvāsanena
sahasā tvarayā tataḥ śrī-kṛṣṇa-nayanena tasmin śrī-bhagavadekajīvanānāṁ
śrīgopīnāmīṣadavajñāsparśāt, kṛtavarmaṇaś ca bhojatvena tatsaṅgādidoṣāt
\| yad vā, bhagavataḥ pitṛvye bhaktavare
gokulādhikaraṇataddrśanaikārthasevitaduṣṭakaṁse
kṛtasiddha-tattanmanorathakule tathā yadgo\'pi kānāṁ kucekukamāñcitam \[
bhā.pu 10\|3818 \] iti \| yad vā, vihāre vrajayoṣitāṁ śramaṁ, sparśaena
saugandhikagandhyapānudat \[ bhā.pu 1038\|17\] ity-ādibhāvanayā
suvyakta-śrīgopīviṣayaka-bhaktiviśeṣe kaṁsavadhādinā
svabhakta-yadukulahitārthaṁ svecchayā śrī bhagavato gamane
gauṇanimitta-mātratvena bhagavatīnāṁ tāsāmavajñā na kila sambhavet \|
ato jñeyam idaṁ śrī-bhagavanmithyāpavādotthāpake satrājiti mahākrodhena
bhāgavatavarābhyām akrūrakṛtavarmābhyāṁ tadvadhe
kanyāvāptyādyarthasatrājitpriyaṅkara-tadapavādānumodaka-durbuddhiśatadhanvapravartanārthaṁ
śatadhanvano\'pi vadhārtham iti dik \| mavyabhīpsā vakrarasya
nāstīlyagne vyakta bhāvy eva \|\|4\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bahubhir yācitām iti
pūrvamuktamadhunā tu yo\'smabhyaṁ sampratiśrutyetyucyate tasmāt
pūrvamebhir yācitāpi nādāyi samprati tu śaraṇārthinā dīyamānāpi sā
nāmībhir yadyapi svīkṛtā tathāpīrṣyayā prāhaturyo\'smabhyam iti \|
asmabhyam iti śatadhanvāpakṣayā bahutvaṁ samyak vāraṁ vāraṁ pratiśrutya
dātum aṅgīkṛtya yataḥ kanyāratnaṁ kanyāśreṣṭhatvenāsmadabhilāṣāspadatvād
iti bhāvaḥ \| tathāpi no\'smān viśeṣeṇa garhayitvā doṣāropeṇa tiraskṛtya
kṛṣṇāyeti mūlanāmagrahaṇamavajñayā bahutvena praty ek a sampratiśravaṇe
śāṭhya sūcitam \| tathā kanyāratnam iti tadaprāptyā mahādhiś ca sūcyate
kasmādbhrātaraṁ nānviyād iti śāpavyājavecanasyāyaṁ bhāvaḥ aputrasyāsya
bhrātā mṛto\'sty eva ato\'sahāyasyāsya hanane hate cāsmin kasmād api
dāyādābhāvena ca maṇistvadīya eva bhavet tasmāddhanyatām iti
śrī-bhagavadbhaktavarasyāsyākūrasyedṛśyuktirnūnaṁ śrīgokulajana kopāt
kṛtavarmaṇaś ca bhojatvena tatsaṅgādidoṣāt anye tu manyante
śrī-bhagavanmithyāpavādotthāpake satrājiti mahākrodhenaiva
bhāgavatavarābhyām apyakrūrakṛtavarmabhyāṁ śatadhanvapravartanārthaṁ
tādṛśamuktam ity arthaḥ \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra satrājito'parādham
āhatuḥ---yo'smabhyam iti \| bahubhir yācitām iti pūrvoktair ebhiḥ pūrvaṁ
sā praty ek aṁ prārthitā tenāpi dātuṁ pratiśrutā āsīd iti gamyate \|
bhrātaraṁ prasenaṁ mṛtaṁ kasmānnānviyād api tu anugacched eva miryatām
ity arthaḥ \| atra bhagavanmithyāpavādotthāpake satrājiti
mahākrodhenaiva bhaktapravarābhyām akrūrakṛtavarmabhyāṁ tadvadhe
śatadhanvapravartanārtham eva tādṛśam uktam iti prāṁ ca \|\|4\|\|

**\...**

\|\| 10.57.5-7 \|\|

> evaṁ bhinnamatis tābhyāṁ satrājitam asattamaḥ \|
>
> śayānam avadhīl lobhāt sa pāpaḥ kṣīṇajīvitaḥ \|\|
>
> strīṇāṁ vikrośamānānāṁ krandatīnām anāthavat \|
>
> hatvā paśūn saunikavan maṇim ādāya jagmivān \|\|
>
> satyabhāmā ca pitaraṁ hataṁ vīkṣya śucārpitā \|
>
> vyalapat tāta tāteti hā hatāsmīti muhyatī \|\|

**śrīdhara-svāmī (bhāvārtha-dīpikā) :**jarimavān jagāma \|\| 6-11 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ittham \| tābhyām
akrūrakṛtavarmabhyām \| sa śatadhanvā \| bhinnā sanmārgataḥ pṛthakkṛtā
matiryasya saḥ yato\'sattamaḥ yaduvaṁśajo\'pi kaṁsavadasurasvabhāvaḥ \|
pāpaḥ satsaṅgānnijasvabhāvāvaraṇe\'pi prabala pāpavāsanāvaśībhūtaḥ \|
ataḥ kṣīṇajīvito\'pi \| yad vā, ---kṣīṇajīvitatvād eva prāyaḥ satpuruṣo
vināśasamaye buddhayā parityajyate ityabhiyuktostasya tadvadhe pravṛttir
iti jñeyam \|\|5\|\|

saunikavanmārakavat, rākṣasavad ity arthaḥ \| sūnā hiṁsāsthānaṁ
vidyate\'syeti saunikaḥ \|\| 6-7 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhinnā sanmārgataḥ
pṛthakkṛtā matiryasya saḥ, yato\'sattamo mahāduṣṭaḥ, kutaḥ ? pāpaḥ
krūracittaḥ pāparato vā, yataḥ kṣīṇajīvito yadukulajāto\'pi
sannihita-mṛtyutvāttādṛśo\'bhūd iti bhāvaḥ \| yad vā,
bhinnamatitvādasattamaḥ pāpaś ca san \| yad vā, svabhāvata evāsattamaḥ,
yataḥ pāpaḥ, punaś ca tābhyāṁ bhinnamatiḥ \| kiṁ ca, kṣīṇajīvito\'taḥ
śayānam api maṇilobhādavadhīt \|\|5\|\|

asattamatvādikam eva darśayati---strīṇām iti, anādare ṣaṣṭhī \| kiṁ vā,
saptamyarthe, vikraṁ śantīṣv api anāthavad iti vastuto
bhagavatsanāthatvāt, paśun vyādha iveti pāpatve dṛṣṭāntaḥ \|\|6\|\|

vīkṣyeti tadānīṁ tasyāstadgṛhe\'vasthānāt \| kiṁ vā, mṛtasya tasya
strībhistatsākṣānnayanāt, śucā śokenāpitā vyāptī muhyantī snehena
pitṛdoṣādikamavicārayantīty arthaḥ \| yad vā, antarāntarā mūcrchāṁ
bhajantī \|\|7\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhinnā sanmārgataḥ pṛthak
kṛtā matiryasya sa yato\'sattamaḥ, yaduvaṁśajo\'pi
kaṁsādivadasurasvabhāvaḥ tatra ca pāpaḥ tatsaṅgānijasvabhāvāvaraṇe\'pi
prabalapāpavāsanāvaśībhūtaḥ ataḥ kṣīṇajīvito\'pi jātaḥ ataḥ śayānam api
maṇilobhādavadhīt \|\|5\|\|

tad eva darśayati sroṇām iti anādare ṣaṣṭhī \|\|6\|\|

vīkṣyeti tacchrutvā tatra gamanāt śucā śokena apitā vyāptī
diśāśabdavacchucāśabdo vā tasyāmapitā kenacidiva daivena vā kṣiptety
arthaḥ muhyantī snehena pitṛdoṣādikamavicārayantīty arthaḥ yad vā,
antarāntaramūcrcha bhajantī hetustvatra tattallīlārasavaicitrīracayitrī
līlāśaktir eva gamyā \|\|7\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** vīkṣyeti śrīsatyabhāmāyāḥ
śoko\'yaṁ līlāśaktyaiva svarasampādanotthāpita iti jñeyam \| evam agre
śrīrāmādīnāṁ kopādikam api \|\| 7-42 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhinnamatiḥ
pratāritabuddhiḥ \| asattama iti śatadhanvā mūlata eva kubuddhiḥ
satrājiti baddhavairaś ca \|\|5-7\|\|

**\...**

\|\| 10.57.8 \|\|

> tailadroṇyāṁ mṛtaṁ prāsya jagāma gajasāhvayam \|
>
> kṛṣṇāya viditārthāya taptācakhyau piturvadham \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

droṇī kāṣṭhāṁbuvāhinyāṁ gavādinyāṁ ca novṛti \|

kupopakaṇṭhapānārthaklṛptayantre\'pi ca smṛtā \|\| iti dharaṇiḥ \|

prāsya nikṣipya \| tailadroṇyām iti \| dāhānantaramavaśyakṛtyasya
tacchāddhādikarmaṇastadānīmaśakyatvāt \| kiṁ vā-bhagavatā tasya
jijīvaviṣayā \| yad vā, ---bhagavataḥ śokakrodhajananāya
tatpradarśanārtham \| prāsya prakṣipya \|\|8\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tailadroṇyāṁ prāsyeti
dāhānantaramavaśyakṛtyasya tacchrāddhādikarmaṇastadānīmaśakyatvāt \| kiṁ
vā, śrī-bhagavat-ā tasya jijīvayiṣayā \| kiṁ vā, śrī-bhagavat-aḥ
śoka-krodhajananāya tatpradarśanārthaṁ kṛṣṇāya sākṣādbhagavate, ato
vidito\'rthaḥ sarvaprayojanaṁ yena tasmai, tadicchayaiva tattadudbhūteḥ
\|\|8\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tailadroṇyāṁ prāsyeti
dāhānantaramavaśyakṛtyasya tacchāddhādikarmaṇastadānīmaśakyatvāt kiṁ vā
śrī-bhagavat-ā tasya jijīviṣayā kiṁ vā śrī-bhagavat-aḥ
śokakrodhajananāya tatpradarśanārtha viditorthaḥ
prasenādyasthānaviniyuktamaṇitvenāvaśyaṁ bhāviphalaṁ yena tasmai
\|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tailadroṇyāṁ prāsyeti \|
yasyā bhartā parameśvaraḥ sā taddvārā svatātaṁ kathaṁ nājīvayiṣyad iti
lokoktyaiva jagāma, na tu kṛṣṇaprātikūlye satrājiti tasyā vastutaḥ
snehaḥ \| kṛṣṇam api tāpayuktīkartuṁ tapteti yadāhaṁ taptā tadā tvam api
tāpam evābhinayeti jñāpayantīti bhāvaḥ \|\|8\|\|

**\...**

\|\| 10.57.9 \|\|

> tad ākarṇyeśvarau rājannanusṛtya nṛlokatām \|
>
> aho naḥ paramaṁ kaṣṭam ityasrākṣau vilepatuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tacchvaśuramaraṇam \|
īśvarau lokātītāvapi nṛlokatāṁ bandhuviyoge
rodanādimanuṣyadharmamanusṛtya tallīlatvāt, anyathā tvatīvānaucityam eva
\| vilāpam āha---aho khede \| na iti vasudevādyapekṣayā \| paramam iti
bandhuvarasya śayānasya dhanādyarthaṁ caureṇa vadhāt, loke
lajjādyudbhavāccetyetatprakāreṇa \| he rājanniti---tasyedṛśī
nalīlāmādhurī tvayā budhyata eva jñānena rājamānatvād iti bhāvaḥ
\|\|9\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īśvarau lokātītāvapi
nṛlokatāṁ bandhuviyoge rodanādimanuṣyadharmamanusṛtya \| yad vā,
sākṣādīśvaratvāt sarvatra samau śokādirahitāvapi
kāruṇyādinijāśeṣaguṇavistaraṇātha manuṣyaloke\'vatīrya, ata eva
vātsalyādvilepatuḥ \| kaṣṭam, aho khede, naḥ iti śrīvasudevādyapekṣayā,
paramam iti bandhuvarasya śayānasya dhanādyarthaṁ vairiṇā vadhāt tena
loke lajjādyudbhavāṁ ca, ity etat prakāreṇa, he rājann iti
suhṛduḥkhakātarayos tayos tādṛśaṁ sambhavedeveti vismayo na kāryya iti
\| yad vā, tat sarvaṁ śrīsatyabhāmāprītyartham iti tvayā budhyata eveti
bhāvaḥ \|\|9\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īśvarau lokātītāvapi
nṛlokatāṁ bandhuviyoge rodanādimanuṣyadharmamanusṛtya tallīlatvāt
anyathā tvanaucityamatīveti vilāpam āha---aho khede na iti
vasudevādyapekṣayā paramam iti bandhuvarasya śayānasya dhanārthaṁ
caureṇa vadhāt tena loke lajjādyudbhavāc ca ity etat prakāreṇa he
rājaniti tasyeśī nalīlāmādhurī tvayā budhyata eveti bhāvaḥ \|\| 9\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat tasyā vacanaṁ śrutvā
aśrupātaṁ vinā vilāpaṁ cābhininyaturlokasamādhānārtham ity arthaḥ
\|\|9\|\|

**\...**

\|\| 10.57.10-11 \|\|

āgatya bhagavāṁs tasmāt sabhāryaḥ sāgrajaḥ puram \|

śatadhanvānam ārebhe hantuṁ hartuṁ maṇiṁ tataḥ \|\|

so'pi kṛtodyamaṁ jñātvā bhītaḥ prāṇaparīpsayā \|

sāhāyye kṛtavārmāṇam ayācata sa cābravīt \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmāddhastināpurataḥ \|
tataḥ śatadhanvanaḥ ārebhe-śatadhanvanaḥ kṛtavarmādisāhāyyam vāsaso
vyacinonmaṇim iti vakṣyamāṇādbhagavān api
priyajanapremavaśanaralīlāveśena gūḍhapuruṣādidvārā jñātvā sāhāyyārthaṁ
bandhuvarga samāharaṇodyama kṛtavān \| tac ca śatadhanvānaṁ vidrāvya
tamekākinaṁ hantum ity ūhyam ity agre vyaktībhaviṣyati \|\|10\|\|

so\'pi śatadhanvāpi \| sāhāyye sahāyanimittam \| sa ca kṛtavarmā \|
prāṇasya jīvanasy eva na tu yaśodharmādeḥ, paritokṣatadehatvādinā
sarvatobhāvenepsayā gataprāyasya prāptumicchayā \| prākkṛtavarmaṇo
yācanaṁ senādhyakṣatvāt, akrūrasya paramabhaktatvena sāhāyye saṁśayāc ca
\|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasmād gajāhvayāt
puramāgamya bhagavān duṣṭadaṇḍārthaṁ sākṣādavatīrṇaḥ parameśvaraḥ,
ārebhe śatadhanvanaḥ kṛtabarmadisāhāyyena ātmano\'pi sāhāyyārthaṁ
svabandhuvarga-samāharaṇādinodyama kṛtavān, vastutas tu krūrapakṣapātena
maṇivāttacchādanārthaṁ dūre rahasi śatadhanvano vadhāya
nijodyamakhyāpanena tadapasāraṇārtham \| ata evāpyuktam---bhagavān
bhaktavatsalyādyaśeṣaguṇayukta iti \| kṛṣṇasya yuddhārthaṁ
svajanādyākarṣakasyodyamam iti sāgrajatve\'pi duṣṭadaṇḍārthaṁ
tasyaivodyame prādhānyāt tathā tasmād eva tasya bhayāc ca \|\|10\|\|

prāṇasya jīvanasyaiva, na tu yaśodharmādeḥ, parito\'kṣatadehatvādinā
sarvatobhāvena, īpsayā gataprāyasya prāptumicchayā, tatpravartane\'kra
rasya mukhyatāyām api prāka kṛtavarma prati yācanaṁ senādhyakṣutvena
tasya sāmarthyaviśeṣa mananāta \| kiṁ vā, akrūrasya paramabhaktatvena
sāhāyye saṁśayāta \|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ārebhe śatadhanvanaḥ
kṛtavarmādisāhāyyaṁ vāsasorvyacinonmaṇim iti vakṣyamāṇādbhagavān api
priyajanapremavaśanaralīlāveśena gūḍhapuruṣādidvārā jñātvā
svasāhāyyārthaṁ sabandhuvargasamāharaṇādinodyamaṁ kṛtavān tac ca
śatadhanvānaṁ vidrāvya tamekākinaṁ hantum ity ūhyam agre\'pi vyaktībhāvi
\|\|10\|\|

prāṇasya jīvanasyaiva na tu yaśodharmādeḥ paritaḥ akṣatatvādinā
sarvatobhāvenepyasā gataprāyasya prāptumicchayā prākkṛtavarmaṇo yācanaṁ
senādhyakṣatvāt akrūrasya paramabhaktatvena sāhāyye saṁśayāc ca
\|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca sā āgatya
jīvayitum aśaktāveva sāsraṁ vilepatur iti sabandhūnavadad iti jñeyam
\|\|10-11\|\|

**\...**

\|\| 10.57.12 \|\|

nāham īśvarayoḥ kuryāṁ helanaṁ rāmakṛṣṇayoḥ \|

ko nu kṣemāya kalpeta tayor vṛjinam ācaran \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayo rāmakṛṣṇayoḥ \| aham
ity anyaḥ karotu nāma, ahaṁ na kuryām iti bhāvaḥ \|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ahamiti---anyaḥ karotu
nāma, ahantu na kuryām ity arthaḥ \| kutaḥ ? īśvarayoḥ sarvaśaktimataḥ,
ata eva yuddhādinā ramata iti rāmaḥ, vairiṇāṁ sadyojīvanādyākarṣaṇāc ca
kṛṣṇastayor iti bhāvaḥ \| ko\'nyaḥ kalpeta yogyo bhavet \|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aham iti anyaḥ karotu nāma
ahaṁ tu na kuryyām iti bhāvaḥ \|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nāham ityayaṁ bhāvaḥ \|
mayā satrājidvadha eva bhavān pravartito na tu bhagavatprātikūlye \| taṁ
tu tvaṁ yadi śaraṇaṁ na yiyāsasi tarhi tvam iva kimaham api tatprātikulo
babhūṣāmīti \|\|12\|\|

**\...**

\|\| 10.57.13 \|\|

kaṁsaḥ sahānugo'pīto yaddveṣāt tyājitaḥ śriyā \|

jarāsandhaḥ saptadaśasaṁyugād viratho gataḥ \|\|

**śrīdhara-svāmī (bhāvārtha-dīpikā) :** apīto mṛtaḥ saptadaśasaṅkhyākān
saṁyugān \|\| 13-14 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pānābhāve ca maraṇe\'pītaḥ
pītetare gate iti niruktiḥ \| taddveṣāddhetoḥ śriyā saṁpattyā
hetukartrya tyājitaḥ svayam eva sa ity arthaḥ \| tasyās tatra tathaiva
sthitistasyaiva tvapagatir iti \|\|13\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yasmin yayor vā
dveṣāddhetoḥ, śriyā dharmādisampatyā tyājitastyaktaḥ san \| yad vā,
kṛṣṇena śriyā tyājito hāpitaḥ, pādasyāsya pareṇāpyanuṣaṅgaḥ \|\|13\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** taddveṣāddhetoḥ śriyā sampaty
āhetukartrya jitaḥ svayam eva sa ity arthaḥ tasyās tatra tathaiva
sthitasyaiva tvapagatir iti \|\|13\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** apīto mṛtaḥ
apyayaśatdasyāmaraṇārthakatvāt \| śriyā tyājitastyaktaḥ \| yad vā, hata
iha yat dveṣāt svaviṣayakāddhetoḥ kaṁsaḥ śriyā tyājitaḥ saptadaśānāṁ
saṁyugānāṁ samahārastasmāt \|\|13\|\|

**\...**

\|\| 10.57.14 \|\|

pratyākhyātaḥ sa cākrūraṁ pārṣṇigrāham ayācata \|

so\'py āha ko virudhyeta vidvān īśvarayor balam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratyākhyāto nirākṛtaḥ \|
sa śatadhanvā, kṛtavarmaṇeti śeṣaḥ \| pāṇigrahaṁ pṛṣṭhadeśe rakṣitāram
\| so\'krūraḥ \| pārṣṇiḥ sainyasya pṛṣṭhe syātpaścātpadajigīṣayoḥ iti
viśvaḥ \| pāṇigrāham sahāyam \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pāṇigrāhaṁ sāhāyyam ity
arthaḥ, īśvarayo jagadīśayoḥ \|\|14\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pāṇigrāhaṁ sāhāyyam ity
arthaḥ \|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ kṛtavarmaṇā
pratyākhyātaḥ \|\|14\|\|

**\...**

\|\| 10.57.15-17 \|\|

ya idaṁ līlayā viśvaṁ sṛjaty avati hanti ca \|

ceṣṭāṁ viśvasṛjo yasya na vidur mohitājayā \|\|

yaḥ saptahāyanaḥ śailamutpāṭyaikena pāṇinā \|

dadhāra līlayā bāla ucchilīndhram ivārbhakaḥ \|\|

namas tasmai bhagavate kṛṣṇāyādbhutakarmaṇe \|

anantāyādibhūtāya kūṭasthāyātmane namaḥ \|\|

**śrīdhara-svāmī (bhāvārtha-dīpikā) :** tau rāmakṛṣṇāvekam eva tattvam
ity abhiprety āha---ya idam iti \| ajayā māyayā mohitājayeti
sandhirārṣaḥ \|\| 15-17 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaḥ kṛṣṇaḥ \| yasya
kṛṣṇasya \| tatreśvaro nāma eka eva syād iti rāmasyāpi
kṛṣṇāntarbhāvavivakṣayaikatvenāha---ya iti tribhiḥ \| idaṁ
vicitrānatāścaryamayam \| līlayānāyāsenety arthaḥ \| tac ca kimartham
iti ke\'pi jñātuṁ neśāñcakrira ity āha---ceṣṭām iti \| tatra ceṣṭāmīhām,
tattadabhiprāyam ity arthaḥ \| yasyetyasyājayetyanenāpyanvayaḥ \| ata
etām api ceṣṭāṁ ko jānīyād iti bhāvaḥ \|\|15\|\|

ihāpi tādṛśaḥ pratyayo dṛśyatām ity āha---ya iti \| līlayā saptāyanatvād
eva \| bālaḥ āviṣkṛtabālyānurūpākārādis tathāpi dadhāra tatrāpi śailaṁ
śilāmayam iti mṛdādyabhāvena mahāgurutvaṁ śilānāṁ khaṇḍaśaḥ pṛthak kṛtvā
dhāraṇāśakyatvādika cābhipretam \| tathāpyupāṭya mūlato bhūtalāduddhṛtya
tatrāpyekena vāmenaiva pāṇinā tatrāpi līlayānāyāsena \| tatra
dṛṣṭāntamanurūpam āha---ucchilīndhramivārbhaka iti \|\|16\|\|

ata evādbhūta karmaṇe tasmai namaḥ \| adbhutatve hetuḥ---kṛṣṇāya
narākṛtiparabrahmaṇe \| ato bhagavate sarvaiśvaryapūrṇāya \| ata
evānantāyāntarahitāya sadā vartamānāyānādaya ity arthaḥ \| kiṁ ca,
---madhye sṛṣṭyādāvapi vikārarahitatvākūṭasthaya \| yata ātmane
sarvātayamiṇe \| evaṁ bhaktyudra ke ṇa sāṣṭāṅga praṇamanpurapyāha---nama
iti \|\|17\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu īśvara eka eva syād
iti dvitveneśvaratvahānirityāśaṅkāṁ pariharannaiśvaryam eva
darśayati---ya iti \| dvayor apyaivayavaktyā īśvaratvaṁ sādhitam eva,
idaṁ vicitrānantāścaryamayam, līlayā anāyāsena tac ca kimartham iti
ke\'pi jñāta neśāñcakrire ity āha---ceṣṭām iti \| caritam api
etāvadīdṛśaṁ ceti viśvasṛjaḥ śrībrahmādayo\'pi na viduḥ, kiṁ
punastatprayojanam ity arthaḥ \| yad vā, icchāṁ tattadabhiprāyam ity
arthaḥ \| yasyetyasyājayetyanenāpyanvayaḥ \| na jāyate notpadyate, kintu
sadaiva dattate ityajātayeti mohara yāpi sadātanatvamabhipretam \|
kimarthaṁ tvayā satrājitghātitaḥ, kimarthaṁ vā maṇiṁ mayi
sthāpayitumicchasītyādikāṁ tallīlāṁ ko\'pi jñātaṁ na śaknuyād iti bhāvaḥ
\|\|15\|\|

aho sṛṣṭyādiceṣṭāṁ na vidur iti kiṁ vaktavyam, tasya samprati
sarvasākṣāt svayaṁ śrīgovardhanadhāraṇaprakārādikam api kenāpi jñātuṁ na
śakyata iti \| yad vā, nanu īśvaratve tathāstām, adhunā tu
yādavatvāṅgīkārāttena saha yādavānāmasmākaṁ virodho ghaṭetaiva ? na,
atraivāśeṣaiśvaryaprakaṭanād ity āha---ya iti \|
saptahāyanatvādevārbhaka iti bālyānurūpākārādi sūcitam, tathāpi dadhāra,
tatrāpi śailaṁ śilāmayam iti mṛdādyabhāvena mahāgurutvaṁ śilānāṁ
khaṇḍaśaḥ pṛthaktvāddhāraṇaśakyatvādikaccābhipretam \| tatrāpyupāṭya
mūlato bhūtalāduddhṛtya, tatrāpyekena vāmenaiva pāṇinā, tatrāpi līlayā
atrānurūpo dṛṣṭāntaḥ---bāla iti \|\|16\|\|

ata evādbhutakarmaṇe tasmai namaḥ, adbhutakarmatve hetuḥ--kṛṣṇāya
narākṛti---parabrahmaṇe, ato bhagavate sarvaiśvarthyapūrṇāya, ata
evānantāya antarahitāya \| kiṁ ca, sarveṣām ādau bhūtāya sadā
vartamānāya anādaya ity arthaḥ \| kiṁ ca, kūṭasthāya madhye
sṛṣṭayādāvapi vikārarahitāya, yata ātmane sarvāntaryāmiṇe \| evaṁ
bhaktyudrekeṇa sāṣṭāṅgaṁ praṇaman punarapyāha---nama iti \|\|17\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatreśvaro nāmaika eva syād
iti rāmasyāpi śrī-kṛṣṇāntabhavavivakṣayaikatvenāha \| ya iti tribhiḥ \|
idaṁ vicitrānantāścaryamayaṁ līlayā anāyāsenety arthaḥ \| tac ca
kimartham iti ke\'pi jñātaṁ neśāñcakrire ity āha \| ceṣṭām iti \| tatra
ceṣṭāmīhāmicchāṁ tattadabhiprāyam iti yāvat
yasyetyasyājayetyanenāpyanvayaḥ ata etām api ceṣṭāṁ ko jānīyād iti
bhāvaḥ \|\|15\|\|

ihāpi tādṛśaḥ prabhāvo dṛśyatām ity āha---ya iti \| janmadilīlayā
saptahāyanatvād eva bālaḥ āviṣkṛtavālyānurūpākārādiḥ tathāpi dadhāra
tatrāpi śailaṁ śilāmayaṁ iti mṛdādyabhāvena mahāgurutvaṁ śilānāṁ
khaṇḍaśaḥ pṛthakkṛtvā dharaṇāśakyatvādikaṁ cābhipretaṁ tathāpyupāṭya
mūlato bhūtalāduddhṛtya tatrāpyekena vāmenaiva pāṇinā tatrāpi līlayā
atrānurūpo dṛṣṭāntaḥ ucchilīndhramivārbhaka iti \|\|16\|\|

ata evādbhutakarmaṇe tasmai namaḥ adbhutakarmatve hetuḥ kṛṣṇāya
narākṛtiparabrahmaṇe ato bhagavate sarvaiśvaryapūrṇāya ata evānantāya
antarahitāya kiṁ ca, sarveṣām ādau bhūtāya sadā vartamānāya anādaya ity
arthaḥ \| kiṁ ca, kūṭasthāya madhye sṛṣṭyādāvapi vikārarahitāya yata
ātmane sarvāntaryāmiṇe evam bhaktyudaikeṇa sāṣṭāṅga praṇaman
punarapyāha---nema iti \|\|17\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** rāmakṛṣṇayor ekam eva
tattvam ityabhiprety āha---ya iti \| mohitā ajayā iti sandhirārṣaḥ
\|\|15-17\|\|

**\...**

\|\| 10.57.18 \|\|

pratyākhyātaḥ sa tenāpi śatadhanvā mahāmaṇim \|

tasmin nyasyāśvam āruhya śata-yojanagaṁ yayau \|\|

**śrīdhara-svāmī (bhāvārtha-dīpikā) :** antaryāmi-kṛṣṇa-niyuktas
tasminnakrare maṇiṁ nyasya yayāv apalāyata \|\|18\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa śatadhanvā \|
tenākrareṇa \| mahāmaṇim iti tenādhāryatvaṁ, satamenaiva dhāryatvaṁ ca
sūcayati \| ato\'krūraṁ sattamaṁ matvā tasminn eva nyasya nyāsarūpeṇa
sthāpayitveti svātmano\'pi svadhane mamatvādhikyaṁ darśitam \|
viṣṇu-purāṇe tu vaḍavāmāhya ity uktam, atrāśvam iti sāmānya nirdeśo
jñeyaḥ \| śata-yojana-gāmitvaṁ tasya svabhāvata eva, vipattau tu
bahu-śata-yojana-sāmarthyam api jñeyam \| ato dvārakāto
mithilopavanaparyantamatikaṣṭena gatvā tatraiva mṛta iti vakṣyate
\|\|18\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** so\'krūrādipreraṇayā
maṇilobhena vā pāpe pravṛtto\'pi yaḥ, mahāmaṇimiti---tenādhāryatvaṁ
sattamenaiva dhāryatvaṁ sūcayati ato\'krūrasya bhagavati bhaktyatirekaṁ
śrutvā taṁ sattamaṁ matvā tasminn eva nyasya nyāsarūpe dhatvā \|
akrūreṇa tatsvīkāras tu śrī-bhagavadājñayaiveti śrosvāmipādaivyakhyātam
eva \| sā ca sādhuvareṇa bhaktyā tasmin dhṛte saphala syādanyathā tu
viparītam eveti lokahitārtha jñeyā \|\|18\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahāmaṇim iti tenādhāryatvaṁ
sattamenaiva dhāyaryatvaṁ sūcayati ato\'krūraṁ sattamaṁ matvā tasminn
eva nyasya nyāsarūpeṇa dhṛtvā śrī-viṣṇu-purāṇe vaḍavāmāruhyety
uktalvādatrāśvam iti sāmānyanirdeśo jñeyaḥ \|\|18\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nyasya nyāsarūpeṇa
sthāpayitveti svātmano'pi svadhane mamatvādhikyaṁ darśitam \|
śata-yojanagāmitvaṁ tasya svabhāva eva vipatprāptatve tu
bahuśata-yojanagamanasāmarthyam api jñeyam \| ato dvārakāto
mithilopavanaparyantam atikaṣṭena gatvā tatraivāsyo mṛta iti vakṣyate
\|\|18\|\|

**\...**

\|\| 10.57.19 \|\|

garuḍadhvajam āruhya rathaṁ rāmajanārdanau \|

anvayātāṁ mahāvegair aśvai rājan gurudruham \|\|

**śrīdhara-svāmī (bhāvārtha-dīpikā) :** guruḥ śvaśurastaddhantāram
\|\|19\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aṣṭādaśasu guruṣu
śvaśurasya gaṇitatvācchvaśuro\'pi gurureveti bṛhannāradīye \|
garuḍadhvaja miti---sākṣāgaruḍa evoḍīna iti lokotprekṣitam ity arthaḥ
\|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
garuḍadhvajamiti---rathasya garuḍavadvegaḥ sūcitaḥ \| rāma
iti--duṣṭavadhodyamena suhṛdāṁ ramaṇāt \| janāddana iti--duṣṭajanasyādda
ne pravṛttaḥ \| kiṁ vā, tad-arthaṁ nijajanaiḥ prārthanād iti bhāvaḥ \|
gurūdruhamiti---tadvadhārthaṁ tathānuyānaṁ yuktam evety arthaḥ \|
tacchavaṇena praharṣādrājamānaṁ śrīparīkṣitaṁ dṛṣṭvā tathaiva
sambodhayati--rājaniti \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** garuḍadhvajam iti sākṣāgaruḍa
evāyamuḍḍīna iti lokotprekṣitam ity arthaḥ \|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** gurudruhaṁ
śvaśurahantāram \|\|19-20\|\|

**\...**

\|\| 10.57.20 \|\|

mithilāyām upavane visṛjya patitaṁ hayam \|

padbhyāmadhāvat santrastaḥ kṛṣṇo\'py anvadravad ruṣā \|\|

**śrīdhara-svāmī (bhāvārtha-dīpikā) :** śata-yojana-mātragāmitvāttataḥ
paraṁ gantum aśaktas tatra patitaḥ taṁ hayaṁ visṛjya \|\|20\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mithilāyā nagaryāḥ \|
anvadravat rathaṁ hitvā paścādadhāvat, vīrāṇāṁ tathaiva nyāyāt \| nanu
palāyamānānudravaṇamanyāyyaṁ tatrāharūṣā, gurudruhi nyāyyatvād ity
arthaḥ \|\|20\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hayapatanāt samyak
trastaḥ sannadhāvat, api-śabdāt padbhyām evānvadravat, paścādadhāvad iti
jñeyam \| padāteḥ padatinaivānudravaṇasya vīravareṣu yogyatvāt \| nanu
santrastaraya javena palāyamānasyopekṣaivocitā, navanudravaṇam,
tatrāharūṣā bandhuvadhādinā roṣodayād ity arthaḥ \|\|20\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anvadravat rathamutsṛjya
paścādadhāvat vīrāṇāṁ tathaiva nyāyāt nanu palāyamānānudravaṇam apy
anyāyyaṁ tatrāha---ruṣā gurudru hi tādṛśaroṣasya nyāyyatvādilyarthaḥ
\|\|20\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.57.21-22 \|\|

> padāter bhagavāṁs tasya padātis tigmaneminā \|
>
> cakreṇa śira utkṛtya vāsasorvyacinon maṇim \|\|
>
> alabdhamaṇirāgatya kṛṣṇa āhāgrajāntikam \|
>
> vṛthā hataḥ śatadhanurmaṇis tatra na vidyate \|\|

**śrīdhara-svāmī (bhāvārtha-dīpikā) :** vyacinonma gayā māsa \| akrare
maṇirastīti sarvajñatayā viditvā\'pi rāmavañcanāya tathā kṛtavān iti
bhāvaḥ \|\|21-22\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** padbhyāmātirgamanaṁ yasya
sa padātiḥ \| tasya śatadhanvanaḥ \| tigmaneminā caṇḍadhāreṇa \| iti
bhāva iti--jānanevāyametanmāraṇārtham evātrāgata iti rāmo madupari
kruddho mā bhavedato\'jānannivavarṣastrayor maṇer anveṣaṇaṁ cakāreti
tātparyam \| ato dhāvato\'pi bhagavān iti pāṭhe sarvajño\'pi akrare
maṇirastīti sarvajñatayā jñātvāpi dūrātpaśyato rāmasyaiva mohanāya
vyacinot \| tanmahanaṁ ca--svasmādviyuktasya tasya svapriye bahulāśve
nṛpe kṛpābhara prāpaṇārtham iti jñeyam \|\|21\|\|

tatra śatadhanvani \| agrajasyāntikamāgatya vṛthā hata iti
gūḍhapuruṣāṇāmanyathātvaṁ vyañjitam \|\|22\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato dhāvato\'pi
pāṭhāntare sarvajño\'pi vyacinot, utkṛtya dūrādevoccaichittvā, ruṣaiva
kiṁ vā, akrūrapakṣapātenāgravañcanāya śatadhanvamukhato
maṇivṛttāntaśravaṇādibodhanārtham \|\|21\|\|

agrajasyāntikamāgatya āhetyasya karmapadaprayogaḥ
sākṣādagraja-vañcanāyogyatayā svayam eva bhāṣaṇāt, ata evāgrajaśabdaḥ
tatra tasmin \|\|22\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato dhāvato\'pi bhagavān iti
pāṭhe sarvajño\'pi vyacinot dūrataḥ paśyataḥ śrīrāmasya vañcanāya iti
bhāvaḥ \| priyajanapremamayanaralīlākautukecchāveśamayaruṣā śrīrāmāgrato
nānīya maṇivṛttāntamapṛṣṭvaiva cotkarttanaṁ jñeyaṁ śatadhanvani
svaroṣātiśayavyañjanārtham atrāyamabhisandhiḥ akrūre svabhakte\'pi
duḥsaṅgaduranusandhānadarśanāt
kiñcitkālaparityāgātaṅkanādilakṣaṇaśāsanecchā bhagavata āsīt saṅkocataḥ
sā ca na sākṣādātmakatṛkā ata evātmano
bhaktamanorathaparipūraṇasvabhāvatvāc ca tasyaiva ca maṇiyogyatvāttasmai
maṇiditsāpyavartata ata eva cemamabhiprāyam rahasi maṇi labdhvā svayam
evāsau palāyata paścādvicārayitavyam āpātataḥ śrute tavṛttānte
madagrajenānyena ca tasmin duḥkhaṁ prāpsyate tataḥ sarvaṁ viśṛṅkhalaṁ
bhaviṣyatīti \|\|21\|\|

agrajasyāntikamāgatya vṛthā hata iti gūḍharupā dīna manyathātvaṁ
vyañjitam \|\|22\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** akrūre maṇirastīti
sarvajñatayā jñātvāpi dūrāt paśyato rāmasyaiva mohanārthaṁ vyacinot \|
tanmohanaṁ ca svasmād viyuktasya tasya svapriye bahulāśve nṛpe
kṛpābharaprāpaṇārtham iti jñeyam \|\|21-22\|\|

**\...**

\|\| 10.57.23 \|\|

> tata āha balo nūnaṁ sa maṇiḥ śatadhanvanā \|
>
> kasmiṁścit puruṣe nyastas tam anveṣa puraṁ vraja \|\|

**śrīdhara-svāmī (bhāvārtha-dīpikā) :** anveṣānviccha \|\|23\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** udāsīno balastadācaraṇena
kiñcitkupita ity āha tata iti \| tataḥ śatadhanuṣo vadhānantaram \| taṁ
maṇim, puruṣaṁ vā \| anviccha mārgaya \| nūnam ity -ādi
praṇayakopavākyam \| kasmiściditi---yogyatvādakrara eva takita iti
\|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatastatpaścād iti
akrūrapakṣapātena śrī-bhagavat-ā svasya vañcanayā mahādhinā
kṣaṇavilambāt, bala iti snehabalādhikyādantaḥ kupitaḥ sann iti bhāvaḥ \|
nūnaṁ vita, puruṣe tavaiva bhaktavara ity arthaḥ \| ity-ādikaṁ sarvaṁ
praṇayakopād eva \|\|23\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nunam ity -ādikaṁ
praṇayakopavākyaṁ kasmiṁścid iti yogyatvādakrūra eva tarkitaḥ anveṣa
anviccha \|\|23\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** anveṣa anveṣaya
\|\|23\|\|

**\...**

**\|\| 10.57.24-25 \|\|**

> ahaṁ vaideham icchāmi draṣṭuṁ priyatamaṁ mama \|
>
> ity uktvā mithilāṁ rājan viveśa yadu-nandanaḥ \|\|
>
> taṁ dṛṣṭvā sahasotthāya maithilaḥ prīta-mānasaḥ \|
>
> arhayāmāsa vidhivad arhaṇīyaṁ samarhaṇaiḥ \|\|

**śrīdhara-svāmī (bhāvārtha-dīpikā) :** sarvajñasyaivaṁ viceṣṭitaṁ
mad-vañcanāyeti matvā gūḍha-manyur āha---**aham** iti \|\|24-25\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhunā tvayā sārdhaṁ na
gacchāmīty āha---*sarvajñasya* iti \| yasya maṇeḥ sambandhena tādṛśaṁ
kalaṅka labdhā bilapraveśādyanena kṛtaṁ tasmai maṇaye tādṛśam api
vyavahāravantamakrūramayaṁ \| jñātvāpi tatpakṣapātaṁ na tyakṣyati
tatsambandhena ca punarlokāpatrādaṁ ca prāpsyatya sāv iti mayā
duḥkhasandagdhena sannidhānaṁ na śakyata ityabhipretya praṇayakopaṁ
vyanakti---aham iti \| yadunandana iti---yādavānandanārthaṁ dvārakāṁ
gantum arhopīty arthaḥ \| videhamiti---ahaṁ tvadīyad vā, rakām api na
yāsyāmi, tvaṁ svapriyāyai maṇi svacchandenaiva dehīti bhāvaḥ \| he
rājann iti śrī-bhagavallīlāśravaṇena rājamānatvāt \|\|24\|\|

taṁ balam \| arhaṇīyaṁ pūjanīyam \| sahasetyākasmikaikākitayā gamanāt \|
arhaṇyaṁ vai iti pāṭhe\'pi sa evārthaḥ \| samarhaṇair uttamapūjādravyaiḥ
\|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mama priyatamam iti
tvatpriyatamaṁ tvaṁ gatvā paśyeti bhāvaḥ \| kiṁ vā, , priyāstvadbhaktā
yādavāstebhyo\'py adhikapriyaṁ vaidehānāṁ prāyo jñānaparatvāt
tvatkṛtopekṣayādhunā bhaktān vihāya jñāninām eva saṅgaṁ kariṣya iti,
yadunandana iti yādavānandanārthaṁ dvārakāyāmāgantum arho\'pīti, he
rājaniti ca bhaktimatāṁ bhagavati praṇayakopaparipāṭī tvayā budhyata
eveti bhāvaḥ \| yad vā, antaḥpraṇayakopabharātejasā rājamāna \|\|24\|\|

sahasetyakasmādevāgamanādarhaṇyamarhaṇayogyam, vai prasiddhau, arhaṇīyam
iti pāṭhe\'pi sa evārthaḥ \| samarhaṇauruttmapūjādravyaiḥ \|\|25\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasya maṇeḥ sambandhena
tādṛśaṁ kalaṅka labdhvā vilapraveśādyanena kṛtaṁ tasmai maṇaye tādṛśam
api vyavaharantamakrūraṁ madvajjñātvāpi nūnaṁ tatpakṣapātaṁ na tyakṣyati
tatsambandhena punarlokāpavādaṁ ca prāpsyatya sāv iti mayā
duḥkhadagdhena sannidhātunna śakyata ityabhipretya praṇaya kopaṁ
vyanakti \| aham iti \| yadunandane iti yādavānandanārthaṁ
dvārakāyāṅgantum ahapīty arthaḥ \|\|24\|\|

sahasetyakasmāt ekākitayaivāgamanāt arhaṇyam arhaṇayogyaṁ vai prasiddhau
arhaṇīyam iti pāṭhe sa evārthaḥ samarhaṇeḥ uttamapūjādravyaiḥ \|\|25\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarvajñasyaivaṁ ceṣṭitaṁ
madvañcanāyaiveti matvā tanmohitatvād eva taṁ prati gūḍhamanyur
āha---aham iti \| tvadīya dvārakām apyahaṁ na yāsyāmi tvaṁ svapriyāyai
maṇiṁ svacchandenaiva dehīti bhāvaḥ \|\|24-25\|\|

**\...**

**\|\| 10.57.26 \|\|**

> uvāsa tasyāṁ katicin mithilāyāṁ samā vibhuḥ \|
>
> mānitaḥ prīti-yuktena janakena mahātmanā \|
>
> tato'śikṣad gadāṁ kāle dhārtarāṣṭraḥ suyodhanaḥ \|\|

**śrīdhara-svāmī (bhāvārtha-dīpikā) : katicit** **samāḥ** saṁvatsarān
prāsaṅgim āha---**tata** iti \|\|26\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāsaṅgika prasaṅgāyātam
\| tato baladevāt \| kāle śrī-kṛṣṇato ruṣṭekāntāgatatvānnijāvasare \|
dhārtarāṣṭra iti-durmantradakṣasya pituḥ preraṇād ity arthaḥ \| mānita
ityasya vibhurityanenaivānvayaḥ \| yogyatvāttad evāha---mahān śrī-kṛṣṇe
tatpriyagaṇṁ, caiva gatatvātsarvotkṛṣṭa ātmā mano yasya tena \|\|26\|\|

> uvāsa tasyāṁ katicin mithilāyāṁ samā vibhuḥ \|
>
> mānitaḥ prītiyuktena janakena mahātmanā \|

tato'śikṣad gadāṁ kāle dhārtarāṣṭraḥ suyodhanaḥ \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasyāṁ prāyo
bhaktirahitāyām api viśeṣeṇāgrajatayā bhavatīti vibhuḥ
śrī-kṛṣṇāgrajo\'pi yad vā, tasyāṁ tādṛśārhaṇaprāpikāyāṁ
vibhustatrasyeśvaraḥ sann ity arthaḥ \| tatastasmādantaḥ kopena tasya
mithilāvāsāddhetoratatpaścādvā śīghraṁ tattattvaṁ jñātum aśakteḥ kāle
dvayor bhrātrordāvasaraṁ prāpyety arthaḥ \| yad vā, śikṣāyogyāvasare
dhārtarāṣṭra iti durmantradakṣasya pituḥ preraṇāt, suyodhana iti ca
sukhena yoddhum iti bhāvaḥ \| mahātmanā jñānaparatayā sarvatra
samadṛṣṭinā, ata eva prīti-yuktena satā mānita ādṛtaḥ san agne
vakṣyamāṇācchrībhagavadgantavyānmaithilādayaṁ kaścidanyaḥ \| kiṁ vā,
śrībaladevaprasādabalāt kālenāra yaiva bhaktivṛddhayāyam eva sa iti
jñeyam \|\|26\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** uvāseti sārdhakam \| tasyāṁ
svabhaktapālitāyāṁ vibhurīśvaraḥ san kāle tasya śrī-kṛṣṇato ruṣṭvaikāntā
gatatvānnijāvasare dhārtarāṣṭra iti durmantradakṣasya pituḥ preraṇād ity
arthaḥ \| mānita ityasya vibhurityanenaivānvayaḥ \| yogyatvāt \| tad
evāha---mahātmanā mahān śrī-kṛṣṇe tatpriyagaṇa eva ca
gatatvātsarvotkṛṣṭa ātmā yasya teneti \|\|26\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** mānita ityasya vibhur
ityanenaivānvayaḥ \|\|26\|\|

**\...**

**\|\| 10.57.27 \|\|**

> keśavo dvārakām etya nidhanaṁ śatadhanvanaḥ \|
>
> aprāptiṁ ca maṇeḥ prāha priyāyāḥ priyakṛdvibhuḥ \|\|

**śrīdhara-svāmī (bhāvārtha-dīpikā) :** satyabhāmām apy avañcayad iti
sūcayann āha---**keśava** iti \|\|27\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** maṇy-aprāpti-kathanena
tasyā api vañcanam eva \| priyāyāḥ priyakṛd iti---āyur-abhāvād eva
tvat-pitā jīvayitum aśakyaḥ kintu tvapitṛhantā mayā svahas tena hata iti
priyāṁ pratyukteḥ \| keśava iti-tathā śīghragato vīryasūcanaṁ,
brahmeśavaśakāritvāddhelayā hatatādṛśakeśitvādvā \| prāha prakarṣeṇa
dūradhāvanādyabhivyañjanenāha \| yato vibhur api premavaśatvātpriyāyāḥ
priya kṛd iti toṣiṇī \|\|27\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** keśavaḥ sākṣāt
parameśvaraḥ, tatra ca vibhurnijāśeṣaiśvaryyavistāraṇena sarvavyāpakaḥ,
ata eva priyāyāḥ śrī-rukmiṇījāmbavatībhyām api vallabhāyāḥ
śrīsatyabhāmāyāḥ priyaṁ kurvan, tāṁ prati śatadhanvano vadhaṁ prakarṣaṇa
dūradhāvanādyabhivyañjanenāha \| yad vā, priyakṛd api maṇer aprāptim api
prāha, yato viśeṣeṇa priyābhyo\'py ādhikyena bhakteṣu bhavatīti tathā
saḥ, bhaktavātsalyenākrūra pakṣapātād iti bhāvaḥ \| yad vā, māyayā
jagadvyāpakaḥ, priyāyā api vañcanāt, iyaṁ
śrīvādarāyaṇarbhāvaviśeṣeṇāsuyoktir iti \|\|27\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** keśava iti tathā śīghragatau
vīryasūcanaṁ brahmeśavaśīkāritvāt helayā hatatādṛśakeśitvādvā prakarṣeṇa
dūradhāvanādyabhivyañjanenā---yato vibhur api premavaśatvāt priyāyāṁ
priyakṛt \|\|27\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** priyāyāḥ priyakṛd iti
āyur abhāvād evatvatpitā jīvayitum aśakyaḥ, kintu tvatpitṛhantā mayā
svahas tena hata iti priyāṁ pratyukteḥ \|\|27\|\|

**\...**

**\|\| 10.57.28 \|\|**

> tataḥ sa kārayām āsa kriyā bandhor hatasya vai \|
>
> sākaṁ suhṛdbhir bhagavān yā yāḥ syuḥ sāmparāyikīḥ \|\|

**śrīdhara-svāmī (bhāvārtha-dīpikā) :** bandhoḥ satrājitaḥ \|
saparāyikāḥ pāralauki kyaḥ \|\|28\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato dvārakāprāptyuttaram
\| kārayāmāsa śrīsatyabhāmayeti \| vai prasiddhī \| yāyāstāstāḥ \| tasya
caureṇa \| śastrahater anurūpāstatprāyaścittaprūvikā ity arthaḥ
\|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatastadanantaram eva
kārayāmāsa śrīsatyabhāmayā purohitena vā, vai prasiddhau, yā yāstāḥ
sarvā eva, tatra ca tasya caureṇa śastrahater anurūpā ity arthaḥ \| yato
bhagavān paramadayāluḥ \| yad vā, saddharmapravartanādyarthamavatīrṇaḥ,
ato lokaśikṣārtham iti bhāvaḥ \| yad vā, bhagavān api kutaḥ ?
bandhorbandhuvātsalyād iti bhāvaḥ \|\|28\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatastadanantaram eva
kārayāmāsa śrīsatyabhāmayeti vai prasiddhau yāyāstāḥ sarvā eva tatra ca
hutasyeti caureṇa śastrahater anurūpā ity arthaḥ \|\|28\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bandhoḥ satrājitaḥ
\|\|28\|\|

**\...**

**\|\| 10.57.29 \|\|**

> akrūraḥ kṛtavarmā ca śrutvā śatadhanor vadham \|
>
> vyūṣatur bhaya-vitrastau dvārakāyāḥ prayojakau \|\|

**śrīdhara-svāmī (bhāvārtha-dīpikā) :** vyūṣaturdvārakāyāḥ sakāśāt kāpi
palāyitau prayojaka maṇiharaṇe śatadhanvanaḥ pravartakau tatrākrūraḥ
kṛṣṇānumatenaiva gataḥ kṛtavarmā tu
bhaktapakṣapātaprākaṭyabhayādivopekṣita iti gamyate kathamanyathā
sarvajñeśvaravañcanaṁ tayoḥ saṁbhavatīti \|\|29\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tayor madhye \|
gamyate jñāyate \| tayor akrūrakṛtavarmaṇoḥ \|
śatadhanurvadhaśravaṇenātibhītāv iti viśabdārthaḥ \|\|29\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vadhaṁ śrutvā iti
yādavatvena śrī-bhagavāṁstaṁ na hanyād iti pūrvaṁ hṛdi kṛtavantau staḥ,
adhunā ca śrutvā maraṇabhayena viśeṣatasrastau satrājidvadhe
śatadhanvanaḥ preraṇāt prāg eva trastau, idānīṁ tadvadhaśravaṇenādhika
bhītāv iti vi-śabdārthaḥ \|\|29\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvaṁ yādavatvena jñeyaṁ na
hanyād iti kiñcidviśvāsayuktau idānīṁ tadvadhaśravaṇenādhikabhītāv iti
viśabdārthaḥ \|\|29\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyūṣaturdvārakāyāḥ
sakāśāt kvāpi palāyitau \| yataḥ prayojakau satrājidvadhe śatadhanvanaḥ
pravartakau \|\|29\|\|

**\...**

**\|\| 10.57.30-31 \|\|**

> akrūre proṣite'riṣṭāny āsan vai dvārakaukasām \|
>
> śārīrā mānasās tāpā muhur daivika-bhautikāḥ \|\|
>
> ity aṅgopadiśanty eke vismṛtya prāg udāhṛtam \|
>
> muni-vāsa-nivāse kiṁ ghaṭetāriṣṭa-darśanam \|\|

**śrīdhara-svāmī (bhāvārtha-dīpikā) :** tad evaṁ vārāṇasyāṁ
dānapati-samākhyayā maṇi-haste\'krūre rukma-vedikair mahādhvarair
yajamāne nivasati punaḥ śrī-kṛṣṇenaiva prasthāpito\'krūra iti karṇe
karṇe japati jane satyabhāmā-rāmādīnām apy aviśvāse
jana-saṅgrahāyākrūraṁ samāhūya sākṣepaṁ śrī-kṛṣṇaḥ prāha---idaṁ ca
bhagavan-mataṁ saṅgopya kecana ṛṣayo\'nyat-kāraṇam akrūrānayane
varṇayanti tad yathā-śrutaṁ dūṣayitum anuvadati akrūre proṣita iti
\|\|30\|\|

dūṣayati---itīti \| aṅga he rājan \| śrī-kṛṣṇamāhātmyaṁ vismatyeti tad
evāha---munivāsanivāsa iti \| munīnāṁ vāso yasminsa śrī-kṛṣṇastasya
nivāse satyakrūrāpagama-mātreṇāriṣṭadarśanaṁ kiṁ ghaṭeta ? tadicchāṁ
vinā na ghaṭetety arthaḥ \|\|31\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evam ittham \|
vārāṇasyāṁ kāśyām \| rukmavedikaimaracitavedikāyuvataiḥ \| mahādhvarair
mahāyajñaḥ \| nivasati sati \| tat kāraṇam \| ariṣṭānyariṭasūcakāni \|
tad evaṁ vrajadevyaparādhaphalam idam akrūrasya, yadbahuvarṣaparyantaṁ
kṛṣṇavicchedaduḥkhānubhavastadvipakṣajanasaṅghaṭṭe kāśīpure vāmaśca,
uvāsa tasyāṁ katicinmithilāyāṁ samā vibhuḥ ity ukteyavanty eva varṣāṇi
mithilāyāṁ baladevo\'vasattāvantyevākrūro\'pi vārāṇasyām, tasyāṁ ca
tasya rukmavedikanānāyajñān brāhmaṇebhyo bahudānakhyāti ca śrutvā
kṛṣṇenaiva prasthāpito\'krūra iti karṇakarṇe japati jane sati
satyabhāmārāmādīnām apy aviśvāse sati punarapyudbhūtaṁ svasmin kalaṅkaṁ
mārṣṭuṁ dvārakāsthalokadvārevākrūrānayana kāraṇāni bhagavataiva
sṛṣṭāni-nānāriṣṭanīti \| tattvaṁ tadabuddhvā dvārakāyā ariṣṭadarśanaṁ
kālavaśādevodbhūtam iti vadatāṁ munīnāṁ matamanudya dūṣayati-akrūra iti
dvābhyām \|\|30\|\|

tad eva dūṣaṇam eva \| ity artha iti-na hi sūrye tapati tamonirāsāya
dīpaḥ prajvālyata iti nyāyena bhagavadicchaiva prabalā, yataḥ satyapi
tasmin kāraṇāntarakalpaneti bhāvaḥ \| eke vaiśaṁpāyanādayaḥ \|
prāksvayamuktam api vismayānanusandhāyety arthaḥ \| muner ekasyāpi
nivāse sati tatprabhāvād grāme\'riṣṭadaśanaṁ na bhavet, munīnāṁ sarveṣām
api vāso yatra tasya śrī-kṛṣṇasya nivāse sati kimadarśanamekam api
ghaṭeta, naivety arthaḥ \|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**akrūre proṣite
yadavaśiṣṭamabhūt, tat kecidevaṁ vadantīty uktam vastutas tu na tat,
tatrāha---munivāsa-nivāsa \| ity-ādi \|\| 31-35 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ariṣṭā bhūkampādayaḥ,
puṁstvamārṣam, ariṣṭānīti pāṭhaḥ siddha eva, vai ca tāpāśca \| yad vā,
ariṣṭā aśubhāni, tānyevāha---śārīrā mānasī ityādyādhyātmikā uktāḥ \|
evaṁ trividhāḥ, vai api, dvārakaukasām api \|\|30\|\|

eke śrīvaiśampāyanādayaḥ, prāk svayamuktam api vismṛtya
paścādanusandhāya, munīti muneḥ kasyacidekasya vāsenāpi na ghaṭeta,
tatrāpi munīnāṁ sarveṣāṁ vāsasthānasya bhagavato nitarāṁ vāsa ity arthaḥ
\| ariṣṭasyaikasya darśanam api, kiṁ punavividhānāṁ bahūnāṁ teṣāṁ
prāptir ity arthaḥ \|\|31\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** akrūra iti yugmakam \| ariṣṭā
bhūkampādayaḥ puṁstvamārṣam ariṣṭanīti pāṭhaḥ siddha eva tāpāścāsan
tatra śārīrā mānasā iti dvibhedā ādhyātmikāḥ daivika bhautikāceti
trividhāḥ \|\|30\|\|

eke vaiśampāyanādayaḥ prāk svayamuktam api vismṛtya paścādananusandhāya
munīti muneḥ kasyacidekasyāpi vāse na ghaṭeta tatrāpi munīnāṁ sarve
vāsasyāśrayasya bhagavato nitarāṁ nityatayā vāse ity arthaḥ \|
ariṣṭasyaikasya darśanam api kiṁ pūnarbahunā vividhānaṁ prāptir ity
arthaḥ \| anyataiḥ tatra tadicchām ity anena kintvakrūrānayanavyājāya
svayam evotthāpitānyari ṣṭānīti jñāpitam \|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** akrūre proṣita ity-ādi \|
akrūre proṣite yacchārīrādayastāpā āsann iti kecidanabhiyuktā
upadiśanti, tat prāgudāhṛtaṁ pūrvoktaṁ kṛṣṇamahimānaṁ vismṛtya, ata eva
te'nabhiyuktāḥ \| tatopapattim āha---munivāsanivāsa ity-ādi \| munīnāṁ
vāsa āśrayo yaḥ śrī-kṛṣṇasya vāse kimariṣṭadarśanaṁ ghaṭate, naivety
arthaḥ \| munayaḥ paramabhāgavatā yatra tiṣṭhanti tatraitan na ghaṭate
\| teṣāṁ nivāsasya nivāse punaḥ katham iti bhāvaḥ \|\|30-35\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ
vrajadevyaparādhaphalam idam akrūrasya yadbahuvarṣaparyantaṁ
kṛṣṇavicchedaduḥkhānubhavaḥ tadvipakṣajanasaṅghaṭṭe kāśīpure
vāsaśca---uvāsa tasyāṁ katicinmithilāyāṁ samā vibhuḥ ity ukter yāvanty
eva varṣāṇi mithilāyāṁ baladevo'vasattāvastyevākrūro'pi vārāṇasyāṁ
tasyāṁ ca tasya rukmavedikanānāyajñān brāhmaṇebhyo bahudānakhyātiṁ ca
śrutvā kṛṣṇenaiva prasthāpito'krūra iti karṇe karṇe japati jane
satyabhāmā rāmādīnām apy aviśvāse sati punarapyudbhūtaṁ svasmin kalaṅkaṁ
mārṣṭuṁ dvārakāsthalokadvāraivākrūrānayanakāraṇāni bhagavataiva sṛṣṭāni
nānāriṣṭānīti tattvaṁ tadbuddhā dvārakāyāmariṣṭadarśanaṁ kālavaśād
evodbhutam iti vadatāṁ munīnāṁ matamanūdya darśayati---akrūra iti
dvābhyām \| eke vaiśampāyanādayaḥ \| prāk svayamuktam api
vismṛtyānanusandhāyety arthaḥ \| muner ekasyāpi nivāse sati tatprabhāvād
grāme'riṣṭadarśanaṁ na bhavet \| munīnāṁ sarveṣām api vāso yatra tasya
śrī-kṛṣṇasyanivāse sati kim ariṣṭadarśanamekam api ghaṭeta ? naiva
ghaṭetety arthaḥ \|\|30-31\|\|

**\...**

\|\| 10.57.32-34 \|\|

> deve'varṣati kāśīśaḥ śvaphalkāyāgatāya vai \|
>
> sva-sutāṁ gāndinīṁ prādāt tato'varṣat sma kāśiṣu \|\|
>
> tat-sutas tat-prabhāvo'sāv akrūro yatra yatra ha \|
>
> devo'bhivarṣate tatra nopatāpā na mārikāḥ \|\|
>
> iti vṛddha-vacaḥ śrutvā naitāvad iha kāraṇam \|
>
> iti matvā samānāyya prāhākrūraṁ janārdanaḥ \|\|

**śrīdhara-svāmī (bhāvārtha-dīpikā) :** punastanmatam
evānuvarṇayati---deva iti \| kāśiṣu deśeṣu devemaghavatyavarṣati sati
\|\| 32-33 \|\|

ity evam bhūtamakrūramahimapratipādanaparaṁ vṛddhānāṁ vākyaṁ śrutvā
satyam evaṁ tathāpyetāvad eva vāraṇaṁ na bhavati kintu maṇer apyapagama
iti matvetyetadvantaṁ paramatam \|\|34\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tanmataṁ munyantaramatam
\| śvaphalkāyākrūrapitre \| tato gāndinīdānena śvaphalkapūjayā \| kāśiṣu
kāśideśeṣu \| deva ity-āditrikam, tṛtīyapadyageneti śabdenānvayāt \|
tatkanyārtham eva kāśyāmāgatāya \| tāṁ nityagodānena cirakālajanmanā
prasiddham \| ataḥ strīyāmasādhāraṇa sutām \| prakrarṣeṇa
bahulopaskārādinādāt \| ato mātāmahasaṁbandhenaivākrūras tatra gata iti
jñeyam \|\|32\|\|

tatsutaḥ śvaphalkasutaḥ \| tasya śvaphalkasy eva prabhāvo yasya sa
tatprabhāvaḥ \| upatāpaḥ kleśaḥ \|\|33\|\|

iti matvā taiḥ saha viśeṣato vicāryety arthaḥ \| yad vā, vyājāya svayam
utthāpitāriṣṭatvād vṛddhopadeśa-grahaṇam idaṁ na paramatam ity
aṅgopadiśaty eke ity atraiva tat-samāptiḥ spaṣṭā \| tataś ca naitāvad
iti---kintu tad vyājāya mamaivecchā kāraṇam iti sva-manasi vicāryety
arthaḥ \| samyak paramādareṇānāyya svayam udāsīno bhavan
sarva-yādava-samāhvāna-dvāraivāgamayyeti ṇij-arthaḥ \|\|34\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-kanyārtham eva kāśyām
āgatāya tāṁ nitya-godānena cira-kāla-janmanā prasiddhām, ata eva
svakīyām asādhāraṇa-sutāṁ prakarṣaṇa-bahulopaskara-dānādi-nādāt, ato
mātāmaha-sambandhād evākrūras tatra gata iti jñeyam \|\|32\|\|

tasyaiva prabhāvo yasya saḥ, asau sarvalokahitācaraṇatvādinā prasiddhaḥ,
ha eva, yatra yatraivāste, tatra tatra deśe abhito varṣati, indra iti
śeṣaḥ \| deva iti pāṭhaḥ spaṣṭaḥ \|\|33\|\|

dūtair iti bahutvaṁ punaḥ punaḥ kiṁ vā, viśvāsārthamekadaiva bahūnāṁ
preṣaṇāt, paramāptatvena gauravādvā, samyak paramādareṇa sabhāyāmānāyya,
samāhūyeti pāṭhe\'pi sa evārthaḥ \| janaiḥ svabhaktair ardyate draṣṭuṁ
sadā yācyata iti taddarśane\'krūrasyāpi ciramutkaṇṭhatā jātāstīti \| kiṁ
vā, svajanānāṁ prārthanād iti bhāvaḥ \| akrūram iti antaḥkāpaṭyābhāvāt,
taccāgre vyaktaṁ bhāvi, ataḥ prakarṣaṇāha \|\|34\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** deva ity-āditrikam \|
tṛtīya-ślokādi-stheneti śabdenānvayāt tat-kanyārtham eva kāśyām āgatāya
tāṁ nitya-go-dānena cira-kāla-janmanā prasiddham ata eva sva-sutāṁ
svīyām asādhāraṇīṁ sutāṁ prakarṣeṇa bahulopaskara-dānādi-nādāt ato
mātāmaha-sambandhād evākrūras tatra gata iti jñeyam \| iti matvā taiḥ
samaṁ viśeṣato vicāryety arthaḥ \|

yad vā, vyājāya svayam utthāpitāriṣṭatvād vṛddhopadeśa-grahaṇam idaṁ na
paramatam ity aṅgopadiśanty eka ity atraiva tat-samāptiḥ spaṣṭā tataś ca
naitāvad iti kiṁ tu tad vyājāya mamecchaiva kāraṇam iti sva-manasi
vibhāvyety arthaḥ \| samyak paramādareṇa ānāyya svayam udāsīno bhavan
sarva-yādava-samāhvāna-dvāraivāgamayyeti ṇic-pratyayārthaḥ \|\| 32-34
\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** deve indre avarṣati sati
kāśīṣu tatsuto'krūra ity ato mātāmaha-sambandhād evākrūraḥ kāśīṁ
jagāmeti jñeyam \| iti akrūrāgamane pravartakaṁ vṛddhānāṁ vacanaṁ śrutvā
iha etāvad eva na kāraṇaṁ, kintu mamecchayaivetyantarmatvā kāśītaḥ
akrūraṁ samānāyya \|\|32-34\|\|

**\...**

\|\| 10.57.35 \|\|

> pūjayitvābhibhāṣyainaṁ kathayitvā priyāḥ kathāḥ \|
>
> vijñātākhila-citta-jñaḥ smayamāna uvāca ha \|\|

**śrīdhara-svāmī (bhāvārtha-dīpikā) :** vijñātam akhilaṁ yena sa
cāsāvata eva cittajñaś ca \| ayaṁ bhāvaḥ--- mahā-bhāgavatasyāsya mayā
datte\'pi maṇāv apekṣā nāsty eva yasmād āhūto maṇinā sahaivāgata iti
jñātveti \|\| 35-36 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ata eva vijñātākhilatvād
eva \| atrākūtam āha---ayaṁ bhāva ity-ādinā \| pūrvoktam eva
viśinaṣṭi---pūjayitveti \| abhibhāṣya kuśala-praśnādinā saṁbhāṣya \|
priyāḥ bhakti-bhaktādi-māhātmya-parāḥ, tasya
śrī-vasudevādy-ānukūlyārthakaṁ sanika ṭasa-śaṅka sthiti tad-vadhāntaḥ
prayatna-tad-ājñā-vyāja-vraja-gamana-sva-darśanānanya-tad-vadhārtha-sva-nayanādi-rūpā,
tathāpi sāṁprataṁ daiva-vighaṭanānuśocana-rūpāś ca \| ha harṣe \|
smayamāna iti maṇi-jñāna-bodhanārtha-nigūḍha-bhāvāt \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evokta-poṣa-nyāyena
prapañcayati---pūjayitveti \| abhibhāṣya kuśala-praśnādinā sambhāṣya,
priyā bhakti-bhaktādi-māhātmya-parā ity arthaḥ \| ha harṣe, tat
sarva-prītyā maṇi-pradānārtham āśvāsanāya \| kiṁ vā,
bhakta-vara-samāgama-praharṣāt, samayamāna iti svasya
maṇi-jñāna-bodhanārtha nigūḍha-bhāvāt, vastutas tu svayam eva kṛte\'pi
tat-tad-artha svasya tādṛśoktyā svayam evodyato hāsasya
saṁvaraṇenāpīṣad-udayāt \|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvoktam eva
viśinaṣṭi---pūjayitveti \| abhibhāṣya kuśala-praśnādinā sambhāṣya priyā
bhakti-bhaktādi-māhātmya-parā etasya
śrī-vasudevādy-ānukūlyārtha-kaṁsa-nikaṭaṁ
sa-śaṅka-sthiti-tad-vadhārthāntaḥ-prayatna-tad-ājñā-vyāja-vraja-gamana-sva-darśanānanda-tad-vadhārtha-svānayanādi-rūpās
tathāpi sāmprataṁ daiva-vighaṭanānuśocana-rūpāś ca ha harṣe
**smayamāna** iti svasya maṇi-jñāna-bodhanārtha-nigūḍha-bhāvāt
\|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** vijñātāvijñaḥ
vijñatvādevākhilacittajñaḥ, na tu kevalamantaryāmitvādeveti bhāvaḥ \|
antaryāmī hi akhilacittānāṁ jñātā kṛṣṇastvakhilāntaryāminām api jñātā
bhavati \| tasyākrūracittajñānaṁ kiṁ citram iti bhāvaḥ \| ataḥ smayamāna
iti na tvaṁ satrājiti kṛtavairaḥ, nāpi maṇeścauraḥ \| nāpi dhana-lubdhas
tvaṁ tu matparamabhakta eveti tvanmanaḥ kimahaṁ na jānāmi
tad-antaryāmiṇam apy ahaṁ jānāmi kathaṁ mat-tattvaṁ bibheṣīti bhāvaḥ
\|\|35\|\|

**\...**

\|\| 10.57.36 \|\|

> nanu dāna-pate nyastas tvayy āste śatadhanvanā \|
>
> syamantako maṇiḥ śrīmān viditaḥ pūrvam eva naḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu niścaye \| no\'smākam
\| atrārthe tvāṁ kiṁ pṛcchāmi, jānāmyevety āha---nanv iti \| śrīmān
sarvasaṁpatti-yuktastatpradatvāt \| yato mahādīptimānatas tvayā yatnataś
ciraṁ nihvotuṁ na śakya iti bhāvaḥ \| na cādhunaiva saṁbhāvyata eva,
prāg eva jñātatbād ity āha---vidita iti \| śatadhanva-vadhāt pūrvata eva
tvayy astīti no\'smākaṁ sarveṣām eva jñātaḥ \|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** viditaḥ pūrvam eva naḥ
iti na kenāpi kathitam iti na mama jñāne sāmarthyābhavān eva jānāti,
pūrva-śabda-śrutyā pūrva-darśitaṁ nija-vaibhavaṁ smārayati \|\| 36-37
\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu sneha-sambodhane
niścaye vā, he dāna-pate ity ādarāt \| yad vā, mahāmahādānapaṅktyā
maṇistvayy eveti bhāvaḥ \| taccāgre vyaktīkariṣyate, ko nāma nyasta ity
apekṣāyām ādau lajjādinānabhivyajyāpi paścādāha---syamantaketi \|
maṇyantaraṁ vyāvattitam \| pāṭhāntare---nanu syamantako nāma kiṁ
kaścijjanaḥ, nety āha---maṇir iti \| śrīmān sarva-sampatti-yukta iti,
tattvatastasmād eva tatsiddhayā tadekahetutvenābhedopacāraḥ \| yad vā,
mahādīptimān, atas tvayā yatnataś ciraṁ nihnotuṁ na śakya iti bhāvaḥ \|
na cādhunānubhānena kalpyate prāg eva jñātavād ity āha---vid iti iti \|
śatadhanvavadhāt prāgapi tvayy astīti no\'smākaṁ sarveṣām eva jñātaḥ,
viditam iti pāṭho vā, etaccāsmābhijñayita evety arthaḥ \|
ity-ādi---sarvoktiḥ svasyāaraviṣayakapakṣapātācchādanacāturyāt
\|\|36\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrīmān sarva-sampatti-yuktaḥ
tat-pradatvāt \| yad vā, mahā-dīptimān atas tvayā yatnataś ciraṁ
nihnotuṁ na śakyata iti bhāvaḥ na cādhunaiva sambhāvyata evaṁ prāg eva
jñātatvād ity āha---vidita iti \| śatadhanvavadhā \[ nantaram \] prāgapi
tvayy astīti no\'smākaṁ sarveṣām eva jñātaḥ \|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** syamantaka ity-ādi \|
viditaḥ pūrvam eva, na iti no'smābhiḥ sarvajñaśiromaṇibhir eva, na tu
kenāpi kathita iti bhāvaḥ \|\|36-37\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** atrārthe tvāṁ kiṁ
pṛcchāmi jānāmy evety āha---na tv iti \|\|36\|\|

**\...**

\|\| 10.57.37 \|\|

> satrājito'napatyatvād gṛhṇīyur duhituḥ sutāḥ \|
>
> dāyaṁ ninīyāpaḥ piṇḍān vimucya rṇaṁ ca śeṣitam \|\|

**śrīdhara-svāmī (bhāvārtha-dīpikā) :** tataḥ kimata āha---satrājita iti
\| apaḥ piṇḍāṁś ca ninīya dattvā ṛṇaṁ ca vimucyāpākṛtya śeṣitamavaśiṣṭaṁ
dāyaṁ duhituḥ satyabhāmāyāḥ sutā gṛhṇīyur iti śāstram \| tathā ca
smarati---

patnī duhitaraś caiva pitarau bhrātaras tathā \|

tatsutā gotraja bandhuśiṣyasabrahmacāriṇaḥ \|\| iti \|\|37\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato viditāt \| dāyaṁ
bhāgam \| śāstraṁ yājñavalkyaḥ \| tathā ca smaranti---sāmaśravādayaḥ \|
patnī tvavyabhicāriṇī \| tadabhāve duhitaraḥ, tā apyanūḍhā eva \|
tadabhāve pitarau yadi mātā bhavettadā mātā, tadabhāve pitā \| tayor
abhāve bhrātaraḥ, te\'pi sodarā eva, eva, tadabhāve bhinnodarā api \|
tadabhāve bhrātṛputrāḥ \| tadabhāve gotrajāḥ, pitāmahī, sapiṇḍāḥ,
samānodakāś ca \| pitāmahyā abhāve sapiṇḍāḥ saptapuruṣāvadhayaḥ \|
tadabhāve samānodakāś ca caturdaśapuruṣāvadhayaḥ \| tataḥ pare gotrajā
iti vivekaḥ \| gotrajābhāve bandhavaḥ, te ca tridhā---ātmabandhavaḥ
pitṛbandhavo mātṛbandhavaś ca \| tathā hi---

ātmapitṛṣvasuḥ putrā ātmamātṛṣvasuḥ sutāḥ \|

ātmamātulaputrāś ca vijñeyā ātmabandhavaḥ \|

pituḥ pitṛṣvasuḥ putrāḥ piturmātṛṣvasuḥ sutāḥ \|

piturmātulaputrāś ca vijñeyāḥ pitṛbāndhavāḥ \|

mātuḥ pitṛṣvasuḥ putrā mātumatiṣvasuḥ sutaḥ \|

mātumārtulaputrāś ca vijñeyā mātṛbāndhavāḥ \|\| iti \|

tatra cāntaraṅgatvātprathamamātmabandhavo dhanabhājastadabhāve
pitṛbandhavastadabhāve mātṛbandhava iti kramo jñeyaḥ \| bandhūnāmabhāve
ācārya iti, tadabhāve śiṣyāḥ \| ācāryaḥ ślokānukto\'pi pūtrābhāve yaḥ
pratyāsannasasapiṇḍastadabhāve ācārya ācāryābhoṁvatevāsī
ityāpastaṁbasmaraṇāt \| śiṣyābhāve sabrahmacārī ghanabhāka, yena
sahaikasmādācāryādupanayanādhyayanatad-arthajñānaprāptaḥ sa sabrahmacārī
\| tadabhāve brāhmaṇadravyaṁ yaḥ kaścicchrotriyo gṛhṇīyāt śrotriyā
brāhmaṇasyānapatyasya rikthaṁ bhajeran iti gautamasmaraṇāt \| tadabhāve
brāhmaṇa-mātraṁ sarveṣām abhāve tu brāhmaṇā rikthabhāginaḥ iti manukteḥ
\| brāhmaṇadravyaṁ rājā na kadāpi gṛhṇīyāt \| ahāryaṁ brāhmaṇadravyaṁ
rājñaḥ nityam iti sthitiḥ iti manukteḥ \|

brāhmaṇārthasya tannāśe dāyādaśceti kaścana \|

brāhmaṇāyaiva dātavyamenasvī syānṛponyathā \|\| iti nāradoteś ca \|

kṣatriyādidhanaṁ sabrahmacāriparyantānāmabhāve rājā harenna brāhmaṇaḥ \|
itareṣāṁ tu varṇānāṁ sarvābhāve harenṛpaḥ ity etat sarvaṁ
dvādaśavidhaputrābhāve jñeyam \| śūdrāputraṁ vinetyalamati prasaṅgena \|
akrūrasya sarveṣām anyeṣāṁ ca samprati vipratipatti rasanārtham
āha---satreti \| anapatyatvād iti kanyāntaram api nirastam \| satrājitaḥ
patnīnāṁ tu sahamaraṇaṁ jñeyam \|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anapatyatvād iti
kanyāntaram api nirastam \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** akrūrasya sarveṣām anyeṣāṁ ca
samprati vipratipattinirasanārtham āha---satreti \| anapatyatvād iti
kanyāntaram api nirastaṁ \[ yadyapi smṛtivākyeṣu putrapatnyabhāve
tadbhāginyo duhitara eva na tu tatputrās tathāpi tatra śrīsatyabhāmāyā
nirapekṣatayā putrāmām eva tathā niyojanaṁ sambhāvya tatsutā gṛhṇīyur
ity uktam \] satrājitaḥ patnīnāṁ tu saha maraṇaṁ jñeyam \|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** satrājito'napatyatvād
aputratvāt strīṇāṁ ca sahamaraṇāt duhituḥ satyabhāmāyā
maṇinirapekṣatvāttatsutā eva dāyaṁ rūpaṁ maṇiṁ gṛhṇīyuḥ \| apaḥ piṇḍāṁś
ca ninīya mātāmahāya dattvā śeṣitam avaśiṣṭaṁ ṛṇaṁ ca vimocya saṁśodhya
\| tathā ca smaranti---

patnī duhitaraś caiva pitarau bhrātaras tathā \|

tat sutā gotrajā bandhuḥ śiṣyāḥ sa-brahmacāriṇaḥ \|\|37\|\|

**\...**

\|\| 10.57.38 \|\|

> tathāpi durdharas tv anyais tvayy āstāṁ suvrate maṇiḥ \|
>
> kintu mām agrajaḥ samyaṅ na pratyeti maṇiṁ prati \|\|

**śrīdhara-svāmī (bhāvārtha-dīpikā) :** agrajo\'pi na pratyeti na
viśvasitīti \|\|38\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi
sāstro\'smānevāyāti tathāpīti \| anpatyaistvaditaraiḥ \| durdharaḥ
tvattulyavadānyatvābhāddhartum aśakyaḥ \| tad-uktam---adāturnaviraṁ
lakṣmīstiṣṭhotīti vidurbudhāḥ ity ukteḥ \| yadyevaṁ tarhi kimarthaṁ
tamicchasīti cedāha---kintv iti \| tathāpīty ardhakam \| hi eva \|
subrate brahmacaryādiniṣṭhatvādadhikāriṇyapi tvayy āstāṁ-mātram, tena
sarveṣām asmākamariṣṭanāśādinā hitāya bhaviṣyatīti maṇau sarveṣāṁ
sādhāraṇyaṁ vijñāpya, śrīsaṅkarṣaṇāditarkitāḥ svena tasmai
dānecchāpyācchāditā \| kinv iti sārdhakam \| kintu darśayasva-mātraṁ,
yata---māīti \| tad evaṁ sahasā maṇiprakāśanārtham eva tamudvejitavān,
na tu saṅkarṣaṇasyāpi tathā bhāva iti manasi virtārkitavān,

> tata āha balo nūnaṁ sa maṇiḥ śatadhanvanā \|
>
> kasmiṁścit puruṣe nyastaḥ ity uktatvāt \|

kasmiṁścid ity akrūra eveti gūḍho\'bhiprāyaḥ \| tan-nāma-grahaṇa yathā
śatadhanva-kartṛka-satrājid-vadho\'vagatas tathā tat-kṛtaṁ śatadhanvani
durmantra-dānam ayaṁ yo\'smabhyaṁ sampratiśrutya kanyā-ratnaram iti
vacanaṁ cāvagatam iti tasmai roṣātāt, tathāpi tat-pakṣa-pātam ucataṁ
svānujaṁ prati praṇaya-roṣāc ca \| tatra maṇiṁ prati maṇir mayi nāstīti
na pratyeti samyag iti \| yadyapi dānayajñādinā tvayy āśaṅkate tathāpi
svadare śatadhanvano māraṇādvinayāc ca mayyapītyartho vacasi jñeyaḥ \|
samyak na pratyeti madicchāṁ jñātvaiva tvaṁ maṇimādāya palāyitavān iti
manyate \| ity arthas tu manasi jñeyaḥ \| tatra pūrvāstu---parārthasya
nātiduṣṭatāvyañjanāya ca nirdiṣṭaḥ \|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kintu mamāgrajaḥ
samyaṅ na pratyeti tasyāṁśabhūtasyāpyasarvajñatvam iti \|\|38-42\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi eva, tvayy evāstām,
yataḥ suvrate brahmacaryādi-niṣṭhe nija-niyama-pālana-pare vā, ata eva
loka-hitārthaṁ tasminn eva tan-maṇi-dhāraṇe śrī-bhagavad-icchā prāg eva
jātāstīti vyākhyātam eva, maṇiṁ prati maṇir mayi nāstīti na pratyeti,
samyag iti madbhakte tvayi maṇetyā mayy eva tan-mananāt, śrī-baladevasya
tādṛśa-bhāvābhāve\'pi tādṛg uktiḥ kevalam akrūreṇa maṇi-pradarśanārtham,
ataḥ śrī-baladevas tadānīṁ mithilātas tatrāgato\'stīti jñeyam \| tathā
ca śrī-hari-vaṁśe---

> prasādya tu tato rāmo vṛṣṇy-andhaka-mahārathaiḥ \|
>
> ānīto dvārakām eva kṛṣṇena ca mahātmanā \|\| \[ha.vaṁ. 1.40.29\] iti
> \|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpīty ardhakaṁ hi eva
suvrate brahmacaryādi-niṣṭhatvād adhikāriṇy api tvayy āstāṁ mātraṁ tena
sarveṣām asmākam ariṣṭa-nāśādinā hitāya bhaviṣyatīti maṇau
sarva-sādhāraṇatvaṁ vijñāpya śrī-saṅkarṣaṇādi-tarkitā svena tasmai
dānecchāpy ācchāditā \| kintv iti sārdhakam, kiṁ tu darśayasva mātraṁ
yato mām iti tad evaṁ sahasā maṇi-prakāśanārtham eva tam udyojitavān na
tu saṅkarṣaṇasyāpi tathā bhāva iti manasi vitārkitavān tata āha balo
nūnaṁ sa maṇiḥ śatadhanvanā, kasmiṁścit puruṣe nyastaḥ ity uktatvāt
kasmiṁścid ity akrūra eva gūḍho\'bhiprāyaḥ tan-nāmāgrahaṇaṁ tu yathā
śatadhanva-kartṛkaḥ satrājid-vadho\'vagatas tathā tat-kartṛkaṁ
śatadhanvani durmantra-dānam ayaṁ yo\'smabhyaṁ sampratiśrutya
kanyā-ratnam iti vacanaṁ cāvagatam iti tasmai roṣāt tathāpi
tat-pakṣa-pātam amuñcantaṁ svānujaṁ prati praṇaya-roṣāc ca tatra maṇi
prati maṇir mayi nāstīti na pratyeti samyag iti \| yadyapi
dāna-yajñādinā tvayy āśaṅkate tathāpi sva-dūre śatadhanvana māraṇād
vicayanāc ca mayy apīty artho vacasi jñeyaḥ \| samyaṅ na pratyetīti
mad-icchāṁ jñātvaiva tvaṁ \[1\] maṇim ādāyāpagatavān iti manyata ity
arthas tu manasi jñeyaḥ \| tatra pūrvārthas tu parārthasya nātiduṣṭatā
vyañjanāya ca nirdiṣṭaḥ mahā-bhāgeti mahā-bhāgo mad-bhakti-bhāgyaṁ
prāpyāṁśo vā yasya tat-sambodhanam iti tava maṇāv apekṣā nāstīti bhāvaḥ
\| ato \[2\] bandhūnāṁ baladevādīnām asmākaṁ śāti maṇy-artham
anyonya-kalahoparatim āvaha samyak prāpaya adya adhunāpi śrī-baladevaś
ca mithilātaḥ pūrvaṁ samānataḥ tathā ca śrī-hari-vaṁśe---

> pratyāyya tu tato rāmo vṛṣṇy-andhaka-mahārathaiḥ \|
>
> ānīto dvārakām eva kṛṣṇena ca mahātmanā \|\| iti \|\| 38-39 \|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kintu mām agraja iti
saṅkarṣaṇaḥ svayam īśvaro'pi na pratyeti iti bhagavata eva
sarvajña-śiromaṇitvaṁ dyotyam \|\|38-42\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti tvayi maṇir astīty
atratyāḥ sarve eva jānanti tatra liṅgaṁ **avyucchinnā** sambhūtā makhā
vartanta iti \|\|38\|\|

**\...**

\|\| 10.57.39 \|\|

> darśayasva mahā-bhāga bandhūnāṁ śāntim āvaha \|
>
> avyucchinnā makhās te'dya vartante rukma-vedayaḥ \|\|

**śrīdhara-svāmī (bhāvārtha-dīpikā) :** nāstīti na vaktavyam
yato\'**vyucchinnāḥ** santatā makhā vartanta iti \|\|39\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śāntiṁ praśamam \|
mahā-bhāga iti---\[mahān bhāgo mad-bhakti-prāpyāṁśo vā yasya
tat-saṁbodhanam iti tava maraṇāpekṣā nāstīti bhāvaḥ \| yato bahūnāṁ
baladevādīnām asmākaṁ śāntiṁ maṇy-artham anyonya-kalahoparatim āvaha
samyak prāpaya \| adyādhunāpi śrī-baladevaś cāyaṁ mithilātaḥ pūrvam
ānītaḥ \|\] tathā ca śrī-hari-vaṁśe---

> pratyāyya tu tataḥ rāmo vṛṣṇy-andhaka-mahārathaiḥ \|
>
> anīto dvārakām eva kṛṣṇena ca mahātmanā \|\| iti \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahān bhāgo
tad-bhakti-bhāgyaṁ prāpyāṁśo vā yasya tat-sambodhanam iti tava maṇāv
apekṣā nāstīti bhāvaḥ \| ato darśayasva darśana-mātraṁ kāraya, na tu
dānam, yatas tvayy eva sthāsyatīti bhāvaḥ \| sa hi kim-artham ? tad
āha---bandhūnām iti \| śāntiṁ maṇy-artham anyonya-kalahoparatiṁ sukhaṁ
vā, āvaha samyak prāpaya, adya adhunāpi \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.57.40-41 \|\|

> evaṁ sāmabhir ālabdhaḥ śvaphalka-tanayo maṇim \|
>
> ādāya vāsasācchanno dadau sūrya-sama-prabham \|\|
>
> syamantakaṁ darśayitvā jñātibhyo raja ātmanaḥ \|
>
> vimṛjya maṇinā bhūyas tasmai pratyarpayat prabhuḥ \|\|

**śrīdhara-svāmī (bhāvārtha-dīpikā) :** ālabdha ukto hṛdi spṛṣṭa iti vā
\|\|40\|\| rajo mithyābhiśāpaṁ saṁmṛjya anyair durdhara ity-ādi-miṣeṇa
prītyā bhūyas tasmai pratyarpitavān iti \|\|41\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ālabher
ukty-arthāprasiddhiṁ matvāha---hṛdīti \| śvaphalka-tanaya
iti-mahānubhāva-muni-putratvena tatra sa-lajjatvaṁ tasya sūcitam \|
sūrya-sama-prabham ata evaṁ vāsasācchannam eva dadau \|\|40\|\|
\[toṣaṇī\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svaphalkatanaya iti
muniputratvenāpi maṇyanapekṣatvaṁ tathā bhagabadabhiprāyābhijñatvaṁ ca
tasya sūcitam \| ato vāsasā parihitavastrāñcalenānyena vā
kenacidācchannamādāya vastramapanīya hastābhyāṁ gṛhītvā dadau,
śrī-kṛṣṇahaste\'rpayāmāsa \| sūryasamaprabham iti ācchādanāpagamena
sūryavaddedīpyamānam iti bhāvaḥ \|\|40\|\|

jñātibhyo yādavān prati, maṇinā hetunā yadrajaḥ \| yad vā,
sākṣādīśvara\'pi ity etat sādhubhiḥ kāryam iti lokaśikṣārtham iti bhāvaḥ
\| tataḥ prabhṛti tan-maṇim akrūro vyaktaṁ kaṇṭhe nidhāya babhrāmeti
jñeyam \| tathā ca śrī-hari-vaṁśe---

> sa kṛṣṇa-hastāt saṁprāptaṁ maṇi-ratnaṁ syamantakam \|
>
> ābadhya gāndinī-putro vicacārāṁśumān iva \|\| \[ha.vaṁ. 1.39.40 \] iti
> \|

evaṁ śrī-bhagavata iva tad-bhakta-varāṇām api lokahitārthaṁ pravṛttyā
dhanānarthatāṁ darśayitaṁ satrājidādayaḥ sarve te tathā ceṣṭanteti
jñeyam \| anyathā bhaktavarāṇāṁ yādavānāṁ teṣāṁ tattadasambhavaḥ \| ataḥ
satrājidvadhādikam api māyikam eveti tattvam \| siddhānto\'yaṁ
śrī-bhāgavatāmṛtottara-khaṇḍe vivṛto\'mty eva \|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śvaphalka-tanaya iti
mahānubhāva-muniputratvena sa-lajjatvaṁ tasya sūcitam
sūrya-sama-prabham, ata eva vāsasā channam eva dadau \|\|40\|\|

jñātibhyo yādavān prati maṇinā hetunā yadrajaḥ rajo vimārjanaṁ cātra
so\'yamakrūraḥ svecchayaiva maṇimapahanutavānnatu mamecchayā tathā\'py
adhunā yadasmai tatsamarpaṇaṁ tat khalvasyaiva yogyatvād iti vyañjanayā
jñeyam \| yato vibhurbhaktagaṇaparipālanasamarthaḥ yadukulahitārthaṁ
tathākarod iti bhāvaḥ \| yad vā, sākṣādīśvaro\'pi ity etat sādhubhiḥ
kāryam iti lokaśikṣārtham iti bhāvaḥ \| tataḥ-prabhṛti tan-maṇim akrūro
vyaktaṁ kaṇṭhe nidhāya babhrāmeti śrī-hari-vaṁśe---

> sa kṛṣṇa-hastāt saṁprāptaṁ maṇi-ratnaṁ syamantakam \|
>
> ābadhya gāndinī-putro vicacārāṁśumān iva \|\| \[ha.vaṁ. 1.39.40\] iti
> \|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ālabdha upālabdhaḥ
sva-pāṇinā spṛṣṭaḥ \|\|40-41\|\|

**\...**

\|\| 10.57.42 \|\|

> yas tv etad bhagavata īśvarasya viṣṇor
>
> vīryāḍhyaṁ vṛjina-haraṁ sumaṅgalaṁ ca \|
>
> ākhyānaṁ paṭhati śṛṇoty anusmared vā
>
> duṣkīrtiṁ duritam apohya yāti śāntim \|\|

**śrīdhara-svāmī (bhāvārtha-dīpikā) :** duṣkīrti tanmūlaṁ duritaṁ ceti
\|\|42\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** duṣkīrtiṁ
mithyābhiśāpādirūpām \| tanmūlaṁ duṣkīrtiṁ kāraṇam \| apahya tyaktvā \|
śāntiṁ kleśānāṁ saṁsārasya vā \| śrī-bhagavat-astad evaṁ sarvaṁ
līlākautukam eva na tu pāravaśyamayam yataḥ yastvetad iti \| bhagavataḥ
pūrṇeśvaryaprākaṭyasya śrī-kṛṣṇasya \| ata eveśvarasya sarvaṁ kartuṁ
samarthasya \| ata eva viṣṇoḥ, nijaśaktyā sarvavyāpakasya \| ata eva
vīryeṇādbhutacaritena āḍhyamākhyānaṁ kathām \| vṛjinaharaṁ
saṁsāraduḥkhanāśanam \| sumaṅgalaṁ bhagavadbhaktivardhanādinā
mahāmaṅgalakaram \| anuśravaṇānantaraṁ taddvayābhāve smaredvā \| apohya
hitvā \| śāntiṁ cittaprasādaṁ sukhaṁ vā prāpnoti \|\|42\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iyaṁ ca
mithyāpavādamārjanārthakā śrī-bhagavat-o līlā katham api kenāpi sevitā
sarvvāśubhaṁ harati, maṅgalaṁ ca karotīty āha---ya iti \| tu-śabdo
bhinnopakrame, vākyālaṅkāre vā, bhagavataḥ sarvaiśvaryayuktasya
śrī-kṛṣṇasya, ata eva īśvarasya sarvaṁ kartuṁ samarthasya, ata eva
viṣṇornijaśaktyā sarvavyāpakasya, ata eva
vīryeṇādbhutacaritenāḍhyamākhyānaṁ kathā, vṛjinaharaṁ
saṁsāraduḥkhanāśakaṁ sumaṅgalaṁ śrī-bhagavadbhakti-vardhanādinā
mahāmaṅgalakaraṁ ca \| yad vā, sukhakaraṁ sukharūpañcety arthaḥ \|
anuśravaṇānantaraṁ gauṇatvenāpi vā smaret \| paṭhanādīnāṁ
yathottaramayatnasādhyatāpekṣayā vā-śabdaḥ, apohya hitvā, śānti
cittaprasāda sukhaṁ vā prāpnoti \|\|42\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ śrī-bhagavat-aḥ
sarvam idaṁ līlākautukam eva na tu pāravaśyamayaṁ yataḥ yastvetad iti
bhagavataḥ pūrṇeśvarya prākaṭyasya śrī-kṛṣṇasya ata evesvarasya sarvaṁ
kartuṁ samarthasya ata eva viṣṇornijaśaktyā sarvavyāpakasya ata eva
vīryeṇādbhuatacaritenāḍhyamākhyānaṁ kathāṁ

vṛjinaharaṁ saṁsāraduḥkhanāśakaṁ sumaṅgalaṁ
śrī-bhagavadbhaktivardhanādinā mahāmaṅgalakaraṁ ca anuśravaṇānantaraṁ
tadvayābhāve smaredvā apohya hitvā śāntiṁ cittaprasādaṁ sukhaṁ vā
śrī-kṛṣṇaniṣṭhabuddhiṁ vā prāpnoti \|\|42\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** duṣkīrtiṁ tanmūlaṁ
duhitaraṁ ca \|\|42\|\|

iti sārārtha-darśinyāṁ harṣiṇyāṁ bhakta-cetasām \|

saptapañcāśattamo'yaṁ daśame'jani saṅgataḥ \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe syamantakopākhyāne

saptapañcāśattamo'dhyāyaḥ

\|\| 10.57 \|\|

\(58\)

## aṣṭapañcāśattamo\'dhyāyaḥ

### kālindī-mitravindā-satyā-bhadrā-lakṣmaṇādīnāṁ pāṇi-grahaṇam \|

\|\| 10.58.1 \|\|

**śrī-śuka uvāca---**---

> ekadā pāṇḍavān draṣṭuṁ pratītān puruṣottamaḥ \|
>
> indraprasthaṁ gataḥ śrīmān yuyudhānādibhir vṛtaḥ \|\|

**śrīdhara-svāmī (bhāvārtha-dīpikā) :**

aṣṭapañcāśattame tu kṛṣṇaḥ pañca-kare\'grahīt \|

kālindīṁ mitravindāṁ ca satyāṁ bhadrāṁ ca lakṣmaṇām \|\|

kālindīṁ nija-lābhāya tapaḥ param upeyuṣīm \|

pariṇeṣyan priyāvāsam indraprastham athāgamat \|\|

pratītān naṣṭān api drupada-gṛhe punaḥ sarvair dṛṣṭān \| yuyudhānaḥ
sātyakiḥ \|\|1\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ prāsaṅgikaṁ samāpya
prāgvaktumārabdhān śrī-bhagavat-o vivāhān eva punarvakṣyannādau
śrīkālindīvivāhaṁ vaktumārabhate---ekadeti \| tad
evābhivyañjayati--pratītāniti \| yadā pratītāstadety arthaḥ \|
puruṣottama iti---bhaktavātsalyādyaśeṣa-satpuruṣaguṇavattvaṁ sūcayati,
ato draṣṭuṁ gataḥ \| indraprastham iti prāk hastināpure sahaivāvasthānād
duṣṭaduyryodhanādibhir hiṁsyamānānāṁ teṣāṁ drupadagṛhe
śrīdraupadīvivāhānantaraṁ śrībhīṣmājñayā dhṛtarāṣṭreṇānāyya
rājyārdhapradānenendraprastha eva nivāsāt, ity ādyaśeṣavṛttamādiparvaṇi
vistaraśo vyaktam ity atra na vivṛtam \| śrīmān mahāsamṛddhayā
śobhamānaḥ san ciramāptaduḥkhānāṁ teṣāṁ sarva-samṛddhiṁ pradātum iti
bhāvaḥ \| sātyaker mukhyatvaṁ pāśuvapriyatvāt, śrībaladevenāsāhityaṁ ca
jñeyam \| tasya duryodhanagurutvādinā pāṇḍaveṣu snehaviśeṣābhāvāt,
śrīkālindīparigrahādau tatsaṅgānupayogādvā \| anyat tair vyākhyātam \|
yad vā, indraprasthaṁ prati itāna prāptān, tatastato nivṛttyāgatān vā
\|\|1\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ prāsaṅgika samāpya prāg
vaktum ārabdhān śrī-bhagavato vivāhān eva punar vakṣyann ādau
śrī-kālindī-vivāhaṁ vaktum ārabhate ekadeti \| pratītān sarvatra punar
āgatatvena vikhyātān sataḥ śrīmān mahā-samṛddhayā śobhamānaḥ yato
yuyudhānādibhir mahā-sainyaiḥ vṛtaḥ san puruṣottama iti
tad-ucita-bhakta-vātsalyādikaṁ sūcitam \| sātyaker mukhyatvaṁ
pāṇḍava-priyatvāt \|\|1\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭapañcāśattame tu pāṇḍūna prekṣyāpapañcasaḥ \|

kālindī mitravindāśrīsatyābhadrāḥ salakṣmaṇāḥ \|\|

pratītānnaṣṭān api dupadrupadagehe punaḥ sarvair dṛṣṭān yuyudhānaḥ
sātyakiḥ \|\|1\|\|

**\...**

\|\| 10.58.2 \|\|

> dṛṣṭvā tam āgataṁ pārthā mukundam akhileśvaram \|
>
> uttasthur yugapad vīrāḥ prāṇā mukhyam ivāgatam \|\|

**śrīdhara-svāmī (bhāvārtha-dīpikā) :** prāṇā indriyāṇi mukhyaṁ
pañcavṛttiṁ prāṇam iva \|\| 2-3 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pañca-bhāryā iti śeṣaḥ \|
tā nāmato nirdiśati---kālindīm ity -ādinā \[1\] nijasya śrī-kṛṣṇasya
lābhāya \| priyāṇāmarjunādīnāmāvāso yasmiṁstam \[2\] \| pratītaḥ sādare
jñāte hṛṣṭaprakhyātayos triṣu iti medinī \| śauryādiguṇena prakhyātān \|
kovidān \| vā-bhagavadbhaktyābharaṇena bhūṣitān pratīto bhūṣite khyāte
jñāte pratyathite budhe iti yādavaḥ \| evaṁ prāsaṅgika samāpya
prāgvaktumārabdhāñchībhagavato vivāhān eva punarvakṣyannādau
kālindīvivāhaṁ vaktumārabhate-ekadeti \| puruṣottama iti
bhaktavātsalyavatvāt \| taṁ kṛṣṇam \| akhileśvaram api svagṛha āgataṁ
śaighryāt, na tu pūrvaśrutāgamanam \| mukundam iti darśana-mātreṇa
sarvaduḥkhamocanapūrvakaparamānandapradānāt \| ato dṛṣṭva
yugapadāsanāduttasthuḥ \| yataḥ pitṛṣvasṛṣv api paramasnigdhāyāḥ
pṛthāyāḥ putrāḥ vīrā iti śīghrotthāne vaiśiṣṭayaṁ darśitam \| indriyāṇi
tadgolakāni \| prāṇaṁ mahauṣadhādiprabhāveṇāgataṁ, punardehe sañcaritam
\|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** akhileśvaram api svagṛhe
āgataṁ mukundam iti darśana-mātreṇaiva paramānandapradānāt, ato
dṛṣṭvaiva yugapadāsanāduttasthuḥ kiṁ vā, cirāprāptyā mṛtā ivādhunājīvann
ity arthaḥ, yataḥ pāthaḥ paitṛṣvaseyāḥ, tatrāpi vīrā bhaktau
mahāsamarthāḥ, aprāpyāvāptyā \| yugapadutthāne dṛṣṭāntaḥ---prāṇā iti,
upaghātādinā līnatayā gataprāyaṁ punarāgataṁ prāṇaṁ prāpya
yathottiṣṭhanti ceṣṭante, tadvad ity arthaḥ \|\|2\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** akhileśvaram api svagṛhe
āgataṁ śīghramāgamanānna tu pūrvaṁ śrutvā gamanaṁ mukundam iti
darśana-mātreṇaiva sarvaduḥkhamocanapūrvakaparamānandapradānāt ato
dṛṣṭaiva yagapadāsanāduttasthuḥ yataḥ pārthāḥ pitṛsvasṛṣv api parama
snigdhāyāḥ pṛthāyāḥ putrāḥ vīrā iti śīghrotthāne vaiśiṣṭayaṁ darśitam
prāṇā indriyāṇi tadgolakānīty arthaḥ \| prāṇam
mahauṣadhyādiprabhāveṇāgatam punardehe saccaritam \|\|2\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāṇā indriyāṇi mukhyaṁ
pañcavṛttiṁ prāṇam iva \|\| 2-3 \|\|

**\...**

\|\| 10.58.3\|\|

> pariṣvajyācyutaṁ vīrā aṅga-saṅga-hatainasaḥ \|
>
> sānurāga-smitaṁ vaktraṁ vīkṣya tasya mudaṁ yayuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kṛṣṇasya \| acyutam
iti cirapariṣvaṅge paramānandadāne ca cyutirahitam \| enastadaprāptijaṁ
duḥkham \| vakram eva vīkṣya mudaṁ prāptāstatrāpi sānurāgasmitam
\|\|3\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pariṣvajyāligya, yato
vīrā bhaktiśarāḥ, acyutam iti teṣām iva pariṣvaṅge \| kiṁ vā,
paramānandapradāne \| yad vā, pariṣvaṅge\'bhiniveśena teṣāṁ
vakṣaḥsthalāccyuti rāhityābhiprāyeṇa, enaḥ sāṁsārikaṁ tadaprāptijaṁ vā
duḥkham, anurāgeṇa yat smitaṁ tatsahitam iti tena
svaviṣayaka-kṛpātirekamananāt sahajasaundaryaviśeṣādvā mudaṁ prāpuḥ \|
evaṁ sarvaduḥkhahānirmahāsukhāvāptiścoktā \|\|3\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīrā iti pūrvavat acyutam iti
cirapariṣvaṅge paramānandapradāne ca cyutirāhityābhiprāyeṇa
enastadaprāptijaṁ duḥkhaṁ vaktram eva vīkṣya mudaṁ prāptāḥ tatrāpi
sānurāgasmitam ity arthaḥ \|\|3\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.4 \|\|

> yudhiṣṭhirasya bhīmasya kṛtvā pādābhivandanam \|
>
> phālgunaṁ parirabhyātha yamābhyāṁ cābhivanditaḥ \|\|

**śrīdhara-svāmī (bhāvārtha-dīpikā) :** jyeṣṭhayoḥ praṇāmaṁ kṛtvā
samenāliṅgitaḥ kaniṣṭhābhyām abhivandito babhūva \|\|4\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jyeṣṭhayor
yadhiṣṭhirabhīmayoḥ \| samenārjanena \| kaniṣṭhābhyāṁ
nakulasahadevābhyām \| tad evam ubhayepyānandāsvasvavyavahāraṁ vismṛtya
punaḥ sāvadhānatayā tamakurvann ity āha---yudhīti \| pādayor
abhivandanaṁ śirasā pādasparśanapūrvakaṁ praṇāmam \| śrī-kṛṣṇārjunayo
rohiṇīphālgunajinmatvena jyeṣṭhakaniṣṭhayor api sakhyam eva
samavyavahāre hetur iti dhyeyam \|\|4\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
premasambhrameṇāligana-mātraṁ kṛtavatastānāśīrvadāpivyavahāre\'śaktān
kiṁ vā, vinayādinā tatrāpravarttamānān vilokya svayam eva lokaśikṣārthaṁ
sadācāramapālayad ity āha---yudhiṣṭhirasyati \| pādayor abhivandanaṁ
śirasā pādasparśanapūrvaka praṇāmam ity arthaḥ \| atha jyeṣṭhayoḥ
pādābhivandanāt paścād eva phālgunaṁ parirabhya, na tu tasmin
snehaviśeṣeṇādāvity arthaḥ \|\|4\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam ubhaye\'py ānandāt
svasvavyavahāraṁ vismṛtya punaḥ sāvadhānatayā tamakurvann ity
āha---yudhīti \| phālgunamparirabhya sthitaḥ san yamābhyām abhivandito
babhūvety arthaḥ \| abhivādita iti pāṭhe sa evārthaḥ pādayor
abhivandanaṁ śirasā pādasparśanapūrvakaṁ praṇāmam ity arthaḥ \|
śrī-kṛṣṇārjunayor ohiṇīphālgunī-janmatvena jyeṣṭhakaniṣṭhayor api,
sakhyam eva samatvavyavahāre hetur iti jñeyam \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** enastadaprāptajaṁ duḥkham \|\| 3-6
\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhivāditaḥ kṛṣṇastasthau
\|\|4\|\|

**\...**

\|\| 10.58.5 \|\|

> paramāsana āsīnaṁ kṛṣṇā kṛṣṇam aninditā \|
>
> navoṭhā vrīḍitā kiñcic chanair etyābhyavandata \|\|

**śrīdhara-svāmī (bhāvārtha-dīpikā) :** kṛṣṇā draupadī \| bahubhāryā
satyapi nindārahitā pārthair navamaciramūḍhā pariṇītā \|\| 5-6 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇā draupadī \| navoḍhā
sadyo vivāhitā \| parame rājāsanato\'pi śreṣṭhe \| kṛṣṇā kṛṣṇam iti
sanāmatayāpi maitrī darśitā \|\|5\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parame rājāsanato\'pi
śreṣṭha āsīnaṁ santam, evaṁ te\'pi svasvāsane upaviviśur iti jñeyam \|
kṛṣṇā kṛṣṇam iti sanāmatayā sakhyaṁ sūcitam \| tathā bhaktyā tayā
śrī-kṛṣṇasya tena ca premṇā tasyācittākarṣaṇaṁ ca navoḍhātvād eva
sādhvīsvabhāvād vā kiñcidbrīḍitā, kiñcid iti kāmabhāvābhāvena
brīḍāviśeṣābhāvāt, taddarśanasvabhāvena vā dhairyahānyā samyag
brīḍārakṣaṇāśakteḥ \| yad vā, asya pareṇānvayaḥ \| vīḍitatvād eva śanair
abhyetya agre gatvā kiñcit pādasparśanādinā abhitaḥ sapañcāṅgamavandata
\|\|5\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** parame rājāsanato\'pi śreṣṭe
\[ śrī-kṛṣṇasyaivopaveśāya nirmāpya sthāpite \] āsīnaṁ santam evaṁ
te\'pi śrī-bhagavadājñayā svasvāsane upaviviśur iti jñeyam kṛṣṇā kṛṣṇam
iti sanāmatayāpi maitrī darśitā kiñcidabhimukhamāgatya tatrāpi śanaiḥ
\|\|5\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇā draupadī \|\|5\|\|

**\...**

\|\| 10.58.6 \|\|

> tathaiva sātyakiḥ pārthaiḥ pūjitaś cābhivanditaḥ \|
>
> niṣasādāsane'nye ca pūjitāḥ paryupāsata \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā kṛṣṇas tathaivety
arthaḥ \| paryupāsata svasvāsana upaviṣṭā babhūvuḥ \| paritaś
caturdikṣu, upa samīpe āsitā upaviṣṭāḥ \| pūjitair namaskṛtaiḥ \|\|6\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**kṛṣṇā draupadī nāmnā
mitratvaṁ sūcitam \| brīḍitā kiñcidautsukyasya garīyastvamuktaṁ bhavati,
autsukye vrīḍā vādhitā bhavati \|\| 6-20\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathaiveti yathā
śrī-kṛṣṇaḥ pūjitastenaiva prakāreṇeti pavanaktam api tatpūjanametasmād
eva jñeyam \| yad vā, yathā pariṣvaktas tathaiva pariṣvajyety arthaḥ \|
pūjita ātithyavidhinā abhinanditaś ca, svāgatādinā anumoditāgamanādika
ity arthaḥ \| yad vā, stutyādinā

abhita ānandito haṣitaś ca paryupāsitaś ca \| vījanādinā sevitā niṣeduḥ
\| yad vā, paritaś caturdikṣu upa samīpe āsitā upaveśitāḥ \|\|6\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yathā śrī-kṛṣṇaḥ pūjitas
tathaiva pūjita ātithyavidhinā abhinanditaḥ anumoditāgamanādikaḥ
abhivanditaḥ iti kvacitpāṭhaḥ paritaś caturddikṣu upa samīpe
asatopaviṣṭāḥ \|\|6\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pūjitair namaskṛtaiḥ anye
ca kṛṣṇasaṅgino niṣeduḥ \|\|6\|\|

**\...**

\|\| 10.58.7 \|\|

> pṛthāṁ samāgatya kṛtābhivādanas
>
> tayāti-hārdārdra-dṛśābhir ambhitaḥ \|
>
> āpṛṣṭavāṁs tāṁ kuśalaṁ saha-snuṣāṁ
>
> pitṛ-ṣvasāraṁ paripṛṣṭa-bāndhavaḥ \|\|

**śrīdhara-svāmī (bhāvārtha-dīpikā) :** atihārdena snehenārdre sajale
dṛśau yasyāstayā pariṣvaktaḥ \| tayā paripṛṣṭā bāndhavā yasya saḥ
\|\|7\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prāg vaktuṁ yogyam api
śrīkuntyāḥ samāgamādikaṁ snehabharavaiklavyena āgantum aśaktāyāstasyāḥ
śrī-bhagavat-aiva paścāt sabhāgamanādināntyatvāt \| kiṁ vā,
sūcīkaṭāhanyāyena vistārāpekṣa yā ādāvanuktvā paścādāha---pṛthām iti \|
kṛtamabhivādanaṁ amuko\'haṁ namaskaromi ity evam vidhinā praṇāmo yena
saḥ, ā samyak pṛṣṭavān, yataḥ pitṛṣvasāram, ata eva paritaḥ pṛṣṭā
bāndhavāsteṣāṁ kuśalaṁ yasya \| yad vā, paripṛṣṭā nijabāndhavā
bhrātrādayo yaṁ saḥ \| sahasnuṣāṁ draupadyā sahitām iti navoḍhātvena
lajjādinā prāgapṛṣṭāyāstasyāḥ paścācchrīkuntyā sāhitye saty eva praṣṭa
yogyatvāt \|\|7\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** patīnāmekasminnapyantaḥ-pure
labdhāvāntaravibhāge śrīdraupadī nivasatīti tasminnevākasmādgatasya
śrī-bhagavat-asteṣāṁ milanānantaram eva tayā milanaṁ vaṇitam \| atha
tatsaṁllagnāntaḥpurāntare gamanapūrvaka tatra sthitayā śrīkuntyā milanam
āha---pṛthāṁ samāgatyeti \| kṛtam abhivādanaṁ amuko\'haṁ
namaskaromītyevaṁvidhinā praṇāmo yena saḥ ā samyak pṛṣṭavān yataḥ
pitṛsvasāram ata eva paripuṣṭā nijabāndhavā bhrātrādayo yaṁ saḥ
sahasnuṣāṁ draupadyā sahitām iti navoḍhātvena tāmapṛṣṭhā tasyā evaṁ
praṣṭuṁ yogyatvāt \|\|7\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** sahasnuṣām ity ato milanam api
tayor ekadaiva jñeyam vistarāpekṣayā tu śrīkuntyā milanaṁ paścādvarṇitam
iti \|\| 7-22 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatraivātyautsukyena
draṣṭumāyāntīmālakṣya svāsanādutthāya drutaṁ tasyāḥ samīpamāgatya
abhivādanaṁ cakāra ati hārdena atipremṇā ārdre dṛśau yasyāstayā premā nā
priyatā hārdam ity amaraḥ \| abhir ambhitaḥ koṭiprāṇaistvanmukhacchaviṁ
nirmañchayāmītyuktvā samastakāghrāṇamāliḍgataḥ paripṛṣṭā bāndhavā yasya
saḥ \|\|7\|\|

**\...**

\|\| 10.58.8 \|\|

> tam āha prema-vaiklavya- ruddha-kaṇṭhāśru-locanā \|
>
> smarantī tān bahūn kleśān kleśāpāyātma-darśanam \|\|

**śrīdhara-svāmī (bhāvārtha-dīpikā) :** premṇā vaiklavyaṁ tena ruddhaḥ
kaṇṭho yasyāḥ kleśāpāye ātmani darśanaṁ yasya tam \| bhajatāṁ
kleśāpāyāya ātmānaṁ darśayatīti vā \|\|8\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayā pṛthayā \| tāṁ pṛthām
\| patīnāmekasminnapyantaḥ-pure labdhāntaravibhāge śrīdraupadī
nivasatīti tasminnevākasmādāgatasya śrī-kṛṣṇasya teṣāṁ melanānantaram
eva tayā melanaṁ vaṇitam \| atha tatsallagnataḥpurāntare gamanapūrvakaṁ
tatra sthitayā śrīkuntyā melanam āha---pṛthām iti \|
kṛtamabhivādanamamuko\'haṁ namaskaromītyevaṁvidhinā praṇāmo yena saḥ \|
samyakpṛṣṭa vān paripṛṣṭhā bāṁdhavā bhrātrādayo yena saḥ \| yad vā,
---paripṛṣṭhā bāndhavā yasmācchīkuntyā sa tathā \| sahasnuṣām iti
navāḍhatvena tāmapṛṣṭvā tasyā eva praṣṭuṁ yogyatvāt \| taṁ kṛṣṇam \|
tānbuddhisthān jatugṛhādāvanubhūtān \| pūrvavyākhyāne harer
bhaktopekṣāpratīter athāntaram āha---bhajatām iti \| premavaiklabye
hetuḥ---smarantīti \| tān prasiddhān duryodhanakṛtaviṣadānādīn \| bahūn
kleśānsmarantī tamāhetyanvayaḥ \| vastutas tu teṣāṁ yadduḥkhaṁ jātaṁ
taddainyaharṣādivyabhicāribhāvaiḥ sthāyibhāvaṁ vardhayituṁ līlāśaktyaiva
kṛtam iti \|\|8\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** premavaiklavye
hetuḥ---smarantīti \| tānanirvacanīyān śrībhīmaviṣabhakṣaṇādīn
tadbandhunāṁ tādṛśakleśasmaraṇenātidenyādayāt \| kiṁ ca, kleśāpāye
satyadhunā rājyādiprāptau satyam eva, na tu kleśamadhye ātmānaṁ
darśitavantam ity arthaḥ \| yad vā, kleśāpāyātmano darśanādadhunā anye
kleśāḥ punarna bhaviṣyantīti praharṣodayāt \|\|8\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** premavaiklavye hetuḥ
smarantīti tān prasiddhān duryodhanakṛtaviṣadānādīna bahūn kleśān
smarantī tamāhetyanvayaḥ \| kleśeti tair vyākhyātam tatra prathamapakṣe
ātmani citte\'pīty arthaḥ \| ubhayatrāpi pakṣe munesteṣāṁ
tattadduḥkhajātaṁ smṛtvā śrī-bhagavantaṁ prati praṇayopālambha iva
vastutas tu yatteṣāṁ duḥkhaṁ jātam uddeśyaharṣādivyabhicāribhāvaiḥ
sthāyi bhāvaṁ vardhayituṁ vicitragatyā līlāśaktyaiva kṛtam iti bhāvaḥ
\|\|8\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kleśānām apāyo nāśa
ātmadarśanenāṅagadarśanenaiva yasya tam \|\|8\|\|

**\...**

\|\| 10.58.9 \|\|

> tadaiva kuśalaṁ no'bhūt sa-nāthās te kṛtā vayam \|
>
> jñātīn naḥ smaratā kṛṣṇa bhrātā me preṣitas tvayā \|\|

**śrīdhara-svāmī (bhāvārtha-dīpikā) :** jñātīn bandhūna no\'smān yadā
bhrātākrūraḥ preṣitaḥ \|\|9\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaktānupekṣāṁ harer
āha---tadaiveti \| yadākūraḥ preṣitas tadaivety anvayaḥ \|
tvayaivāsmākaṁ kuśalaṁ pūrvaṁ jātam ity āha---tadaiveti \| tat tvayā
no\'smān jñātīn smaratā pālyatvena labdhān yādavān iva bhāvayatā me mama
bhrātā preṣitaḥ \| tac ca tava yuktam evety āha---he kṛṣṇeti \|
bhaktavātsalyādaśeṣaguṇaprakaṭanaparatvena prasiddha ity arthaḥ
\|\|9\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te te kleśāś ca
tvadanugraheṇaivātikrāntā ityāśayenāha---tadaiveti \| te tvayā,
jñātīniti tvadbāndhavatvāyogyān api bāndhavatvena smaratety arthaḥ \|
bhrāteti--paramasnigdha iti bhāvaḥ \| tac ca tava yuktam evety āha---he
kṛṣṇeti, bhaktavātsalyādyaśeṣaguṇaprakaṭanāt \|\|9\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvayaivāsmākaṁ kuśalam iti
pūrvam eva jñātam ity āha---tadaiveti te tvayā naḥ asmān jñātīn smaratā
pālyatvena labdhān \| yādavāniva bhāvayatā me mama bhrātā bhrātṛtvena
paramasnigdhaḥ preṣitaḥ tac ca tava yuktam evety āha---hekṛṣṇeti \|
bhaktavātsalyādyaśeṣaguṇaprakaṭanaparatvena prasiddha ity arthaḥ
\|\|9\|\|

tān duryodhanakṛtaviṣadānādīn bahūn kleśān smarantī tatra tatra ca
kleśānāmapāyo yasmāttadrūpamātmani manasi darśanaṁ yasya tādṛśaṁ taṁ
smarantī premavaiklavyetyādirūpā satī tamāhetyanvayaḥ \|\|9\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhrātā akrūraḥ \|\|9\|\|

**\...**

\|\| 10.58.10\|\|

> na te'sti sva-para-bhrāntir viśvasya suhṛd-ātmanaḥ \|
>
> tathāpi smaratāṁ śaśvat kleśān haṁsi hṛdi sthitaḥ \|\|

**śrīdhara-svāmī (bhāvārtha-dīpikā) :** jñātīniti vacanātprāpta mohaṁ
vārayantī stauti \| na te\'stoti \| tatra hetuḥ viśvasyeti suhṛc ca ātmā
ca tasya haṁsi nāśayasi \|\|10\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mohamajñānam, yadyapi te
nāsti tathāpīnti yojyam \| tatra svaparabhrāntyabhāve \| tad
evābhivyañjayantīśvaratvena sarvatra samasyāpi tasya
bhakteṣvevānugrahaviśeṣaṁ darśayati---neti \| viśvasya yaḥ suhṛt
svabhāvata eva jñānakriyāśaktidānena hitakāro yata ātmā paramātmā tasya
yadyapi svaparabhrāntiḥ---ayaṁ bandhurayaṁ śatrur iti bhramo nāsti,
smaratāṁ kāruṇyādiguṇamayatvena bhāvayatāṁ hṛdi sthitaḥ
prakaṭitatattadguṇatvāteṣām eva prakaṭatayā hṛdi sthitaḥ jñātaḥ san
śaśvanmuhuḥ kleśānhaṁsi, andheṣv api tattadṛṣṭyādipravartanayā sūryasya
svabhāvata upakāritve'pi cakṣuṣmattamaḥkhaṇḍanavat \|\|10\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad
evābhivyañjayantīśvaratvena sarvatra samasyāpi bhakteṣvevānugraham
āha---neti \| ātmā antaryāmī īśvara iti yāvat \| smaratāṁ sakṛt smaraṇe
pravarttamānānām api sadā hṛdi sthito\'tisannihitaḥ san, ata eva śaśvat
punaḥ punarhaṁsi \| śaśvad iti saṁsārakleśānāṁ sadaivāgamāt \| anyat
tair vyākhyātam \| yad vā, viśvasya suhṛdātmano\'pi svo bhaktaḥ,
paro\'bhakta iti bhrāntibhramaṇaṁ muhur manogatis tava nāsti kim
?---kākvā, api tu astyevety arthaḥ \| yato\'ntaryāmitayā sarveṣāṁ hṛdi
sthito\'pi, api eva, smaratāme, na tvabhaktānām \| kiṁ vā, smaratām api
smaraṇa-mātralakṣaṇam api kiṁ punarnavavidhāṁ bhaktiṁ kurvatām ity
arthaḥ \| tathā tenānirvacanīyaprakāreṇa samūlotpāṭanādinā, haṁsīti
bhaktihīnānāntu na haṁsyeveti siddham eva \|\|10\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad
evābhivyañjayantīśvaratvena sarvatra samasyāpi tasya
bhaktaṣvevānugrahaviśeṣaṁ darśayati---neti \| viśvasya yaḥ suhṛt
svabhāvata eva jñānakriyāśaktidānena hitakārī yata ātmā paramātmā tasya
yadyapi svaparabhrāntirna sambhavati tathāpi smaratāṁ
kāruṇyādiguṇagaṇamayatvena bhāvayatāṁ hṛdisthitaḥ
prakaṭitatattadguṇatvātteṣām eva prakaṭatayā hṛdi sthitatvena mataḥ san
śaśvnmuhuḥ kleśāna haṁsi andheṣv api tattadṛṣṭatvādipravartanayā
sūryasya svabhāvata upakārakatve\'pi cakṣuṣmatsu tamaḥkhaḍanavat
\|\|10\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** parameśvarasya kā vāhaṁ
varākītyaiśvaryamanusandhāyāha---neti, viśvasya suhṛc ca ātmā tasya tava
ayaṁ bandhurayaṁ śatrur iti svaparabhramo nāsti yadyapi tathāpi smaratāṁ
svabhaktānām \|\| 10-11 \|\|

**\...**

\|\| 10.58.11 \|\|

**yudhiṣṭhira uvāca---**

> kiṁ na ācaritaṁ śreyo na vedāham adhīśvara \|
>
> yogeśvarāṇāṁ durdarśo yan no dṛṣṭaḥ kumedhasām \|\|

**śrīdhara-svāmī (bhāvārtha-dīpikā) :** kumedhasāṁ viṣayāsaktacittānāṁ
dṛṣṭo\'si \|\|11\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** no\'smābhiḥ \|
yuṣmadasmadoḥ ṣaṣṭhīcaturthī dvitīyāsthayoḥ iti viparītanirdeśādanyāsu
vibhaktiṣv api vānnāvādayaḥ syur iti tṛtīyābahuvacanasya nasādeśaḥ \|
evaṁ mātrokta bhaktavātsalyaṁ śrutvā vinayādinā svasya
bhaktatvamamanyamāno dainyamavalaṁbya dīnavātsalyaṁ varṇayati---kim iti,
katarat \| no\'smābhiḥ pūrvajanmasvācaritaṁ śreyastat
yadyasmānno\'smākam api dṛṣṭastvaṁ, dṛśerbuddhyarthatvādvartamāne ktaḥ
\| asmābhir daśyata ity arthaḥ \| kīdṛśānām---kumedhasāṁ,
bhakti-mātrahīnānām ity arthaḥ \| kīdṛśo\'pi dṛṣṭaḥ---
bhaktiyogeśvarāṇām api cireṇa dṛśyo\'pi \| ataḥ kevaladīnavātsalyenaiva
dṛṣṭa iti bhāvaḥ \| tad evāha---he adhīśvara paramasvatantra \| yad vā,
---adhiyāṁ mādṛgdīnānām api paripālaka \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ mātroktaṁ
bhaktavatsalyaṁ śrutvā vinayādinā nijabhaktatvamamanyamāno
dainyamavalamvya dīnavātsalyaṁ varṇayann āha---kim iti \| katarat
no\'smābhiḥ pūrvajanmasvācaritamahaṁ dharmaputraḥ sarvajyeṣṭho\'pi na
veda \| yad vā, anyo jānātu nāma, ahantu na vedmīti jñānābhimāninaḥ
pratyupahāsaḥ \| kutaḥ ? adhīśvara he paramasvatantra ! ato yogaḥ
samādhistasmin, īśvarāṇāṁ samarthānām api durdarśa hṛdyapyadṛśyaḥ \| yad
vā, he adhiyāṁ dīnānām apy asmākamīśvara ! paripālaka ! kiṁ vā, he
adhikanijaiśvaryaprakaṭaka ! bhaktiyogeśvarāṇām api duḥkhenaiva dṛśyaḥ,
acirāprāptyā mahādainyotpatyaiva dṛśyatvāt, tathāpi kumedhasāṁ
bhaktihīnānām api no\'smākaṁ sarveṣām, kartari ṣaṣṭhī, asmābhir yadyena
duṣṭastacchreyo na vedmi, bhaktiyogādhikaśreyo\'bhāvāt. ataḥ kevalaṁ
tvaddīnavātsalyenaiva dṛṣṭa iti bhāvaḥ \|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ mātroktaṁ
bhaktavātsalyaṁ śrutvā vinayādinā nijambhaktatvamamanyamāno
dainyamavalamvya dīnavātsalyaṁ varṇayanāha---kim iti \| katarat
no\'smābhiḥ pūrvajanmasvācaritaṁ śreyastat yadyasmānno\'smākam api
dṛṣṭas tvaṁ dṛśerbuddhyarthatvādvartamāne ktaḥ asmābhir deśya sa ity
arthaḥ \| kīdṛśānāṁ kumedhasāṁ bhakti-mātrahīnānām ity arthaḥ \|
kīdṛśo\'pi dṛṣṭaḥ bhaktiyogeśvarāṇām api cireṇaiva dṛśyo\'pi ataḥ
kevalaṁ tvaddīnavātsalyenaiva dṛṣṭa iti bhāvaḥ \| tad evāha---he
adhīśvara ! paramasvatantra ! yad vā, adhiyāṁ dīnānām apy asmākaṁ
paripālaka ! \|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.58.12 \|\|**

> iti vai vārṣikān māsān rājñā so'bhyarthitaḥ sukham \|
>
> janayan nayanānandam indraprasthaukasāṁ vibhuḥ \|\|

**śrīdhara-svāmī (bhāvārtha-dīpikā) :** sukham avasad iti śeṣaḥ \|
**sukham abhyarthita** iti vā kriyā-samāptiḥ \|\|12\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti saṁlāpe \| vārṣikān
varṣa-kāla-saṁbandhinaḥ \| **sa** kṛṣṇaḥ \|

> akke cen madhu vindeta kimarthaṁ parvataṁ vrajet \|
>
> iṣṭasyārthasya saṁsiddhau ko vidvān yatnam ācaret \|\|

iti nyāyena kriyāśeṣīkaraṇayatnaṁ vinaiveheṣṭasiddhestanna kāryam ity
āha---sukham iti \| rājñā sa prabhuḥ sukhaṁ
prativārṣikānmāsānabhyarthitaḥ prāthitaḥ \| kiṁ bhūtaṁ
sukham---nayanayor ānando yena tat tathā, yāvadvarṣākālaṁ darśanaṁ prati
prārthita iti bhāvaḥ \| ṭīkādvitīyapakṣe sukhamamyathita iha
artheryācyarthatvena dvikarmakatvaṁ rājā dhanaṁ yācita itivat \| tataś
ca vārṣikānmāsāvthāpya tadvāsane sukhaprāptaye nivedita ity arthaḥ
\|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti evam abhyathitaḥ, vai
api, vārṣikān api indraprasthavāsināṁ sarveṣām eva janānāṁ nayanayor
ānandaṁ sākṣāttatsaundaryāvalokanāt, yataḥ prabhuḥ---viśvasyānandane
samarthaḥ \| yad vā, abhyarthane hetuḥ---nijeśvara iti \|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vibhur api prabhur iti
kvacitpāṭhaḥ ṭīkāyā dvitīya pakṣe sukhamabhyarthita iti
yācyārthatvādartherdvikarmakatvaṁ rājā dhanaṁ yācita itivat tataś ca
vārṣikān māsān byāpya tadvāsena sukhaprāptaye nivedita ity arthaḥ
\|\|12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sukham avasad iti śeṣaḥ
\|\|12\|\|

**\...**

**\|\| 10.58.13-14 \|\|**

> ekadā ratham āruhya vijayo vānara-dhvajam \|
>
> gāṇḍīvaṁ dhanur ādāya tūṇau cākṣaya-sāyakau \|\|
>
> sākaṁ kṛṣṇena sannaddho vihartuṁ vipinaṁ mahat \|
>
> bahu-vyāla-mṛgākīrṇaṁ prāviśat para-vīrahā \|\|

**śrīdhara-svāmī (bhāvārtha-dīpikā) :** kālindī-darśana-prasaṅgam
āha---**ekadā** iti \| **akṣayāḥ sāyakā** yayos tau **tūṇau** iṣudhī
\|\| 13-15 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ekadā** kadācit \|
**vijayo**\'rjunaḥ, vijayaḥ syāj jaye pārthe striyāṁ tithy-antare smṛtaḥ
iti medinī \| **tūṇī** nīlyāṁ niṣaṅge nā iti ca \| **ekadā** iti
yugmakam \| ekadā khāṇḍava-dāhānantaram \| tadānīm evārjunasya
gāṇḍīvādi-lābhāt \| tathāpy atroktiḥ sukha-vihāra-prasaṅgāt \|
**vānaraḥ** śrī-hanumān \|\|13\|\| **vipinaṁ** gambhīram aśabdaṁ vā,
aśabde vipinaṁ proktaṁ vana-gambhīrayor api iti dharaṇiḥ \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ekadā** iti yugmakam \|
**ekadā** khaṇḍava-dāhādy-anantaraṁ tadānīm evārjunasya gāṇḍīvādi-lābhāt
\| tathāpy atroktiṁ sukha-vihāra-prasaṅgāt \|\|13-14\|\|

------------------------------------------------------------------------------------------------------------

**jīva-gosvāmī (prīti-sandarbhaḥ 266) :** atha **sthāyī** maitry-ākhyaḥ
\| sa caiśvarya-jñāna-saṅkucitaḥ śrīdāma-viprādīnām \|
saṅkocitaiśvarya-jñānaḥ śrīmad-arjunādīnām \| śuddhaḥ śrī-gopa-bālānām
\| ata eva kadācid api na vikaroti \| tathaiva śrī-rāma-vrajāgamane
samupetyātha gopālān hāsya-hasta-grahādibhiḥ \[bhā.pu. 10.65.5\]
ity-ādika-vyavahāraḥ \|

tatra sauhṛd-ākhyo bhedaḥ taṁ mātuleyaṁ parirabhya nirvṛtaḥ \[bhā.pu.
10.71.27\] ity-ādau jñeyaḥ \| sakhyaṁ, yathā---**ekadā** iti \|
**kṛṣṇena sākaṁ vihartum** ity anvayaḥ \|[\|13-14\|]{dir="rtl"}

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : ekadā** iti \|
khāṇḍava-dāhādy-anantaram tadānīm evārjunasya gāṇḍīvādi-lābhāt
\|\|13-15\|\|

**\...**

**\|\| 10.58.15 \|\|**

> tatrāvidhyac charair vyāghrān śūkarān mahiṣān rurūn \|
>
> śarabhān gavayān khaḍgān hariṇān śaśa-śallakān \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra vane \| viśeṣato
ghrāṇanaśīlān vyāghrāniti sūkaraviśeṣaṇaṁ tanmāṁsasyābhakṣyatvāt \| yad
vā, ---hiṁsakatvāt tān avidhyan na tūpayogārtham \| mahiṣān, vanyān eva
\| rurūn kṛṣṇamṛgān ruruḥ kṛṣṇamṛge daitye iti dharaṇiḥ \|
śarabhānaṣṭāpadāna \| khaḍgāna, gaṇḍakāna \| śallakān, śalyāna
śarabhoṣṭā padamṛge karabhe vānarāntare iti medinyādau \| khaṅgo gaṇḍaka
śṛṅgāsibuddhabhedeṣu gaṇḍake iti medinī \| ruraco mṛgaviśeṣāḥ \| śarabhā
aṣṭāpadāḥ \| gavayā gosadṛśāḥ \| khaṅgā gaṇḍakāḥ \|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ekadeti
khāṇḍavadāhānantaraṁ jñeyam, tadānīm evārjunasya gāṇḍīvādilābhāt \|
tathāpyatroktiḥ sukhavihāraprasaṅgād iti dik \| viśeṣeṇa jayatīti vijaya
ityanvarthasañjñatvam eva darśayan rathādīnām api jaitratvaṁ
bodhayati---vānaradhvajam ity -ādiviśeṣaṇaiḥ \| vānaraḥ śrīhanumān, gāṁ
pṛthvīṁ ḍīvayati nādayati śabdayatīti gāṇḍīvam, sannaddho
baddhakavacādiḥ, mahadvistīrṇaṁ niviḍam vety arthaḥ \| kṛṣṇena
sakhyādinā nijacittākarṣakeṇa bhagavatā sākama, ata eva prakarṣaṇāviśat
\| evam ekam eva rathamārūhya dvayor api praveśo jñeyaḥ \| ata eva tasya
bhayābhavaṁ sāmarthyaś ca sūcayann āha---pareti \| kiṁ vā,
paravīrahunanaśaktiṁ darśayann iti bhāvaḥ \| evaṁ vijaya tvam eva
sādhitam \| ruravaḥ krūramṛgaviśeṣāḥ, śarabhā adhāpadāḥ, gavayā
gosadṛśāḥ, khaḍgā gaṇḍakāḥ, anye prasiddhāḥ \|\|15\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ruravaḥ mṛgaviśeṣāḥ śarabhāḥ
aṣṭāpadāḥ gavayaḥ gosadṛśāḥ khaṅgā gaṇḍakāḥ \|\|15\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.58.16-17 \|\|**

> tān ninyuḥ kiṅkarā rājñe medhyān parvaṇy upāgate \|
>
> tṛṭ-parītaḥ pariśrānto bībhatsur yamunām agāt \|\|
>
> tatropaspṛśya viśadaṁ pītvā vāri mahā-rathau \|
>
> kṛṣṇau dadṛśatuḥ kanyāṁ carantīṁ cāru-darśanām \|\|

**śrīdhara-svāmī (bhāvārtha-dīpikā) :** rājña yudhiṣṭhirāya medhyān
karmārhān, bībhatsurarjaunaḥ \|\| 16-17 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān vyāghrādīn \| parvaṇi
śrāddhocite yajñocite kāle \| bībhatsurnārjune krūraghṛṇātmavivṛtau
triṣu iti medinī \| teṣu medhyāḥ karmārhāstān rājñe rājānaṁ yājayituṁ
ninyuḥ \| rājña iti---rājñi tasya dharmatvād iti bhāvaḥ \| ye tvamedhyā
vyālādyāsteṣāṁ duśceṣṭānāṁ māraṇenānyeṣāṁ kṛtārthatā syādityabhiprāyeṇa
\|\|16\|\|

tatra yamunāyām \| kanyāṁ dīptāmutpannarajasaṁ patimicchantīm \|
anavāptapatiḥ kanyā jātavīryā varārthinī ityutpalaḥ \| mahān, ratho
yayos tau, tac ca rathārohaṇe dūrāddadṛśur iti bhāvaḥ \|
carantīmiti---rathādiśabdaṁ śrutvā svagopanāyetastato bhramantīm \| yad
vā, ---tapaścarantīm, tapa iti śeṣaḥ \| tac ca
śrī-kṛṣṇamanaḥpraṇidhānarūpaṁ jñeyam, ubhayathāpi kanyākatṛkadarśanaṁ
taddvayena jātam iti parasparadarśana noktam \| kṛṣṇāv iti sanāmatve
nāpyanyonyaṁ sakhyena cittākarṣaṇāt \| dṛśyata iti darśanaṁ rūpa, dhāru
tadyasyāstāṁ parama sundarīm ity arthaḥ \|\|17\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṅkarāstasya rājño vā
sevakāḥ, medhyāniti vyāghrādi vyavacchedārtham, na ca svayaṁ bhakṣayituṁ
kintu pārvaṇaśrāddhārtham ity āha---parvaṇīti \| rājña iti
rājadharmatvād iti bhāvaḥ \| tṛṣā parīto vyāptaḥ, yataḥ paritaḥ śrāntaḥ,
bībhatsur iti duṣṭakarmanindanābhiprāyeṇa, ataḥ śrīkālindyāṁ tasya kāmo
nirastaḥ \|\|16\|\|

mahān ratho yayos tau uccarathārohaṇena dūrāddadṛśatur iti bhāvaḥ \|
carantīṁ tapa iti śeṣaḥ \| kiṁ vā, puṣpādyarthaṁ tadā gamanāpekṣayaiva
vā, yamunātīre bhramantīm \| kṛṣṇāv iti sanāmatvenāpyanyonyaṁ sakhyena
cittākarṣaṇāt, dṛśyata iti darśanaṁ rūpaṁ cāru tadyasyāstāṁ
paramasundarīm ity arthaḥ \|\|17\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** medhyāniti teṣu ye medhyāstān
rājñe rājānaṁ yājayituṁ ninyuḥ rājña iti rājñi tasya dharmatvād iti
bhāvaḥ \| ye tvamedhyā vyālāsteṣāṁ duceṣṭānāṁ māraṇenānyeṣāṁ
durmaraṇātikramaḥ svakṛtena tu tena teṣām api kṛtārthatā
syādityabhiprāyeṇa \|\|16\|\|

mahān ratho yayos tau uccarathārohaṇena dūrāddadṛśatur iti bhāvaḥ
carantīm iti rathādiśabdaṁ śrutvā svagopanāya tata ito bhramantoṁ yad
vā, caratīṁ tapa iti śeṣaḥ \| tac ca śrī-kṛṣṇe manaḥpraṇidhānarūpaṁ
jñeyam ubhayathāpi kanyākatṛke darśanaṁ tadvayena jātam iti
parasparandarśanaṁ notaṁ kṛṇāv iti sanāmatvenāpyanyonyasakhyena
cittākarṣaṇāt dṛśyate iti darśanaṁ rūpaṁ cāru tadyasyāstāṁ
paramasundarīm ity arthaḥ \|\|17\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** medhyāṁsteṣu karmārhān
rājñe rājānaṁ yājayituṁ ninyuḥ, bībhatsurarjunaḥ \|\| 16-17 \|\|

**\...**

\|\| 10.58.18-19 \|\|

> tām āsādya varārohāṁ su-dvijāṁ rucirānanām \|
>
> papraccha preṣitaḥ sakhyā phālgunaḥ pramadottamām \|\|
>
> kā tvaṁ kasyāsi su-śroṇi kuto vā kiṁ cikīrṣasi \|
>
> manye tvāṁ patim icchantīṁ sarvaṁ kathaya śobhane \|\|

**śrīdhara-svāmī (bhāvārtha-dīpikā) :** sakhyā śrī-kṛṣṇena \|\|
18-20\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ kālindīm \| tad
evābhivyañjayanviśinaṣṭi---varetyādinā \| anuktamanyad api
saundaryamuddiśati---pramadāsūttamām iti \| sakhyā preṣitaḥ sanneva, na
tu svayaṁ tatkāmenety arthaḥ \| tatra sakhiśabdaprayogeṇa
śrī-kṛṣṇasyāpyasaṅkoca darśitaḥ \| evaṁ rathādavaruhya gata iti ca
jñeyam \| tasya preṣaṇaṁ ca svapatnītvakāmanayā, anyathā svayam
evāgamiṣyad iti bhāvaḥ \|\|18\|\|

kasya putryasi \| kā devī manuṣyādīnāṁ madhye katamā, kimnāmnī cety
arthaḥ \| kasya vā putryasi \| atra kutaḥ sthānādāgatāsīti kutra
tiṣṭhasīty arthaḥ \| yad vā, ---kasmaddhetoḥ kiṁ kartumicchasīty arthaḥ
\| kanyābhapariṇītāmata evaṁ patimicchantīṁ manye \| suśroṇītyatra he
paramasundarīty eva vivakṣitam \| bhaginīśabde svasṛtva-mātrasyaiva
rūḍhyā tatra tāvan-mātrasya pratīteḥ \| varārohāśabdasyāpyevam eva gatiḥ
kāryā \|\| śobhane he paramaguṇavati, ityataḥ
svānurūpaparamasaundaryādi-yuktam eva patimicchasīti bhāvaḥ \| kathaya
tatsarvaṁ mayā pṛṣṭaṁ pratyuttaraya \| kanyā m ity atra sarvam iti
pāṭhaḥ kacit \| yad vā, ---he śobhane iti śobhanaprakāreṇa kathayitum
arhasīti bhāvaḥ \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evābhivyañjayan
viśinaṣṭi---varetyādinā \| tatra ca varārohatvādevoktistadviśeṣāpekṣayā,
anuktamanyad api saundaryādikamuddiśati---pramadāsuttamām iti \| skhyā
preṣitaḥ sanneva, na tu svayaṁ tatkāmenety arthaḥ \| yataḥ phālgunaḥ
phalgu tucchakarma na yasminn ity arthaḥ \| evaṁ rathādavaruhya gata iti
ca jñeyam \|\|18\|\|

kā devī, manuṣyādīnāṁ madhye katamā, kiṁ---nāmntī cety arthaḥ \| kutaḥ
kasmāt sthānādatrāgatāsīti kiṁ vā, kutra tiṣṭhasīty arthaḥ \| yad vā,
kasmāddhetoḥ, kiṁ kartumicchasīti vā, kanyāmapariṇītāmata eva
patimicchantīṁ manye \| suśroṇi ! he paramasundarīti, śobhane ! he
sarvasadguṇavatītyataḥ svānurūpaṁ paramasaundaryādi---yuktaṁ
patimicchasīti bhāvaḥ \| kathaya tat sarvaṁ mayā pṛṣṭa pratyuttarayaḥ
yad vā, he śobhana iti śobhanaprakāreṇa kathayitum arhasīti bhāvaḥ
\|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evābhivyañjayan
viśinaṣṭi---varetyādinā \| anuktamanyad api saundaryamuddiśati
pramadāsūttamām iti sakhyā preṣitaḥ sann eva na tu svayaṁ tatkāmenety
arthaḥ \| tatra sakhiśabdaprayogeṇa śrī-kṛṣṇasyāpyasaṅkoco darśitaḥ evaṁ
rathādavaruhya gata iti tasya preṣaṇaṁ ca svapatnītvakāmanayā anyathā
svayam evāgamiṣyad iti bhāvaḥ \|\|18\|\|

kā devī mānuṣyādīnāṁ madhye katamā kiṁ nāmnī cety arthaḥ kasya vā
putryaḥ kutaḥ kasmātsthānāt atrāgatāsīti kutra tiṣṭhasīd ity arthaḥ \|
yad vā, kasmāddhetoḥ kiṁ kartumicchasīty arthaḥ kanyāmapariṇītām ata
evaṁ patimicchantīṁ manye suśroṇītyatraparamasundarīty eva vivakṣitaṁ
bhaginīśabde svasṛtva-mātrasy eva rūpyā tatra tāvan-mātrasya pratoteḥ
varārohāśabdasyāpyeṣaiva gatiḥ kartavyā śobhane, he paramaguṇavatītyataḥ
svānurūpaparamasaundaryādi-yuktaṁ patimicchatīti bhāvaḥ \| kathaya
tatsarvaṁ mayā pṛṣṭaṁ pratyuttaraya kanyām ity atra sarvam iti pāṭhaḥ
kacit \| yad vā, he śobhane ! iti śobhanaprakāreṇa kathayitum arhasīti
bhāvaḥ \|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sakhyā kṛṣṇena preṣita
iti kālindyā svasminn eva niṣṭhāmarjunamāvedayitum \|\| 18-19 \|\|

**\...**

\|\| 10.58.20\|\|

**śrī-kālindy uvāca---**

> ahaṁ devasya savitur duhitā patim icchatī \|
>
> viṣṇuṁ vareṇyaṁ vara-daṁ tapaḥ paramam āsthitaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vareṇyaṁ prārthanīyam \|
tatra madabhīṣṭādanyo\'yaṁ puruṣa ity āśaṅkya sahasaiva svābhilaṣitaṁ
vyanatti---aham iti \| devara yetyādare \| tathāpi devyasmīti bhāvaḥ \|
viṣṇu nijaiśvaryeṇa sarvavyāpakam, ato vareṇyaṁ sarvaśreṣṭham, ato
baradaṁ sarvābhīṣṭadam, atastam eva patimicchatī \|\|20\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devasyeti devyasmīti
bhāvaḥ \| viṣṇum iti ca nijaiśvaryeṇa sarvavyāpakam iti, ato vareṇyaṁ
sarvaśreṣṭham, atā varadaṁ sarvābhīṣṭadam, atastam eva patimicchantī
\|\|20\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra madabhīṣṭādanyo\'yaṁ
puruṣa ityāśaṅkaya sahasaiva svābhilaṣitaṁ vyanakti---aham iti \|
devasyetyādare tathāpi devyasmīti bhāvaḥ \| viṣṇu nijaiśvaryaṇa
sarvavyāpakam ato vareṇyaṁ sarvaśreṣṭham ato varadaṁ sarvābhīṣṭadam
atastam eva patimicchatī \|\|20\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** vareṇyam iti yo
hyatisundaro \| viṣṇustam eva patiṁ varadaṁ madabhīṣṭasampādakam
\|\|20\|\|

**\...**

\|\| 10.58.21 \|\|

> nānyaṁ patiṁ vṛṇe vīra tam ṛte śrī-niketanam \|
>
> tuṣyatāṁ me sa bhagavān mukundo'nātha-saṁśrayaḥ \|\|

**śrīdhara-svāmī (bhāvārtha-dīpikā) :** ayaṁ māṁ kāmayedityāśaṅkāyām āha
\| nānyam iti \|\| 21-22 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anāthasaṁśrayo dīnadayāluḥ
\| śrīniketanaṁ premabhareṇa sadā lakṣmīṁ bibhratamapīty arthaḥ \| yad
vā, ---śriya āśrayam, sāpi yamāśritavatī taṁ vā kā na vṛṇīteti \| yad
vā, ---śriyaḥ sarvasyāḥ saṁpado niketanam iti brahmarudrādayo\'pi
byābatitāḥ \| bīra he dharmaśūreti \| anyakāmāṁ tvaṁ naivecchasīti
bhāvaḥ \| nanv asau durlabhaḥ \| satyam, dīnavātsalyātsvīkarotvity
āha---tuṣyatām iti \| sa viṣṇuryato bhagavān kāruṇyādyaśeṣagaṇayuktaḥ \|
ata eva mukundaḥ sarvaduḥkha vimocakaḥ \| kiṁ ca, ---anāthajanasya
nāthyāntaraḥnyasya saṁśrayaḥ śaraṇam \| yad vā, ---bhagavān
parameśvaro\'pi tuṣyatu yatonāthasaṁśrayaḥ \| nanu tasminn eva kūta
īdṛśāgrahastatrāha---mukaṇdaḥ, ananyakāmitvāttasmād eva mamāpi mocanaṁ
bhaviṣyatīti bhāvaḥ \| yad vā, ---bhagavānaśeṣaiśvaryaprakaṭanaparaḥ
śrī-kṛṣṇa ity arthaḥ \| ya evānāthasaṁśrayo mukaṇdo\'surāṇām api
gatipradatvāt, śrīvaikuṇṭhanāthādayo\'pi byāvatatāḥ \| anena
kacidettadviruddhoyamayam iti saṁvādaś ca parihṛtaḥ \| evaṁ vadanti
rājarṣe ity-ādivat \| kiṁ ca, ---yamaneyaṁ khela dividhayā mūrtya
vartate---bhagavaspreyasītvena sākṣādrūpayā, sāgarapatnītvenābhāsarūpayā
ca \| yathaiva śrīdvārakāyāṁ vartamānāpi śrībaladevenākṛṣyamāṇāpi taṁ
tuṣṭāveti vakṣyate \| tata ābhāsāṁśenāpi yadi syāt tathā vatīrṇatayā
lokāntaravibhīṣikārtham eva tatprapañcitam iti jñeyam \|\|21\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrīniketanaṁ premabhareṇa
sadā vakṣasi lakṣmīṁ vibhratamapīty arthaḥ \| yad vā, varaṇe
hetuḥ---śriyaḥ sarvasyāḥ sampadaḥ śobhāyā vā niketanam iti
śrībrahmarudrādayo vyāvartitāḥ \| vīra ! he dharmaśūreti anyakāmāṁ tvaṁ
naivecchasīti bhāvaḥ \| nanv asau sudurlabhaḥ, satyam, dīnavātsalyāt
svīkarotvity āha---tuṣyatām iti \| sa viṣṇustuṣyatu, yato bhagavān
kāruṇyādyaśeṣaguṇayuktaḥ, ata eva mukundaḥ paramānandadātā, kiṁ ca,
anāthajanasya saṁśrayaḥ śaraṇam \| yad vā, bhagavān parameśvaro\'pi
tuṣyatu, yato\'nāthasaṁśrayaḥ, nanu tasminn eva kuta īdṛśāgrahaḥ ?
tatrāha---mukunda iti \| yad vā, so\'vatārī mukundastuṣyatu, ityavatārā
vyāvarttitāḥ \| kathambhūtaḥ ? bhagavānaśeṣaiśvaryaprakaṭanaparaḥ
śrī-kṛṣṇa ity arthaḥ, iti śrīvaikuṇṭhanātho\'pi vyāvarttitaḥ \| ata
evānāthasaṁśrayaḥ \|\|21\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrīniketanaṁ premabhareṇa
sadā vakṣasi lakṣmīṁ vibhratamapīty arthaḥ yad vā, śriya āśrayaṁ sāpi
yamāśritavatī taṁ vā kā na vṛṇīteti yad vā, śriyaḥsarvasyāḥ sampado
niketanam iti brahmarudrādayo vyavarttitāḥ vīra ! he dharmaśareti
anyakāmā tvaṁ naivecchasīti bhāvaḥ nanv asau durlabhaḥ satyaṁ
dīnavātsalyāt svīkarotvity āha tuṣyatām iti, sa viṣṇuryato bhagavān
kāruṇyādyaśeṣaguṇayuktaḥ ata eva mukundaḥ sarvaduḥkhavimocakaḥ kiṁ ca,
anāthajanasya nāthāntaraśunyasya janasya saṁśrayaḥ śaraṇaṁ yad vā,
bhagavān parameśvaro\'pi tuṣyatu yato\'nāthasaṁśrayaḥ \| nanu, tasminn
eva kuta īdṛśāgrahastatrāha---mukundaḥ ananya kāmatvāttasmād eva
mamādhimocanaṁ bhaviṣyatīti bhāvaḥ \| yad vā, bhagavān
aśeṣaiśvaryaprakaṭanaparaḥ śrī-kṛṣṇa ity arthaḥ \| ya evānāthasaṁśrayo
mukundaḥ asurāṇām api gati pradatvāt \[iti\] śrīvaikuṇṭhanāthādayo\'pi
vyāvarttitāḥ anena kvacidetadviruddho yamayamīsamvādaś ca parihṛtaḥ evaṁ
vadanti rājarṣe ity-ādivat kiṁ ca, śrīyamuneyaṁ khalu dvividhayā mūryā
vartate bhagavatpreyasītvena sākṣādūpatayā sāgarapatnītvenābhāsarūpatayā
ca yathaiva śrīdvārakāyāṁ vartamānāpi śrībaladevenākṛṣyamāṇā taṁ
tuṣṭāveta vakṣyate tata ābhāsāṁśenāpi yadi syāttadā
dharmarakṣārthamavatīrṇatayā lokāntaravibhīṣikārtham eva tatprapaṁ ca
tam iti jñeyam \|\|21\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmācchaṅkamānā
svaniṣṭhāṁ vyatirekeṇāpi jñāpayanty āha---nānyam iti anāthasaṁśraya iti
sa eva nāthaḥ svabhaktajanarakṣaka iti viśvāsādevāhamabalāpi nirjane
vasantyapi puruṣāntarānna bibhemoti bhāvaḥ \|\|21\|\|

**\...**

\|\| 10.58.22 \|\|

> kālindīti samākhyātā vasāmi yamunā-jale \|
>
> nirmite bhavane pitrā yāvad acyuta-darśanam \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaliṁ dyati khaṇḍayatīti
kālindo viṣṇuḥ \| yaśaḥ kalimalāpaham ity uktaḥ \| tasyeyaṁ priyā
kālindī \| kālidam anakārakaḥ iti sammohanoktaḥ kāliśabdo\'pi
kālithaparaḥ, taṁ dayate pālayati garuḍād iti vā \| kālindādgirerudbhūtā
vā kālindī nadī, tasyāṁ vāsādvā tannāmnī \| pitrā sūryeṇa \| vane
gṛhavadādhāre \| evaṁ jātyādikaṁ tatpṛṣṭaṁ kathayitvā nām
āha---kālindīti \| yamunāhaṁ samameka paryāyaṁ yathā syāt tathā khyātā
satī jale nijaprabhāvamaye vasāmi \| nanu jale vāsas tava matsyānām iva
sarvatra caretyāḥ syāttatrāha---nirmita iti \| jala eva kayāpi vidyayā
pitrā śrīravidevena nirmite bhavana iti \| tasya kenāpyatarkyatvaṁ
svecchayā sarvatra sañcāritvaṁ ca vyañjitam \| snehana
bhavanasyottamatvaṁ ca sūcitam \| tathāpi tasminmama moho nāstīty
āha---yāvad iti \| acyutasya na me bhaktaḥ praṇaśyati \[ gī. 9\|31 \]
iti svapratijñātacyutiḥ hitasya bhagavato darśanaṁ tatkatṛkāṅgīkāraṁ
yāvattāvantam eva kāle vyāpyety arthaḥ \| ata eva darśane sati
tapaḥphalasiddhayā nānena mama prayojanam iti bhāvaḥ \|\|22\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ jātyādikaṁ tatpṛṣṭaṁ
kathayitvā nām āha---kālindīti \| anena girivarakalindasyāpi
vākputrītvam, tathā samyagākhyāteti kṛṣṇādi-nāmāntarasya gauṇatvaṁ ca
sūcitam \| nanu sā hi śrīyamunāpravāhādhiṣṭhātṛdevatā, satyam \|
saivāham ity āśayenāha---vasāmīti \| nanu jalāntarvāsaḥ kathaṁ ghaṭeta ?
tatrāha---nirmita iti \| kuta ityasyottaram idam api jñeyam \| pitreti
devavaratvena jale\'pi tannirmāṇasāmarthyam, tathā snehena
bhavanasyottamatvaṁ ca sūcitam, tathāpi tasmin mama moho nāstīty
āha---yāvad iti \| acyutasya na me bhakta praṇaśyati \[ gī. 9\|31 \]
ity-ādi svapratijñātaś cyutirahitasya bhagavataḥ, ata eva darśane sati
tapaḥphalasiddhayā nānyena me prayojanam iti bhāvaḥ \|\|22\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ jātyādikaṁ tat pṛṣṭaṁ
kathayitvā nām āha---kālindīti \| yamunāhaṁ samamekaparyāyaṁ yathā syāt
tathā khyātā satī jale nijaprabhāvamaye vasāmi \| nanu, jale vāsas tava
matsyā iva sarvatra sañcarantyāḥ syāttatrāḥ nirmita iti \| jale eva
kayāpi vidyayā pitrā śrīravidevena nirmite bhavane iti tasya
kenāpyatarkyatvaṁ svecchayā sarvatra sañcāritvaṁ ca vyañjitaṁ snehena
bhavanasyottamatvaṁ ca sūcitaṁ tathāpi tasminmama moho nāstīty
āha---yāvad iti \| acyutasya na me bhaktaḥ praṇasyatīti \[ gī. 9\|31 \]
svapratijñātaś cyutirahitasya bhagavato darśanaṁ tatkatṛkāṅgīkāraṁ
yāvattāvattam eva kālaṁ vyāpya ity arthaḥ \| ata eva darśane sati tapaḥ
phalasiddhayānānena me prayojanam iti bhāvaḥ \|\|22\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** samākhyāteti sūryasya
kanyāṁ māṁ ko na jānātīti svaprabhāvaṁ ca jñāpayati---pitrā nimite
bhavane iti \| pituḥ sūryasyāpyahamativātsalyadhātrīti matpratikūlye ko
nāma prabhaved iti bhāvaḥ \|\|22\|\|

**\...**

\|\| 10.58.23 \|\|

> tathāvadad guḍākeśo vāsudevāya so'pi tām \|
>
> ratham āropya tad-vidvān dharma-rājam upāgamat \|\|

**śrīdhara-svāmī (bhāvārtha-dīpikā) :** ādāveva tadvidvān \|\|23\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā kālindī ūce tathā
guḍākeśo jitanidro vakrakeśo vārjunaḥ \| so\'pi vāsudevo\'pi \| tat
kālindīvṛttam \| rathamāropyeti---ayi sundari vareṇye viṣṇuraham
evetyataḥ svapitrapadiṣṭamadīyadhyānasya svīyaśuddhahṛdayotthabhāvasya
ca prāmāṇyād eva tvaṁ māṁ paricinvity uktvā tasyā
rathārurukṣāmutpādyaiveti bhāvaḥ \| tāṁ gṛhītvā rathamāruhyetyanukteḥ \|
tadvidvaniti pūrvam eva tad-arthaṁ gata iti bhāvaḥ \|
dharmarājamiti---dharmajñatayā tenāpi sarvamabudhyataiveti bhāvaḥ
\|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathā tayoktaṁ
tathaivāvadat \| kutaḥ ? guḍākā nidrālakṣaṇā māyā, tadīśo jitamāya ity
arthaḥ, niṣkapaṭatvād iti \| kiṁ ca, vasudevanandanāya mātuleyatvena
snehaviśeṣācceti bhāvaḥ \| tadvidvānityayaṁ bhāvaḥ---madekaniṣṭaiyā
sakhye\'rjunāyāpi dātuṁ tathā bahulavanitāparigraheṇa loke
kāmukatādoṣasparśe\'py apekṣitaṁ na yogyaivety-ādi sarvamādāvajrjunaṁ
preṣya sarvān janān pratibodhayeyam iti tatpreṣaṇe prāg eva
vicāraṇāditi, dharmarājam iti dharmajñatayā tenāpi tat sarvaṁ
budhyetaiveti bhāvaḥ \|\|23\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tadidāniti parvam eva
tad-artha gata iti bhāvaḥ \| dharmarājam iti dharmajñatayā tenāpi
sarvamabuddhayataiveti bhāvaḥ \|\|23\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** yāvadacyutadarśanam iti
tatkattṛkāṅgīkāraparyantam ity arthaḥ \|\| 23-24 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** rathamāropyeti \| ayi
sundari ! vareṇyo viṣṇuraham evetyataḥ svapitrupadiṣṭamadīyadhyānasya
svīyaśuddhahṛdayotthabhāvasya ca pramāṇyād eva tvaṁ māṁ
paricinvityuvatyā tasyā rathārurukṣāmutpādyaiveti bhāvaḥ \| tāṁ gṛhītvā
rathamāruhyetyanukteḥ tadvidvāniyādāveva tad-arthaṁ gata iti bhāvaḥ
\|\|23\|\|

**\...**

\|\| 10.58.24 \|\|

> yadaiva kṛṣṇaḥ sandiṣṭaḥ pārthānāṁ paramādbhutam \|
>
> kārayām āsa nagaraṁ vicitraṁ viśvakarmaṇā \|\|

**śrīdhara-svāmī (bhāvārtha-dīpikā) :** prasaṅgātasatkālīnaṁ
caritrāntaram āha---yadaiveti \| pārthair yadaiva sandiṣṭo vijñāpitaḥ
śrī-kṛṣṇastadaiva teṣāṁ viśvakarmaṇā devaśilpinā nagara kārayāmāsa
\|\|24\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
nagaramindraprasthāvāntaram eva \| dharmarājādīnāṁ sarveṣāṁ
prakārāntareṇa hitamācarad iti pūrvakathām āha---yadeti caturbhiḥ \|
tatrāyaṁ kramaḥ---pūrvaṁ nagararacanaṁ, tataḥ khāṇḍavadāhaḥ, tataḥ
sabhāharaṇaṁ, tataḥ kālindīlābhaḥ \| evaśabdena pārthavāgvaśyatvaṁ tasya
bodhayati \| paramādbhutatve hetuḥ---vicitram,
caturdaśabhuvanavativividhaśobhāḍhyam ity arthaḥ \|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**yadaiveti \|
labdhakalyaḥ kadācidatraiva katicidditāni tiṣṭhatīti tadvāsayogyaṁ na
bhavatyetat puram tadidaṁ vijñāpayāmaḥ---dvārakātulyāmatrāpi puraṁ
viśvakarmā sampādayanv iti tenādiṣṭo yadaiva tadaiva kārayāmāsety arthaḥ
\|\|24\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dharmarājādīnāṁ ca teṣāṁ
sarveṣāṁ prakārāntareṇa hitamācarad ity āha---yadeti caturbhiḥ \|
eva-śabdena pārthavāgavaśyatvaṁ tasya bodhayati, kṛṣṇaḥ sākṣādbhagavān,
ato viśvakarmaṇā kṛtvā kārayāmāsa \| paramādbhūtamatyanirvacanīyaṁ
sarvalokātītaṁ vā, yato vicitraṁ
caturdarśabhuvanavartti-vividhaśobhāḍhyam ity arthaḥ \|
itīndrādipurīto\'pi vaiśiṣṭyaṁ dyotitam \|\|24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dharmarājādīnāṁ ca teṣāṁ
sarveṣāṁ prakārāntareṇa hitamācarad iti pūrvakathām āha---yadeti
caturbhiḥ \| atrāyaṁ kramaḥ pūrva nagararacanaṁ tataḥ khāṇḍavadāhaḥ
tataḥ sabhāharaṇaṁ tataḥ kālindīlābha iti, evaśabdena pārthavāgvaśyatvaṁ
tasya bodhayati paramādbhūtatve hetuḥ vicitraṁ
caturdaśabhuvanavartivividhaśobhāḍyam ity arthaḥ \|\|24\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadaivatyatrāyaṁ kramaḥ
pūrvaṁ nagararacanāḥ tataḥ khāṇḍavadāhaḥ tataḥ sabhāharaṇaṁ tataḥ
kālindīlābha iti sandiṣṭaḥ pārthair yad eva vijñāpitastadaivety arthaḥ
\|\|24\|\|

**\...**

\|\| 10.58.25-26 \|\|

> bhagavāṁs tatra nivasan svānāṁ priyacikīrṣayā \|
>
> agnaye khāṇḍavaṁ dātum arjunasyāsa sārathiḥ \|\|
>
> so'gnis tuṣṭo dhanur adād dhayān śvetān rathaṁ nṛpa \|
>
> arjunāyākṣayau tūṇau varma cābhedyam astribhiḥ \|\|

**śrīdhara-svāmī (bhāvārtha-dīpikā) :** kiṁ ca,
bhagavānniratiśayaiśvaryaguṇavānapyarjunasya dhanurādilābhāya
sārathirāsa khāṇḍavaṁ nāmedrasya vanam \|\|25\|\|

akṣayāvakṣayasāyakau \|\|26\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ nagara m eva
kārayāmāsa, kintu bahucitraśastrasabhādyapi dāpayāmāsety āha---*kiṁ ca*
iti \| tatra nagare \|\|25\|\|

yasmai khāṇḍavaṁ dattaṁ sa ity arthaḥ \| dhanurgāṇḍavam \| carmācchurikā
\| sa upabhuktakhāṇḍavaḥ \| he nṛpeti pitāmahasya tattallābhena
praharṣāt \| yad vā, he nṛpeti tava nṛpatvam api tatprabhāvād eveti
bhāvaḥ \| agnir eva kṛṣṇāya cakramapyādādityanyatra prasiddheratra
noktam \|\|26\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**te tu niṣpanne pure
tadaiva āsan ity āha---bhagavāṁs tatra nivasannity-ādi \|\|25-44\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra nagare, nitarāṁ
ciraṁ sukhaṁ vasan \|\|25\|\|

sa upabhuktakhāṇḍavaḥ, rathaṁ ca śvetaṁ
śvetavarṇaśrīhanumaddhvajabahulamuktāmālādibhūṣitatvāt, he nṛpeti
pitāmahasya tattallābhena praharṣāt \|\|26\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nitarāṁ ciraṁ sukhaṁ vasan
ṭīkāyāmarjunasyetyādikamagnaye khāṇḍavaṁ dātum ity
asyopalakṣaṇatvagamakam \|\|25\|\|

so\'gnir ity anena śrī-kṛṣṇāya cakramādityanyatra ca prasiddham apy atra
noktaṁ sa upabhuktakhāṇḍavaḥ \| nṛpeti pitāmahasya tattallābhena tasya
praharṣāt \|\|26\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavān iti \| atra tu kramo\'yaṁ
pūrvaṁ khāṇḍavadāhastaḥ kālindīlābhaḥ tato nagaranirmāṇaṁ tataḥ
sabhopahāra iti khāṇḍavadāhānantaram evāgneḥ sakāśāt tadrathādiprāpteḥ
\|\| 25-32 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** arjunasya
dhanurādilābhāya sārathirāsa abhūt khaṇḍavaṁ nāmendrasya vanam \|\|
25-26 \|\|

**\...**

\|\| 10.58.27 \|\|

> mayaś ca mocito vahneḥ sabhāṁ sakhya upāharat \|
>
> yasmin duryodhanasyāsīj jala-sthala-dṛśi-bhramaḥ \|\|

**śrīdhara-svāmī (bhāvārtha-dīpikā) :** khāṇḍavadāhakādvahne, sakhye
arjunāya yasminn iti sāmānyato nirdeśaḥ yasyām ity arthaḥ \|
jalasthalayor dṛśerdṛṣṭebhramaḥ \| yad vā, jale sthalavat dṛk
dṛṣṭiryasmiṁstajjalasthaladṛk tasmin bhrama asīd iti \|\| 27-28 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāmānyataḥ yatrety arthaḥ
\| prathamasamāse\'dhikaraṇaṁ bhramasya na jñāyate\'ta āha---yad vā iti
\| jalasthaladṛk sabhaikadeśas tatra bhrama ity arthaḥ \| mocito
bhagavatā \|\|27\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mocito bhagavatā,
ato\'rjunastasyāpi sakhā tasmai, kiṁ ca, bhagavataḥ sakhye \| yad vā,
pāṇḍavaiḥ saha sakhye nimitte upāharat upaskṛtyārpayāmāsa, iti
sudharmāto\'pi viśeṣaḥ sūcitaḥ \| tam evāha---yasminn iti \|\|27\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mocitī bhagavatā \|\|27\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sakhye
khāṇḍavadāhakavahnermitrāyārjanāya yasmin yasyām \|\| 27-29 \|\|

**\...**

\|\| 10.58.28 \|\|

> sa tena samanujñātaḥ suhṛdbhiś cānumoditaḥ \|
>
> āyayau dvārakāṁ bhūyaḥ sātyaki-pramukhair vṛtaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa kṛṣṇaḥ \| tena
yudhiṣṭhireṇa \| evaṁ pūrvavṛttamuktvā kālindyānayanottaraṁ vṛttam
āha---sa iti \| tena dharmarājena samyaganujñātaḥ bāraṁbāraṁ jigamiṣann
api mahāstidagdhasya tasyānujñāmanatyantāṁ buddhvā pūrvaṁ na cacāla \|
adhunā śrīkālindīvivāhāpekṣayā tāṁ prāptaḥ sann iti sa śabdārthaḥ \|
suhṛdbhir arjunādibhiḥ \|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** : *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tena dharmarājena
samyaganujñāto bārambāra jigamiṣann api mahāsnigdhasya tasya
manoduḥkhenaivānujñāṁ buddhānāgatyādhunā sukhena tāṁ prāptaḥ sann iti
saṁ-śabdārthaḥ \| suhṛdbhir arjunādibhiḥ \|\|28\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ pūrvavṛttamuktvā
punarāvṛtya śrīkālindyāyanānantaraṁ vṛttam āha---sa iti \| tena
dharmarājena samyaganujñātaḥ bārambāraṁ jigamiṣann api mahāsnigdhasya
tasyānudyāmanatyantāṁ buddhvā pūrvaṁ na cacāla adhunā
śrīkālindīvivāhāpekṣayā tāṁ prāptaḥ sann iti saṁśabdārthaḥ suhṛdbhir
arjunādibhiḥ \|\|28\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.29 \|\|

> athopayeme kālindīṁ su-puṇya-rtv-ṛkṣa ūrjite \|
>
> vitanvan paramānandaṁ svānāṁ parama-maṅgalaḥ \|\|

**śrīdhara-svāmī (bhāvārtha-dīpikā) :** supuṇya ṛtuḥ ṛkṣaṁ ca yasmin
\|\|29\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
dvārakāprāpteranantaram \| ūrjite\'tibalavati, kāle ity arthaḥ \|
supuṇye vivāhādipraśaste, ṛtau vasantādau, ṛkṣe \| ca rohiṇyādau ca
dvandvaikyam \| tatrāpyūrjite ṛtau, raviśuddhyādi-yukte, ṛkṣe tu
saṁpadādyekatare, śubhacandre śubhagrahayukte dṛṣṭe ca vihita

ity arthaḥ \| svata eva paramamaṅgalo\'pi iti lokaśikṣārtham eva
tattadapekṣeti bhāvaḥ \| yad vā, ---paramamaṅgalam \| tatprabhāveṇa
svayam eva sarvamaṅgalopasatter ity arthaḥ \|\|29\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** : *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha āgamanānantaram eva,
māṅgalye vā, tad evābhivyañjayati---supuṇyeti \| ūrjite supuṇyeṣv api
vivāhānukūla \| yad vā, supaṇyasya ṛtorṛikṣe ūrjite balavati, svata eva
paramamaṅgalo\'pi, iti lokaśikṣārthamuttarāyaṇe māghādyapekṣaṇam \| yad
vā, āgrahāyaṇe eva vārṣika---cāturmāsyālyayena mārge māsi
dvārakāgamanāttadānīm eva tattatsampatteḥ, yataḥ paramamaṅgalaḥ
tatprabhāveṇa svayam eva sarvamaṅgalopasater ity arthaḥ \| svānāṁ
śrīśrīvasudevādīnāṁ paramamānandaṁ viśeṣeṇa tanvan vistārayan sadānandaṁ
vistārayatyeva, adhuna tu śrīkālindī vivāhena paramaṁ viśeṣeṇa taṁ
vistārayann ity arthaḥ \|\|29\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** supaṇye vivāhāyātipraśaste
ṛtau ṛkṣe ca dvandvaikyaṁ tatrāpi ūrjite ṛtau raviśuddhyādi-yukta ṛkṣe
tu sampadādyekatare śubhacandre śubhagrahayuktadṛṣṭe ca vihita ity
arthaḥ \| svata eva paramamaṅgalo\'pi iti lokaśikṣārtham eva
tattadapekṣeti bhāvaḥ \| yad vā, paramamaṅgalaḥ tatprabhāvena svayam eva
sarvamaṅgalopasatter ity arthaḥ \|\|29\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.30\|\|

> vindyānuvindyāv āvantyau duryodhana-vaśānugau \|
>
> svayaṁ-vare sva-bhaginīṁ kṛṣṇe saktāṁ nyaṣedhatām \|\|

**śrīdhara-svāmī (bhāvārtha-dīpikā) :** pañcamaṁ mitravidāvivāham
āha---vindāv iti dvābhyām \| āvantyāvavantyārājānau \|\| 30-31 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** duryodhanasya vaśānugau
priyānugau \| triṣvāyatte vaśo\'bhīṣṭe iti niruktiḥ \| svayaṁvare\'pi
kṛṣṇe saktāṁ nyaṣedhatām \|\|30\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svayamvare\'pi kṛṣṇe
saktāmāsaktāṁ nyaṣedhatāṁ śrī-kṛṣṇena saha vivāhādvārayāmāsatuḥ \| yad
vā, svayambara ityasya hṛtavān iti pareṇānvayaḥ \| yad vā, svayaṁ tayā
varaṇe nyaṣedhatām, tāṁ prati tanniṣividhatur ity arthaḥ \| kutaḥ ?
duryodhanasya vaśānugau icchānusāriṇau, ata eva pitṛṣvasur api tanayāṁ
hṛtavān, yataḥ kṛṣṇaḥ priyajanapremṇākṛṣyamāṇacitta ity arthaḥ
\|\|30\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svayaṁvare\'pi kṛṣṇe saktām
āsaktāṁ nyaṣedhatām \|\|30\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** pañcamaṁ
mitravindāvivāham āha---vindeti dvābhyām \| āvātyau avantībhūpālau \|\|
30-31 \|\|

**\...**

\|\| 10.58.31 \|\|

> rājādhidevyās tanayāṁ mitravindāṁ pitṛ-ṣvasuḥ \|
>
> prasahya hṛtavān kṛṣṇo rājan rājñāṁ prapaśyatām \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pitṛṣvasuḥ
vasudevabhaginyā rājādhidevītināmavatyāḥ \| pitṛṣvasuriti---yaduvaṁśe
svasambandhivivāhasyācāraprāptatvānna doṣa iti bhāvaḥ \| yad vā,
---harivaṁśoktarītyā yaduvaṁśo dvidhā---sauraścāndraśca, tadagre
varṇayiṣyāmaḥ \| kiṁ ca, -kṛṣṇa ye yathā māṁ prapadyante tāṁs tathaiva
bhajāmyaham iti rītyā kṛṣyamāṇacittatvād api tannāmety arthaḥ \|
śibideśodbhavatvādasyā eva śaibyeti nāma \| ata evāgre kurukṣetre
yātrāyāṁ śrīdraupadīpraśne śaibya iti sambodhanaṁ, vyākhyātaśva
taiḥ-śaibyā mitravindeti \|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pitṛṣvasur iti yaduvaṁśe
svasambandhivivāhasyācāraprāptatvāt na doṣa iti bhāvaḥ \| kiṁ ca, kṛṣṇaḥ
ye yathā māṁ prapadyante iti rītyā kṛṣyamāṇacittatvād api tannāmety
arthaḥ \| śibideśodbhavatvādasyā eva śaivyeti nāma ata evāgre
kurukṣetrayātrāyāṁ śrīdraupadīpraśne śaivyeti sambodhanaṁ vyākhyātaṁ ca
taiḥ śainye mitravinde iti \|\|31\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

\|\| 10.58.32 \|\|

> nagnajin nāma kauśalya āsīd rājāti-dhārmikaḥ \|
>
> tasya satyābhavat kanyā devī nāgnajitī nṛpa \|\|

**śrīdhara-svāmī (bhāvārtha-dīpikā) :** ṣaṣṭham āha \| nagnajid iti \|
kauśalyo\'yodhyāpatistasya satyā nāma kanyā\'bhavadāsīt devī kāntimatī
nāgnajitīti pitṛnāmnā prasiddha ty arthaḥ \|\|32\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vivāhāntaram
āha---nagnajid iti \|

> vedo hi sarvalokānāṁ vastravadrakṣakaḥ smṛtaḥ \|
>
> taddhīnaḥ procyate nagnastajjetā nagnajinmataḥ \|\|

ityanvarthanāmā \| tatra hetuḥ---atidhārmika iti \| ity artha iti-na tu
tasyā idaṁ nāmeti bhāvaḥ \| atidhārmiko bhagavaddharmapara ity arthaḥ
\|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he rājaniti
svabhaktānugraheṇa praharṣondayāt, kiṁ vā rājamānaḥ san, ato rājñāṁ
sarveṣāṁ prakarṣeṇa paśyatām eva, saptamyāṁ ṣaṣṭhī, paśyatsu satsveva,
anādare ṣaṣṭhī vā, śivideśodbhavavādasyā eva śaivyetyapi nāma, ata
evāgne kurūkṣetrayātrāyāṁ śrīdraupadī praśne śaivye iti sambodhanam \|
vyākhyātaṁ ca taiḥ---śaivye mitravinde iti \| atidhārmikaḥ
śrī-bhagavaddharmapara ity arthaḥ \| ata eva nagnān jainān api jayati
svavaśe karotīti nagnajidityanvarthanāmatvam \| he nṛpeti rājakanyāyāḥ
saundaryasauśalyādikaṁ bhavatā jñāyata eveti mayā kiṁ tadvaṇryam iti
bhāvaḥ \|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atidhārmikaḥ
śrī-bhagavaddharmapara ity arthaḥ \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ṣaṣṭham āha---nagnajid
iti \| kauśalyaḥ ayodhyādhipatiḥ satyeti sañjñā \|\|32\|\|

**\...**

\|\| 10.58.33 \|\|

> na tāṁ śekur nṛpā voṭhum ajitvā sapta-go-vṛṣān \|
>
> tīkṣṇa-śṛṅgān su-durdharṣān vīrya-gandhāsahān khalān \|\|

**śrīdhara-svāmī (bhāvārtha-dīpikā) :** vīrasya gandham api na sahanta
iti tathā tān khalān durvṛttān \|\|33\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ satyām \| vīrān śūrān
gandhayanti hiṁsantīti vīragandhāḥ śūrottamāstair api na sahyanta iti \|
tathā vīraṁ rāhu gandhayatyalpīkarotīti vīragandho viṣṇustadasahān
asurāvatāratvātteṣām iti \| tantrāntare viṣṇunaiva sarvāṅgatyāgapūrvaṁ
śirorūpatvena śeṣaṇādrāhuralpīkṛta ity uktamadhastāt \|

vīro rāhau harau śakre bhaṭe putre rasāntare \|

bhrātari śaṅkaragaṇe vīrā patisutānvitā \|\| iti yādavaḥ \|

gandha-hiṁsāleśayoḥ dhātuḥ ghrāṇagrāhyaguṇe gandho leśe grāhe ca māraṇe
iti ca \| sa ca tāṁ śrī bhagavate dātumicchann api duṣṭajarāsandhādibhyā
bibhyadupāyamakarodityabhiprety āha---neti \| govṛṣāniti
gobalīvardavadadhikārtham \| yad vā, ---vṛṣaśreṣṭhān \| yad vā, ---goṣu
dhenuṣu sthitānadāntān vṛṣāñjitvā bandhanadinā vaśān kṛtvā \| khalān
himsrānasurasvabhāvatvāt \| tac ca dvitīyaskandhe ye ca pralamba \[
bhā.pu 2 \] ity ādau saptakṣṇām api gaṇanānmukti kathanāc ca \| muktiś
ca bhagavatsparśaprabhāveṇa dehānte jñeyā \|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa ca tāṁ śrī-bhagavat-e
dātumicchann api duṣṭajarāsandhādibhyo vibhyadupāyamakarod iti sūcayann
āha---neti \| govṛṣān goṣa śreṣṭhān \| yad vā, goṣu sthitān
avṛddhānabhinavān vṛṣān, ajitva bandhanādinā vaśe akṛtvā, khalān hiṁsrān
\|\|33\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa ca tāṁ śrī-bhagavat-e
dātumicchann api bhrātṛvyabṛhadvalājjarāsandhādibhyaś ca
bibhyadupāyamakarodityabhiprety āha---neti \| govṛṣāniti
gobalīvardavadanadhikārthaṁ \| yad vā, vṛṣaśreṣṭhān yad vā, goṣu dhenuṣu
sthitān adāntān vṛṣān ajitvā bandhanādinā vaśān \| kṛtvā khalān hiṁsrān
asurasvabhāvatvāt tac ca dvitīyaskandhe ye ca pralambetyādau
saptokṣasyāpi gaṇanāt muktikathanāṁ ca muktiś ca bhagavatsparśa
prabhāveṇa dehānte jñayā \|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** khalān hiṁsrān asurasvabhāvatvāt
tac ca dvitīyaskandhe ye ca pralambakharadurdarety-ādi saptokṣāyā gāvo
gaṇanāt muktikathanāc ca \| muktiś ca śrī-bhagavat-sparśasvabhāvena
dehānte jñeyā \|\| 33-43 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** voḍhuṁ vivyoḍhum \|\|
33-34 \|\|

**\...**

\|\| 10.58.34 \|\|

> tāṁ śrutvā vṛṣa-jil-labhyāṁ bhagavān sātvatāṁ patiḥ \|
>
> jagāma kauśalya-puraṁ sainyena mahatā vṛtaḥ \|\|

**śrīdhara-svāmī (bhāvārtha-dīpikā) :** vṛṣān jayati yas tena labhyām
\|\|34\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** labhyāṁ ladhdhaṁ yogyām \|
bhagavānsarvaśaktiyutaḥ \| sātvatāṁ bhaktānāṁ patiḥ, palanaśīlaḥ \|
atastatraiva mahatā sainyenāvṛtaḥ \| sainyeneti rājāntarabhayadānārtham
eva \|\|34\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān
sarvaśakti-yuktaḥ, kiṁ ca, sātvatāṁ bhaktānāṁ patiḥ pālakaḥ,
atastatraiva vivāhecchayā mahatā sainyenāvṛtaḥ san jagāma \|\|34\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān sarvaśakti-yuktaḥ
kiṁ ca, sātvatāṁ bhaktānāṁ patiḥ pālanaśīlaḥ \[ sarvarājakulāgamana
vicāreṇa \] atastatraiva mahatā sainyenāvṛtaḥ san jagāma \|\|34\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.35 \|\|

> sa kośala-patiḥ prītaḥ pratyutthānāsanādibhiḥ \|
>
> arhaṇenāpi guruṇā pūjayan pratinanditaḥ \|\|

**śrīdhara-svāmī (bhāvārtha-dīpikā) :** pratinanditastaṁ pratinanditavān
\| śrī-kṛṣṇena vā sa pratinanditaḥ \|\| 35-39 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratinandito jātaślāghaḥ
\| taṁ kṛṣṇam \| guruṇādhikatareṇārhaṇena
pūjanasāmagryāpūjayatpratinanditavāna \| vaddhatvātaṁ
śrī-kṛṣṇāpyādṛtavānity āha---śrī-kṛṣṇeneti \| guruṇā sarvaśreṣṭhena \|
arhaṇena sarvapūjyenāpi sa nagnajit pratinandito vācāpūjīty arthaḥ \|
gurus tu gīṣpatau śreṣṭhe guruḥ pitari durbhare ityujjvalaḥ \| sa ca
tasmā evaṁ kanyāṁ dātuṁ kṛtatādaśavyājaḥ \| ata eva prītaḥ prathamas
tāval laukika-rītyāsanādibhiḥ pūjayan punar arcana-rītyā tu
arhaṇenodvāhocita-tat-tad-dravyeṇāpy apūjayad iti dhyeyam \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** so\'tidhāmikatvādinā
prasiddhaḥ \| kiṁ vā, tasmai kanyāṁ ditsuḥ, ādi-śabdādadhryapādyādīni,
guruṇā śreṣṭhena ahaṇena anyenāpi bhūṣaṇādipūjādravyeṇa,
arghyādi-śabdāntargatatvasambhave\'pi pṛthag uktirgurutvasya kiṁ vā,
upacārataḥ pṛthaktvasyāpekṣayā \|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa tasmā eva kanyāṁ dātuṁ
kṛtatādṛśavyājaḥ ata eva prītaḥ prathamatāstāvallaukikarītyā āsanādibhiḥ
pūjayan punaracanaśāstrarītyā tu ahaṇena tattatpūjādravyeṇāpi pūjayann
iti ya jyam ādigrahaṇāt pādaprakṣālanavyajanādikaṁ gṛhyate \|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇaṁ pūjayan
pratinanditaḥ kṛṣṇenādṛto\'bhūt \|\|35\|\|

**\...**

\|\| 10.58.36 \|\|

> varaṁ vilokyābhimataṁ samāgataṁ
>
> narendra-kanyā cakame ramā-patim \|
>
> abhūyād ayaṁ me patir āśiṣo'nalaḥ
>
> karotu satyā yadi me dhṛto vrataḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhimatamabhīpsitam \|
varaṁ varaṇayogyaṁ jāmātaram varo nā rūpajāmātrordadevāderīpsitāvṛtau
iti yādavaḥ \| cakame iyeṣa \| āśiṣaḥ abhilāṣān āśīrāśyahidaṁṣṭrāyāṁ
śubhavāvayābhalāṣayoḥ iti yādavaḥ \| yadi me mayā vrataḥ
bratasamaho\'dhṛta \| dharateḥ karmaṇi luṅa \| ciṇabhāvastvārṣaḥ \|
vratānāṁ samūha ityasminnarthe\'cpratyayaḥ \| yad vā, ---me āśiṣaḥ
dhṛtaṁ vrataṁ madvivāhaniyamo yena sa kṛṣṇaḥ satyāḥ karotvity arthaḥ \|
evaṁ sadasi vṛttamuktaṁ, tataś cātmīyaiḥ sahābhyantarakakṣāmānīte
bhagavati vṛttam āhavaram iti \| vilokya candraśālāgavākṣata iti jñeyam
\| abhimatamātmanaś cirād abhīṣṭam, sarveṣāṁ ca saṁmatam ity arthaḥ \|
yataḥ ramāyāḥ purṇalakṣmarūpāyā rukmiṇyā api patiṁ, tayā patitvena
nityamāśritam iti sarvottama guṇam ity arthaḥ \| ataḥ sāpatnaduḥkham api
na vitarkitam iti bhāvaḥ \| samyag varaucityenāntaḥpūraparyantamāgataṁ
vilokya sākṣādṝṣṭvā cakame, bhāvaviśeṣeṇa kṣabhyantī saṅkalpayāmāserthaḥ
\| narendrasya kanyeti kauśalyena kṣobhāsatvaṁ darśitam \| saṅkalpam
evāha---bhūyād iti \| analaciramiṣṭadevatātvenābhyarcito\'gnirme āśiṣo
vāñchitāni satyāḥ saphalāḥ karotu \| atrotkaṇṭhāsvābhāvyena
samyaktve\'pi sandihān eva sāsragadgadam āha---yadīti \| yadi
tatpūjādiniyamo yatnena rakṣita iti \| āśiṣo\'malāḥ iti pāṭhe\'yaṁ patir
eva parameśvaratvena satyāḥ karotv ity anvayaḥ \|\|36\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** abhimatamātmanaś cirād
abhīṣṭam, yato ramāpati lakṣmīnātham \| yad vā, śrī-rukmiṇīsvāminam api
abhimataṁ rūpaguṇādinā ātmanaḥ sarveṣāṁ vā abhitaḥ sammatam, tatra ca
samyak svayam eva bandhubhiḥ sahāgataṁ vilokya sākṣāddṛṣṭvā cakame
kāmayate sma, yato narendrasya kanyā sarvarūpagṇādyalaṅkṛtety arthaḥ \|
kathaṁ cakame ? tadāha---bhūyād iti \|
analaścirabhiṣṭadevatātvenārccito\'gnirme āśiṣo vāñchāḥ satyāḥ saphalāḥ
karotu, bahutvaṁ gauravāt, tad-arthaṁ nijasatkamrmāṇyarpayati---yadīti
\| me mayā vrata eko\'py upavāsādidhṛto niyamena sādhitaḥ \| yad vā,
tatpūjādiniyamo yatnena rakṣitaḥ \|\|36\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ sadasi vṛttam uktaṁ,
tataś cātmīyaiḥ sahābhyantarakakṣāmānīte bhagavati vṛttam
āha---varabhiti \| vilokya candraśālāgavākṣata iti jñeyam \| abhimatam
ātmanaś cirād abhīṣṭaṁ sarveṣāṁ ca sammatam ity arthaḥ \| yataḥ ramāyāḥ
pūrṇalakṣmīrūpāyā rukmiṇyā api patiṁ tayā patitvena nityam āśritam iti
sarvottama guṇam ity arthaḥ \| ataḥ sāpatnyaduḥkham api na vitartitam
iti bhāvaḥ \| samyak varaucityenāntaḥpuraparyantamāgataṁ vilokya
sākṣāddṛṣṭvā cakame bhāvaviśeṣeṇa kṣubhyanto saṅkalpayāmāsety arthaḥ \|
narendrasya kanyeti kaumalyena kṣobhāsahatvaṁ darśitam, saṅkalpam
evāha---bhūyād iti \| analaḥ ciramiṣṭadevatātvenācito\'gniḥ me āśiṣaḥ
satyāḥ saphalāḥ karotu tatrotkaṇṭhāsvābhāvyena tadarcanasamyaktve\'pi
sandihāneva sāsragadgadam āha yadīti yadi tatpūjādiniyamo yatnena
rakṣita iti āśiṣo\'malā iti pāṭhe ayaṁ patir eva satyāḥ karotv ity
anvayaḥ \|\|36\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** vilokya
candraśālāgavākṣataḥ \|\|36\|\|

**\...**

\|\| 10.58.37 \|\|

> yatpādapaṅkajarajaḥ śirasā bibharti \|
>
> śrīr abjajaḥ sagiriśaḥ saha lokapālaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svakṛtasetuparīpsayā
svakalpitavarṇāśramadharmalakṣaṇasetupālanecchayā \| mama kena svīyena
karmaṇā tuṣyatbity arthaḥ \| punastasya māhātmyaviśeṣeṇa tad
evopapādayati---yad iti \| śrayādīnāṁ yathāpūrvaṁ śreṣṭhyam, tathā
nirdeśaś ca kaniṣṭhakaniṣṭhakrameṇa nijātitucchatā bodhayitum \|
tatrābjajāgiriśasya kaniṣṭhatvaṁ, putratvena śiṣyatvavyavahārāt \|
abjajasya sākṣād eva śrī-kṛṣṇāṣṭādaśākṣaropāsakatvāc ca \| yodadhat
adadhād iti sarvāvatāritvaṁ sūcitam \| parīpsayeśaḥ iti kvacispāṭhaḥ \|
parīpsayā paripālanecchayety arthaḥ \| yaḥ svayamadhunā vartate sa iti
viśvanāthaḥ \| kṛṣṇas tu bhagavānsvayam \[ bhā.pu 3 \] ity ādau
prasiddho bhagavān kena hetunā sādhanena vā mamādhamasya bhūyāt, tanne
saṁbhāvayāmīty arthaḥ \|\|37\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tathāpi bhaktyā
tuṣyāmīti cettatrāha---yad iti \| yasya pādapaṅkajayor ekasya raja ekam
eva, anjaja iti sākṣānnābhipadmajatayā putratvaṁ sūcitam \| giriśena
sahita iti tasya śrībrahmataḥ prādurbhāvena tadṛṣṭayaiva taddhāraṇena
gauṇatvāt \| evaṁ lokapālair indrādibhir ityapi jñeyam \| śryādīnāṁ
yathāpūrvaṁ śraiṣṭhayam \| ata evaṁ jñeyam---atisāmīpyena prāk śrīḥ,
tataḥ putratayā tatsnehedātmajaḥ, tatastatsnehena giriśaḥ, tato
lokapālanena tatkṛpayendrādayo bibhratīti \| yad vā,
so\'nirvacanīyaprabhāvaḥ sakhitvena prasiddho giriśaśca, tasya
vendrādibhiḥ sāhityaṁ sudurlabhasya bhagavataḥ prāptyartham,
prāyastaistasyaiva pūjanāt \| tacva śrī-hari-vaṁśe
pārijātaharaṇaprasaṅge vyaktam eva \| śryādayo yasya tathā bhaktiṁ
kurvanti, tadbhaktau ko\'ham iti bhāvaḥ \| kiṁ ca, avatāreṣu teṣāṁ
taddhāraṇam api durlabham ity āśayenāha---loleti \|
vicitrakrīḍāmayamataḥ svakṛtasya setostattanmaryādāyā, parīpsayā
pratipālanārthaṁ yathākāla yo\'dadhat adadhād iti tattad-artha
vicitrakrīḍābhiniviṣṭe tvayi tadānīṁ teṣāṁ praveśābhāvād iti bhāvaḥ \|
yad vā, kṛpayā kṛteṣvavatāreṣu madhye kasyacit kathañcidbhaktyā toṣo vā
ghaṭatām, avatāriṇantu tava na sambhavedevety āha---līleti \| arthaḥ sa
eva \| ityasmākaṁ svadharmamaryādātikrameṇa bhaktyādhikāro\'pi nāstīti
bhāvaḥ \| tatrāpi bhagavānadhunā nijāśeṣaiśvaryaprakaṭanaparaḥ, ataḥ
kena hetunā sādhanena vā mamādhamasya tuṣyet, sambhāvanāyāṁ saptamī, api
tu na tuṣyedevety arthaḥ \|\|37\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** arcitaṁ punar iti arcitaṁ tu
santam ity arthaḥ \| nagnajid iti śeṣaḥ \| nārāyaṇa he sarvajīvāśraya !
ato jagatpate sarvadravyasvāmin ! viśeṣataḥ svānandapūrṇasya
tavetyādyaprayogas tathāgre pratyakṣatve\'pi parokṣavādaḥ paramagauravāt
ato\'haṁ kiṁ tava karavāṇi tatrāpy alpakaḥ alpatopyalpaḥ \|\|37\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.38 \|\|

> arcitaṁ punar ity āha nārāyaṇa jagat-pate \|
>
> ātmānandena pūrṇasya karavāṇi kim alpakaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** alpakaḥ atitucchaḥ \|
arcitaṁ punariti---arcitaṁ tu santam ity arthaḥ \| nagnajid iti śeṣaḥ \|
nārāyaṇa he sarvajīvāśraya \| ato jagatpate sarvadravyasvāmin \|
viśeṣataḥ svānandapūrṇasya tavetyādyaprayogas tathāgre pratyakṣatve\'pi
parokṣavādaḥ paramagauravāt \| ahaṁ taba kiṁ karabāṇi, tatrāpy alpaka,
alpato\'py alpaḥ \|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vijñāpanārtha bhaktireṇa
vā pūnar arcitaṁ santam, nārāyaṇaḥ he sarva-jīvāśraya ! ato jagataḥ pate
pālaka \| tac ca karādyapekṣayā mādṛśāṁ prajāpālanam iva na syāt,
ananyāpekṣakatvād ity āha ātmeti, svābhāvikasukhenaiva \| yad vā,
nārāyaṇa ! he parameśvara ! ato jagatpate ! sarva-dravyasvāmin \|
viśeṣataḥ svānandapūrṇasya tavetyādyaprayogaḥ, agre ca pratyakṣatve\'pi
parokṣavadvādaḥ paramagauravāt, ato\'haṁ tava kiṁ karavāṇi, tatrāpy
alpakaḥ, alpārtha kaḥ, kiñcid api kartum asamartho\'tidīna ity arthaḥ
\|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punastasya māhātmyaviśeṣeṇa
tad evopapādayati---yad iti śrayādīnāṁ yathā pūrvaṁ śreṣṭhya tathā
nirdeśāś ca kaniṣṭhakaniṣṭhakrameṇa nijātitucchatāṁ bodhayituṁ
tatrādhjajāgiriśasya kaniṣṭhatvaṁ putratvena śiṣyatvavyavahārāta
abjajasya sākṣād eva śrī-kṛṣṇāṣṭādaśākṣaropāsakatvāc ca yo\'dadhat
adadhāt iti sarvāvatāritvaṁ sūcitaṁ parīpsayeśa iti kacitpāṭhaḥ
parīpsayā paripālanecchayety arthaḥ \| sa kṛṣṇas tu bhagavān svayam
ity-ādau prasiddho bhagavān kena hetunā sādhanena vā mamādhamasya suṣyet
tanna sambhāvayāmīty arthaḥ \|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.39 \|\|

**śrī-śuka uvāca---**

> tam āha bhagavān hṛṣṭaḥ kṛtāsana-parigrahaḥ \|
>
> megha-gambhīrayā vācā sa-smitaṁ kuru-nandana \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ nagnajitam \| tamāhety
ardhena tasya bhāgyasya sūcanam \| tatrāpi meghety ardhena
tanmādhuryakṛpābhyāṁ hṛtamanastvasya \| kṛtaḥ āsanasya ciram apatasyāpi
parigrahaḥ svīkāro yena sa iti nijābhilaṣitasya parasvīkāreṇa mudā
samyag-upaveśāt \| sasmitam iti svabhāvād eva, tatrāpi viśeṣataḥ
svābhilaṣitalābhād eva kiñcil lajjātaś ca \| ata eva
kautukātsaṁbodhayati---he kurunandaneti \| śrī-kṛṣṇa-yaśaḥ-śravaṇena
sva-vaṁśa-mūla-kurur api tvayā nandito\'sti \|

> nandanti sva-kulodbhūtaṁ dṛṣṭvā viṣṇu-parāyaṇam \|
>
> svar-gatāḥ pitaro\'nena vayaṁ dhanyīkṛtā iti \|\|

iti viṣṇu-dharmosarokta-nyāyeneti bhāvaḥ \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān
bhaktavātsalyādyaśeṣagaṇayuktaḥ, yataḥ kṛṣṇaḥ \| kiṁ vā, ata eva
bhaktānāṁ cittākarṣakaḥ, ato vātsalyena tasya cittamākartumāheti bhāvaḥ
\| kṛta āsanasya ciramapitasyāpi parigrahaḥ svīkāro yena saḥ,
tatstutyapekṣayā kṣaṇaṁ sthitvā paścādevopaveśāt, sammitam iti svabhāvād
eva \| kiṁ vā, tasmin prasādāt \| kiṁ vā, tasya samayaṁ bhāvaṁ ca
jñātvāpi kanyāprārthanayā svayam evāntaḥ kautukodayām iti dik \| ata eva
kautukāt sambodhayati---kurunandaneti \|\|39\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tamāhety ardhena tadīyasya
mahābhāgyasya sūcanaṁ tatrāpi meghety ardhena tanmādhuryakṛpābhyāṁ
hṛtamanastvasya kṛta āsanasya ciramapitasyāpi parigrahaḥ svīkāro yena sa
iti nijābhilaṣitasya paramabhaktyā svīkāradarśanena mudā samyagupaveśāt
sasmitam iti svabhāvād eva tatrāpi viśeṣataḥ svābhilaṣitalābhāt
kiñcallajātaś ca ata eva kautukāt sambodhayati kurunandaneti \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.40 \|\|

**śrī-bhagavān uvāca---**

> narendra yācñā kavibhir vigarhitā
>
> rājanya-bandhor nija-dharma-vartinaḥ \|
>
> tathāpi yāce tava sauhṛdecchayā
>
> kanyāṁ tvadīyāṁ na hi śulka-dā vayam \|\|

**śrīdhara-svāmī (bhāvārtha-dīpikā) :** he narendra \| rājanyabandhoḥ
kṣatriyasya \| śulkadā dravyādipradāḥ \|\|40\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadyapi gahatā
tathāpītyanvayaḥ \| śulkaṁ ghaṭṭādideye syādvarādarthagrahe\'striyām iti
medinī \| tādṛśo\'py ahaṁ svajanapremānandamayanaralīlām
evānusarannasmi, tatrāpi tvadvidhapremṇā
kvacittaducitamaryādāmullaṛghayannasmīti siddhāntavyañjikayā
kṣatriyocitaprārthanācāturyāha---narendreti, śvaśurocitāmantraṁ
saṁbandhasya dṛḍhībhāvāya \| vastutas tu yācakenādāveva prabhuḥ
stotavyaḥ, paścānnijārthaprakāśanaṁ kāryam iti bodhanāyaiveti \| yad vā,
---tvaṁ nareṣu indra ivābhilaṣitavarṣaṇād iti bhāvaḥ \| yad vā, ---tvaṁ
na kevalaṁ nṛpaḥ kintu narendro\'sīti \| ṣoḍaśayojanamitabhūśāstā nṛpaḥ,
tataḥ śata-guṇādhiko narendra iti vivṛtaṁ brahmavaivarte \|
arthācchataśo nṛpā api tvadājñāṁ dhārayanti narāṇāntu kā kathātreti
bhāvaḥ \| vyāsācaiḥ kṣatriyādhamasya yātrā viśeṣeṇa gahatā ninditā \|
tatra nijadharmamāśritasya kṣatriyasya tu sarvathaiva sā nindyā, mama tu
sarva-kṣatriyaśreṣṭhasya kā tatra katheti bhāvaḥ \|
vālmīkivyāsavāsiṣṭhamukhyā hi kavayo matāḥ ity uktavyasādayaḥ kavayo
mukhyadharmapraṇetārastadanugatā anyepīti jñeyam \| haraṇasyaiva
kṣatriyadharmatvāt \| sauhṛdecchayā tvayā saha susambandhārtham \| yad
vā, ---tava yatsauhṛdaṁ mayi prema tena yā madicchā tayā \|
kṣatriyadharmam eva kathayanbalīvardabandhanarūpaṁ tacchulka vicārya
nigṛḍhanam āha---na hīti \| vayaṁ kṣatriyāḥ \| śulkadā dravyadāyina ity
arthaḥ \|\|40\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kanyāpradānenādhunāhaṁ
tuṣyeyam ity āśayenāha---narendreti \| kavibhiḥ śrīvyāsādibhiḥ,
rājanyavandhoḥ kṣatriyādhamasyāpi garhitā tatra ca nijadharmānuvarttino
viśeṣeṇa garhitety arthaḥ, svayamvarādau teṣāṁ kanyāharaṇāder eva
ślādhyatvāt, tac ca tvayā mahārājena jñāyata evety āha---he narendreti
\| tava sauhṛdecchayā tvayā saha susambandhārtham \| yad vā, tava yat
sauhṛdaṁ mayi prema tena yā madicchā tayā, tathāpi hi niścitaṁ vayaṁ
śulkadā na bhavāmaḥ, kulapūjārthaṁ śulkaṁ na dāsyāma ity arthaḥ,
mahākulīneṣu yaduṣu jātatvāt, anyathā nyūnatvaprasaktir iti bhāvaḥ \|
ata eva yaduvargāpekṣayā kiṁ vā, teṣu janmanā ātmano bahumānābahutvam
\|\|40\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tādṛśopyahaṁ
svajanapremānandamayanaralīlām evānusarannasmi tatrāpi tvadvidhapremṇā
kvacittducitamaryādāmapyullaṅghayannasmīti siddhāntavyañjikayā
kṣatriyocitaprārthanācāturyāha---narendreti \| etac ca
śvaśurocitasambodhanaṁ sambandhasya dṛḍhībhāvāya kavibhiḥ śrīvyāsādibhiḥ
rājanyabandhoḥ kṣatriyādhamasyāpi viśeṣeṇa garhitā tatra ca
nijadharmānuvarttina ity arthaḥ \| balena haraṇasyaiva tatra ślāghyatvāt
tava sauhṛdecchayā tvayā saha sukha sambandhārthaṁ yad vā, tava
yatsauhṛdaṁ mayi prema tena yā madicchā tayā kṣatriyadharmam eva
kathayan balīvardabandhanarūpaṁ tacchuka vicārya nigūḍhanarmam āha na
hīti vayaṁ kṣatriyāḥ \|\|40\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**
rājanyabandhoratinikṛṣṭakṣatriyasyāpi ahaṁ rānyajaśreṣṭho\'pi yāce kintu
vayaṁ na śulkadā na dravyādidāyinaḥ \|\|40-41\|\|

**\...**

\|\| 10.58.41 \|\|

**śrī-rājovāca---**

> ko'nyaste'bhyadhiko nātha kanyā-vara ihepsitaḥ \|
>
> guṇaika-dhāmno yasyāṅge śrīr vasaty anapāyinī \|\|

**śrīdhara-svāmī (bhāvārtha-dīpikā) :** guṇānāmekam eva dhāma sthānaṁ
tathā-bhūtasya yasya tavāṅge \|\| 41-42 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekam eva mukhyam eva \|
śrīḥ sarva-guṇāśrayarūpāpi \| guṇaikadhāmna iti yadguṇavaśīkṛtatvādevety
arthaḥ \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nāthyate sarvaiḥ
prāptumiṣyata iti nāthastatsambodhanam \| ataḥ prāptumiṣṭa
ātmano\'bhito\'dhikarate tvatto\'nyaḥ ko\'rita, api tu na ko\'py astīty
arthaḥ \| tatra hetutvena nāthatvam evābhivyañjayaptāha---guṇeti \| ana
pāyinī sadā susthirā satī aṅge śrīvigrahe\| vakṣasi vā vasati, yato
guṇānāṁ satyaśaucādīnāmekamadvitīyamasādhāraṇaṁ vā dhāma tasya
\|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrīḥ sarva-guṇāśrayarūpāpi
guṇaikadhāmna iti yadguṇavaśīkṛtatvādevety arthaḥ \|\|41\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.42 \|\|

> kintv asmābhiḥ kṛtaḥ pūrvaṁ samayaḥ sātvatarṣabha \|
>
> puṁsāṁ vīrya-parīkṣārthaṁ kanyā-vara-parīpsayā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samayaḥ saṅketaḥ

> samayaḥ śapathā cārasiddhānteṣu tathā dhiyi \|
>
> kriyākāre ca nirdeśe saṅkete kālabhāṣayoḥ \|\| iti medinī \|

kanyāyā varaparīpsayā varecchayā \| vayam api na śulkagrāhiṇa ity
āha---kintv iti \| asmābhir iti bahutvena nijajñātibāndhavasaṅgrahaḥ \|
samayo niyamaḥ \| taṁ draḍhayati---kanyāyā varasya dhavatāyogyasya tava
parīpsayā, paṁsāṁ vīryasya balasya ca parīkṣārtham \| pāṭhāntare kanyāyā
yo varastasya yā parīkṣā tayā hetunā \| sa cāsmākaṁ samayaḥ pālayitavya
eveti sambodhayati---he sātvatānāṁ bhattānām, ṛṣabha paripālaka
\|\|42\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asmābhir iti bahutvena
nijajñāti---bāndhavādi-saṅgrahāt, tathā pūrvam eveti ca samayaṁ
draḍhyati \| kanyāyā varasya parīpsayā puṁsāṁ vīryasya balasya parīkṣā
tad-artham, he sātvatānāṁ bhaktānām ṛṣabha paripālaketi bhaktānāṁ
mādṛśāṁ samayas tvayā paripālya eveti \| yad vā, he yādava-śreṣṭheti
yadu-kulāvatīrṇasya sākṣād bhagavatas tava prāpty-artham eveti bhāvaḥ
\|\|42\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asmābhir iti bahutvena
nijajñātibāndhavādisaṅgrahāt tathā pūrvam eveti ca samayaṁ dṛḍhayati
kanyāyā varasya dhava \[ vara \] tāyogyasya tava parīpsayā puṁsāṁ
vīryasya balasya ca parīkṣā tad-arthaṁ pāṭhāntare kanyāyā yo varastasya
yā parīkṣā tayā hetunā puṁsāṁ yā vīryaparīkṣā tad-artham ity arthaḥ \|
sa casmākaṁ samayo bhavatā pālayitavya eveti sambodhayati sātvatāṁ
bhaktānām ṛṣabha ! paripālaketi \|\|42\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** vayam api na
śulka-grāhiṇa ity āha---kintv iti \| samayo niyamaḥ kanyāyā
varaprāptīcchayā yā paṁsāṁ vīryaparīkṣā tad-artham anyathā matkanyāyāṁ
sarva eva nṛpāḥ prārthakāste mayā kathaṁ pratyākhyeyā iti bhāvaḥ \|
kanyāyā varaḥ śrutarūpaguṇastvam eva varaṇīyastasya tava prāptyartham
ity arthas tu vāstavaḥ \|\| 42-43 \|\|

**\...**

\|\| 10.58.43 \|\|

> saptaite go-vṛṣā vīra durdāntā duravagrahāḥ \|
>
> etair bhagnāḥ su-bahavo bhinna-gātrā nṛpātmajāḥ \|\|

**śrīdhara-svāmī (bhāvārtha-dīpikā) :** durdātā aśikṣitāḥ \| duravagrahā
aparāyattāḥ \| kutastadāha---etair iti \| bhagnā bhaṅga prāpitāḥ \|\| 43
\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aparāyattā aparādhīnāḥ
adhīno nighna āyattaḥ ity amaraḥ \| rānāyattatve hetumāśakya
samādhatte---kuta iti \| tat parānadhīnatvam \| etair vṛṣaḥ \| itthaṁ
svadoṣa svavargadoṣaṁ ca parijahāra \| samayam evāha---sapteti \| tata
iti tadaṅgīkāramupalabhya vṛṣavāsaṁ tena gatvāṅgulyā nirdiśati---etair
bhinnagātrā ato bhagnāḥ, etadvyājena bhavadvirodhināṁ teṣāṁ
śāntirevāsmābhir ghaṭateti bhāvaḥ \| he vīreti---tava vīryeṇa tu
nigrāhyā bhaviṣyantīti bhāvaḥ \|\| 43 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** eta iti sākṣāttatraiva
vartamānānaṅgulyā nirdiśati---etair hetubhir bhagnāḥ \| yad vā, etaiḥ
katṛbhir bhagna prāpitāḥ, yato bhinnagātrāḥ \| nṛpāṇāmātmajā iti
tāruṇyādinā baliṣṭhatādikaṁ sūcayati---he vīreti \| tava vīryeṇa
nigrahyā bhaviṣyantīti bhāvaḥ \| tvayaivaikākinā, he yadunandaneti
yadukulahaṣārtham api tvayaitat kāryam iti bhāvaḥ \| he śriyaḥ pate !
iti lakṣmīnāthatvānmataḥ sammata eva, eṣāṁ nigraheṇa cābhito mata ity
arthaḥ \| yad vā, śrī-rukmiṇībhartāpi bhavānevābhimato\'bhīṣṭo vara iti
\|\| 43-44 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ svadoṣa svabargadoṣaṁ
ca parijahāra, atha samayam eva sūcayati---sapteti \| eta iti
tadaṅgīkāramupalabhya tena saha vṛṣavāsaṁ gatvāṅgulyā nirdiśati etair
bhinnagāvāḥ ato bhagnāḥ etadvyājena bhavadvirodhināṁ teṣāṁ śāntir eva
cāsmābhir ghaṭiteti bhāvaḥ \| he vīreti tava vīryeṇa tu nigrāhyā
bhaviṣyantīti bhāvaḥ \| anyataiḥ \| tatra etānity-ādikamadhyāhṛtya
ślokadvayaṁ yojitam \|\| 43 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.44 \|\|

> yad ime nigṛhītāḥ syus tvayaiva yadu-nandana \|
>
> varo bhavān abhimato duhitur me śriyaḥ-pate \|\|

**śrīdhara-svāmī (bhāvārtha-dīpikā) :** yadyadīme govṛṣā nigṛhītā damitā
nāthitā iti yāvat \|\|44\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhimata ucitaḥ \| yadīti
niścaye \| dhatse padaṁ tvamavitā yadi vighnamūna itivat \| yad vā,
---yad yasmāt tvayaiva nigṛhītā eva syuḥ balavattvenānyair aśakyatvāt
vṛṣatvenātipīḍayitum ayuktatvāc ca tasmādanena prabandhena bhavān eva
varo\'bhimataḥ, pūrva m evāvadhārita, tasmādasmākaṁ pratijñā yā
manorathasya ca pūraṇārtha bhavataitatkāyam eveti bhāvaḥ \| he
yadunandaneti---yadukulanandanārtham api tvayaitatkāryaṁ ceti bhāvaḥ \|
yad vā, ---yadukulanandanastvamasmatkulam api nandayiṣyasi,
kulanandakasvabhāvatvād iti bhāvaḥ \| he śriyaḥ pate iti---śrīryathā
sarvāndevāsurādīṁstyaktvā tvam eva vṛtavatī tathā mama kanyeyam api
tryaṁśatvena tvām eva variṣyatīti bhāvaḥ \| devāsuranigrahaṁ kṛtvā
śriyaṁ prāptavatastavaitannigraho na hyaśakyatastvam eva varo nirṇītaḥ
\| vṛṣāstvime tvadvidveṣivadhārtham eva sthāpitā iti
saṁbuddhayabhiprāyaḥ \|\|44\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadyadīti niścaye dhatse
padaṁ tvamavitā yadi vighnamūrdhni itivat yad vā, yadyasmāt tvayaiva
nigṛhītā eva syuḥ balavattvenānyair aśakyatvāt vṛṣatvenātipīḍayitum
ayuktatvāccana tasmādanena prabandhena bhavān eva varo\'bhimataḥ pūrvam
evāvadhāritaḥ tasmādasmākaṁ pratijñāyā manorathasya ca pūraṇārthaṁ
bhavataitatkāyam eveti bhāvaḥ \| he yadunandaneti yadukulahaṣārtham api
tvayaitakāryam iti ca \|\|44\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat yadīti prakaṭo\'rthaḥ
yat yasmād iti vāstavaḥ śriyaḥ pate iti sambodhanena vṛṣanigraho na
tvadaśakya iti tvam eva varo nirṇītaḥ vṛṣāstvime tvadvidveṣavadhārtham
eva sthāpitā iti bhāvaḥ \|\|44\|\|

**\...**

\|\| 10.58.45 \|\|

> evaṁ samayam ākarṇya baddhvā parikaraṁ prabhuḥ \|
>
> ātmānaṁ saptadhā kṛtvā nyagṛhṇāl līlayaiva tān \|\|

**śrīdhara-svāmī (bhāvārtha-dīpikā) :** etānyo nigṛhṇāti tasya kanyeti
samayaḥ kṛtastam \| saptadhā kṛtveti bahvīnāṁ yoṣitāṁ sampūrṇa evāhaṁ
saṁbhogayogyaḥ syām iti satyāṁ pratyasāpatnyapradarśanārthamātmanaḥ
saptadhā karaṇam \|\| 45-49 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parikaraṁ
dṛḍhagātrikābandham \| etānvṛṣān nigṛhṇāti svāyattīkaroti taṁ samayam \|
saptadheti svāmicaraurvyākhyātam eva \| \| ākarṇyākarṇanānantaram eva
smitveti jñeyam \| parikara vastrādiparicchadaṁ dṛḍhaṁ baddhvā, yataḥ
prabhuḥ sarvatra samarthaḥ \| yad vā, --- gopalīlābhyāsād eva tatra
samarthaḥ \| ātmānaṁ śrīvigrahaṁ kṛtvā prakāśya \| evaśabdotrevārthe \|
saptadhā kṛtv eva kṣiprakāritvād iti bhāvaḥ \|\|45\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**ātmānaṁ saptadhā
prakṛtvā eka evetyarghaḥ \|\| 45-58 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parikaraṁ
vastrādiparicchadaṁ dṛḍhaṁ baddhavā, yato līlayā vikarṣaṇe
dṛṣṭāntaḥ---dārumayān, tatrāpi dāmabhir baddhān, bālo yatheti \|\| 45-46
\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ākarṇya ākarṇanānantaram
evety arthaḥ \| smitveti jñeyaṁ parikara vastrādiparicchadaṁ dṛḍhaṁ
baddhvā yataḥ prabhuḥ sarvatra samarthaḥ yad vā, gopalīlābhyāsādiva
tatra samartha ity arthaḥ \| ātmānaṁ śrīvigrahaṁ kṛtvā prakāśayitvā
anyat taiḥ yad vā, eva-śabda ivārthe saptadhā kṛtv eva kṣiprakāritvād
iti bhāvaḥ \|\|45\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** vismitaḥ
akasmāttādṛśasvabhāgyaphalodayāt \|\|47-45\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ātmānaṁ saptadhā kṛtveti \|
saptadhā akṛtveti bhāvaḥ \| ekaścet saptavṛṣān badhnoti tadāticitram \|
saptadhā kṛtveti aiśvaryaprakaṭanam eva \| tac ca nāgnajityā
bahusapatnīkatve bhagavato bahutanutvamāśvāśvāsajanakam iti na
rasajanakam \|\| 45-58 \|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** saptadhākṛtveti \|
saptadhā kṛtvetyevam eva bahvīr api vilāsinīrahaṁ sambhuñje iti mama
bahuvallabhatve\'pi na te kāpi kṣatir iti satyāṁ jñāpayāmāseti
śrīsvāmicaraṇāḥ \|\| 45-50\|\|

**\...**

\|\| 10.58.46 \|\|

> baddhvā tān dāmabhiḥ śaurir bhagnadarpān hataujasaḥ \|
>
> vyakarṣal līlayā baddhān bālo dārumayān yathā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān vṛṣān \|\|46\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dārumayān tatrāpi dāmabhir
baddhān \|\|46\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

\|\| 10.58.47 \|\|

> tataḥ prītaḥ sutāṁ rājā dadau kṛṣṇāya vismitaḥ \|
>
> tāṁ pratyagṛhṇād bhagavān vidhivat sadṛśīṁ prabhuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato vṛṣabandhanottaram \|
tāṁ satyam \| vismitaḥ akasmāttādṛśasvabhāgyaphalodayāt \| pratyagṛhṇāt
udvahati \| sma \| anyatspaṣṭam \|\|47\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vismitaḥ
sākṣāttanmahābhutānubhavāt \| yad vā, prītavādviśiṣṭaṁ smitaṁ yasya saḥ,
sadṛśīṁ rūpaguṇādibhiḥ svatulyāṁ tāṁ vidhivat pratyagṛhṇāt,
yathāvidhyupaye me, yataḥ prabhuḥ priyajana manorathaparipūraṇasamarthaḥ
yato bhagavān sarvaiśvaryaprakaṭanaparaḥ, sva-śabdena tāsa tasyāṁ
snehabharaḥ sucyate \|\|47\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vismitaḥ
akasmāttādṛśasvabhāyaphalodayāt pratyagṛhṇāt udvahati sma,
udvāhasampadaṁ darśayati, prabhuḥ sarva-sāmarthya yuktaḥ \|\|47\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.58.48 \|\|**

> rājapatnyaś ca duhituḥ kṛṣṇaṁ labdhvā priyaṁ patim \|
>
> lebhir e paramānandaṁ jātaś ca paramotsavaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cādrājāpi \|\|48\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atastastasyāḥ
priyamabhīṣṭaṁ patiṁ labdhvā paramānandaṁ prāptāḥ, ata eva parama
utsavaya jātaḥ \|\|48\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** duhituḥ priyamabhīṣṭaṁ patiṁ
labdhvā paramānanda prāptāḥ ata eva utsavaś ca paramo jātaḥ \|\|48\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.49 \|\|

> śaṅkha-bheryānakā nedur gīta-vādya-dvijāśiṣaḥ \|
>
> narā nāryaḥ pramuditāḥ suvāsaḥ-srag-alaṅkṛtāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gītādayaḥ---abhūvann iti
śeṣaḥ \|\|49\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tam evāha---śaṅketi \|
neduḥ svayam eva śaṅkhādīnāṁ yathāpūrvaṁ mahotsavāpekṣayā maṅgalatve
śreṣṭhayam, vādyagītānusāri-tālādiprakarṣeṇa muditā iti nṛtyam api
jñeyam \| suśobhanair vasobhiḥ sragbhiścālaṅkṛtāḥ, anyeṣāṁ
bhūṣaṇānāmapekṣyatve\'pi vāsaḥsrajām evoktiḥ, mahotsave
tattadviśeṣāpekṣayā \| yad vā, suśobhanāni vāsāṁsi srajaś ca yeṣāṁ te ca
te kuṇḍalādyalaṅkṛtāś ca \|\|49\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tam evāha---śaṅkheti \|
śaṅkhādīnāṁ yathāpūrvaṁ mahotsavāpekṣayā maṅgalatve śreṣṭhya vādyaṁ
gītānusāri tālādipramuditā iti nṛtyam api jñeyaṁ suśobhanāni vāsāṁsi
srajaś ca yeṣāṁ te ca kuṇḍalādyalaṅkṛtāś ca babhūvuḥ \|\|49\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.50 \|\|

> daśa-dhenu-sahasrāṇi pāribarham adād vibhuḥ \|
>
> yuvatīnāṁ tri-sāhasraṁ niṣka-grīva-suvāsasam \|\|

**śrīdhara-svāmī (bhāvārtha-dīpikā) :** niṣkagrīvāś ca tāḥ suvāsasaś ca
tāsāṁ yuvatīnāṁ ca dāsīnām \|\|50\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yuvatipadamatra dāsīparam
\|\|50\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dhenavo navaprasūtā
gāvaḥ, ataḥ savatsāstā jñeyāḥ \| vibhustattaddāne samarthaḥ \|
dhenudānasyādāvuktiḥ sarva-dānataḥ śraiṣṭhyāt,
kṛṣṇasyādhikatoṣahetutvādvā \| nāgādibhyo yuvatīnāṁ praguktirdāsyādinā
tāsāṁ tebhyaḥ śraiṣṭyāt, tathā nāgādibhyo yathottaramadhikebhyastāsāṁ
nāgatṛtīyāṁśatvenālpatvāc ca \| anyābharaṇānāmapekṣyatve\'pi kevalaṁ
niṣkasyoktiḥ strībhūṣaṇeṣu tasya prādhānyāt, ato\'nyānyapi jñeyāny eva
\| nāgādity-ādirjātāvekatvam, narān dāsa dāsapadātyādīn \| āvṛttau
kṛtvety arthaḥ, yataḥ snehena prakarṣeṇa bahirapyaśrudhārāpātādinā
klinnamādraṁ hṛdayaṁ yasya saḥ \|\| 50-52 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** daśeti yugmakam \| dhenavaḥ
navaprasūtā gāvaḥ ataḥ savatsā jñeyāḥ vibhustattaddāne samarthaḥ
dhenudānasyādāvuktiḥ sarva-dānaśreṣṭhyāt śrī-kṛṣṇasyādhikatoṣahetutvādvā
nāgādibhyo yuvatīnāṁ prāguktirdāsyādinā tāsāṁ tebhyaḥ śaiṣṭhyāt
\|\|50\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.51 \|\|

> navanāgasahasrāṇi nāgāc chataguṇān rathān \|
>
> rathā cchataguṇān aśvān aśvācchataguṇān narān \|\|

**śrīdhara-svāmī (bhāvārtha-dīpikā) :** nāgān nāgebhyaḥ śata-guṇān
nava---lakṣāṇi \| rathādrathebhyaḥ śata-guṇānnakoṭauḥ \| aśvādaśvebhyaḥ
śata-guṇānnavapadmāni \|\| 51-52 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nāgādity-āditrika ekatvaṁ
sāmānyābhiprāyam \|\|51\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā nāgādibhyo yathottaram
adhikebhyas tāsāṁ nāga-tṛtīyāṁśenālpatvāt \| niṣkāṇām evoktiḥ prādhānyāt
nāgādityāder jātāv ekatvaṁ narān dāsa-padātyādīn \|\| 51 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nāgāt nāgebhyaḥ
śata-guṇān nava-lakṣāṇi, rathāt rathebhyaḥ śata-guṇān navakoṭīḥ, aśvāt
aśvebhyaḥ śata-guṇān nava padmāni \|\| 51-52 \|\|

**\...**

\|\| 10.58.52 \|\|

> dampatī ratham āropya mahatyā senayā vṛtau \|
>
> snehapraklinnahṛdayo yāpayām āsa kośalaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rathamāropya rathe
sthāpayitvā \|\| 52 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āvṛtau kṛtvety arthaḥ \|
yataḥ snehena prakarṣaṇa bahirapyaśrudhārāpātanādinā klinnamārdraṁ
hṛdayaṁ yasya saḥ \|\| 52 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

\|\| 10.58.53 \|\|

> śrutvaitad rurudhurbhūpā nayantaṁ pathi kanyakām \|
>
> bhagnavīryāḥ sudurmarṣā yadubhir govṛṣaiḥ purā \|\|

**śrīdhara-svāmī (bhāvārtha-dīpikā) :** yadubhir govṛṣaiś ca bhagnavīryā
api sudurmarṣā asahanaśīlā rurudhuḥ \|\|53\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etadvṛṣabandhanapuraḥsaraṁ
satyodvahanam \| kanyakāṁ nayantaṁ prāpnuvantam \| yadebhigavṛṣaḥ iti
pāṭhe tu yat ye ebhir nagnajidgṛhasthaiḥ \| sudurmarṣā asahantaḥ \|
rurudhuriti---vidhivadvivāhe vilaṁbavādeśāntarānnṛpā āgatā iti
\|\|53\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrutvā svasvadeśe, iti
vidhivadvivāhe yuktanakṣatrādyapekṣayā
śrī-bhagavat-astatreṣadvilambo\'bhūd iti jñeyam \| pathi rurudhuḥ, yataḥ
sudurmarṣā atyantāsahiṣṇavaḥ, vīryaṁ darpaḥ, kālayāmāsa līlayaiva
vyadrāvayat, yato gāṇḍīvī mahāsuprasiddhadhanuṣmān \| kimartham ?
bandhoḥ śrī-kṛṣṇasya priyakṛt san priyaṁ karttam ity arthaḥ \| tadānīṁ
tatrārjanasyāgamanaṁ pathi rodhanārthaduṣṭabhūpavargodyamaśrabaṇād iti
jñeyam 53-54 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrutvā svasvadeśāt iti
vidhivadvivāhe yuktanakṣatrādyapakṣeyā
śrī-bhagavat-astatreṣadvilambo\'bhūd ity uktaṁ pathi rurudhuḥ yataḥ
sudurmarṣāḥ atyantāsahiṣṇavaḥ vīryaṁ darpaḥ tadāpi yadubhir bhagnavīryā
babhūvuḥ \| te ke ? tatrāha---ye purā gauvṛṣair bhagnavīryaḥ babhūvur
iti \|\|53\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadā yadubhir
bhagnavīryāḥ babhūvuḥ purā tu govṛṣair api \|\|53\|\|

**\...**

\|\| 10.58.54 \|\|

> tān asyataḥ śaravrātān bandhupriyakṛdarjunaḥ \|
>
> gāṇḍīvī kālayāmāsa siṁhaḥ kṣudramṛgāniva \|\|

**śrīdhara-svāmī (bhāvārtha-dīpikā) :** asyataḥ kṣipataḥ prayujānāniti
yāvat \|\|54-55\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān rundhānanṛpān \|
gāṇḍīvītyanenārjunasāhityaṁ darśitaṁ kauśalapuragamane \|
tatrārjanasyāgamanaṁ vivāhadarśanārthaṁ nigūḍhasamāhvānenaiva jñeyam \|
spaṣṭam \|\|54\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi tānasyata ity-ādi
kālayāmāsa līlayaiva vyadrāvayat tatrārjunasya varayātrāgamanaṁ
vivāhadarśanārthaṁ nigūḍhasamāhvānena svayam eva snehena vā madhye
madhye dvārakāgamanāt \|\|54\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** kālayāmāsa vyadrāvayat
\|\| 54-55 \|\|

**\...**

\|\| 10.58.55 \|\|

> pāribarhamupāgṛhya dvārakāmetya satyayā \|
>
> reme yadūnāmṛṣabho bhagavān devakīsutaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upāgṛhya
sarvamavikalamānīya \|\|55\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upa sāmīpyena ā samyak
gṛhītvā teṣāṁ vidrāvaṇe tu svayaṁ na pravṛtta iti \|\|55\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upa dākṣiṇyena ā samyag
gṛhītvā, iti pārivarhasyāpi bhūpebhyo nirvighnatā sūcitā \|
yadunāmṛṣabhastaiḥ sevyamānaḥ, devakyāḥ suta iti ca tayā lālyamānaḥ sann
iti bhāvaḥ \| yato bhagavān vicitrakrīḍārthamavatīrṇaḥ
sākṣātparameśvaraḥ \| yad vā, sarvaiśvaryapūrṇaḥ san reme \|\|55\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.58.56 \|\|

> śrutakīrteḥ sutāṁ bhadrāṁ upayeme pitṛṣvasuḥ \|
>
> kaikeyīṁ bhrātṛbhir dattāṁ kṛṣṇaḥ santardanādibhiḥ \|\|

**śrīdhara-svāmī (bhāvārtha-dīpikā) :** saptamaṁ vivāham
āha---śrutakīrter iti \| śrutakīrtirnāma yā pitṛṣvasā tasyāḥ sutāṁ
bhadrāṁ nāma kaikeyīṁ taddeśajām \|\|56\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pitṛṣvasā vasudevabhaginī
\| taddeśajāṁ kekaya deśobhūtām \|\|56\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇa iti
tattaccittākarṣaṇābhiprāyeṇa, ata eva dattām \|\|56\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrutvā iti spaṣṭam \|\|56\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** saptamaṁ vivāham
āhaśrutakīrter iti \|\|56-57\|\|

**\...**

\|\| 10.58.57 \|\|

> sutāṁ ca madrādhipater lakṣmaṇāṁ lakṣaṇair yutām \|
>
> svayaṁvare jahāraikaḥ sa suparṇaḥ sudhām iva \|\|

**śrīdhara-svāmī (bhāvārtha-dīpikā) :** aṣṭama vivāham āha \| sutāṁ ceti
\| eka eva sa śrī-kṛṣṇo lakṣmaṇāṁ jahāra \|\|57\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** madro vipāśair
āvatyantargato deśaviśeṣastadadhipatebṛhatsenasya \| lakṣaṇaiḥ
kanyocitacihna ryutām \| lakṣaṇāni rukmiṇyudvāha uktāni \|\|57\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** madrādhipaterbṛhatsenākhyasya
lakṣaṇaiḥ śubhodayacihnaiḥ svayamvara iti madrādhipatinā svasutāyā
matajñānena śrī-kṛṣṇasya prāptyarthaṁ
durbhedyatamamatsyayantraracanādikaṁ kṛtaṁ paścāttasmin śrī-kṛṣṇenaiva
vijñāpite duṣṭā rājānestadidam ūcuḥ rājan bhavata eva matam idaṁ na tu
kanyāyā iti tataś ca rājñā kanyā yā dārṣṭyaṁ jānatā svayamvaro\'pi
kārita iti kurukṣetrayātrākathānusāre jñeyam \|\|57\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

\|\| 10.58.58 \|\|

> anyāścaivaṁvidhā bhāryāḥ kṛṣṇasyāsan sahasraśaḥ \|
>
> bhaumaṁ hatvā tannirodhād āhṛtāś cārudarśanāḥ \|\|

**śrīdhara-svāmī (bhāvārtha-dīpikā) :** tasya nirodhontaḥpuraṁ tasmāt
\|\| 58 \|\|

bhaiṣmī jāṁbavatī bhāmā satyā bhadrā ca lakṣmaṇā \|

kālindī mitravindā cetyaṣṭau paṭṭamahāstriyaḥ \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirodhād
adṛśyasthānādantaḥ purasthakārāgārāt nirodho nāśarodhayoḥ iti medinī
bhaumaṁ bhūmyāḥ sutaṁ śrīvarāhātasyāṁ jātam \| tad-uktaṁ bhūmyaiva
viṣṇuṁ prati viṣṇu-purāṇe---

> yadāhamuddhṛtā nātha tvayā sūkaramūrtinā \|
>
> tvasparśasaṁbhavaḥ putrastadāyaṁ mayyajāyata \|\|

iti mahāprabhāvo\'sūci tasya \|\| 58 \|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam vidhāḥ
śrī-lakṣmaṇāsadṛśasal-lakṣaṇair yatāḥ, tad evoddiśati---cāvati \| yad
vā, yathā śrī-rukmiṇyādyāḥ śrī-lakṣmaṇāntā rājakanyāstādṛśyo
devādikanyāścety arthaḥ \| tac ca nirantarādhyāvānte teṣāṁ vyākhyāto
vyaktaṁ bhāvi \| bhaumaṁ śrīvarāhato bhūmyāṁ jātam \| tathā ca
śrī-viṣṇu-purāṇe \[ 5\|31\|23 \] śrī-bhagavantaṁ prati tasyā evoktau---

> yadāhamuddhṛtaḥ nātha tvayā śūkaramūrtinā \|
>
> tvatsparśasambhavaḥ putrastadāyaṁ mayyajāyate \|\| iti \|

iti mahāprabhāvaḥ sūcitaḥ \| sa evāgre vyakto bhāvī \|\| 58 \|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhaumaṁ śrīvarāhato bhūmyāṁ
jātaṁ tathā ca śrī-viṣṇu-purāṇe śrī-bhagavantaṁ prati tasyā evoktau---

yadāhamuddhṛtā nātha tvayā sūkaramūrtinā \|

tvasparśasaṁbhavaḥ putrastadāyaṁ mayyajāyata \|\|

iti mahāprabhāvaḥ sūcitaḥ \|\| 58 \|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sahasraśaḥ sahasrāṇi
ṣoḍaśa-sahasrāṇīty arthaḥ \|\| 58 \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe uttarārdhe aṣṭa-mahiṣy-udvāho
nāmāṣṭāpañcāśattamo'dhyāyaḥ \|

\|\| 10.58 \|\|

**\...**

(10.59)

## ekonaṣaṣṭhitamo'dhyāyaḥ

### mura-vadhaḥ, bhaumāsura-vadhaḥ, bhūmi-kṛtā bhagavat-stutiḥ, bhaumāhṛta-ṣoḍaśa-sahasra-rāja-kanyānāṁ pariṇayanaṁ pārijāta-haraṇaṁ ca \|

**\|\| 10.59.1 \|\|**

**śrī-rājovāca---**

yathā hato bhagavatā bhaumo yena ca tāḥ striyaḥ \|

niruddhā etad ācakṣva vikramaṁ śārṅgadhanvanaḥ \|\|

**śrīdhara-svāmī (bhāvārtha-dīpikā) :**

ūnaṣaṣṭitame bhaumaṁ hatvā tenāhṛtā hariḥ \|

kanyāḥ sahasraśaḥ prāpa pārijātaṁ divo'harat \|\|

pariṇīya tatas tābhis tan-manoratha-pūraṇaiḥ \|

ātmārāmo\'py asau reme tad-gṛheṣu gṛhasthavat \|\|

**yena** **tāḥ striyo niruddhāḥ** sa bhaumaḥ \| ca-kārād yena kāraṇena
hatas tad ācakṣveti \|\|1\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ūnaṣaṣṭitame*
ekonaṣaṣṭitame \| *tena* bhaumena \| *pārijātaṁ* deva-vṛkṣam \| *tataḥ*
pariṇayanottaram \| *asau* kṛṣṇaḥ \| iha vanitā-gṛhāsaktya-bhāvo
dhvanitaḥ \|\|\*\|\|

> yadāham uddhṛtā nātha tvayā śūkara-mūrtinā \|
>
> tvat-sparśa-sambhavaḥ putras tadāyaṁ mayy ajāyata \|
>
> so'yaṁ tvayaiva datto'yaṁ tvayaiva vinipātitaḥ \|\| \[vi.pu.
> 5.29.23-24\] iti viṣṇu-purāṇokteḥ \|\|

*sa* viṣṇor api *putra* eva \| daityatvaṁ tu tasya
niṣiddhācāra-mūrti-sūkaroddhṛtatvād dharer icchayaiva \|
kukarma-kartṛtvāt tasya hananaṁ yuktam eva \| sukarma-kartuḥ prahlādasya
ari-putratve'pi rakṣaṇaṁ ca daṇḍa-dātur ucitam eveti
dyotanāyāsyādhyāyasyārambhe iti dhyeyam \| **yena** bhaumena \|
**śārṅgadhanvana** iti śārṅga-sambandhitvād etac-chravaṇe'tīva me prītir
iti sūcitam \|\|1\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavatā
duṣṭa-saṁhārādy-artham avatīrṇena parameśvareṇa **niruddhā**
nija-gṛhāntarāvṛtya rakṣitāḥ, **vikramam** adbhuta-caritaṁ parākramaṁ
vā, tac ca yogyam ity abhiprāyeṇāha---**śārṅga-** iti \| **etad** iti
napuṁsakatvam ārṣam \| yad vā, sāmānya-viśeṣa-nyāyena yojyam \|\|1\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yena** bhaumena kartrā ca-kārād
yena kāraṇena tāḥ ṣoḍaśa-sahasra-saṅkhyāḥ striyo niruddhāḥ sa ca bhaumo
**yathā** yena prakāreṇa **hataḥ** \| **etat** sarvaṁ **śārṅgadhanvano**
viśeṣeṇa kārya-kāraṇa-rūpatvād vikrama-rūpam **ācakṣva** śārṅgadhanvana
iti \| tatra śārṅga-sambandhi-śravaṇe samprati mama spṛhā ity arthaḥ
\|\|1\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**

śakra-prokto harir bhaumam ahan prāpa tad-āhṛtāḥ \|

strīḥ-sahasrāṇy ūnaṣaṣṭhitame dyu-tarum āharat \|\|

**yena** **tāḥ striyo niruddhāḥ,** **sa bhaumo yathā bhagavatā hataḥ**
**etad ācakṣva** ity anvayaḥ \| etad iti viśinaṣṭi---**vikramam** iti
\|\|1\|\|

**\...**

**\|\| 10.59.2 \|\|**

**śrī-śuka uvāca---**

indreṇa hṛta-chatreṇa hṛta-kuṇḍala-bandhunā \|

hṛtāmarādri-sthānena jñāpito bhauma-ceṣṭitam \|

sa-bhāryo garuḍārūḍhaḥ prāgjyotiṣa-puraṁ yayau \|\|

**śrīdhara-svāmī (bhāvārtha-dīpikā) : indreṇa bhauma-viceṣṭitaṁ
jñāpitaḥ** san **prāgjyotiṣa-puraṁ** bhauma-nagaraṁ **yayāv** ity
anvayaḥ \| kiṁ-bhūtena ? **hṛtaṁ chatraṁ** yasya tena \|
lokapāla-pradhānatvād indrasya varuṇa-cchatra-haraṇe'pi tasyaiva
māna-bhaṅga iti tathoktam \| **hṛte kuṇḍale** yasyāḥ sā aditir bandhur
mātā yasya tena \| hṛtam **amarādrau sthānaṁ** maṇiparvata-lakṣaṇaṁ
yasya tena \| satyabhāmāyā gṛhe bhagavantam indra āgatya vijñāpitavāṁs
tadā tasyāḥ kautukāya tayā bhāryayā saha yayāv iti \| yad vā,
\"tvad-anujñayaiva tvat-putraṁ haniṣyāmi\" itītihāsoktaṁ bhūmyai varaṁ
dattaṁ satyaṁ kartuṁ satyabhāmāyā bhūmyaṁśatvāt tayā saha yayau \| yad
vā, nāradānīta-pārijātaika-kusume rukmiṇyai datte sati kupitāṁ
satyabhāmāṁ sāntvayatā \"tubhyaṁ pārijātam eva dāsyāmi\" iti śrī-kṛṣṇena
pratiśrutam iti hari-vaṁśe prasiddhaṁ tad-arthaṁ tāṁ nītavān iti
\|\|2\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anvayaḥ sārdha-dvayena
sambandhaḥ \| amarādrau merau \| tasyaivendrasyaiva \| tasyāḥ
satyabhāmāyāḥ \| kautukāyādbhutaṁ darśayitum \| tat tu satyabhāmayā
striyā saha gamanaṁ yuddhe sarvathānucitam ity ataḥ kāraṇāntaram
āha---yad vā iti \| itihāsoktam itihāsagranthoktam \| tathā
hi---pṛthivyā nijabharāvatārārtham arthito bhagavān pṛthvīṁ, tava
bhārāvatāraṇe tava putram api haniṣyāmīty āha \| tacchrutvā sā
prāha---madājñāṁ vinā mā mārayeti \| tvadājñayaiva taṁ haniṣyāmīti hariḥ
praty uktavān iti \| yadyapy evam asti tathāpi strīṇāṁ yuddhabhūmau
nayanam anyāyyam evātaḥ kāraṇāntaram āha---yad vā iti \| tad-arthaṁ
pāritjātānayanārthaṁ, sāviśvastā sahaiva yāyādityetadeartham ity arthaḥ
\| indreṇa svayaṁ dvārakām āgatena iti jñeyam \| tad uktaṁ vaiṣṇave---

> dvāravatyāṁ tataḥ śauriṁ śakraḥ suragaaneśvaraḥ \|
>
> ājagāmātha maitreya mattair āvatapṛṣṭhagaḥ \|\| \[vi.pu. 5.38.1\] iti
> \|

bhaumaceṣṭitam api tatraiva---

> bhaumo'yaṁ narako nāma prāgjyotiṣapureśvaraḥ \|
>
> karoti sarva-bhūtānāmapaghātamarindama \|\|
>
> devasiddhasurādīnāṁ nṛpāṇāṁ ca janārdana \|
>
> hatvā tu so'suraḥ kanyā rurodha nijamandire \|\|
>
> chatraṁ yat salilasrāvi taj jahāra pracetasaḥ \|
>
> mandarasya tathā śṛṅgaṁ hṛtavān maṇiparvatam \|\|
>
> amṛtasrāviṇī divye mātur me'mṛtakuṇḍale \|
>
> jahāra so'suro'dityā vāñchaty airāvataṁ gajam \|\| \[vi.pu.
> 5.38.8-11\] iti \|

iti jñāpito bhaktyāṣṭāṅgapraṇāmapūrvakam iti jñeyam \| yayāca ānamya
kirīṭakoṭibhiḥ pādau spṛśann acyutam arthasādhanaṁ \[bhā.pu. 10.59.42\]
ity agre vakṣyamāṇatvāt \|\|2\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** indreṇa svayaṁ
dvārakāmāgateneti jñeyam \| tathā ca śrī-viṣṇu-purāṇe---

> dvāravatyāṁ tataḥ śauriṁ śakrastribhuvaneśvaraḥ \|
>
> ājagāmātha maitreya mattairāvatapṛṣṭhagaḥ \|\| \[vi.pu. 5.38.1\] iti
> \|

hṛtamamarādrerdevākrīḍasya mandarasya sthānaṁ śṛṅga-lakṣaṇaṁ
maṇiparvatākhyaṁ yena tena bhaumaceṣṭitaṁ vāruṇacchatraharaṇādi \| tathā
ca tatraiva---

> bhaumo'yaṁ narako nāma prāgjyotiṣapureśvaraḥ \|
>
> karoti sarva-bhūtānāmapaghātamarindama \|\|
>
> devasiddhasurādīnāṁ nṛpāṇāṁ ca janārdana \|
>
> hatvā tu so'suraḥ kanyā rurodha nijamandire \|\|
>
> chatraṁ yat salilasrāvi taj jahāra pracetasaḥ \|
>
> mandarasya tathā śṛṅgaṁ hṛtavān maṇiparvatam \|\|
>
> amṛtasrāviṇī divye mātur me'mṛtakuṇḍale \|
>
> jahāra so'suro'dityā vāñchatyairāvataṁ dvipam \|\| \[vi.pu.
> 5.38.8-11\]

iti jñāpito bhaktyāṣṭāṅgapraṇāmapūrvakam iti jñeyam \| yayāca ānamya
kirīṭakoṭibhiḥ, pādau spṛśann acyutam arthasādhanaṁ \[bhā.pu. 10.59.42\]
ityagre vakṣyamāṇatvāt \|

garuḍaṁ smṛti-mātreṇāgataṁ santam \| kiṁvā, prāyastatraiva
vartamānamārūḍhaḥ \| sabhārya iti tair vyākhyātam \| yad vā, sabhāryo
jñāpitaḥ śrī-kṛṣṇasya priyatamāyāḥ satyabhāmāyāḥ sāhāyyenaiva
madartho'yaṁ kila setsyatītyādau tāṁ vijñāpya tayā saha gatvā paścād
ayaṁ jñāpita ity arthaḥ \| ata indrārthasādhikāyās tasyāḥ sākṣād eva
narakavadhādīndrārthasiddhyā santoṣārtham \|

kiṁvāgre pāritjātānayane tasya yuddhādidurbuddhiṁ kautukena tān
darśayituṁ tayaiva saha yayāv iti jñeyam \| athendro'pi svapuraṁ yayāv
iti jñeyam---

> āruhyairāvataṁ nāgaṁ śakro'pi tridaśālayam \|
>
> tato jagāma kṛṣṇaś ca paśyatāṁ dvārakaukasām \|\| \[bhā.pu. 5.38.15\]
> iti \|\|2\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** indreṇeti sārdhadvayakam \|
indreṇa svayaṁ dvārakāmāgateneti jñeyam \| tathā ca, śrī-viṣṇu-purāṇe---

> dvāravatyāṁ tataḥ śauriṁ śakras tribhuvaneśvaraḥ \|
>
> ājagāmātha maitreya mattairāvatapṛṣṭhagaḥ \|\| \[vi.pu. 5.38.1\] iti
> \|

hṛtam amarādrer devākrīḍasya mandarasya sthānaṁ śṛṅga-lakṣaṇaṁ
maṇiparvatākhyaṁ yena tena bhaumaceṣṭitaṁ vāruṇacchatraharaṇādi \| tatra
ca tatraiva---

> bhaumo'yaṁ narako nāma prāgjyotiṣa-pureśvaraḥ \|
>
> karoti sarva-bhūtānām apaghātam arindama \|\|
>
> deva-siddha-surādīnāṁ nṛpāṇāṁ ca janārdana \|
>
> hatvā tu so'suraḥ kanyā rurodha nija-mandire \|\|
>
> chatraṁ yat salila-srāvi taj jahāra pracetasaḥ \|
>
> mandarasya tathā śṛṅgaṁ hṛtavān maṇi-parvatam \|\|
>
> amṛta-srāviṇī divye mātur me'mṛta-kuṇḍale \|
>
> jahāra so'suro'dityā vāñchaty airāvataṁ gajam \|\| \[vi.pu.
> 5.38.8-11\]

iti jñāpito bhaktyāṣṭāṅgapraṇāmapūrvakam iti jñeyam \| yayāca ānamya
kirīṭakoṭibhiḥ pādau spṛśann acyutam artha-sādhanaṁ \[bhā.pu. 10.59.42\]
ity agre vakṣyamāṇāt \|

tatraiva sabhāryam iti sārdhakam \| garuḍasmṛti-mātreṇāgataṁ santam \|
kiṁvā, prāyas tatraiva vartamānam ārūḍhaḥ \| sabhāryagamanaṁ sākṣāt
taddharaṇakautukadarśanādipūrvakaṁ tasyā eva pārijātadānārtham
avahelāsūcanārthaṁ ca \| tatra pūrvaṁ mayā sārdhaṁ yuddhasaṅkaṭe gatā
pārijātaṁ svayamudyamya maddvārā nītavatīti śrī-rukmiṇyādiṣu vyañjanāt,
uttaraṁ mama vinoda evāyaṁ, na tu yuddhodyama iti narakādiṣu vyañjanāt
\|

athendro'pi sva-puraṁ yayāv iti jñeyam---

> āruhyairāvataṁ nāgaṁ śakro'pi tridaśālayam \|
>
> tato jagāma kṛṣṇaś ca paśyatāṁ dvārakaukasām \|\| \[bhā.pu. 5.38.15\]
> iti \|\|2\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** hṛta-chatreṇeti varuṇasya
chatra-haraṇe'pi devendratvāt tasyaiva chatraṁ hṛtam abhūd iti \|
tathoktaṁ hṛte kuṇḍale yasya sa bandhur mātā yasya tena hṛtam
amarādri-sthānaṁ mandara-śṛṅgaṁ maṇi-parvatākhyaṁ yasya tena indreṇa
bhaumasya ceṣṭitaṁ chatra-haraṇādikaṁ jñāpitaṁ san **yayau** \|
**bhāryayā** satyabhāmayā **sahita** iti tvad-anujñayaiva tat-putraṁ
haniṣyāmīti bhūmyai yad uktaṁ, tat satyaṁ kartuṁ sva-vibhūtyai bhūmyā
saha satyabhāmayā aikyād evātra satyabhāmaiva bhūmiḥ \| sā ca
mahā-yuddha-saṅkaṭe tad eva jahīmam ity anujñāsyate nānyadeti \|
nāradānīta-pārijāta-puṣpasya rukmiṇyai pradānāt kupitāṁ satyabhāmāṁ
sāntvayaṁs tubhyaṁ tad-vṛkṣam eva dāsyāmīti pratiśrutya śakrāt
tad-āharaṇa-sāmarthyatāṁ darśayituṁ tāṁ saṅge nītavān iti vā \|\|2\|\|

**\...**

**\|\| 10.59.3-4 \|\|**

> giri-durgaiḥ śastra-durgair jalāgny-anila-durgamam \|
>
> mura-pāśāyutair ghorair dṛḍhaiḥ sarvata āvṛtam \|\|
>
> gadayā nirbibhedādrīn śastra-durgāṇi sāyakaiḥ \|
>
> cakreṇāgniṁ jalaṁ vāyuṁ mura-pāśāṁs tathāsinā \|\|

**śrīdhara-svāmī (bhāvārtha-dīpikā) :** garuḍena yāne kāraṇam,
**giri-durgair** ity-ādi \| tair upalakṣitam \| **jalāgny-anilaiś** ca
sarvato vartamānair **durgamam** \|\| 3-4 \|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tair* giri-durgādibhiḥ \|
**murapāśānām** **ayutair** anekaiḥ \| ṣaṭ-sahasrair ity arthaḥ \|
ṣaṭsahasrair atho pāśair murasyācchāditaṁ puram iti purāṇāntarāt \|

> śatādyā dviparārdhāntā saṅkhyā svārtha-parā kvacit \|
>
> prāyo'nekārthikā jñeyā itihāsa-purāṇayoḥ \|\| ity uktaṁ nīlakaṇṭhena
> \|

yad vā, **murapāśair ayutair** asaṁyutaiḥ, pṛthakkṛtair ity arthaḥ \|
tatraiva sabhārya iti sādhakam \| garuḍaṁ smṛti-mātreṇāgataṁ santaṁ \|
kiṁ vā, prāyastatraiva vartamānamārūḍhaḥ \| sabhāryagamanaṁ
sākṣāttaddharaṇakautukadarśanādipūrvakaṁ tasyā eva
pārijātadānārthamavahelāsūcanārthaṁ ca \| tatra pūrvaṁ mayā sārdhaṁ
yuddhasaṅkaṭe gatā pārijātaṁ svayamudyamya maddvārā nītavatoti
śrī-rukmiṇyādiṣu vyañjanāt, uttaraṁ mama vinoda evāyaṁ na tu yuddhodyama
iti narakādiṣu vyañjanāt \| athendro\'pi sva-puraṁ yayāv iti jñeyam

> āruhyairāvataṁ nāgaṁ śakro\'pi tridaśālayam \|
>
> tato jagāma maitreya paśyatāṁ dvārakaukasām \|\| iti vaiṣṇavokteḥ \|

anila-durgaḥ kulāla-cakravad bhramaṇa-mahā-baliṣṭha-duṣṭa-vāyuḥ \|
giri-durgādīnāṁ gaṇana-mātram idam, kramas tu bhedakramādagre jñeyaḥ \|
śastradurgāṇi sparśana-mātreṇa śastrādicchedakanānā ghaṭitadurgāṇi \|
ghoraiḥ kṣurāntatvāt \|

> prāgjotiṣa-purasyāsīt samantāc chata-yojanam \|
>
> ācitā mauravaiḥ pāśaiḥ kṣurāntair dvija-sattamaḥ \|\| \[vi.pu.
> 5.38.14\] iti \|
>
> iti vaiṣṇavokte \|

iha muru-śabda u-kārānto\'pi \| dṛḍher acchedyaiḥ \|\|3\|\|

agryādi-trayam \| gadayā kṣiptayā \| evaṁ cakreṇetyādikam api jñeyam \|
ato dūrata eveti ca \|\|4\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jalāditrayasya
yathottaraṁ kāraṇatāyāḥ sūkṣmatvadurgamatvādhikatāyā vāpekṣayā
tattatkrameṇa nirdeśaḥ, ghorair dūrato'pi chedakair ity arthaḥ,
kṣurāntaratvāt \| tathā ca tatraiva---

> prāgjyotiṣapurasyāpi samantāc chatayojanam \|
>
> ācitaṁ mauravaiḥ pāśaiḥ kṣurāntair bhūrdvijottama \|\| \[vi.pu.
> 5.38.14\] iti \|

evaṁ tasya mate muruśabda u-kārāntaḥ \| dṛḍhair acchedyaiḥ iti
giridurgādīnāṁ yathottaraṁ śraiṣṭhyam \|\|3\|\|

gadayā kṣiptayā \| evaṁ cakreṇetyādikam api jñeyam \| ato dūrata evety
arthaḥ \| niḥśeṣeṇa vibhedaṁ sañjahāra \|
pūrvoktakramātikrameṇādāvagneruktiḥ \| tejastapte cakre svata evāgneḥ
praveśena prāk tasya sukhanirbhedanāt, tatheti samuccaye \| kiṁvā,
tādṛśān api \|\|4\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aniladurgaḥ kulālacakravad
bhraman mahābaliṣṭhaduṣṭavāyuḥ giridurgādīnāṁ gaṇana-mātram idaṁ kramas
tu bhedakramādagre jñeyaḥ \| śastradurgāṇi sparśa-mātreṇa gātrā
\[śastrā\]dicchedakanānāśastraghaṭitadurgāṇi ghoraiḥ kṣurāntatvāt \|
tathā ca tatraiva---

> prāgjyotiṣa-purasyāpi samantāc chata-yojanam \|
>
> ācitaṁ mauravaiḥ pāśaiḥ kṣurāntair bhūr dvijottama \|\| \[vi.pu.
> 5.38.14\] iti \|

evaṁ tasya mate muruśabda u-kārāntaḥ tīrthe saukarave mama
ity-ādivārāhavacanāt dṛḍhair acchedyaiḥ \|\|3\|\|

gadayā kṣiptayā evaṁ cakreṇetyādikam api jñeyam \| ato dūrata eveti ca
niḥśeṣeṇa vibhedaṁ sañjahāra \|\|4\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : jalāgny-anilaiś** ca
sarvato vartamānair **durgamam** \|\|3-4\|\|

**\...**

**\|\| 10.59.5-6 \|\|**

> śaṅkha-nādena yantrāṇi hṛdayāni manasvinām \|
>
> prākāraṁ gadayā gurvyā nirbibheda gadādharaḥ \|\|
>
> pāñcajanya-dhvaniṁ śrutvā yugāntāśani-bhīṣaṇam \|
>
> muraḥ śayāna uttasthau daityaḥ pañca-śirā jalāt \|\|

**śrīdhara-svāmī (bhāvārtha-dīpikā) :** yugāntāśaner dhvanivad bhīṣaṇam
\| parikhāyā jalāt \|\|6-7\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yantrāṇi
dvārakapāṭanirodhārthaṁ lohādinirmitāni, hṛdayāni ca \| yantrāṇi
prākāranyastāni, yeṣām agre parasainyāgamadeśe pādaghāta-mātreṇa
calantaḥ prākārasthānāṁ śastrakṣepaṁsaṁyogāḥ syustannirbhedanamupari
sthitvā tādṛsasaṁyogānyathākaraṇaṁ, mahāśabdasya kampanādisvabhāvatvāt
\| manasvināṁ dhīrāṇāṁ hṛdayānyapi yantratulyāny eva \| gurvyeti
prākārasthāpitagurutvam, tathāpi tannirbhede\'nāyāsaṁ sūcayati, yato
gadādharaḥ tadvidyāprāvīṇyena gadādhara iti nāma prāptā ity arthaḥ
\|\|5\|\|

parikhāstha-toyāt \| jala-durga-nirbhedanasya pūrva-kathām
āha---pāñcajanyeti \| pūrvam eva pāñcajanyaśabdaṁ śrutveti jñeyam \|
yugāntāśanibhīṣaṇam ity asureṣveva jñeyam, mallānāmaśaniḥ ity-ādivat \|
śayānaḥ sadā madāviṣṭatvāniścintatvāc ca tathāsvabhāvaḥ \|\|6\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yantrāṇi
auṣadhādiprayogeṇa lohagulakādikṣepakāṇi durganyastāni, manasvinām api
gurvyeti prākārasyāpi gurutvam, tathāpi tannirbhedenāyāsaṁ ca sūcayati,
yato gadādharaḥ pāṇinā gadādhāraṇa-mātreṇaiveti bhāvaḥ \|\|5\|\|

**śayāno jale**, yato daityaḥ, jātyaiva madya-pānādi-ratatvāt \| kiṁ vā,
śakrādi-nirjayena naiścintyād iti bhāvaḥ \|\|6\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yantrāṇi prākāra-nyastāni
yeṣām agre parasainyāgamadeśe pādaghāta-mātreṇa calantaḥ prākārāntānāṁ
śastrakṣepakasaṁyogaviśeṣāḥ syuḥ tannirbhedanam upari sthitvā
tādṛśasaṁyogānyathākaraṇaṁ mahāśabdasya kampanādisvabhāvatvāt manasvināṁ
vīrāṇāṁ tadīyānām eva hṛdayānyapi gurvyeti prākārasyāpi gurutvaṁ tathāpi
tannirbhede\'nāyāsaṁ ca sūcayati yato gadādharaḥ tadvidyāprāvīṇyena
tannāmatām eva prāpta ity arthaḥ \|\|5\|\|

ṭīkāyāṁ parikhāyā jalād iti jaladurganāśāt yad vā,
jaladurganirbhedanasya pūrvakathām āha---pāñceti \| evaṁ pūrvapūrvam eva
pāñcajanyadhvaniḥ viśeṣatas tu yantranirbhedana iti jñeyaṁ
yugāntāśanibhīṣaṇam ity asureṣveva jñeyaṁ na tu bhakteṣu mallānāmaśaniḥ
ity-ādivat śayānaḥ sadā madāviṣṭatvāniścintatvāc ca tathāsvabhāvaḥ
\|\|6\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** manasvināṁ śūrāṇāṁ
yantratulyāni hṛdayāṇi nirbibheda \|\|5-6\|\|

**\...**

\|\| 10.59.7 \|\|

> triśūlam udyamya sudurnirīkṣaṇo
>
> yugānta-sūryānala-rocir-ulbaṇaḥ \|
>
> grasaṁs trilokīm iva pañcabhir mukhair
>
> abhyadravat tārkṣya-sutaṁ yathoragaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ulbaṇo bhayaṅkaraḥ \|
yuddhādi-kautukaṁ gāyann iva dīrgha-cchandasāha---**triśūlam** iti \|
sudurnirīkṣaṇatve hetuḥ---yugānteti \| ulvaṇo bhīṣaṇaḥ \| tad
evāha---grasann iti \| abhyadravat harim, tac ca svavadhāyaiveti
dṛṣṭāntena dyotayati---tāryeti \|\|7\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yuddhādi---kautukena
gāyann iva dīrghacchandasāha---triśūlam ity -ādi \| dunivīkṣaṇatve
hetuḥ---yugānteti \| durnirīkṣaṇa iti pāṭhe\'pi sa evārthaḥ \| ata
ulbaṇo bhīṣaṇaḥ, ulvaṇatvam evāhaprasann iti \| mukhair vyāttaiḥ,
abhyadravaddhariṁ tac ca svavadhāyaiveti dṛṣṭāntena dyotayati---tārketi
\|\|7\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yuddhādikautukena gāyann iva
dīrghacchandasāhatriśalety-ādi \| durnirīkṣaṇatve hetuḥ yugānteti
svayañcolbaṇo bhīṣaṇaḥ ulbaṇatvam evāha---grasann iti \| mukhair
vyāttaiḥ abhyadravaddhariṁ tac ca svavadhāyaiveti dṛṣṭāntena
dyotayati---tārkṣyeti \| yad vā, sthūladarśanatvāttārkṣyasutam
evābhyadravat \|\|7\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yugāntāśaner dhvanivad
bhīṣaṇam iti śatrūṇām eva mallānām aśaniḥ itivat parikhyāyā jalāt
\|\|7\|\|

**\...**

**\|\| 10.59.8 \|\|**

> āvidhya śūlaṁ tarasā garutmate
>
> nirasya vaktrair vyanadat sa pañcabhiḥ \|
>
> sa rodasī sarva-diśo'mbaraṁ mahān
>
> āpūrayann aṇḍa-kaṭāham āvṛṇot \|\|

**śrīdhara-svāmī (bhāvārtha-dīpikā) : āvidhya** ātolya **sa** **mahān**
nāda ity anvayaḥ \|\|8\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** garutmate taṁ hantum \|
nirasya nikṣipya \| āpūrayan nādeneti śeṣaḥ \| nirasya kṣiptvā \| rodasī
divaṁ bhuvaṁ ca \| antaraṁ chidram, pātālam ity arthaḥ \|\|8\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nirasya niḥśeṣeṇa
kṣiptvā, rodasī rodasyau divaṁ bhuvañja, antaraṁ ca chidraṁ pātālam ity
arthaḥ \| śabdasyākāśajatvena prāk khaṁ tadūrdhvagāmitvādativṛhatvāc ca
svargākhyamūrdhva lokapañcakam, tato bahirniḥsaraṇāśaktyā nivṛttya
martyalokaṁ tato\'tivistāraprāptyā sarvā diśaḥ, tato\'tipūrtyā
vivaradvāreṇādholokam evaṁ krameṇa ā samyak pūrayann ity arthaḥ \|\|
8\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nirasya niśśeṣeṇa kṣiptvā
rodasī rodasyau divaṁ bhuvaṁ ca antaraṁ ca chidraṁ pātālam ity arthaḥ
\|\| 8\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : āvidhya** bhrāmayitvā **sa
mahān** nāda ity arthaḥ \|\|8\|\|

**\...**

**\|\| 10.59.9 \|\|**

> tadāpatad vai triśikhaṁ garutmate
>
> hariḥ śarābhyām abhinat tridhojasā \|
>
> mukheṣu taṁ cāpi śarair atāḍayat
>
> tasmai gadāṁ so'pi ruṣā vyamuñcata \|\|

**śrīdhara-svāmī (bhāvārtha-dīpikā) : tasmai** śrī-kṛṣṇāya **gadāṁ**
**vyamuñcata** vyakṣipat \|\|9-10\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat śūlam \| abhinat
akṛntat \| taṁ muram \| so\'pi muro\'pi \| āpatad eva na tvāpatitam
\|\|9\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vai eva, garutmate
garutmati, āpatad eva, na tvāpatitam ity arthaḥ \| ojasā vegena, harir
iti tatsaṁhārābhiprāyeṇa, api eva, mukheṣveva, taddyādānena krodhād iti
sarveṣv api teṣu yugapad eva tāḍanaṁ tena kṣiprakāritvādikaṁ ca sūcitam
\|\|9\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vai eva garutmate garutmati
āpatad eva natvāpatitam ity arthaḥ \| ojasā vegena apīti
sāmarthyadyotakaṁ mukheṣv iti tādvyādānena krodhāt iti sarveṣv api teṣu
yugapad eva tāḍanaṁ sūcitam \|\|9\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : garutmate** garutmati
**āpatad** eva na tv āpatitaṁ \| **tasmai** śrī-kṛṣṇāya \| **so'pi**
muro'pi \|\|9\|\|

**\...**

**\|\| 10.59.10\|\|**

> tām āpatantīṁ gadayā gadāṁ mṛdhe
>
> gadāgrajo nibibhide sahasradhā \|
>
> udyamya bāhūn abhidhāvato'jitaḥ
>
> śirāṁsi cakreṇa jahāra līlayā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : abhidhāvataḥ śirāṁsi** ity
anvayaḥ \| **gadāgraja** iti gadasyātiśaratvena tasyātiśaratamatvam
uktam \|\|10\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mṛdhe vartamāna iti
yuddhakautukitvam, yato gadāgrajo yuddhādivinodārtham eva
śrīvasudevādgadasyāgre prādurbhūta iti bhāvaḥ \| yad vā, yuddhamadhye
sākṣādeva, na tu māyādinā parokṣam ity arthaḥ \| yato
gadāgrajatvenāvatīrṇaḥ sākṣādbhagavān, amito\'bhimukhe vā dhāvatastasya,
ajita iti mahāparākramādikaṁ sūcitam \| ata eva līlayā jahāra, chittvā
dūre pātayāmāsa \| pañcāpīti pāṭhe gadayaiveti jñeyam \| kintu agne
dṛṣṭānte indratejasetyuktyā tejaḥ sāmyāccakreṇeti pāṭho yuktaḥ
\|\|10\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mṛdhe yuddhamadhye sākṣād eva
na tu māyādinā parokṣam ity arthaḥ \| gadayā gadāgraja
ityanuprāsālaṅkāraḥ ullāsena gadāgraja iti
tadupalakṣitabhrātṛkulayaśodātṛtāsmaraṇasaukhyena ca pañcāpīti pāṭhe
gadayaveti jñeyaṁ kintu agre dṛṣṭānte indratejasetyuktvā
tejaḥsāmyāccakreṇeti pāṭho yuktaḥ \|\|10\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : udyamya** uccīkṛtya
**abhidhāvato** murasya \|\|10\|\|

**\...**

**\|\| 10.59.11 \|\|**

> vyasuḥ papātāmbhasi kṛtta-śīrṣo
>
> nikṛtta-śṛṅgo'drir ivendra-tejasā \|
>
> tasyātmajāḥ sapta pitur vadhāturāḥ
>
> pratikriyāmarṣa-juṣaḥ samudyatāḥ \|\|

**śrīdhara-svāmī (bhāvārtha-dīpikā) : indra-tejasā** vajreṇa \|
**pratikriyayā** hetu-bhūtayā **amarṣa-juṣaḥ** \|\|11\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasya** murasya \| amarṣaṁ
krodhaṁ juṣanta ity **amarṣa-juṣaḥ** \| **pratikriyayā** hetubhūtayā
**amarṣa-juṣaḥ** \|\|11\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ni**tarāṁ nirmalatvādinā
dūrataḥ **kṛttaṁ śṛṅgaṁ** yasya saḥ, **vadhenāturāḥ** śoka-vihvalāḥ,
ataḥ **pratikriyārtham amarṣa-juṣo**\'tikruddhāḥ santaḥ **samyag
udyatā** yuddhārtham udyogaṁ cakruḥ \|\|11\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vadhenāturāḥ** śoka-vihvalāḥ
ataḥ **pratikriyārtham** **amarṣa-juṣaḥ** \|\|11\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : indratejasā** vajreṇa \|
**pratikriyayā** hetu-bhūtayā **amarṣa**-yuktāḥ \|\|11\|\|

**\...**

\|\| 10.59.12 \|\|

> tāmro'ntarikṣaḥ śravaṇo vibhāvasur
>
> vasur nabhasvān aruṇaś ca saptamaḥ \|
>
> pīṭhaṁ puruskṛtya camū-patiṁ mṛdhe
>
> bhauma-prayuktā niragan dhṛtāyudhāḥ \|\|

**śrīdhara-svāmī (bhāvārtha-dīpikā) : pīṭhaṁ** pīṭha-nāmānam \|
**niragan** niragaman \|\|12\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān-nāmato
nirdiśati---**tāmra** iti \|\|12\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tam
evoktapoṣaṇyāyenāha---tāmraiti \| sapta iti bhrātrantaraṁ nirastam \|
puraskaraṇe hetuḥ---capati narakasya senānyam iti \| kiṁ ca, bhaumena
prayuktāḥ pīṭhena saha yāteti ni-yuktāḥ, ato dhṛtāyudhāḥ, anyathā
śokāturatayā vicārāpagamenānanyāpekṣayā nirgamasambhavāt \| yad vā,
svata eva pratikriyāmarṣajuyaḥ, punaś ca bhaumena prayuktāḥ, ataḥ pīṭhaṁ
sammānya dhṛtāyudhāḥ santo mṛdhe nimitte yuddhasthāne vā niragan
purānnirgatāḥ \|\|12\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tam
evoktapoṣanyāyenāha---tāmra iti \| saptama iti bhrātrantaraṁ nirastaṁ
teṣāṁ nāmagrahaṇaṁ nāmnaiva guṇajñāpanārthaṁ svata eva
pratikriyāmarṣajuṣaḥ punaś ca bhaumena prayuktāḥ evaṁ tadaiva bhaumena
tatrodyatam iti tattakriyāyāṁ śrī-bhagavat-o lāghavam api darśitam \|\|
12\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : niragan** niragaman
\|\|12-14\|\|

**\...**

**\|\| 10.59.13 \|\|**

> prāyuñjatāsādya śarān asīn gadāḥ
>
> śakty-ṛṣṭi-śūlāny ajite ruṣolbaṇāḥ \|
>
> tac-chastra-kūṭaṁ bhagavān sva-mārgaṇair
>
> amogha-vīryas tilaśaś cakarta ha \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ajite kṛṣṇāya \| teṣāṁ
śastrāṇāṁ kūṭaṁ samūham kūṭo\'strī niścale rāśau iti medinī \|
prāyuñjatety ardhakam \| śarādīnāṁ gurutve ghātakatve cottarottaraṁ
śreṣṭhayam \| ṛṣṭiḥ khaḍgabhedaḥ \|\|13\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āsādyājitam, śarādīnāṁ
yathottaraṁ gurūtve ghātakatve ca śraiṣṭhyam, tatra ṛṣṭiḥ khaḍga-bhedaḥ,
ajite kadācit kenāpi jetum aśakte\'pi bhagavati prāyuñjata cikṣupuḥ,
yato ruṣā ulvaṇā dāruṇāḥ, śāstrāṇāṁ kūṭaṁ samūhaṁ svakīyair asādhāraṇair
mārgaṇaiḥ, ata eva praty ek aṁ tilaśaś ca kartta \| yato\'moghaṁ vīrya
parākramo yasya saḥ, yato bhagavān sarvaiśvarya-pūrṇaḥ, ha harṣe
\|\|13\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prāyuñjatety ardhakam \|
āsādyājitaṁ śarādīnāṁ yathottaraṁ gurutve ghātakatve ca śraṣṭhaya tatra
ṛṣṭiḥ khaḍgabhedaḥ śastrāṇāṁ kūṭaṁ samūham svairasādhāraṇaiḥ \|\|13\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.59.14 \|\|**

> tān pīṭha-mukhyān anayad yama-kṣayaṁ
>
> nikṛtta-śīrṣoru-bhujāṅghri-varmaṇaḥ \|
>
> svānīkapān acyuta-cakra-sāyakais
>
> tathā nirastān narako dharā-sutaḥ \|
>
> nirīkṣya durmarṣaṇa āsravan madair
>
> gajaiḥ payodhi-prabhavair nirākramāt \|\|

**śrīdhara-svāmī (bhāvārtha-dīpikā) :** kṛttāni śīrṣādīni yeṣāṁ tān
\|\|14\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁs tāmrādīn \|
āsravanmado yebhyastaiḥ \| yamakṣayaṁ
yamaśabdopalakṣitāṣṭagāṁyogasthānam, mokṣam iti vāstavorthaḥ \| yaṁ
cākṣayamāstam ity arthaḥ \| tatrāpi mokṣa evārtha ātyantikatayeṣyate iti
caturthokteḥ \| acyuteti cakrādya vaiyarthyābhiprāyeṇa \|
nirastāṁllīlayaiva hatānnirīkṣya uttuṅgadurgādyārohaṇena dṛṣṭvā \|
naraka iti jāta-mātreṇa manuṣyamastakasya mukhe grahaṇāt tatsañjñāṁ
prāpta iti, janmata eva duṣṭasvabhāvaḥ sūcitaḥ \| tad-ākhyāyikā ca
kālikā-purāṇe jñeyā \| dharā-suta iti śaktitvaṁ darśitam \|\|14\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yama-kṣayaṁ mṛtyum ity arthaḥ
yama-gṛha-gamanottaraṁ mokṣas tu jñeyaḥ \| **acyuteti**
cakrādy-avaiyyābhiprāyeṇa tathā tena śīrṣādikartanaprakāreṇa nirastān
līlayā darata eva hatān vīkṣya uttuṅgadurgādyārohaṇena naraka iti
jāta-mātreṇa manuṣyamastakasya mukhe grahaṇāt tatsañjñāprāptyā janmata
eva duṣṭabhāvaḥ sūcitaḥ tadākhyāyikā ca kālikāpurāṇe jñeyā dharāyāḥ
sutaḥ iti mahāśaktitvaṁ darśitam \|\|14\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** yama-kṣayaṁ mṛtyum ity arthaḥ \|
mokṣas tu jñeyaḥ \|\|14\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yama-kṣayaṁ yamaniyam
ādy-aṣṭāṅga-yoga-sthānaṁ mokṣam iti vāstavo'rthaḥ \|\|14\|\|

**\...**

**\|\| 10.59.15 \|\|**

> dṛṣṭvā sa-bhāryaṁ garuḍopari sthitaṁ
>
> sūryopariṣṭāt sa-taḍid-ghanaṁ yathā \|
>
> kṛṣṇaṁ sa tasmai vyasṛjac chataghnīṁ
>
> yodhāś ca sarve yugapac ca vivyadhuḥ \|\|

**śrīdhara-svāmī (bhāvārtha-dīpikā) : śataghnīṁ** śakti-viśeṣam
\|\|15\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa bhaumaḥ \| tasmai
kṛṣṇāya \| payodhi-prabhavair airāvata-kulodbhavaiḥ saha,
airāvata-kulebhāṁś ca iti vakṣyamāṇatvāt, purān nirākramat \| sa-bhāryam
iti tad-darśanenātikruddha iti bhāvaḥ \| aho mām api kātaram ayaṁ
manute, yataḥ sa-strīka āgataḥ svaṁ nirbhayaṁ jñāpayitum iti krodhe
hetuḥ \|\|15\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yamakṣayaṁ mṛtyad vā,
rābhāva-lakṣaṇamapunarāvṛttimokṣam ity arthaḥ acyuteti
cakrādyavaiyābhiprāyeṇa, tathā tena śīrṣādikartanaprakāreṇa nirastān
līlayā dūrata eva hatān nirīkṣya, cāracakṣuṣā uttuṅgadurgādyārohaṇena vā
\| naraka iti jāta-mātreṇa tena manuṣyamastakasya mukhe
grahaṇāttatsañjñāprāptyā janmata eva duḥsvabhāvaḥ sūcitaḥ \|
tadākhyāyikā ca śrīkālikāpurāṇe vyaktaiva \| dharāyāḥ sarvaṁsahāyāḥ
suto\'pi durmarṣaṇaḥ san \| yad vā, dharāyāḥ śrī-bhagavat-priyāyāḥ suta
iti mahāprabhāvo\'bhipretaḥ, ata eva durmarṣaṇaḥ, ā samantāt sadā sravan
mado yeṣāṁ taiḥ saha, yataḥ payodhiprabhavaiḥ
bhīrābdhimathanodbhutairāvatakulodbhavatvāt, tathā cāgre vakṣyati
airāvatakulebhāṁś ca \[ bhā.pu 1059\|37 \] iti nirākramat
purānniṣkrāntaḥ \| kṛṣṇaṁ śyāmasundaraṁ sabhāya dṛṣṭveti mahākruddhaḥ
sann iti \| yad vā, tādṛśaṁ taṁ dṛṣṭvāpi, aho mahādāruṇatvam iti bhāvaḥ
\| yodhā gajārūḍhāḥ kiṁ vā, anye\'pi tatsaṅgāgatāḥ \| tataś ca gajaiḥ
sahetyuktisteṣāṁ tatra prādhānyāt, ca eva, yugapadeva,
vityadhurvedhumastrādīni asṛjannity artha \|\|15\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** payodhi-prabhavair gajaiḥ
saha tat-prabhavairāvata-kūla-jatvāt tathā cāgre airāvata-kūlebhāṁś
cetiḥ nirakramat nirakrāmat purān niṣkrāntaḥ sa-bhāryaṁ dṛṣṭveti tena
mahā-kruddhaḥ sann iti bhāvaḥ \| ca api yugapad api vivyadhuḥ \|\|15\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** āsravanto madā yeṣāṁ tair
gajaiḥ saha nirākramaṁ **śataghnīṁ** śakti-viśeṣam \|\|15\|\|

**\...**

\|\| 10.59.16 \|\|

> tad bhauma-sainyaṁ bhagavān gadāgrajo
>
> vicitra-vājair niśitaiḥ śilīmukhaiḥ \|
>
> nikṛtta-bāhūruśirodhra-vigrahaṁ
>
> cakāra tarhy eva hāśva-kuñjaram \|\|

**śrīdhara-svāmī (bhāvārtha-dīpikā) :** vicitrā vājāḥ patrāṇi yeṣāṁ tair
bāṇair nikṛttā bāhava ūravaḥ śirodhrāḥ kandharā vigrahā dehāś ca yasmiṁs
tat \| tarhy eva taṁ yadā vivyadhustasminn eva kṣaṇe \|\|16\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śilīmukhair** bāṇaiḥ \| tad
upasthitam \|\|16\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vicitra-vājair iti
vegavattvādikam abhipretam \| svarūpa-mātranirdeśo\'yam \| evaṁ niśitair
ity-ādy api na ca kevalam aśvādhārūḍhā daityā eva hatās teṣāṁ vāhanāni
ca tathaivety āha---hateti \|\|16\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vicitra-vājair iti \|
vegavattvādikam abhipretaṁ na ca kevalam aśvādy-ārūḍhā hatāḥ \[ teṣāṁ \]
vāhanāni cety āha---hateti \|\|16\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : vicitrāḥ vājāḥ** patrāṇi
yeṣāṁ taiḥ \|\|16\|\|

**\...**

**\|\| 10.59.17-19 \|\|**

> yāni yodhaiḥ prayuktāni śastrāstrāṇi kurūdvaha \|
>
> haris tāny acchinat tīkṣṇaiḥ śarair ekaikaśas tribhiḥ \|\|
>
> uhyamānaḥ sauparṇena pakṣābhyāṁ nighnatā gajān \|
>
> garutmatā hanyamānās tuṇḍa-pakṣa-nakher gajāḥ \|\|
>
> puram evāviśann ārtā narako yudhy ayudhyata \|
>
> dṛṣṭvā vidrāvitaṁ sainyaṁ garuḍenārditaṁ svakam \|\|

**śrīdhara-svāmī (bhāvārtha-dīpikā) :** atyāścarye kurūdvaheti
sambodhanam \| tathā hi, tair yāni prayuktāni śastrāstrāṇi tatprāpteḥ
pūrvam eva tatsarvaṁ sainyaṁ hatvā paścāttāni śastrāṇyastrāṇi ca
ciccheda \| tatrāpy ekaikaṁ śastram astraṁ ca tribhiḥ śarair ityāścaryam
\| kiṁ ca, garutmateti \|\|17-19\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karūdvaheti---tvayy apy
astra-śastra-nipuṇe naitat kadācin na dṛṣṭaṁ śrutaṁ veti bhāvaḥ \| tair
yodhaiḥ \| tat-prāpteḥ śastra-prāpteḥ \| tat-sainyaṁ bhauma-sainyam \|
tāni sainya-prayuktāni \| tatrāpi chede\'pi \|\|17\|\|

na kevalaṁ bhagavān evādbhutam api tu tad-vāhanam apīty āha---*kiṁ ca,*
iti \| tuṇḍaṁ cañcvagrama tañḍo\'strī pakṣicañcvagre labane tāḍane\'pi
ca iti niruktiḥ \| suparṇenohyamāna iti tatraiva
līlayātiśīghragatyetastato nīyamāna ity arthaḥ \| bhagavantaṁ vahatāpi
pakṣābhyāṁ gajahananāttatprabhāvotkarṣopyuktaḥ \| gajā ete yodhair
anadhiṣṭitāḥ, rājavāhakāḥ pathavisthatā iti \| kurūdvahetyāścaryeṇa
saṁbodhanam, kuruṣu madhye bhīṣmārjunādibhir apyetatprayogalāghavaṁ
kṛṣṇena jñāpitair api na jñātuṁ śakyata iti bhāvaḥ \|\|18\|\|

yudhīti tasya nirbhayatoktā \|\|19\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śasrāṇi khaḍgādīni,
astrāṇi śarādīni, harir iti---tādṛśakṣiprakāritvena sarveṣāṁ manoharaṇāt
\|\|17\|\|

suparṇenohyamāna iti tatraivetastato līlayātiśīghragatyādemahāprabhāvatā
sūcitā \| yad vā, śrīgaruḍasyāpi prabhāva uktaḥ, śrī-bhagavantaṁ
vahatāpi pakṣābhyāṁ gajānāṁ hananāt, ete ca yodhairanadhirūḍhā
rājavāhakāḥ: pṛthak sthitā mahāgajā jñeyāḥ \| tatra kecinihatā eva kecic
ca bhagnā ity āha---garutmateti \| agre sthitāḥ kecittuṇḍena cañcvā,
pārśvadvayasthāś ca pakṣābhyāṁ paścātsthitāś ca raṇanakhair iti jñeyam
\| evaṁ tasyāpi kṣiprakāritvaṁ mahāvikramādikaṁ ca darśitam \|\|18\|\|

yudhi sthitaḥ sann iti tasyāpi nirbhayatvādika sacitama, sarva-sainye
vinaṣṭe\'pi nijagajeṣu bhagneṣv api tatrāvasthānāt \| vidrāvitaṁ bhaṅga
prāpitam, yator\'ditam \| yad vā, kiñcidvidrāvitaṁ kiñcidditaṁ ca hataṁ
dṛṣṭā \| sainyam iti sainyasya gajapradhānatvāt \| kiṁ vā,
gajarakṣiṇāmaśvavārādīnāṁ saṅgrahāt \|\|19\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yānīti sārdhakam \| śastrāṇi
khaḍgādīni astrāṇi śarādīni suparṇenohyamāna iti tatraivetastato
līlayātiśīghragatyā mahāśobhā sūcitā śrīgaruḍasyāpi prabhāva uktaḥ
śrī-bhagavantaṁ vahato\'pi pakṣābhyāṁ gajānāṁ hananāt eteca yodhair
anadhirūḍhā rājavāhakāḥ pṛthaksthitā jñeyā \|\|17\|\|

tatra kecinihatā eva kecic ca bhagnā ity āha---garutmateti \|\|18\|\|

yudhīti \| yudhi sthitaḥ sann ity arthaḥ \| iti tasyātinirbhayatvādikaṁ
sūcitaṁ vidrāvitaṁ bhaṅga prāpitaṁ yato\'ditaṁ yad vā, kiñcidvidrāvitaṁ
kiñcidardditaṁ ca hataṁ dṛṣṭvā sainyam iti sainyasya gajaprādhānyāt kiṁ
vā, gajarakṣiṇām aśvavārādīnāṁ saṅgrahāt \|\|19\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sainyasya
bāhvādicchedamuktvā tatprayuktāstraśastrāṇāṁ chedam āha---yāmīti \|
śastrāṇi khaḍgādīni astrāṇi śarādīni \| ekaikaśaḥ iti karmaṇaḥ karaṇasya
ca viśeṣaṇam \| yodhair yāni prayuktāni teṣāṁ lakṣaprāpteḥ pūrvam eva
tattatprayoktṝn prathamaṁ chitvā tatastatprayuktāni tāni ciccheda
tatrāpy ekaikaṁ śastramastraṁ ca tribhistribhiḥ śaraiściccheda \| tair
api tribhiḥ praty ek am eva prayuktair na tu yugapat prayuktair
ityāścaryeṇa sambodhanaṁ kurudvaheti \| kuruṣu madhye bhīṣmārjunādibhir
api naitat prayogalāghavaṁ kṛṣṇena jñāpitair api jñātuṁ śakyata iti
bhāvaḥ \|\|17-19\|\|

**\...**

**\|\| 10.59.20 \|\|**

> taṁ bhaumaḥ prāharac-chaktyā vajraḥ pratihato yataḥ \|
>
> nākampata tayā viddho mālāhata iva dvipaḥ \|\|

**śrīdhara-svāmī (bhāvārtha-dīpikā) :** yato yayā śaktyā vajraḥ
pratihata āsa \| garuḍas tu nākampata \|\|20\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ garuḍam \| tayā śaktyā
\|\| yato yayā \|\|20\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viddho\'pi nākampata
nāvyathata \| kiṁ vā, svasthānāddhāc ca nācalad ity arthaḥ---tayā kiñcid
api karttamaśaktatvāt \| tatraiva dṛṣṭāntaḥmāleti \|\|20\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viddho\'pi nākampata
nāvyathata anubhāvena bhāvo vyajyate kimbā sva-sthānād dhairyāc ca
nācalad ity arthaḥ \|\|20\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** yayā śaktyā vajraḥ
pratihata āsīt \|\|20\|\|

**\...**

**\|\| 10.59.21 \|\|**

> śūlaṁ bhaumo'cyutaṁ hantum ādade vitathodyamaḥ \|
>
> tad-visargāt pūrvam eva narakasya śiro hariḥ \|
>
> apāharad gajasthasya cakreṇa kṣura-neminā \|\|

**śrīdhara-svāmī (bhāvārtha-dīpikā) :** garuḍe **vitathodyamaḥ** san
**śūlaṁ** triśūlam **ādade** dhṛtavān \|\|21-22\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vitathodyamo**
vyartha-prayatnaḥ \| **tad-visargāc** chala-tyāgāt \|
tato\'mogha-śula-hastaṁ bhaumam ālakṣya śīghram imaṁ jahīti
satyabhāmayoktaḥ kṛṣṇas taṁ jaghānety āha---tad iti \|\|21\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** acyuta
susthiratayābhimukhe santaṁ bhagavantam ity arthaḥ \| yad vā,
acyutamabyarthaṁ śūlam, tasya śulasya visargāt prāg eva apa anāyāsena
kṣipram evāharat, yataḥ kṣaravattīkṣṇadhārā nemayo yasya tena \|\|21\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasya śūlasya visargāt prāg
eva apāharat tasyājānata ivāharat yataḥ kṣuravat tīkṣṇa-dhārā nemayo
yasya tena \|\|21\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cāmogha-śūla-hastaṁ
bhaumam ālakṣya śīghram imaṁ jahīti satyabhāmayoktaḥ kṛṣṇas taṁ
jaghānety āha---tad iti \|\|21\|\|

**\...**

**\|\| 10.59.22 \|\|**

> sa-kuṇḍalaṁ cāru-kirīṭa-bhūṣaṇaṁ
>
> babhau pṛthivyāṁ patitaṁ samujjvalam \|
>
> hā heti sādhv ity ṛṣayaḥ sureśvarā
>
> mālyair mukundaṁ vikiranta īḍire \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hāheti daityāḥ, sādhv iti
munayaḥ \| hāheti hā viṣādaśugartipu, iha nidāyāṁ ca iti kṣīrasvāmī \|
hā pāpiṣṭha naraka, hā viśvodvejaka tvaṁ yanmṛtastatsādhusādhv iti ūcuḥ
\| vikiranta ācchādayantaḥ, laghur iti śeṣaḥ \|\|22\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** patitam api vabhau śiraḥ,
yataḥ samyagujjvalam \| tatra hetuḥ---sakuṇḍalam ity -ādi \| hāheti
bhūmisutaśiraḥ pātāt, sādhv iti ca dṛṣṭamaraṇāt \| yad vā, hāheti
tadanugāḥ, ṛṣayaś ca sādhvityucur iti śeṣaḥ \| sureśvarā indrādayo
mālyaviśeṣeṇa śrīsatyabhāmā---garuḍasāhity-ādinā, kiranto vyāpnuvantaḥ,
mukundam iti narakavadhena paramānandapradānāt, ata eva īḍire
jayajayetyādistutyā tuṣṭuvuḥ \|\|22\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śiro babhau lokadṛṣṭī
rañjayāmāsa yataḥ patitaṁ duṣṭasambandhitvād iti bhāvaḥ \|
atastadīyaśobhāraca nam api tadānīm eva tadupodvalakaṁ jātam iti
savinodam āha---samujjvalam iti \| samujvalad iti kacit tatra hetuḥ
sakuṇḍalam ity -ādi hāheti nindāyāṁ mahāpāpiṣṭho\'yamāsaud ity arthaḥ \|
hāviṣādaśagātiṣvity atra nindāyāṁ ceti hi kṣīrasvāmī \| sādhv iti harṣāt
bhadraṁ jātam idam ity arthaḥ \| ūcur iti śeṣaḥ \| sureśvaraḥ
indrādayastaṁ mālyavikiranta ācchādayantaḥ \|\|22\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** hā heti \| hā
viṣādaśugārtiṣu ity atra nindāyāñceti kṣīrasvāmī \| hā pāpiṣṭha naraka !
hā viśvodvejaka ! tvaṁ yanmṛtastatsādhu sādhvityūcuḥ \| vikiranta
ācchādayantaḥ \|\|22\|\|

**\...**

**\|\| 10.59.23 \|\|**

> tataś ca bhūḥ kṛṣṇam upetya kuṇḍale
>
> pratapta-jāmbūnada-ratna-bhāsvare \|
>
> sa-vaijayantyā vanamālayārpayat
>
> prācetasaṁ chatram atho mahā-maṇim \|\|

**śrīdhara-svāmī (bhāvārtha-dīpikā) :** pratapte jāmbūnade yāni ratnāni
tair bhāsvare \| merv-aṁśa-bhūtaṁ mandara-śikharaṁ mahā-maṇiṁ cārpayad
iti \|\|23-24\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato bhaumamateranantaram
\| vanamālayā saha kuṇḍale ārpayad ity anvayaḥ \|
kiṁbhūtayā---vaijayantī vasuvidhamauktikamālā, tatsahitayā \| vanamālā
tu harer arcanāyaiva na tu bhaumena kasyacidānīteti bodhyam \| mahānto
maṇayo yatra taṁ sumeroraṁśabhūta mandarākhyagiriśikharam \|
hṛtāmarādristhānena ity uktaḥ \| vaijayantī pañcavarṇā, vanamālā
caraṇa-lambinī patra-puṣpa-mayīti bhedaḥ \| yad vā,
---aṣṭadhāmauktikanirmitā vaijayantī, pañcaratnamayī vā \| anayor
lakṣaṇaṁ tṛtīyaskandhe ṭīkāyāmasmābhilikhitam eva \|\|23\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhūrmātṛtvena narakasya
gṛhe mūrtimatī sadā vartamānā \| kiṁ vā, tadānīm evāvirbhatā, kṛṣṇaṁ
sākṣādbhagavantaṁ svapatim ity arthaḥ \| ata upetya samīpe gatvā,
vaijayantī pañcavarṇā, vanamālā cāpā. dalambinī patrapuṣpamayīti bhedaḥ
\| vaijayantī---sahitayā vanamālayā saha \| atho samuccaye, vilambe vā,
tvarayādau mālāsahitakuṇḍalārpaṇataḥ paścāt chatrādyarpaṇāt \|\|23\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaijayantī pañcavarṇā
vanamālā caraṇa-lambinī patra-puṣpamayīti bhedaḥ \| vaijayantīsahitayā
vanamālayā saha \|\|23\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : mahā-maṇiṁ** maṇi-parvatam
\|\|23-24\|\|

**\...**

**\|\| 10.59.24 \|\|**

> astauṣīd atha viśveśaṁ devī deva-varārcitam \|
>
> prāñjaliḥ praṇatā rājan bhakti-pravaṇayā dhiyā \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
bhagavadarcanakuṇḍalādipratyapaṇottaram \| bhaktyā pravaṇayā tadgatayā
\| nimne\'tha tatpare vakra pravaṇo vananirgataḥ iti niruktiḥ \| atha
tattadarpaṇottaram \| bhaktyā pravaṇāyattā dhīstayā praṇatāvanatamastakā
satī \| devavarair brahmādibhir acitam \| he
rājanniti---śrī-kṛṣṇayaśaḥśravaṇena rājamāna eva rājā bhavatīti bhāvaḥ
\|\|24\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha
tat-tad-arpaṇānantaraṁ bhaktyā pravaṇā āyattā vaśīkṛtā yā tayā buddhyā,
praṇatā stuty-arthaṁ prāk kṛtapraṇāmā, paścāt prāñjaliḥ satī \| yad vā,
praṇatā cāvanata-mastakā satī tuṣṭāva, yato viśveśam, ato deva-varaiḥ
śrī-brahmādibhir arcitaṁ tat-tat-prakāreṇāstauṣīd iti bhāvaḥ \| yato
devī śrī-bhagavat-priyā bhaktyā dyotamānā vā, iti tasyāḥ
śrī-bhagavan-māhātmyābhijñatā sūcitā \| atas tat-stuti-śravaṇārtham
avadhāpayati---he rājann iti \|\|24\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tattadarpaṇānantaraṁ
bhaktyā pravaṇā āyattā vaśīkṛtā yā tayā buddhyā praṇatā stutyarthaṁ prāk
kṛtapraṇāmā paścāt prāñjaliḥ satī yad vā, praṇatā ca avanatamastakā satī
tuṣṭāva yataḥ viśveśam ato deva-varair brahmādibhir acitaṁ
tat-tat-prakāreṇaivāstaud iti bhāvaḥ \|\| 24\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.59.25 \|\|**

**bhūmir uvāca---**

> namas te deva-deveśa śaṅkha-cakra-gadā-dhara \|
>
> bhaktecchopātta-rūpāya paramātman namo'stu te \|\|

**śrīdhara-svāmī (bhāvārtha-dīpikā) :** aiśvaryaṁ jñātvā bhūmiḥ stauti
\| namasta iti \| paramātman devādyantaryāmin \|\|25\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devādyantaryāminn iti
svasyāpi tadadhīnatvam āha \| nanu tvam api devyasi kathaṁ matstavane
pravṛttā, tatrāha---he devadeveśa, tvaṁ tu devānāmindrādīnām api ye devā
dyotakā brahmādayas teṣām api īśastutyarho mama tu tatṛṣṭāyās tatra kā
vārteti bhāvaḥ \| atas teṣām avanārtham eva śaṅkhādiśastradharo\'sīti
bhāvaḥ \| yatra \| tatra hetutvena saṁbodhayati---he paramātmann iti \|
tvāṁ vinā te na kiñcitkartuṁ samarthā iti bhāvaḥ \| ataste namo\'s tu \|
yad vā, ---paramātmannityasyāyaṁ bhāvaḥ bhagavaṁstvadveṣimātur api
mamāntaḥkaraṇaṁ jānāsyeveti tātparyam \|\|25\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhaktair icchayā
svecchayā upāttaṁ manasi gṛhītaṁ rūpaṁ yasya \|\|25\|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhaktipravaṇadhītvena
punaḥ punarnamantī, tatrāpi prāg eva vandamānā stauti---namasta iti \|
devānāṁ devāḥ śrībrahmādayas teṣām īśa ! paripālaka ! ata eva
duśṭavadhārthaṁ śaṅkhādidhara ! kiṁ ca, bhaktānāṁ teṣām evecchayā
upāttāni prakaṭitāni śrīmatsyādirūpāṇi yena tasmai, kiṁ ca, teṣāṁ
sarva-sadbuddhyādi---pravartakaś ca tvam evetyāśayenāha---paramātmann
iti \| śaṅkhādīnāṁ tattatkrameṇoktiḥ prāyo vāmādhaḥ karāddakṣiṇādhaḥ
karāntaṁ krameṇa tattadvāraṇāt \| tatra ca bhāryātvena vāmasthitayā tayā
prāga vāmata eva varṇanād iti dik \| evaṁ śrī-nāradādivac
caturbhujatvena tathāsau dṛśyata iti jñeyam \| yad vā, nanu devadevaśaḥ
śrīnārāyaṇa eva, satyam, śaṅkhādidhāraṇāt sa eva tvam ity āha---śaṅketi
\| nanu, mama nārāyaṇatve kathaṁ kadācidvibhujatvam ?
tatrāha---bhaktacchayopāttaṁ rūpaṁ manuṣyamūtidvibhujatvādinā saundaryaṁ
vā yena tasmai, tathāpi nijaśaktyā sarva vyāpnuvannantar api bhāsīti \|
kiṁ vā, ata eva sarveṣāṁ priyatamo\'sī. ty āha---paramātmann iti
\|\|25\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devānāṁ devā brahmādayas
teṣām īśa paripālaka ! ata eva duṣṭa-vadhārthaṁ śaṅkādi-dhara ! kiṁ ca,
bhaktānāṁ teṣām evecchayā upāttāni prakaṭīkṛtāni śrīmatsyādirūpāṇi yena
tasmai kiṁ ca, teṣāṁ sad-buddhay-ādi-pravartakaś ca tvam evety
āśayenāha---paramātmann iti \|\|25\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhaktecchopātta-rūpāyety-ādi
\| bhaktair svecchayopāttaṁ manasi gṛhītaṁ rūpaṁ yasya \|\|25\|\|

------------------------------------------------------------------------------------------------------------

**viśvanātha-cakravartī (sārārtha-darśiṇī) :** paramātmann iti \|
tvad-vidveṣo jananyā api mamāntaḥkaraṇaṁ tvaṁ jānāsyeveti bhāvaḥ
\|\|25\|\|

**\...**

**\|\| 10.59.26 \|\|**

> namaḥ paṅkaja-nābhāya namaḥ paṅkaja-māline \|
>
> namaḥ paṅkaja-netrāya namas te paṅkajāṅghraye \|\|

**śrīdhara-svāmī (bhāvārtha-dīpikā) :** yena mantreṇa kuntyāḥ prasannaḥ
pūrvamāsīt, tena mantreṇa namasyati---nama iti \| paṅkajaṁ nābhau yasya,
tasmai jagatkāraṇāyety arthaḥ \| ata eva satkīrtimayī paṅkajamālā
vidyate gasya tasmai \| evaṁbhūtaṁ dhyāyatāṁ paṅkajavatsuprasanne
tāpopaśamane netre yasya tasmai \| paṅkajavatsusevyau paṅkajāṅkitau
vāṅghrī yasya tasmai nama iti \|\|26\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti-na tu
yogavṛttyā nābhisthāpitakamalaḥ kaścidaparo grāhya iti bhāvaḥ \| ata eva
jagatkāraṇatvād eva \| evam bhūtaṁ jagatkāraṇamuttamakīrtim \| na hi
paṅkajaṁ prāyaḥ sevyata ityarucyāha---paṅkajāṅkitāv iti \|
mannetrādisarvendriyakṛtārthīkartam evātrāgato\'sīti premṇā mādhuryaṁ
varṇayati---nama iti \| paṅkajayonitayā nābheḥ sarovarasāmyena
gāṁbhīryamabhipretam \| yad vā, ---śrī-kṛṣṇanābheḥ padmākāratvāt \|
bhaktyudrekeṇa caraṇayor ante nirdeśaḥ \| caraṇayor ekasyaiva
paṅkajāṅkitatve\'pi sajātīyatvenaikyavivakṣayā svāmicaraṇaiḥ
paṅkajāṅkitāv iti vyākhyātam \|\|26\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhaktair icchayā
svecchayā upāttaṁ manasi gṛhītaṁ rūpaṁ yasya \|\| 26-45 \|\|

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
devadeveśatvamupapādayantī stauti---nama iti \| etadādipadyadvayaṁ tair
vyākhyātam \| pakṣāntare ca saundaryam eva varṇayati---paṅkajeti \|
paṅkajayonitayā nābheḥ sarovarasāmyena gabhīratābhipretāḥ yad vā,
paṅkajavannābhir yasya, kṛṣṇanābheḥ padmākāratvāt paṅkajanābhatvādīnāṁ
yathottaraṁ saundaryahetutve śreṣṭhyam, ata eva bhaktyudrekeṇa
śrīcaraṇayoḥ saundayaviśeṣāpekṣayānte nirdeśaḥ \|\|26\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devadeveśatvamupapādayantī
stauti---nama iti \| etadādipadyadvayaṁ tair vyākhyātaṁ tatra
paṅkajāṅkitāvajrā ity ekasyaiva tadaṅkitatve\'pi sajātīyatve\'pi
naikyavivakṣayeti mantavyaṁ yad vā, atha saundarya varṇayati---paṅkajeti
\| paṅkajayonitayā nābheḥ sarovarasāmyena \[ bhī \] gambhīratābhipretā
yad vā, paṅkajavannābhir yasya śrī-kṛṣṇanābheḥ padmākāratvāt
paṅkajanābhatvādīnāṁ trayāṇāṁ yathottaraṁ saundaryahetutve śreṣṭhayam
ante tu bhaktayadrekeṇa śrīcaraṇayoḥ saundaryanirdeśaḥ \|\|26\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** bhaktacchopāttarūpāyety-ādi \|
bhaktaiḥ svecchayopāttaṁ manasi gṛhītaṁ rūpaṁ yasya \|\| 26-45 \|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**
mannayanādisarvendriyakṛtārthīkaraṇāyāgato'sīti mādhuryaṁ
varṇayati---nama iti \|\|26\|\|

**\...**

**\|\| 10.59.27-28 \|\|**

> namo bhagavate tubhyaṁ vāsudevāya viṣṇave \|
>
> puruṣāyādi-bījāya pūrṇa-bodhāya te namaḥ \|\|
>
> ajāya janayitre'sya brahmaṇe'nanta-śaktaye \|
>
> parāvarātman bhūtātman paramātman namo'stu te \|\|

**śrīdhara-svāmī (bhāvārtha-dīpikā) :** kiṁ ca, bhagavate
niratiśayaiśvaryāya vāsudevāya sarva-bhūtāśrayāyāta eva viṣṇave vyāpine
\| na hi sarva-bhūtāśrayatvaṁ paricchinnasya sambhavatīti kutaḥ
sarvāśrayatvaṁ tatrāha---puruṣāya sarvasmātkāryāt pūrvam eva sate,
pūrvam evāhamihāsam iti tatpuruṣasya puruṣatvaṁ iti śruteḥ \| etad api
kutaḥ \| ādibījāya \| āderjagatkāraṇasyāpi kāraṇāya \| evam api na
mṛdādivajjāḍyam ity āha---pūrṇabodhāyeti \|\|27\|\|

nanv evam api svasya kāraṇāt pūrvaṁ sattvaṁ na syādata āha---ajāyeti \|
svayam ajāya \| asya ca jagato janayitre \| ubhayatrāpi krameṇa
hetudvayam, brahmaṇe bṛhate, anantaśaktaya iti ca \| bṛhattvād ajatvam,
anantaśaktitvāt tajjanayitṛtvam ity arthaḥ \| nanu pitrādayaḥ putrādīnāṁ
janakāsteṣāṁ ca tatpūrve teṣāṁ ca bhūtāni teṣāṁ ca svakarmadvāreṇa jīvāḥ
kim atrāhaṁ tatrāha---parāvarātmann ity-ādi \| pitrādyātmakatvāt tvam
eva janaka ity arthaḥ \|\|28\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** purnaharer aiśvaryaṁ
dyotayaty āha---*kiṁ ca* iti \| ata eva sarva-bhūtāśrayatvād eva \| tad
evāha---na hīti \| sarvāśrayatve hetumāśaṅkate---kuta iti \| etat
sarva-kāryapūrvakālīnatvam \| jagatkāraṇasya brahmādeḥ \| evam api
bījarūpatve\'pi \| pūrṇabodhāya jñānaikarūpāya \|
tavaiśvaryāmasindhāvapyahaṁ khelayantyasmīty āha---nama iti \| bhagavate
niratiśayaiśvaryāya \| bhagavattve\'pi vāsudevāya vāsudevo bhagavatām
ity uktervasudevanandanāya, svayaṁ bhagavata ity arthaḥ \|
vasudevaputratve\'pi viṣṇave sarva-vyāpakāya \| sarva-vyāpakatve\'pi
puruṣāya puruṣavatparicchinnāyety arthaḥ \| puruṣavatparicchinnatve\'py
ādibījāya sarvādeḥ \| śronārāyaṇasyāpy
āvirbhāvaprayojakabrahmamohanalīlāyāṁ tathā darśanāt \|
tādṛśādibījatve\'pi pūrṇaścāsau bodhaśceti, pūrṇa jñānasvarūpaṁ
yadbrahma tasmai \| aprākṛtānantaviśeṣatve\'pi tvam eva niviśeṣa
brahmety arthaḥ \| toṣiṇīkārāstu---puruṣāṇāṁ nijajanānāmāyaḥ
premādilābhastasyādibījāya kāraṇāya taddātra ity arthamāhuḥ \|\|27\|\|

punarāśaṅkate---nanv iti \| evam api pūrṇabodharūpatve\'pi \| ajāya
kāraṇajitāyety arthaḥ \| asya viśvasya \| ubhayatrāpi---ajatve
janayitṛtve ca \| *ity artha* iti---brahmaṇa evājatvaṁ tadbhinnasya
tajjatvādanantaśakter eva janakatvaṁ, tadbhinnasya janyatvād iti bhāvaḥ
\| atrāśaṅkatenanv iti \| atra janane \| ahaṁ kiṁ, ka ity arthaḥ \| ity
artha iti---pitrādīnām api janyatvaśruteḥ paramakāraṇasya tavaiva
mukhyaṁ janakatvam ity āśayaḥ \| tvamajo\'pi atha cāsya viśvasya
janayitā, janayitāpi tvam eva brahma nirviśeṣarūpaṁ, nirviśeṣasvarūpam
api tvam evānanta, ananta-śaktitve\'pi tava tisra eva śaktayas
taṭa-stha-bahiraṅgāntaraṅga-lakṣaṇāḥ, tāś ca tvam eva ity
āha---parāvareṣām utkaṭa-nikṛṣṭānām ātmā jīvas tvam eva tvam eva
bhūtātmā pañca-bhūtātmako dehas tvam eva paramātmāntaryāmī \|\|28\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īdṛśaṁ tu saundaryādikaṁ
yuktam evety āha---nama iti \| bhagavate
nijāśeṣa-bhagavattā-prakaṭana-parāya, yato vasudeva-nandanāya, ata eva
viṣṇave sva-mahimnā jagad-vyāpakāya, tac cāntar bahiś cety
āha---puruṣāya, antaryāmitayā sarveṣāṁ hṛdi sadā vartamānāya \| kiṁ ca,
ādi-bījāya madhura-madhura-vicitra-bālyādi-krīḍāyā nidānāya---anyatra
tādṛśa-bālya-krīḍādy-avistāraṇāt \| yad vā, kiṁ [ca]{.mark}, puruṣāṇāṁ
nija-janānām āyā premādilābhastasyādibījāya, na ca tad-arthaṁ teṣāṁ
vijñāpanāpekṣāstīty āha---pūrṇeti \| yad vā, kiṁ ca, pūrṇā ātmārāmās
teṣām api bodho mukti tucchatāyā bhaktyutkṛṣṭatāyāś ca jñānam \| kiṁ vā,
bodhayati bhagavattvādi kam iti bodho bhaktiyogo yasmāttasmai, teṣām api
svasmin bhaktau pravartakāyety arthaḥ \| tathā ca śrīkuntīstuto

> tathā paramahaṁsānāṁ munīnām amalātmanām \|
>
> bhakti-yoga-vidhānārthaṁ kathaṁ paśyemahi striyaḥ \|\| \[bhā.pu 1.8.20
> \] iti \|\|27\|\|

ajāyeti sadātanatayā tasmai kāraṇarāhityamuktam, pareṣāṁ kāraṇānāṁ
mahadādīnām, avareṣāṁ ca kāryāṇāṁ brahmāṇḍādīnām \| kiṁ vā, pare
utkṛṣṭāḥ śrībrahmādayaḥ, avare apakṛṣṭāḥ sthāvarādayas teṣām ātmann iti
jīvānāṁ bhagavadaṁśatayābhedābhiprāyeṇa na kevalamātmā, teṣām antaryāmī
ca tvam evety āha---he paramātmanniti, anyat tair vyākhyātam \|
pakṣāntare śrīvasudevaputratayā paricchinnavaddṛśyamānarūpatve\'pi
bahirantarvyāpakatvaṁ ghaṭata evādnutānantaśaktitvād ity āha---ajāyeti
\| nirvikārāyājanmavikārāya, janmavikārābhāvena tadanantarānyavikārāṇām
apy abhāvāt \| tathāpy asya viśvasya janayitra \|

nanu, nirvikārasya janayitṛtvaṁ kila viruddha syāt ? parameśvaratvāt
sarva ghaṭetaivety āha---brahmaṇe brahmaghanamūrtaye, ata
evānantaśaktaye, anyat samānam \| tatraiva pakṣāntare
nijajanalābhanidānatvādikam eva darśayati---ajāyeti \| brahmaṇe
śrībrahmārthamasya viśvasya vodhasya vā janayitre, śrībrahmaṇastat
puruṣatāṁ darśayaṁstam eva viśiṣṭi---ajāyeti, āt viṣṇorjāyata
ityajastasmai, jananaṁ ca vahvāścaryamayatvādinetyāśayenāha---ananteti
\| anena mahāvātsalyaṁ ca darśitam \| yad vā, nanu śrībrahmaiva viśvaṁ
sṛjati ? satyam, tvadadbhataśaktyai vetyāśayenāha---ananteti \|

nanu, svīyānāṁ tathās tu nāma, ātmārāmāṇāṁ bhakto pravarttanaṁ kutaḥ ?
nijakāruṇyaprabhāvād evety āha---pareti, pare pitrādayaḥ, avare
mātrādayas teṣām ātman ! snehena putrādipālane pravartaka !
pitrādibhyo\'py adhikādhikaṁ sahajaṁ tvatkāruṇyam ity āha---paramātmann
iti \| tvatkāruṇyārṇavāṁśavibhāga-mātralābhe naivānyeṣāṁ sarveṣāṁ
kāruṇyodayād iti \|\|28\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īdṛśaṁ tu saundaryādikaṁ
yuktam evety āha---nama iti \| bhagavate nijāśeṣa-guṇa-prakaṭana-parāya
yataḥ vasudeva-nandanāya ata eva viṣṇave sva-mahimnā ca jagad-vyāpakāya
\| kiṁ ca, puruṣāṇāṁ nija-janānām āyaḥ premādi-lābhas tasyādi-bījāya na
ca tad-arthaṁ teṣāṁ vijñāpanāpekṣāstīty āha---pūrṇeti \|\|27\|\|

śrīvasudevasutasya tavaivaitadaiśvaryam ity āha---ajāyety-ādi \|\|28\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :**
tavaiśvaryāmṛtasiddhāvapyahaṁ khelayantyevāsmīty āha---nama iti \|
hbagavate niratiśayaiśvaryāya bhagavattve'pi vāsudevāya vāsudeve
bhagavatm ītyuktervasudevanandanāya svayaṁ bhagavate ity arthaḥ \|
vasudevaputratve'pi viṣṇave sarva-vyāpakāya sarva-vyāpakatve'pi puruṣāya
puruṣavat paricchinnāyety arthaḥ \| puruṣavat paricchinnatve'pi
ādibījāya sarvādeḥ śrīnārāyaṇasyāpy āvirbhāvaprayojakāya
brahmamohanalīlāyāṁ tathā darśanāt \| tādṛśādibījatve'pi pūrṇaścāsau
bodhaśceti pūrṇaṁ jñānasvarūpaṁ yadbrahma tasmai \|
aprākṛtānantaviśeṣavattve'pi tvam eva nirviśeṣaṁ brahmety arthaḥ
\|\|27\|\|

ajāyeti tvamajo\'py atha cāsya viśvasya janayitā janayitāpi tvam eva
brahmanirviśeṣasvarūpaṁ nirviśeṣarūpam api tvam evānantaśaktiḥ
saviśeṣasvarūpaś ca anantaśaktitve'pi tavatisra eva
śaktayastaṭasthabahiraṅgantaraṅga-lakṣaṇāstāś ca tvam eva ity
āha---parāvareṣām utkṛṣṭanikṛṣṭānāmātmā jīvastam eva tvam eva bhūtātmā
pañcabhūtātmako dehaḥ tvam eva paramātmā antaryāmī \|\|28\|\|

**\...**

**\|\| 10.59.29 \|\|**

> tvaṁ vai sisṛkṣur aja utkaṭaṁ prabho
>
> tamo nirodhāya bibharṣy asaṁvṛtaḥ \|
>
> sthānāya sattvaṁ jagato jagat-pate
>
> kālaḥ pradhānaṁ puruṣo bhavān paraḥ \|\|

**śrīdhara-svāmī (bhāvārtha-dīpikā) :** nanu guṇā viśvotpattyādihetavas
te ca pradhānasy eva tasya ca puruṣaḥ kṣobhakas tatra ca kālo nimittam
iti prasiddhaṁ kimatrāhaṁ tatrāha---tvaṁ vā iti \| tamaso dhāraṇe\'py
asaṁvṛta eva \| sthānāya pālanāya \| jagataḥ sṛṣṭyādyarthamutkaṭaṁ
rajaādi tvam eva bibharṣi sṛjasīty arthaḥ \| kālapradhānapuruṣāś ca
tvadvyatiriktā na santi tvaṁ tu paraḥ sarva-vyatiriktaḥ \| atas tvam eva
janayitety arthaḥ \|\|29\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
punarbhagyantareṇāśaṅkate---nanv iti \| te ca guṇāḥ \| tasya pradhānasya
\| tatra ca kṣobhe \| pūrvavadāha---kimatrāham iti \| nirodhāya nāśāya
\| utkaṭamadhikam \| ity artha iti---rajodhāraṇena sagaṁ karoṣīti bhāvaḥ
\| ataḥ sarva-vyatiriktatvāta \| ityatha iti---kāla dīnāṁ
sāmagrī-mātratvāttvam eva mukhya kāraṇam iti bhāvaḥ \| samayabhedenāsya
sṛṣṭayādikaṁ māyāśaktyā tvam eva karoṣīty āha---tvam iti \| utkaṭam
udriktam \| asaṁvṛto na tu jīvavattaiḥ saṁvṛtaḥ \|
atastvac-chaktikāryatvād idaṁ jagattvadātmakam \| ye ca nityāḥ
kālamāyājīvāste\'pi tvac-chaktitvāttvadātmakā evety āha---kāla iti \|
kintu svarūpa-śaktyā uścaktebhya etebhyaḥ paro\'nyaḥ \|\|29\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu eka evātmāntaryāmī
ceti viruddhaṁ syāt, na, kārya-kāraṇātmakaṁ jagattvadabhinnaṁ tvaṁ ca
tasmādbhinna eveti bhedābhedanyāyenāha---tvam iti, vai eva, tvam eva,
utkaṭam iti sāmyena sṛṣṭyādyasiddheḥ \| prabho iti
vicitrajagatsṛṣṭisāmarthyājjigatpata iti svabhāvata eva pālakatvāt,
viśeṣataś ca tadānīṁ pālane pravṛttaḥ \| ata evāsyānte nirdeśaḥ,
pakṣāntaradvaye ca virodhaparihārataḥ samānam eva \| anyat tair
vyākhyātam \| yad vā, asaṁvṛtaḥ sṛṣṭyādikarmabhir avyāptaḥ, kiṁvāsya
pareṇānvayaḥ, pālanārthaṁ svayam eva śrīviṣṇavādirūpeṇa prakaṭaḥ sann
ity arthaḥ \|\|29\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vai eva tvam eva utkaṭam iti
sāmyena sṛṣṭyādyāsiddheḥ prabho iti vicitrajagatsṛṣṭisāmarthyāt
jagatpata iti svabhāvata eva pālakatvāt anyattaḥ yad vā, asamvṛtaḥ
sṛṣṭyādikarmabhir avyāptaḥ \|\|29\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** samaya-bhedenāsya
viśvasya māyāśaktyā sṛṣṭyādikaṁ karoṣīty āha---tvam iti \|
utkaṭamudriktaṁ rajastamaḥsattvaṁ ca bibharṣi \| asaṁvṛtaḥ, na tu
jīvavat taiḥ saṁvṛtaḥ \| atas tac-chakti-kāryatvād idaṁ jagat
tvad-ātmakam \| ye ca nityāḥ kāla-māyā-jīvās te'pi tvac-chaktitvāt
tvad-ātmikā evety āha---kāla ity-ādi \| kintu tvaṁ svarūpa-śaktyā
uktebhyaḥ etebhyaḥ paro'nyaḥ \|\|29\|\|

**\...**

**\|\| 10.59.30 \|\|**

> ahaṁ payo jyotirathānilo nabho
>
> mātrāṇi devā mana indriyāṇi \|
>
> kartā mahānityakhilaṁ carācaraṁ
>
> tvayy advitīye bhagavannayaṁ bhramaḥ \|\|

**śrīdhara-svāmī (bhāvārtha-dīpikā) :** kārya-kāraṇaprapañcasya
tadavyatirekaṁ tasya ca sarva-vyatirekamupapādayati \| aham iti \| ahaṁ
bhūmiḥ \| mātrāṇīti devā mana indriyāṇīti ca trividhāhaṅkārakāryāṇi \|
kartā'haṅkāraḥ \|\|30\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadavyatirekaṁ
tadabhinnatvam \| tasya bhagavataḥ sarva-vyatirekaṁ sarvātiriktatvam \|
māṁ svaviṣayajñānasya sattvena trāyanta iti mātrā indriyāṇi \| atha
punararthe \| ayaṁ pṛthivyādirūpaḥ prapañcaḥ śuktirajatavadbhrama eva na
tāttvika iti bhāvaḥ \| yad vā, ---ayaṁ jagadbhramaḥ cakramaṇavadviśvasya
parivartanaṁ tvayi niyatam ity arthaḥ \|
bhramaśabdasyāropaparatve\'rthakriyānupapattar iti tīrthaḥ \|

nanu, tattadpaścetkathaṁ paratvaṁ tatrāha---aham iti \| teṣāṁ
tvac-chaktirūpa-mātratvena tadananyatvānna vidyate dvitīyaṁ yasya
tathā-bhūte\'pi tvayi pūrvokta kāryaṁ carācaraṁ bhramo bhrameṇaiva
pratītam ity arthaḥ \| antaraṅgaśaktyāliṅgitā \| te bahiraṅgaśaktikāna
sparśaḥ \| ākāśādīnāṁ vāyvādibhistaddharmair iva ceti bhāvaḥ \|
tad-uktam māyāṁ vyudasya cicchaktyā kaivalye sthita ātmani iti
\|\|30\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha samuccaye,
cakārādbuddhicitte, tvayy advitoye tvayi bhinnatayāstītyayaṁ bhramaḥ \|
tathā sati tasyāpi satyatvanityatvaprasaṅgāt \| nanu tathās tu nāma,
ko\'tra doṣaḥ ? tatrāha---advitīya iti \| tathā sati ekam evādvitīyam \[
chā 6\|2\|1\] ity-ādi---śratyaktyā dvitīyatvabādhāpattar iti bhāvaḥ \|
carācarasya tvadabhinnatve\'pi tatas tvaṁ bhinna evetyā bhagavanniti, he
parameśvara ! ata idaṁ satraṁ tvadīyatvena tvadavyatiriktam, tvaṁ ca
bhagavatvenāsmadvyatirikta eveti \| yad vā, advitoye\'pi tvayy
astītyādhārādheyabhāvena bhedo\'yaṁ bhramaḥ kim ? kākā, api tu naiva \|
tvadaṁśatayā saccidānandasvarūpāṇām api jīvānāṁ cidrūpatvena
bhedarāhitye\'pi samudrasya taraṅgāṇām iva pārthakyāt, atastaraṅgebhyaḥ
samudrasy eva tatas tava bhinnatā siddhaivety āha---bhagavaniti \|
taraṅgāṇāṁ samudratvasy eva jīvānāṁ bhagavattvasyābhāvāt \|\|30\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tattadrūpaścetkathaṁ
paratvam, tatrāha---aham iti \| tattvānantaryakrameṇoktatvādathaśabdaḥ
cakārābuddhicitte teṣāṁ tvac-chaktitvāt kāryarūpa-mātratvena
tvadananyatvānna vidyate dvitīyaṁ yasya tathā-bhūte\'pi tvayi iti
pūrvoktaṁ kāryaṁ carācaraṁ bhramo bhrameṇaiva pratītam ity arthaḥ \|
antaraṅgaśaktyāliṅgitasya te bahiraṅgaśaktikāryana sparśaḥ ākāśādīnāṁ
vāyvādibhiḥ taddharmair ivaceti bhāvaḥ \| yathoktaṁ prathame
śrīmadarjunena māyāṁ vyudasya cicchaktyā kaivalye sthita ātmani iti
tasmātsarvam eva tucchaṁ tava kopaviṣayo na bhavati kintu kṛpāviṣaya
eveti bhāvaḥ \|\|30\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** nanu, tattadrūpaśceti kathaṁ
paratvaṁ ? tatrāha---aham iti \| teṣāṁ tvac-chaktikāryarūpa-mātratvena
tadananyatvānna vidyate dvitīyaṁ yasya tathā-bhūte'pi tvayīti
pūrvoktakāryaṁ carācaraṁ bhramo bhrameṇaiva pratītim ity arthaḥ \|
antaraṅgaśaktyāliṅgitasya te bahiraṅgaśaktikāryair na sparśaḥ \|
ākāśādīnāṁ vāyvādibhis taddharmair iva ceti bhāvaḥ \| tathoktaṁ---māyāṁ
vyudasya cic-chaktyā kaivalye sthita ātmani \[bhā.pu. 1.7.23\] iti
\|\|30-42\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, mamāpy ayaṁ deho
bhūtātmaka eva cakṣurādīndriyāṇyapi vaikārikāṇyevetyato māṁ māyāśavalaṁ
brahmetyācakṣate kathamahametebhyaḥ para ityata āha---ahaṁ bhūmiḥ
mātrāṇi viṣayāḥ \| kartā ahaṅkāraḥ mahāṁścittam ity etat sarvaṁ caraṁ
manaś cakṣurādi \| acaraṁ bhūmiprāṇādi \| tvayi bhramaḥ ye tvayy api
bhūtendriyādikaṁ bruvate te bhrāntā evety arthaḥ \| yato'dvitīye na
vidyate dvitīyaṁ yasmin tvadīyaṁ dehendriyādikaṁ sarvaṁ tvadātmakaṁ cid
eva na tu tvattaḥ advitīyaṁ māyādikam ity arthaḥ \|\|30\|\|

**\...**

\|\| 10.59.31 \|\|

> tasyātmajo'yaṁ tava pāda-paṅkajaṁ
>
> bhītaḥ prapannārti-haropasāditaḥ \|
>
> tat pālayainaṁ kuru hasta-paṅkajaṁ
>
> śirasy amuṣyākhila-kalmaṣāpaham \|\|

**śrīdhara-svāmī (bhāvārtha-dīpikā) :** evaṁ stutvā prārthayate, tasyeti
\| he prapannārti-hara ! tasya narakasya ayaṁ bhagadatto nāma bhīto'ta
eva mayā tava pādapaṅkajam upasāditaḥ \|\|31\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmaja aurasaḥ \| māṁ kūto
na namatīti cedāhabhītastrastaḥ \| ata eva trastatvād eva \| ahaṁ kiṁ
karomītyata āha---yata upasāditastattato hetoḥ \| enaṁ bhagadattam \|
nanu prastutaṁ kiṁ taducyatām, tatrāha---tasyeti \| mahāduṣṭatvena
nāmāgrahaṇam \|

nanu, duṣṭasyātmajatvādayam api vadhya eva tatrāha---upasādita iti,
śaraṇaṁ prāpitaḥ \| kiṁ ca, ---asyāpitṛkatvādiduḥkhaś ca haraṇīyam ity
āha---prapanneti \| tasmādakutaścidbhayamapyenaṁ
vidhehotyāśayenāha---kurvīti \|

nanu, tathā sati pitṛvaṣṭatāṁ kariṣyati tatrāha---akhileti \|
tvacchrīhastasparśaprabhāveṇa nāyamaparādhaṁ karteti bhāvaḥ \|
paṅkajarūpakeṇa svayam eva tāpāpagamādikaṁ dhvanitam \|\|31\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasyeti mahā-duṣṭatvena
tan-nāmno\'grāhyatvāt \| nanu, duṣṭasyātmajatvād ayam api vadhya eva,
tatrāha---upasādita iti, śaraṇāgatatvāt \| kiñcāsya pitṛ-śokādi-duḥkhaṁ
ca hartavyam ity āha---prapanneti \| tat tasmād akutaścid bhayam apy
enaṁ vidhehīty āśayenāha---kurv iti \|

nanu, tathā sati pitṛvaduṣṭatāṁ kariṣyati, tatrāha---akhileti \|
tvac-chrī-hasta-sparśa-prabhāveṇāyam aparādhaṁ na karteti bhāvaḥ \|
paṅkajarūpakeṇa śrīhastasya suśītalatādisacanataḥ svayam
evāśeṣatāpāpagamādikam api dhvanitam \|\|31\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, prastutaṁ kiṁ tad
evocyatāṁ tatrāha---tasyeti \| mahāduṣṭatvena nāmāgrahaṇaṁ nanu
duṣṭasyātmajatvādayam api vadhya eva, tatrāha upasādita eti \| śaraṇaṁ
prāpitaḥ kiñcāsya pitṛkatvādiduḥkhaṁ ca haraṇīyam ity āha---prapanneti
\| tasmādakutaśvidbhayamapyenaṁ vidhehītyāśayenāha, kurv iti \| nanu,
tathā sati pitavaduṣṭatāṁ kariṣyati tatrāha akhileti \|
tvacchrīhastasparśaprabhāvenāyamaparādhaṁ na karteti bhāvaḥ
paṅkajarūpakeṇa svayam eva tāpāpagamādikaṁ dhvanitam \|\|31\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ stutvā
prārthayate---tasyeti \| ayaṁ bhagadatto nāma bhītaḥ \| ata eva mayā
tava pādapaṅkajamupasādita iti \|\|31-32\|\|

**\...**

**\|\| 10.59.32 \|\|**

**śrī-śuka uvāca---**

> iti bhūmy-arthito vāgbhir bhagavān bhakti-namrayā \|
>
> dattvābhayaṁ bhauma-gṛhaṁ prāviśat sakala-rddhimat \|\|

**śrīdhara-svāmī (bhāvārtha-dīpikā) :** abhayaṁ dattvā \|\|32\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itītham \| vāgbhir
evārcitastābhir eva nānopacāra-gaṇanād bhāvitaḥ \| ṛddhiś coktā
hari-vaṁśe---

> na vai rājñā kubereṇa na śakreṇa yamena ca \|
>
> ratnasannicayastādṛgdṛṣṭapūrvo na ca śrutaḥ \|\| iti \|

kiṁ ca, ---tatraiva dhanarakṣiṇāṁ daityānām uktau---

> devagandharva ratnāni pannagānāṁ ca yadvasu \|
>
> tāni sarvāṇi santīha narakasya niveśane \|\| iti \|\|32\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāgbhir accitaḥ
sammānitaḥ, vācāmutkṛṣṭatvena bhagavattoṣahetutvāt \| tatraiva
guṇaviśeṣaṁ ca darśayati---bhaktoti \| bhagavān paramadayāluḥ, ata
evābhayaṁ tasmai dattvā prakarṣeṇa śrīsatyabhāmerṣyāparihārārthaṁ
śrīgaruḍādavatīryakākitvādinā, kiṁ vā tayā satyabhāmayā, tena garuḍena,
bhūmyā, bhagadattena, kośarakṣakādibhiś ca sāhity-ādināviśat \|
bhūmiputragṛhatvād eva sakāddhamat, ṛddhiś ca vaṇitā śrī-hari-vaṁśe

> na vai rājñā kubereṇa na śakreṇa yamena ca \|
>
> ratnasannicayastādaga dṛṣṭapūrvā na ca śrutaḥ \|\| \[ha.vaṁ. 2.64.18\]
> iti \|

kiṁ ca, tatraiva dhanarakṣiṇāṁ daityānāmuktau---

> deva-gandharva-ratnāni pannagānāṁ ca yad vasu \|
>
> tāni sarvāṇi santīha narakasya niveśane \|\| \[ha.vaṁ. 2.64.17\] iti
> \|\|32\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vāgbhir evācitaḥ prasādita
iti kiñcitkarotyaṇvapiyatsvadattam ity ukta svabhāvatvena tābhir eva
nānopacāramananādbhāvitaḥ ṛddhiś ca vaṇitā śrī-hari-vaṁśe---

> na vai rājñā kubereṇa na śakreṇa yamena ca \|
>
> ratnasannicayastādṛgdṛṣṭapūrvā na ca śrutaḥ \|\| \[ha.vaṁ. 2.64.18\]
> iti \|

kiṁ ca, tatraiva dhanarakṣiṇāṁ daityānāmuktau---

> deva-gandharva-ratnāni pannagānāṁ ca yad vasu \|
>
> tāni sarvāṇi santīha narakasya niveśane \|\| \[ha.vaṁ. 2.64.17\] iti
> \|\|32\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.59.33 \|\|**

> tatra rājanya-kanyānāṁ ṣaṭsahasrādhikāyutam \|
>
> bhaumāhṛtānāṁ vikramya rājabhyo dadṛśe hariḥ \|\|

**śrīdhara-svāmī (bhāvārtha-dīpikā) : śatādhikam** ity api jñātavyam \|
yathāha śrī-parāśaraḥ,

> kanyā-pure sa kanyānāṁ ṣoḍaśātula-vikramaḥ \|
>
> śatādhikāni dadṛśe sahasrāṇi mahāmate \|\| \[vi.pu. 5.29.31\] iti \|

rājabhya ity upalakṣaṇaṁ siddhādibhyaś ceti \| tathā ca tenaivoktam,

> deva-siddhāsurādīnāṁ nṛpāṇāṁ ca janārdana \|
>
> hṛtvā hi so'suraḥ kanyā rurodha nija-mandire \|\| \[vi.pu. 5.29.9\]
> iti \|\|33-35\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra bhaumagṛhe \|
parāśara-matam āśritya samāsaḥ \| ṣaṭsahasrāṇi ca adhikāni ca ayutaś
caiteṣāṁ samāhāras tathā \| adhika-padam atra śatārthakam \| tenaiva
parāśareṇa \| so\'suro narakāsuraḥ \|\|33\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** harir iti tāsāṁ
manoharaṇāt \|\|33\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vikramya parākramya rājabhyo
bhaumenāhṛtānām \|\|33\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** ṣaṭsahasreṇādhikamayutaṁ
śatādhikam api viṣṇu-purāṇadṛṣṭyā jñeyam \| rājabhya ity upalakṣaṇam \|
siddhādibhiś ca sakāśādāhṛtānām \|\|33-35\|\|

**\...**

**\|\| 10.59.34-35 \|\|**

> taṁ praviṣṭaṁ striyo vīkṣya nara-varyaṁ vimohitāḥ \|
>
> manasā vavrire'bhīṣṭaṁ patiṁ daivopasāditam \|\|
>
> bhūyāt patir ayaṁ mahyaṁ dhātā tad-anumodatām \|
>
> iti sarvāḥ pṛthak kṛṣṇe bhāvena hṛdayaṁ dadhuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ kṛṣṇam \| abhitaḥ
sarvatobhāveneṣṭaṁ vāñchitaṁ daivena prācīnatadbhaktirūpeṇa prāpitam \|
tad-uktaṁ hari-vaṁśe---

> nivasantyo yathā devyo\'sukhinyaḥ kāmavarjitāḥ \|
>
> varivarmahābāhurekaveṇī dharāstriyaḥ \|
>
> sarvāḥ kāṣāyavāsinyaḥ sarvāś ca niyatendriyāḥ \|
>
> vratopavāsatattvajñāḥ kāṅkṣantyaḥ kṛṣṇadarśanam \|\| iti \|\|34\|\|

ayaṁ kṛṣṇaḥ \| dhātā īśaḥ \| tadasmatpatitvam \| mahyaṁ mameti
pṛthakpṛthag nigūḍhasaṅkalpādekavacanam \|\|35\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīkṣya sākṣād dṛṣṭvā
hariṇā vīkṣaṇenaiva vā viśeṣeṇa mohitāḥ \| kiṁ vā, svārthe iṇa, vimūḍhāḥ
satyaḥ, yataḥ striyaḥ, abhitaḥ sarvato-bhāveneṣṭaṁ cirād vāñchitaṁ taṁ
ca sudurlabham api devena nija-śubha-dṛṣṭena tat-kāruṇyena vā prāpitaṁ
pati patitvena vavire \| tathā ca tatraiva hari-vaṁśe---

> nivasantyo yathā devyo\'sukhinyaḥ kāma-varjitāḥ \|
>
> varivarmahā-bāhur eka-veṇī dharā-striyaḥ \|
>
> sarvāḥ kāṣāya-vāsinyaḥ sarvāś ca niyatendriyāḥ \|
>
> vratopavāsa-tattvajñāḥ kāṅkṣantyaḥ kṛṣṇa-darśanam \|\| \[ha.vaṁ.
> 2.64.11,14-16\] iti \|\|34\|\|

kathaṁ vavrire ? tatrāha---bhūyād iti \| mahyaṁ mama patiḥ, mamety
ekatvaṁ bhāvodrekeṇāsāpatnyāya pratyekaṁ sarvābhir antaḥ-prārthanāt, ata
evoktam---pṛthag iti, dhāteti jagatpoṣaṇādinā śaktiviśeṣo\'bhipretaḥ,
ato\'numodatām, kṛṣṇe tāsāṁ cittākarṣake bhagavati \|\|35\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vokṣya sākṣāddṛṣvṭā vimohitāḥ
hariṇā abhitaḥ sarvato bhāvaneṣṭaṁ cirād vāñchitaṁ taṁ ca sudurlabham
api devena prācīnatadbhaktirūpeṇa upasāditaṁ prāpitaṁ patiṁ patitvenaiva
vabire tathā ca tatraiva---

> nivasantyo yathā devyaḥ sukhinyaḥ kāma-varjitāḥ \|
>
> parivavrur mahābāhum eka-veṇī-dharāḥ striyaḥ \|\|
>
> sarvāḥ kāṣāya-vāsinyaḥ sarvāś ca niyatendriyāḥ \|
>
> vratopavāsa-tattvajñāḥ kāṅkṣantyaḥ kṛṣṇa-darśanam \|\| \[ha.vaṁ.
> 2.64.11,14-16\] iti \|\|34\|\|

kathaṁ parivavrire ? tadāha---bhūyād iti \| mahyaṁ mama patiḥ pṛthak
pṛthak nigūḍha-saṅkalpād eka-vacanam \|\|35\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.59.36-38 \|\|**

> tāḥ prāhiṇod dvāravatīṁ sumṛṣṭa-virajo\'mbarāḥ \|
>
> narayānair mahā-kośān rathāśva-draviṇaṁ mahat \|\|
>
> airāvata-kulebhāṁś ca caturdantāṁs tarasvinaḥ \|
>
> pāṇḍurāṁś ca catuḥṣaṣṭiṁ prerayāmāsa keśavaḥ \|\|
>
> gatvā surendra-bhavanaṁ dattvādityai ca kuṇḍale \|
>
> pūjitas tridaśendreṇa mahendrāṇyā ca sa-priyaḥ \|\|

**śrīdhara-svāmī (bhāvārtha-dīpikā) :** prāhiṇot prasthāpayām āsa \|
sumṛṣṭāḥ kamanīyāś ca tā virajombarāś ca tāḥ \| narayānaiḥ śibikābhiḥ \|
api ca mahākośāniti \| sapriyaḥ satyabhāmāsahitaḥ \|\|36-38\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tā bhaumagṛhasthāḥ \|
sumṛṣṭāḥ snapanādinā nirmalīkṛtāś ca tā virajombarāḥ śuddhavastrāḥ,
tathā-bhūtāḥ kṛtvā prāhiṇod ity arthaḥ \| draviṇaṁ ratnādikaṁ gavādikaṁ
madanasārikādikaṁ ca \| mahattvaṁ bahumūlyādinā bāhulyena ca, śreṣṭham
\| tad-uktaṁ hari-vaṁśe taddhanādhyakṣaiḥ---

> imāni maṇiratnāni vividhāni bahūni ca \|
>
> goṣu cāpi bhavedyāvatkāmastāvajjanārdana \|\|
>
> tāvatīḥprāpayiṣyāmo vṛṣṇyandhakaniveśanam \|
>
> kāmavyāhāriṇaś caiva pakṣiṇaḥ priyadarśanāḥ \|\|
>
> candanāgurukāṣṭhāni tathā kālīyakānyapi \|
>
> vasu yattriṣu lokeṣu dharmeṇādhigataṁ tava \|\| iti \|\|36\|\|

pāṇḍurāñchvetavarṇān \| catuḥṣaṣṭiṁ catuḥṣaṣṭhisaṅkhyākān \| catuḥṣaṣṭiṁ
ceti cakārāttarasvino\'nyāstāvadūnaṣaṭsahasrāṇi ceti jñeyam \| tad-uktaṁ
vaiṣṇave---

> caturdaṇṣṭrān gajāṁścogrān ṣaṭsahasrānsa dṛṣṭavān \|
>
> kāṁbojānāṁ tathāśvānāṁ niyutānyekaviṁśatim \|\|
>
> kanyāstāś ca tathā nāgāṁstānaśvāndvārakāpurīm \|
>
> prāpayāmāsa govindaḥ sadyo narakiṁṅkaḥ \|\| iti \|

yac ca hari-vaṁśe rakṣiṇāmuktau---

> bhīmarūpāś ca mātaṅgāḥ prabalāviddhatāṅkuśāḥ \|
>
> hemasūtramahākakṣāścāpatoraṇamālinaḥ \|\|
>
> rucirābhiḥ patākābhiḥ saralā rucirāṅkurāḥ \|
>
> te ca viṁśatisāhasrā dvistāvatyaḥ kareṇavaḥ \|\| iti \|

tacca, caturdaṇṣṭretarasaṅgrahāduktebhya ādhikyaṁ jñeyam \|
dvitīyacakārāttān api preṣayāmāseti jñeyam \| evaṁ vāruṇaṁ chatraṁ
maṇiparvataṁ ca tatra na preṣayāmāsa kintu garuḍopari nidhāya divaṁ gata
iti \| tathā ca tatraiva---

> tādṛśaṁ vāruṇaṁ chatraṁ tathaiva maṇiparvatam \|
>
> āropayāmāsa harigaruḍe patageśvare \|\| iti \|

śrī-hari-vaṁśe ca---

tatastadvāruṇaṁ chatraṁ svayamutkṣipya mādhavaḥ \|

hiraṇyavarṣaṁvarṣaṁrtamāruroha bihaṅgamam \|\| iti \|

kiñcāgre---

> tasya parvata rājasya śṛṅgaṁ yatparamācitam \|
>
> vimalārkendusaṅkāśaṁ maṇikāñcanatoraṇam \|\|
>
> sapakṣigaṇamātaṅgaṁ samṛgavyālapādapam \|
>
> śākhāmṛgagaṇākīrṇaṁ supraśastaśilātalam \|\|
>
> nyaṅkubhiś ca varāhaiś ca rurubhiś ca niṣevitam \|
>
> saprapātamahāsānuṁ vicitraśikharadrumam \|\|
>
> atyadbhutamacintyaṁ ca mṛgavṛndaviloḍitam \|
>
> jīvaṁjīvakasaṅghaiś ca barhibhiś ca niṣevitam \|\|
>
> tadapyatibalo viṣṇurdorbhyāmutpāṭya bhāsvaram \|
>
> āropayāmāsa balī garuḍe pakṣiṇāṁ vare \|\|
>
> maṇiparvataśṛṅgaṁ ca sabhāryaṁ ca janārdanam \|
>
> uvāha līlayā pakṣī garuḍaḥ patatāṁ varaḥ \|\| iti \|\|37\|\|

surendrabhavanagamanādiprakāraviśeṣaś ca śrī-viṣṇu-purāṇe---

> garuḍo vāruṇaṁ chatraṁ tathaiva maṇi-parvatam \|
>
> sa-bhāryaṁ ca hṛṣīkeśaṁ līlayaiva vahan yayau \|\|1\|\|
>
> tataḥ śaṅkham upādhmāya svarga-dvāraṁ gato hariḥ \|
>
> upatasthus tato devāḥ sārghya-hastā janārdanam \|\|2\|\|
>
> sa devair arcitaḥ kṛṣṇo deva-mātur niveśanam \|
>
> sitābhra-śikharākāraṁ praviśya dadṛśe'ditim \|\|3\|\|
>
> sa tāṁ praṇamya śakreṇa sahitaḥ kuṇḍalottame \|
>
> dadau naraka-nāśaṁ ca śaśaṁsāsyai janārdanaḥ \|\| \[vi.pu. 5.30.1-4\]
> iti \|

kiṁ ca, ---

> ādityā tu kṛtānujño devarājo janārdanam \|
>
> yathāvat pūjayāmāsa bahumāna-puraḥsaram \|\| \[vi.pu. 5.30.28\] iti \|

śrī-hari-vaṁśe ca---

> arcito devarājena ratnaiś ca pratipūjitaḥ \|
>
> satyabhāmā ca paulomyā yathāvadabhinanditā \|\| ity-ādi \|\|38\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** narayānaiḥ prāhiṇot \|
kathambhūtāḥ ? satīḥ suṣṭhu maṣṭāḥ snapanādinā nirmalīkṛtāś ca tā
virajāmbarāś ca tathā-bhūtāḥ kṛtvety arthaḥ \| draviṇaṁ ratnādikaṁ
gavādikaṁ śukādikaṁ ca, mahadbāhulyena bahumulyatvādinā ca śreṣṭham,
tathā ca tatraiva dhanarakṣiṇāmuktau hari-vaṁśe---

> imāni maṇiratnāni vividhāni bahūni ca \|
>
> goṣu cāpi bhavedyāvatkāmastāvajjanārdana \|\|
>
> tābatīḥ prāpayiṣyāmo vṛṣṇyandhakaniveśanam \|
>
> kāmavyāhāriṇaś caiva pakṣiṇaḥ priyadarśanāḥ \|\|
>
> candanāgarukāṣṭhāni tathā kālīyakānyapi \|
>
> vasu yattriṣu lokeṣu dharmeṇādhigataṁ tava \|\| \[ha.vaṁ.
> 2.64.11,14-16\] iti \|\|36\|\|

catuḥṣaṣṭiñceti cakārāt tarasvibhyo\'nyān tāvadunaṣaṭsahasrāṇi ceti
jñeyam \| tathā ca śrī-viṣṇu-purāṇe---

> caturdaṇṣṭrān gajāṁścogrān ṣaṭsahasrānsa dṛṣṭavān \|
>
> kāṁbojānāṁ tathāśvānāṁ niyutānyekaviṁśatim \|\|
>
> kanyāstāś ca tathā nāgāṁstānaśvāndvārakāpurīm \|
>
> prāpayāmāsa govindaḥ sadyo narakiṁṅkaḥ \|\| \[ha.va 5\|29\|32-33\] iti
> \|

yac ca hari-vaṁśe rakṣiṇāmuktau---

> bhīmarūpāś ca mātaṅgāḥ prabalāviddhatāṅkuśāḥ \|
>
> hemasūtramahākakṣāścāpatoraṇamālinaḥ \|\|
>
> rucirābhiḥ patākābhiḥ saralā rucirāṅkurāḥ \|
>
> te ca viṁśatisāhasrā dvistāvatyaḥ kareṇavaḥ \|\| \[ha.vaṁ.
> 2.64\|11,12,13 \] iti \|

tac ca caturdaṇṣṭreta rasaṅgrahānuktebhya ādhikyaṁ jñeyam \| cakārād eva
tān api preṣayāmāseti ca \| dvāravatyāṁ preṣaṇe hetuḥ---mādhavo
madhukulodbhava iti yādavānāmānandārtham iti bhāvaḥ \|\|37\|\|

evaṁ vāruṇacchatraṁ maṇiparvataṁ ca tatra na preṣayāmāsa, kintu
garuḍopari nidhāya divaṁ gata iti jñeyam \| tathā ca tatraiva
viṣṇu-purāṇe---

dadṛśe vāruṇaṁ chatraṁ tatraiva maṇiparvatam \|

āropayāmāsa harir garuḍe patageśvare \|\| \[vi.pu 5\|29\|34 \] \| iti \|

śrī-hari-vaṁśe\'pi---

> tatastadvāruṇaṁ chatraṁ svayamutkṣipya mādhavaḥ \|
>
> hiraṇyavarṣaṁ varṣantamāruroha vihaṅgamam \|\|

kiñcāgre---

> tasya parvatarājasya śṛṅgaṁ yat paramārccitam \|
>
> vimalārkendusaṅkāśaṁ maṇikāñcanatoraṇam \|\|
>
> sapakṣigaṇamātaṅgaṁ samagavyālapādapam \|
>
> śākhāmṛgagṇākīrṇaṁ suprastaraśilātalam \|\|
>
> nyaṅkubhiś ca varāhaiś ca rurubhiś ca niṣevitam \|
>
> saprapāta-mahāsānaṁ vicitraśikharadrumam \|\|
>
> atyadbhutamacintyaṁ ca mṛgavṛnda-viloḍitam \|
>
> jīvaṁ jīvakasaṅghaiś ca bahibhiś ca niṣevitam \|\|
>
> tadapyatibalo viṣṇudorbhyāmutpāṭya bhāsvaram \|
>
> āropayāmāsa balī garuḍe pakṣiṇāṁ vare \|\|
>
> maṇiparvataśṛṅgaṁ ca sabhāryaṁ ca janārdanam \|
>
> uvāha līlayā pakṣī garuḍaḥ patatāmbaraḥ \|\| iti \|

cakārādvāruṇacchatraṁ maṇiparvataṁ ca bhaumakiṅkarair voḍhamaśakyaṁ
śrīgaruḍopary eva nidhāya svasaṅgatyā dvārakāyāmānayad iti
śrī-harivaṁśoktyanusāreṇa jñeyam \| tathā ca tatra
pārijātaharaṇānantara-dvārakāpraveśe---

> praviveśa gṛhaṁ śaurirādāya maṇiparvatam \|
>
> taṁ ca śakrasya dayitaṁ pārijātaṁ mahādrumam \|\| iti \|\|

kiṁ ca, ---

> tato\'ntaḥpuramadhye taṁ saśṛṅgaṁ maṇiparvatam \|
>
> nyaveśayadameyātmā vṛṣṇibhiḥ sahito\'cyutaḥ \|\| iti \|

surendrabhavanagamanādiprakāraviśeṣaś ca śrī-viṣṇu-purāṇe---

> garuḍo vāruṇaṁ chatraṁ tathaiva maṇiparvatam \|
>
> sabhāyaṁ ca hṛṣīkeśaṁ līlayaiva vahanyayau \|\|
>
> tataḥ śaṅkhamupādhmāsītsvargadvāragato hariḥ \|
>
> upatasthustato devāḥ sārghapātrā janārdanam \|\|
>
> sa devair arcitaḥ kṛṣṇo devam āturniveśanam \|
>
> sitābhraśikharākāraṁ praviśya dadṛśe ditim \|\|
>
> sa tāṁ praṇamya śakreṇa saha te kuṇḍalottame \|
>
> dadau narakanāśaṁ ca śaśasāsyai janārdanaḥ \|\| \[vi.pu 5\|30\|1-4 \]
> \| iti \|

kiṁ ca, ---

> adityā tu kṛtānujño devarājo janārdanam \|
>
> yathāvatpūjayāmāsa bahumānapuraḥsaram \|\| \[ vi.pu 5\|30\|28\] iti \|

śrī-hari-vaṁśe ca---

> arcito devarājena ratnaiś ca pratipūjitaḥ \|
>
> satyabhāmā ca paulomyā yathāvadabhinanditā \|\| ity-ādi \|\|38\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** narayānaiḥ prāhiṇot,
kathambhūtāḥ satīḥ ? suṣṭhu mṛṣṭāḥ snapanādinā nirmalīkṛtāca tāḥ
virajo\'mbarāś ca tathā-bhūtāḥ kṛtvety arthaḥ \| draviṇaṁ ratnādikaṁ
gavādikaṁ madanaśārikādikaṁ ca mahattvaṁ bāhulyena bahumūlyatvādinā ca
śraiṣṭhyaṁ tathā ca tatraiva dhanarakṣiṇāmuktau---

> imāni maṇiratnāni vividhāni bahūni ca \|
>
> goṣu cāpi bhavedyāvatkāmastāvajjanārdana \|\|
>
> tābatīḥ prāpayiṣyāmo vṛṣṇyandhakaniveśanam \|
>
> kāmavyāhāriṇaś caiva pakṣiṇaḥ priyadarśanāḥ \|\|
>
> candanāgarukāṣṭhāni tathā kālīyakānyapi \|
>
> vasu yattriṣu lokeṣu dharmeṇādhigataṁ tava \|\| \[ha.vaṁ. 2.64\|11,
> 14, 15, 16 \] \| iti \|\|36\|\|

catuṣṣaṣṭiñceti cakārāt tarasvinyonyān tāvadūnaṣaṭsahasrāṇi ceti jñeyam,
tathā ca śrī-viṣṇu-purāṇe---

> caturdaṇṣṭrān gajāṁścogrān ṣaṭsahasrānsa dṛṣṭavān \|
>
> kāṁbojānāṁ tathāśvānāṁ niyutānyekaviṁśatim \|\|
>
> kanyāstāś ca tathā nāgāṁstānaśvāndvārakāpurīm \|
>
> prāpayāmāsa govindaḥ sadyo narakiṁṅkaḥ \|\| iti \|

yac ca hari-vaṁśe rakṣiṇāmuktau---

> bhīmarūpāś ca mātaṅgāḥ prabalāviddhatāṅkuśāḥ \|
>
> hemasūtramahākakṣāścāpatoraṇamālinaḥ \|\|
>
> rucirābhiḥ patākābhiḥ saralā rucirāṅkurāḥ \|
>
> te ca viṁśatisāhasrā dvistāvatyaḥ kareṇavaḥ \|\| iti \|

tacca, caturdaṇṣṭretarasaṅgrahāduktebhya ādhikyaṁ jñeyam \|
dvitīyacakārāttān api preṣayāmāseti jñeyam \| evaṁ vāruṇaṁ chatraṁ
maṇiparvataṁ ca tatra na preṣayāmāsa kintu garuḍopari nidhāya divaṁ gata
iti \| tathā ca tatraiva---

> tādṛśaṁ vāruṇaṁ chatraṁ tathaiva maṇiparvatam \|
>
> āropayāmāsa harigaruḍe patageśvare \|\| iti \|

śrī-hari-vaṁśe ca---

> tatastadvāruṇaṁ chatraṁ svayamutkṣipya mādhavaḥ \|
>
> hiraṇyavarṣaṁvarṣaṁrtamāruroha bihaṅgamam \|\| iti \|

kiñcāgre---

> tasya parvata rājasya śṛṅgaṁ yatparamācitam \|
>
> vimalārkendusaṅkāśaṁ maṇikāñcanatoraṇam \|\|
>
> sapakṣigaṇamātaṅgaṁ samṛgavyālapādapam \|
>
> śākhāmṛgagaṇākīrṇaṁ supraśastaśilātalam \|\|
>
> nyaṅkubhiś ca varāhaiś ca rurubhiś ca niṣevitam \|
>
> saprapātamahāsānuṁ vicitraśikharadrumam \|\|
>
> atyadbhutamacintyaṁ ca mṛgavṛndaviloḍitam \|
>
> jīvaṁjīvakasaṅghaiś ca barhibhiś ca niṣevitam \|\|
>
> tadapyatibalo viṣṇurdorbhyāmutpāṭya bhāsvaram \|
>
> āropayāmāsa balī garuḍe pakṣiṇāṁ vare \|\|
>
> maṇiparvataśṛṅgaṁ ca sabhāryaṁ ca janārdanam \|
>
> uvāha līlayā pakṣī garuḍaḥ patatāṁ varaḥ \|\| iti \|\|37\|\|

surendrabhavanagamanādiprakāraviśeṣaś ca śrī-viṣṇu-purāṇe---

> garuḍo vāruṇaṁ chatraṁ tathaiva maṇiparvatam \|
>
> sabhāyaṁ ca hṛṣīkeśaṁ līlayaiva vahanyayau \|\|
>
> tataḥ śaṅkhamupādhmāsītsvargadvāragato hariḥ \|
>
> upatasthustato devāḥ sārghapātrā janārdanam \|\|
>
> sa devair arcitaḥ kṛṣṇo devam āturniveśanam \|
>
> sitābhraśikharākāraṁ praviśya dadṛśe ditim \|\|
>
> sa tāṁ praṇamya śakreṇa saha te kuṇḍalottame \|
>
> dadau narakanāśaṁ ca śaśasāsyai janārdanaḥ \|\| iti \|

kiṁ ca, ---

> adityā tu kṛtānujño devarājo janārdanam \|
>
> yathāvatpūjayāmāsa bahumānapuraḥsaram \|\| iti \|

śrī-hari-vaṁśe ca---

> arcito devarājena ratnaiś ca pratipūjitaḥ \|
>
> satyabhāmā ca paulomyā yathāvadabhinanditā \|\| ity-ādi \|\|38\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** navāyamānaiḥ śibikādibhiḥ
\| mahākośādīn api \|\|36-38\|\|

**\...**

**\|\| 10.59.39 \|\|**

codito bhāryayotpāṭya pārijātaṁ garutmati \|

āropya sendrān vibudhān nirjityopānayat puram \|\|

**śrīdhara-svāmī (bhāvārtha-dīpikā) :** sa-priyaḥ satyabhāmā-sahitaḥ
\|\|39\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pārijāta-lakṣaṇam---

> pravālamūlaḥ sauvarṇa indranīlacchadānvitaḥ \|
>
> vaidūryavediko muktāphalo māṇikyapuṣpadhṛk \|\|
>
> gomedapakkapravaro vajrakiñjalkarañjitaḥ \|
>
> marakatasthūlaśākho hi pārijātaḥ prakīrtitaḥ \|\| iti tīrthaḥ \|\|

bhāryayā codita ity atra viśeṣaḥ śrī-viṣṇu-purāṇe---

> dadarśa ca sugandhāḍhyaṁ mañjarīpuṣpadhāriṇam \|
>
> śacyāhlādakaraṁ tāmrabālapallavaśobhitam \|\|
>
> mathyamāne\'mṛte jātaṁ jātarūpasamatvacam \|
>
> pārijātaṁ jagannāthaḥ keśavaḥ keśisūdanaḥ \|\|
>
> taṁ dṛṣṭrā prāha govidaṁ satyabhāmā dvijottamaḥ \|
>
> kasmānna dvārakāmeṣa nīyate devapādapaḥ \|\|
>
> yadi te tadvacaḥ satyaṁ satyātyartha priyeti me \|
>
> madgehaniṣkūṭārthāya tadayaṁ nīyatāṁ taruḥ \|\|
>
> na me jāṁbavatī tādṛgabhoṣṭā na ca rukmiṇī \|
>
> satye yathā tvam ity uktaṁ tvayā kṛṣṇāsakṛtpriyam \|\|
>
> satyaṁ tadyadi govida nopacārakṛtaṁ vacaḥ \|
>
> tadas tu kalpavṛkṣo\'yaṁ mama niṣkūṭabhūṣaṇam \|\|
>
> bibhratī pārijātasya keśapakṣeṇa mañjarīm \|
>
> sapatnīnāmahaṁ madhye śobheyam iti kāmaye \|\| iti \|

niḥśeṣeṇa jitvā puraṁ dvārakāmupa dākṣiṇyena ninye \|\|39\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhāryāyā codita ity atra
viśeṣaḥ śrī-viṣṇu-purāṇe---

> dadarśa ca sugandhāḍhyaṁ mañjarīpuṣpadhāriṇam \|
>
> śacyāhlādakaraṁ tāmrabālapallavaśobhitam \|\|
>
> mathyamāne\'mṛte jātaṁ jātarūpasamatvacam \|
>
> pārijātaṁ jagannāthaḥ keśavaḥ keśisūdanaḥ \|\|
>
> taṁ dṛṣṭrā prāha govidaṁ satyabhāmā dvijottamaḥ \|
>
> kasmānna dvārakāmeṣa nīyate devapādapaḥ \|\|
>
> yadi te tadvacaḥ satyaṁ satyātyartha priyeti me \|
>
> madgehaniṣkūṭārthāya tadayaṁ nīyatāṁ taruḥ \|\|
>
> na me jāṁbavatī tādṛgabhoṣṭā na ca rukmiṇī \|
>
> satye yathā tvam ity uktaṁ tvayā kṛṣṇāsakṛtpriyam \|\|
>
> satyaṁ tadyadi govida nopacārakṛtaṁ vacaḥ \|
>
> tadas tu kalpavṛkṣo\'yaṁ mama niṣkūṭabhūṣaṇam \|\|
>
> bibhratī pārijātasya keśapakṣeṇa mañjarīm \|
>
> sapatnīnāmahaṁ madhye śobheyam iti kāmaye \|\| \[vi.pu 5\|30\|30-36\]
> iti \|

niḥśeṣeṇa jitvā puraṁ dvārakāmupa dākṣiṇyenānayat, tadyuddhaṁ ca
pitāmahena śrīparāśareṇa bahuśo vaṇitatvādatra na vistāritam \|\|39\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhāryayā codita ity atra
viśeṣaḥ śrī-viṣṇu-purāṇe---

> dadarśa ca sugandhāḍhyaṁ mañjarīpuṣpadhāriṇam \|
>
> śacyāhlādakaraṁ tāmrabālapallavaśobhitam \|\|
>
> mathyamāne\'mṛte jātaṁ jātarūpasamatvacam \|
>
> pārijātaṁ jagannāthaḥ keśavaḥ keśisūdanaḥ \|\|
>
> taṁ dṛṣṭrā prāha govidaṁ satyabhāmā dvijottamaḥ \|
>
> kasmānna dvārakāmeṣa nīyate devapādapaḥ \|\|
>
> yadi te tadvacaḥ satyaṁ satyātyartha priyeti me \|
>
> madgehaniṣkūṭārthāya tadayaṁ nīyatāṁ taruḥ \|\|
>
> na me jāṁbavatī tādṛgabhoṣṭā na ca rukmiṇī \|
>
> satye yathā tvam ity uktaṁ tvayā kṛṣṇāsakṛtpriyam \|\|
>
> satyaṁ tadyadi govida nopacārakṛtaṁ vacaḥ \|
>
> tadas tu kalpavṛkṣo\'yaṁ mama niṣkūṭabhūṣaṇam \|\|
>
> bibhratī pārijātasya keśapakṣeṇa mañjarīm \|
>
> sapatnīnāmahaṁ madhye śobheyam iti kāmaye \|\| iti \|

niśśeṣeṇa jitvā puraṁ dvārakāmupadākṣiṇonānayat \|\|39\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāryayā satyabhāmayā
preritaḥ san \|\|39\|\|

**\...**

**\|\| 10.59.40 \|\|**

> sthāpitaḥ satyabhāmāyā gṛhodyānopaśobhanaḥ \|
>
> anvagurbhramarāḥ svargāt tadgandhāsavalampaṭāḥ \|\|

**śrīdhara-svāmī (bhāvārtha-dīpikā) :** gṛhodyānaṁ niṣkuṭaṁ
tadupaśobhayati yaḥ \|\|40\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niṣkuṭantu gṛhodyāne iti
medinī \| tasya pārijātasya gandha evāsavo mādakadravyaṁ tatra lampaṭā
lolupāḥ lampaṭo lolupe matte iti niruktiḥ \| pārijātasya māhātmyam
āha---yadgandheti \| tanmāhātmyamanyac ca vistāryoktaṁ tenaiva---

> yam abhyetya janaḥ sarvo jāti smarati paurvikīm \|
>
> vāsyate yasya puṣpāṇāṁ gandhenorvī triyojanam \|\|
>
> tataste yādavāḥ sarve dehabandhānamānuṣān \|
>
> dadṛśuḥ pādape tasmin kurvantī makhadarśanam \|\| iti \|

hari-vaṁśe ca---

> nānāvidhāni taryāṇi geyāni madharāṇi ca \|
>
> śaśravastasya vakṣasya nātidaragatā narāḥ \|\|
>
> yo yaṁ saṅkalpayāmāsa gandhaṁ hṛdyaṁ naras tathā \|
>
> sa tadaiva samājaghrau pārijātasamadbhavam \|\| iti \|

kiñcāgre---

> manīṣitena sa taruralpo bhavati bhārata \|
>
> sumahānvāsudevasya tadadbhatamabhūnmahat \|\|
>
> kadāciddvārakāṁ sarvāṁ pracchādayati bhārata \|
>
> kadāciddhastadhāryaś ca bhavatyaṅguṣṭhasannibhaḥ \|\| iti \|

atra vāruṇaṁ chatramindrāya dattaṁ, maṇiparvataś ca dvārakāmānīta iti
jñeyam \| tathā ca śrī-hari-vaṁśe---

> praviveśa gṛhaṁ śaurirādāya maṇiparvatam \|
>
> taṁ ca śakrasya dayitaṁ pārijātaṁ mahādrumam \|\| iti \|\|40\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pārijātasya māhātmyam
āha---yasya gandhāsavayor lampaṭāḥ santo bhramarā itastato bhramaṇaśīlā
aticañcalā api svargāttamanvagamann iti tanmāhātmyam, anyac ca
vistāryoktaṁ tenaiva---

yamabhyetya janaḥ sarvo jātiṁ smarati paurvikīm \|

vāsyate yasya puṣpāṇāṁ gandhenorvī-triyojanam \|\|

tataste yādavāḥ sarve dehabandhānamānuṣān \|

dadṛśuḥ pādape tasmin kurvanto mukhadarśanam \|\| \[vi.pu 5\|31\|11-12\]
iti,

śrī-hari-vaṁśe ca---

nānāvidhāni taryāṇi geyāni madharāṇi ca \|

śaśravastasya vakṣasya nātidaragatā narāḥ \|\|

yo yaṁ saṅkalpayāmāsa gandhaṁ hṛdyaṁ naras tathā \|

sa tadaiva samājaghrau pārijātasamadbhavam \|\| \[ha.vaṁ. 2.75\|58-59\]
iti \|

kiñcāgre---

manīṣitena sa taruralpo bhavati bhārata \|

sumahānvāsudevasya tadadbhatamabhūnmahat \|\|

kadāciddvārakāṁ sarvāṁ pracchādayati bhārata \|

kadāciddhastadhāryaś ca bhavatyaṅguṣṭhasannibhaḥ \|\| \[ha.vaṁ.
2.75\|65-66\] iti \|

yac ca śrīdvārakānirmāṇaprasaṅge prāguktam sudharmāṁ pārijātaṁ ca
mahendraḥ prāhiṇoddhareḥ \[bhā.pu 1050\|54\] iti tatsamādhānaṁ taiḥ
kṛtam eva, yahā, pārijātasyāsya mahendreṇa prasthāpanāt svayam eva
śrī-bhagavat-ā balādānayanācca, tathā śrī-hari-vaṁśe\'pi bāradvayaṁ
tad-ukteś ca svalpabahulaprabhāvatvādinā \| kiṁ vā, sarva-sāmānyatā
śrīsatyabhāmaikasvāmyādinā bhedaḥ kalpyaḥ \|\|40\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pārijātasya māhātmyam
āha---yadgandheti \| tanmāhātmyamanyac ca vistāryoktaṁ tenaiva---

yamabhyetya janaḥ sarvo jāti smarati paurvikīm \|

vāsyate yasya puṣpāṇāṁ gandhenorvī triyojanam \|\|

tataste yādavāḥ sarve dehabandhānamānuṣān \|

dadṛśuḥ pādape tasmin kurvantī makhadarśanam \|\| iti \|

hari-vaṁśe ca---

nānāvidhāni taryāṇi geyāni madharāṇi ca \|

śaśravastasya vakṣasya nātidaragatā narāḥ \|\|

yo yaṁ saṅkalpayāmāsa gandhaṁ hṛdyaṁ naras tathā \|

sa tadaiva samājaghrau pārijātasamadbhavam \|\| iti \|

kiñcāgre---

manīṣitena sa taruralpo bhavati bhārata \|

sumahānvāsudevasya tadadbhatamabhūnmahat \|\|

kadāciddvārakāṁ sarvāṁ pracchādayati bhārata \|

kadāciddhastadhāryaś ca bhavatyaṅguṣṭhasannibhaḥ \|\| iti \|

atra vāruṇaṁ chatramindrāya dattaṁ, maṇiparvataś ca dvārakāmānīta iti
jñeyam \| tathā ca śrī-hari-vaṁśe---

praviveśa gṛhaṁ śaurirādāya maṇiparvatam \|

taṁ ca śakrasya dayitaṁ pārijātaṁ mahādrumam \|\| iti \|\|40\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sthāpitaḥ pārijātavṛkṣaḥ
\| gṛhāntasthitamudyānamupaśobhayatīti saḥ \|\|40\|\|

**\...**

\|\| 10.59.41 \|\|

yayāca ānamya kirīṭa-koṭibhiḥ

pādau spṛśann acyutam artha-sādhanam \|

siddhārtha etena vigṛhyate mahān

aho surāṇāṁ ca tamo dhig āḍhyatām \|\|

**śrīdhara-svāmī (bhāvārtha-dīpikā) :** sendrān vibudhān nirjitya
itīndra-kṛṣṇayoḥ saṅgrāma uktas tatra nanu kathaṁ
prasādhita-sva-manorathena śrī-kṛṣṇena mahendrasya saṅgrāmaḥ ? ity
āha---yayāca iti \| **acyutam artha-sādhanam** iti ca karma-dvayaṁ
yācati-dhātoḥ \| **vigṛhyate** vigrahaṁ karoti mahān api \| **tamaḥ**
krodhaḥ \| **āḍhyatāṁ** dhanikatāṁ dhig iti \|\|41\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** artha-sādhanāyeti
caturthyāḥ akathitaṁ ca iti karmatvam \| etena kṛṣṇena saha \|
**vigṛhyata** iti karma-kartari prayoga ityabhipretyaiva svāmi-caraṇair
*vigrahaṁ karotīti* vyākhyātam \| yad vā, etenendreṇa **mahān** api
śrī-kṛṣṇo vigṛhyate vigraha-viṣayī-kriyata ity arthaḥ \| āḍhya ibhyo
dhanī śrīmān iti kośāt \| **dhig** yoge dvitīyā \| sendrān vibudhān
nirjitya ity uktam, tatra svārtha-sādhakenāpi sveṣṭa-devenāpi
śrī-kṛṣṇena sahendrasya yuddha śrutvā ativismitaṁ rājānaṁ
pratīndra-daurātmyam āha---yathā ca iti \|

artha-sādhanaṁ svārtha-sādhakaṁ kṛṣṇaṁ yayāce---narakaṁ hatvā
kunḍalādīny ānīya dehīti prārthyate sma \| siddhārthaḥ
prāpta-kuṇḍalādikaḥ san na tena kṛṣṇena saha \| **vigṛhyate** ity ārṣam
\| vigṛhṇāti vigrahaṁ karoti, tatrāpi **mahān** sureśaḥ san **aho**
āścaryaṁ **surāṇām** api **tamaḥ** krodhaḥ, sāttvikānāṁ teṣām idam
atyasaṁbhavam iti bhāvaḥ \| tatrāpi sureśasya tasya, tasmād **āḍhyatāṁ**
dhanikatvaṁ **dhik**, āḍhyatā hi kaṁ kam asambhavam apy anarthaṁ
notpādayatīti bhāvaḥ \|\|41\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : yayāce** pūrvam indraḥ, kiṁ
kṛtvā ? **kirīṭasya koṭibhir** agra-bhāgaiḥ **pādau spṛśan**, **ā**
samyak sāṣṭāṅgaṁ bahaśo **natvā**, iti mahā-bhaktir uktā \| **acyutam**
iti svārtha-sādhanāt kadācit kathañcid api cyuti-rāhityāt \|
etenācyutena devendratvādinā bhagavad-bhakta-svādinā vā **mahān** api \|
**aho** āścarye khede vā, **ca** api, **surāṇāṁ** śuddha-sāttvikānām api
\| nanu, aiśvaryam adāt sambhaved evety āśaṅkya, taṁ nindati---**dhig**
iti \|\|41\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yayāce** pūrvam **indraḥ
mahān** api **surāṇāṁ** sāttvikānām api \|\|41\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) :** sendrān vibudhān nirjitya
ity uktam \| tatra svārtha-sādhakenāpi sveṣṭa-devenāpi kṛṣṇena
sahendrasya yuddhaṁ śrutvā ativismitaṁ rājānaṁ pratīndra-daurātmyam
āha---yayāce iti \| artha-sādhanaṁ svārtha-sādhakaṁ kṛṣṇaṁ yayāce,
narakaṁ hatvā kuṇḍalādīny ānīya dehīti prārthayate sma siddhārthaḥ
prāpta-kuṇḍādikaḥ san etena kṛṣṇena saha **vigṛhyate** ity ārṣaṁ
vigṛhṇāti \| vigrahaṁ karoti tatrāpi \| **mahān** sureśaḥ sann api \|
**aho** āścaryaṁ **surāṇām** api **tamaḥ** krodhaḥ sāttvikānāṁ teṣām
idam atyasambhavam iti bhāvaḥ \| tatrāpi sureśasya tasya tamaḥ tasmād
**āḍhyatāṁ** dhanikatvaṁ **dhik** \| āḍhyatā hi kaṁ kam asambhavam apy
anarthaṁ notpādayatīti bhāvaḥ \|\|41\|\|

**\...**

**\|\| 10.59.42 \|\|**

atho muhūrta ekasmin nānāgāreṣu tāḥ striyaḥ \|

yathopayeme bhagavān tāvad-rūpa-dharo'vyayaḥ \|\|

**śrīdhara-svāmī (bhāvārtha-dīpikā) : yathā** yathāvat \| anena
devaky-ādi-bandhu-jana-samāgamo'pi pratigṛhaṁ yaugapadyena sūcitaḥ \|
**avyayaḥ** sarvatrāpi sampūrṇa eva \|\|42\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atho**
naraka-vadhottara-stry-ānayanānantaram \| anena yathāvad iti kathanena
\| saṅkalpa-mātreṇānanta-brahmāṇḍa-sraṣṭur nija-sambandhy-aneka-kiraṇaṁ
nādbhutam iti bhāvaḥ \| avyayatvāt tasya sarva-sarjana-sāmarthyam astīti
\| **avyaya**-pade a-karo brahma-viṣṇu-rudra-vācakaḥ \| oṁ viṣṇuḥ
śaṅkaro brahmā iti saubhari-kośāt \| u-kāreṇa loka-pālāḥ, ī-kāreṇa
lakṣmy-ādyā uktāḥ saubhariṇaiva \| teṣām aya
utpatti-sthāna-layādhikaraṇa-rūpaḥ \| a-kārāt parokāra-sthāne vādeśe
ī-kāra-sthāne yādeśe ca kṛte'vya iti bhavati \| tathā ca aś ca uś ca ī
ca avyas tāsām ayo'vyayaḥ \|

> sāvitrī pārvatī lakṣmīḥ sarvā devāṅganāś ca yāḥ \|
>
> ī-vācakā loka-pālā u-kāreṇoditā iha \|\|
>
> utpatty-ādi-traye prāptau śubhāvaha-vidhāvyayaḥ \|\| iti vyāḍiḥ \|

etena śrī-kṛṣṇa eva sarveṣām utpatty-ādi-karteti dhvanitam \|
śrīmad-bhāgavatasya, purāṇaṁ brahma-saṁhitam ity ukter veda-rūpatvād
vedasya ca mantra-rūpatvān mantreṣu varṇānām api vācakatvam asti,
yathā---viyad bhṛgu-stham anuyug ity ādau **viyat**, haḥ bhṛguḥ, saḥ
manuḥ, oḥ tena visargāḍhyaṁ ca sat, hauḥ bhavati \| yathā dāmodaraś
candra-yutaḥ iti, vidhir vāsava-śāntīndu-yuktam ity-ādi \| atra
dāmodaraḥ ai-bindu-yutaḥ aiṁ bhavati \| tathā---vidhiḥ kaḥ vāsavaḥ, laḥ
śāntiḥ ī \| bindu-yoge klīm iti bhavati \| tathā vede'pi---śaṁ vai
prajāpatiḥ kaṁ vai prajāpatiḥ ity-ādi-śruti-darśanāt, akṣarāṇām
akāro'smīti \[gītā 10.\] smṛteś ca \| varṇānāṁ vācakatvam asty eva,
sphuṭitaṁ caitad bhāṣe patañjalinā\| bhāgavata-padānāṁ bīja-rūpatā
pañcādhyāyī-vyākhyāne, jagau kalaṁ vāma-dṛśāṁ manoharam \[10.29.3\] ity
atrāpi sphuṭitā \|

**atho** dvārakām āgatya \| **ekasmin muhūrte** iti---tasyaiva
vaivāhika-lagnasya tadānīṁ sarvato-bhadratvena mauhūrtika-lokair
uktatvāt \| yāvatyaḥ **striyas tāvad-rūpa-dharaḥ** \| rūpāṇy
atraikasyaiva vapuṣaḥ prakāśa-bhedās tāni dharatīti saḥ \| na tu tāvad
vapur-dhara iti kāya-vyūho vyākhyeyaḥ \|

> citraṁ bataitad ekena vapuṣā yugapat pṛthak \|
>
> gṛheṣu dvyaṣṭasāhasraṁ striya eka udāvahat \|\| \[10.69.2\] ity
> agrimoktaḥ \|

**yathā** yathāvad ity anena devaky-ādi-bandhu-samāgamo\'pi pratigṛhaṁ
yaugapadyena sūcita iti svāmi-caraṇāḥ \| teṣām api
prakāśa-bhedo\'cintya-śaktyaiva kārito jñeyaḥ \|

> avyayaḥ sarvatrāpi pūrṇa eva, na tv aṁśena vartamānaḥ
>
> prakāśo vastu-bhedeṣu gaṇyate sa hi no pṛthak \|\| \[la.bhā. 1.1.20\]
>
> iti bhāgavatāmṛtokteḥ \|\|42\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atho** māṅgalye kārtsnye
vā, **ekasminn** eva **muhūrta** iti yugapad ity arthaḥ \| yataḥ
striyaḥ, anyathā strī-svabhāvena sāpantyotpattyā tāsām īrṣyādi sambhaved
iti bhāvaḥ \| yāvatyaḥ **striyas tāvad-rūpa-dharaḥ**
śatādhika-ṣoḍaśa-sahasra-rūpa-dharaḥ \| evaṁ tasya sarveṣām eva rūpāṇāṁ
satyatvaṁ nityatvaṁ ca sūcitam eva \| yad vā, tāvad-rūpa-dhara ivaika
evopayeme, yato bhagavān sarvāścarya-paripūrṇaḥ, ata eva **anvayaḥ** \|
evaṁ tasya sarveṣām api rūpāṇāṁ satyatva-nityatvādikam api sūcitam eva
\|\|42\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ekasminn** eva **muhūrta** iti
yugapad ity arthaḥ \| tasyaiva muhūrtasya go-dhūly-ādi-rūpatvena
sarvat-bhadratvāt yāvatyaḥ **striyaḥ tāvad-rūpa-dharaḥ** rūpam atra
ekasyaiva vigrahasya prakāśa-bheda eva, na tu vigraha-bhedaḥ---

> citraṁ bataitad ekena vapuṣā yugapat pṛthak \|
>
> gṛheṣu dvy-aṣṭa-sāhasraṁ striya eka udāvahat \|\| \[bhā.pu. 10.69.2\]

iti vakṣyamāṇāt acintya-śaktitvāt, ata evāvyayaḥ \|\|42\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** rūpam atra prakāśaḥ \|\|42\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : atho** dvārakām āgatya
**ekasmin muhūrte** iti tasyaiva vaivāhika-lagnasya tadānīṁ
sarvato-bhadratvena mauhūrtika-lokair uktatvāt \| yāvatyaḥ **striyas**
**tāvad-rūpa-dharaḥ** \| rūpāṇyatra ekasyaiva vapuṣaḥ prakāśa-bhedā eva
tāni dharatīti saḥ, na tu tāvad-vapur-dhara iti kāya-vyūho vyākhyeyaḥ \|

> citraṁ bataitad ekena vapuṣā yugapat pṛthak \|
>
> gṛheṣu dvyaṣṭasāhasraṁ striya eka udāvahat \|\| \[10.69.2\] ity
> agrimokteḥ \|

yathā yathāvad ity anena devaky-ādi-bandhu-jana-samāgamo'pi pratigṛhaṁ
yaugapadyena sūcita iti śrī-svāmi-caraṇāḥ \| teṣām []{dir="rtl"}api
prakāśa-bhedo'cintya-śaktyaiva kārito jñeyaḥ \|

> avyayaḥ sarvatrāpi pūrṇa eva na tv aṁśena vartamānaḥ \|
>
> prakāśas tu bhedeṣu gaṇyate sa hi no pṛthak \|\| \[la.bhā. 1.1.20\]

iti bhāgavatāmṛtokteḥ \|\|42\|\|

**\...**

**\|\| 10.59.43 \|\|**

gṛheṣu tāsām anapāyy atarkya-kṛn

nirasta-sāmyātiśayeṣv avasthitaḥ \|

reme ramābhir nija-kāma-sampluto

yathetaro gārhaka-medhikāṁś caran \|\|

**śrīdhara-svāmī (bhāvārtha-dīpikā) :** aho bhāgyaṁ nārīṇām ity āha
tribhiḥ---gṛheṣv iti \| **atarkyāṇi** karmāṇi **karoti** tathā saḥ \|
**nirastaṁ sāmyam atiśayaś ca** yair anyeṣāṁ teṣu **gṛheṣv** **anapāyy
avasthitaḥ**\| **ramābhir** lakṣmyā aṁśa-bhūtābhiḥ \|
**nija-kāma-saṁplutaḥ** svānanda-paripūrṇaḥ \| **gārhaka-medhikān**
gṛhastha-dharmān \|\|43\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāsāṁ **na**
vidyate\'**pāyo** viyogo yasya sa tathā \| \[*toṣaṇī*\] tad eva
darśayann āha---**gṛheṣv** iti \| **tāsāṁ gṛheṣu anapāyī** san **ava**
samantāt kāya-mano-vacobhiḥ **sthitaś** ca san, **ramābhī** ramāyāḥ
svarūpa-śakter eva nānā-vṛtti-rūpābhī **reme** \| **bhagavān** iti
pūrveṇānvayaḥ \| ato nātmārāmatā-pūrṇakāmatayor hānir iti bhāvaḥ \|

nanu, tāsv apy ātma-bhāva eva cet kas tarhi rasa-viśeṣaḥ ?
tatrāha---**nijo** na tu prākṛto yaḥ **kāmaḥ** svajana-viśeṣeṣu
prema-viśeṣaḥ, tena **saṁpluta** iti \| śaktitvena
bhedābheda-vṛttimatīṣv api tāsu lolārthaṁ pṛthag-āvirbhāvād
bheda-vṛtti-pradhānāsu
svarūpa-śakti-bheda-hlādinī-vṛtti-viśeṣa-prema-mayīṣu tāsu
tādṛśa-prema-rasa-camatkāra-vaiśiṣṭyaṁ tasyāpi jāyata iti bhāvaḥ \|

nanu, bhavatv evaṁ prapañcāvatīrṇatvād gṛhādi-sāmagrī, na tu tad-anurūpā
? tatrāha---**nirasta-** iti \| parama-vaikuṇṭhato\'pi śreṣṭheṣv ity
arthaḥ \| ata eva tatra ramayaikayaiva, atra tu **ramābhir** bahvībhir
ity uktam \|

nanu, kathaṁ yugapat sarvatrānapāyitvādikaṁ ? tatrāha---**atarkya-kṛt**,
acintya-śakti-maya ity arthaḥ \| **anapāyitvaṁ** cātra yogyāvasaraṁ
vyāpyeti jñeyam, **gṛha-medhikāṁś carann** ity uktatvāt,
prathama-skandhe cātra ca vipralambha-śravaṇāt \|
**nija-kāma-samplutatvam** eva dṛṣṭāntena dṛḍhīkaroti---**yathā** iti \|
tāsāṁ svarūpa-śakti-vṛtti-rūpatvaṁ darśitaṁ skānde prabhāsa-khaṇḍe---

> purā kṛṣṇo mahā-tejā yadā prabhāsam āgataḥ \|
>
> sahito yādavaiḥ sarvaiḥ ṣaṭpañcāśat-prakoṭibhiḥ \|
>
> ṣoḍaśaiva sahasrāṇi gopyas tatra samāgatāḥ \|
>
> lakṣam ekaṁ tathā ṣaṣṭir ete kṛṣṇa-sutāḥ priye \| ity upakramya,
>
> tato gopyo mahā-devi vidyāyāḥ ṣoḍaśa smṛtāḥ \|
>
> tāsāṁ nāmāni te vakṣye tāni hy eka-manāḥ śṛṇu \|\|
>
> laṁbinī candrikā kāntā krūrā śāntā mahodayā \|
>
> bhīṣaṇī nandino śokā su-pūrva-vimalākṣayā \|
>
> subhadā śobhanā puṇyā haṁsasītā kalā kramāt \|\|
>
> haṁsa eva mataḥ kṛṣṇaḥ paramātmā janārdanaḥ \|
>
> tasyaitāḥ śaktayo devi ṣoḍaśaiva prakīrtitāḥ \|
>
> candra-rūpī mataḥ kṛṣṇaḥ kalā-rūpāś ca tāḥ smṛtāḥ \|
>
> saṁpūrṇa-maṇḍalā tāsāṁ mālinī ṣoḍaśī kalā \|\|
>
> pratipat-tithim ārabhya sañcaraty āsu candramāḥ \|
>
> ṣoḍaśaiva kalāyās tu gopī-rūpā varānane \|\|
>
> ekakaikaśas tāḥ saṁbhinnāḥ sahasreṇa pṛthak pṛthak \|
>
> evaṁ te kathitaṁ devi rahasyaṁ jñāna-sambhavam \|\|
>
> ya evaṁ veda puruṣaḥ sa jñeyo vaiṣṇavo budhaiḥ \|\| iti \|

atra *gopyo* rājñya ity arthaḥ \| gopo bhūpe\'pi iti nānārthāt \| sarvaṁ
gopāyantīti śaktayo vā, śrī-daśākṣare vyākhyā-viśeṣavat \| *laṁbinī*
avatāra-śaktiḥ \| *su-pūrva-vimalā* suvimalā *haṁsasītā* ity atra
prāptasya haṁsa-śabdasya vācyam āha---*haṁsa* eveti \| sa ca
*candra-rūpī* candra-dṛṣṭāntenoddeśya ity arthaḥ \| *kalā-rūpā* iti
*tāś* ca śaktayaś candrasyāmṛtādi-kalā-dṛṣṭāntenoddeśyā ity arthaḥ \|
anuktām antimāṁ mahā-śaktim āha---*saṁpūrṇa-* iti \|

dṛṣṭāntopapādanāya candrasya tādṛśatvam āha---*pratipad* iti \| tāsv
etat-tulyāsu kalāsu yathā candramāḥ pratipat-tithim ārabhya sañcarati,
tathā so\'pi līlāvasara-viśeṣaṁ prāpya tat-tac-chaktiṁ prakāśayatīty
arthaḥ \| vivakṣitam āha---*ṣoḍaśaiva* iti \| ṣoḍaśānām eva
vidyā-rūpatvād etad-upadeśasya jñāna-sambhava-rahasyatvāt, taj-jñānasya
vaiṣṇavatānumāpaka-liṅgatvāc ca \| krūrā-bhīṣaṇī-śokānām api
bhagavat-svarūpa-bhūtānām eva satīnāṁ mallānām aśaniḥ \[bhā.pu.
10.43.17\] itivat śrī-kṛṣṇasya kaṭhinatva-pratyāyakatvān mṛtyur
bhojapateḥ \[tatra\] itivat durjana-vitrāsakatvāt, asatāṁ śāstā
\[tatra\] itivat tadīya-śoka-hetutvād eva ca tat-tan-niruktir
upapadyate, yathā prakāśaika-rūpāyā eva sūrya-kānter ulūkeṣu
tama-ādi-vyañjakateti \| ataś candra-rūpo smṛtaḥ kṛṣṇaḥ, kalā-rūpās tu
tāḥ smṛtā iti sphuṭam eva svarūpa-bhūtatvaṁ darśitam \|
ato\'nyathākhyānaṁ

kiñcit tatra jīvāntarāprakāśāpekṣya kiñcin māyikam iti jñeyam \|\|43\|\|

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tadaiva darśayann
āha---**gṛheṣv** iti \| **tāsāṁ** sarvāsāṁ sarveṣv api gṛheṣu
**anapāyī** sadā susthiraḥ san, **atarkya-kṛd** iti anya-gṛhe\'pi
ramate, anyasyām api prīyata ity-ādi, tac-ceṣṭitasya tābhir atarkaṇāt \|
**nija-kāma-saṁpluto**\'pi \| kiṁ vā, tādṛśaḥ san **reme** \| kutaḥ ?
**nirasta**- iti \| iti vaikuṇṭhato\'py ādhikyam uktam \| kiṁ ca,
**ramābhir** iti tatraikaiva lakṣmīḥ, atra tu bahvya ity arthaḥ \| yad
vā, ramayanti lakṣmīto\'py adhikaṁ śrī-kṛṣṇaṁ prīṇayantīti tathā tābhiḥ
\| evaṁ paramaiśvarye\'pi laukikatvena rati-mādhurī pūrvavad dṛṣṭāntena
bodhayati---**yathā** iti \| **caran** ācaran itaro
viṣaya-sukha-lampaṭo\'vivekī \| anyat tair vyākhyātam \|

yad vā, **nijānāṁ** svīyānāṁ **kāmā** abhilāṣāḥ, **saṁpluta** ity anena
teṣām ānantyādinā mahārṇavatvaṁ dhvanitam, teṣu saṁpluto\'tyarthaṁ
nimagnaḥ, tat-paripūraṇāsakta ity arthaḥ \| yad vā,
**nija**-laukikatve\'py alaukikatvād alaukikatve\'pi laukikatvād
asādhāraṇo yaḥ prema-lakṣaṇa-**kāma**-rasa-samudraḥ, tasmin
**saṁplutaḥ** \|\|43\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva darśayann
āha---**gṛheṣv** iti \| **tāsāṁ gṛheṣv anapāyī** san **ava** samantāt
kāya-mano-vacobhiḥ sthitaś ca san **ramābhiḥ** ramāyāḥ svarūpa-śakter
eva nānā-vṛtti-rūpābhī **reme bhagavān** iti pūrveṇānvayaḥ \| ato
nātmārāmatā-pūrṇakāmatayor hānir iti bhāvaḥ \|

nanu, tāsv apy ātma-bhāvaḥ eva cet kas tarhi rasa-viśeṣaḥ ? tatrāha,
**nijo** na tu prākṛto yaḥ **kāmaḥ** svajana-viśeṣeṣu prema-viśeṣaḥ,
tena **sampluta** iti śaktitvena bhedābheda-vṛttimatīṣv api tāsu
līlārthaṁ pṛthag āvirbhāvāt bheda-vṛtti-pradhānāsu
svarūpa-śakti-bhedāhlādinī-vṛtti-viśeṣa-prema-mayīṣu
tādṛśa-prema-rasa-camatkāra-vaiśiṣṭyaṁ tasyāpi jāyata iti bhāvaḥ \|

nanu, bhavatv evaṁ prapañcāvatīrṇatvāt gṛhādi-sāmagrī, na tu tad-anurūpā
? tatrāha---**atulya**- iti \| parama-vaikuṇṭhato\'pi śreṣṭheṣv ity
arthaḥ \| ata eva tatra ramayaikayaiva, atra tu ramābhir bahvībhir ity
uktam \| nanu, kathaṁ yugapat sarvatrānapāyitvādikam ?
tatrāha---**atarkya-kṛt** acintya-śakti-maya ity arthaḥ \|
**anapāyitvaṁ** cātra yogyāvasaraṁ vyāpyeti jñeyaṁ **gārhamedhikāṁś**
**carann** ity uktatvāt prathama-skandhe cātra ca vipralambha-śravaṇāt
\| **nija-kāma-samplutatvam** eva dṛṣṭāntena dṛḍhīkaroti---**yathā** iti
\| tāsāṁ svarūpa-śakti-vṛtti-rūpatvaṁ ca darśitam yathā skānde
prabhāsa-khaṇḍe---

> purā kṛṣṇo mahātejā yadā prabhāsam āgataḥ \|
>
> sahito yādavaiḥ sarvaiḥ ṣaṭpañcāśat-prakoṭibhiḥ \|
>
> ṣoḍaśaiva sahasrāṇi gopyas tatra samāgatāḥ \|
>
> lakṣam ekaṁ tathā ṣaṣṭir ete kṛṣṇa-sutāḥ priye \| ity upakramya,
>
> tato gopyo mahādevi vidyāyāḥ ṣoḍaśa smṛtāḥ \|
>
> tāsāṁ nāmāni te vakṣye tāni hy eka-manāḥ śṛṇuḥ \|\|
>
> laṁbinī candrikā kāntā krūrā śāntā mahodayā \|
>
> bhīṣaṇī nandino śokā su-pūrva-vimalākṣayā \|
>
> subhadā śobhanā puṇyā haṁsa-sītā kalā kramāt \|\|
>
> haṁsa eva mataḥ kṛṣṇaḥ paramātmā janārdanaḥ \|
>
> tasyaitāḥ śaktayo devi ṣoḍaśaiva prakīrtitāḥ \|
>
> candra-rūpī mataḥ kṛṣṇaḥ kalā-rūpāś ca tāḥ smṛtāḥ \|
>
> saṁpūrṇa-maṇḍalā tāsāṁ mālinī ṣoḍaśī kalā \|\|
>
> pratipat-tithim ārabhya sañcaraty āsu candramāḥ \|
>
> ṣoḍaśaiva kalāyās tu gopī-rūpā varānane \|\|
>
> ekakaikaśas tāḥ saṁbhinnāḥ sahasreṇa pṛthak pṛthak \|
>
> evaṁ te kathitaṁ devi rahasyaṁ jñāna-sambhavam \|\|
>
> ya evaṁ veda puruṣaḥ sa jñeyo vaiṣṇavo budhaiḥ \|\| iti \|

atra *gopyo* rājñya ity arthaḥ \| gopo bhūpe\'pi iti nānārthāt \| sarvaṁ
gopāyantīti śaktayo vā, śrī-daśākṣare vyākhyā-viśeṣavat \| *laṁbinī*
avatāra-śaktiḥ \| *su-pūrva-vimalā* suvimalā *haṁsasītā* ity atra
prāptasya haṁsa-śabdasya vācyam āha---*haṁsa* eveti \| sa ca
*candra-rūpī* candra-dṛṣṭāntenoddeśya ity arthaḥ \| *kalā-rūpā* iti
*tāś* ca śaktayaś candrasyāmṛtādi-kalā-dṛṣṭāntenoddeśyā ity arthaḥ \|
anuktām antimāṁ mahā-śaktim āha---*saṁpūrṇa-* iti \|

dṛṣṭāntopapādanāya candrasya tādṛśatvam āha---*pratipad* iti \| tāsv
etat-tulyāsu kalāsu yathā candramāḥ pratipat-tithim ārabhya sañcarati,
tathā so\'pi līlāvasara-viśeṣaṁ prāpya tat-tac-chaktiṁ prakāśayatīty
arthaḥ \| vivakṣitam āha---*ṣoḍaśaiva* iti \| ṣoḍaśānām eva
vidyā-rūpatvād etad-upadeśasya jñāna-sambhava-rahasyatvāt, taj-jñānasya
vaiṣṇavatānumāpaka-liṅgatvāc ca \| krūrā-bhīṣaṇī-śokānām api
bhagavat-svarūpa-bhūtānām eva satīnāṁ mallānām aśaniḥ \[bhā.pu.
10.43.17\] itivat śrī-kṛṣṇasya kaṭhinatva-pratyāyakatvān mṛtyur
bhojapateḥ \[tatra\] itivat durjana-vitrāsakatvāt, asatāṁ śāstā
\[tatra\] itivat tadīya-śoka-hetutvād eva ca tat-tan-niruktir
upapadyate, yathā prakāśaika-rūpāyā eva sūrya-kānter ulūkeṣu
tama-ādi-vyañjakateti \| ataś candra-rūpo smṛtaḥ kṛṣṇaḥ, kalā-rūpās tu
tāḥ smṛtā iti sphuṭam eva svarūpa-bhūtatvaṁ darśitam \|
ato\'nyathākhyānaṁ kiñcin māyikam iti jñeyam \|\|43\|\|

------------------------------------------------------------------------------------------------------------

**jīva-gosvāmī (krama-sandarbhaḥ) :** gṛheṣv iti \| **anapāyi**tvam atra
yogyāvasaraṁ vyāpyeti jñeyam \| **gārhamedhikāṁś carann** ity uktatvāt
\| **nijāḥ** sva-priya-viśeṣās **teṣāṁ** **kāmena**
prema-mayābhilāṣa-viśeṣeṇa **sampluto** vyāpto vaśīkṛta ity arthaḥ
\|\|43\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : tāsāṁ gṛheṣv anapāyī**
prakāśa-bhedaiḥ sarveṣv eva sthita ity arthaḥ \| **atarkya-kṛd** iti
tathā atarkyaṁ karma karoti yathā sarvatrāpi sañcārita dāsī sakhīkā api
tāḥ pratyekam aham eva saṁyoginī, anyās tu virahiṇya eveti jānantīti
bhāvaḥ \| **nirastaṁ sāmyam atiśayaś** ca yebhya iti tādṛśā **gṛhā** api
vaikuṇṭhe'pi na santi, kim uta tādṛśa ramaṇādi-sukhānīty arthaḥ \|
**nijena** svarūpa-bhūtenaiva **kandarpeṇaiva saṁpluto** nimagnaḥ \|
**ramābhī reme** iti vaikuṇṭhe khalv ekayaiva ramayā svāṁśo nārāyaṇa eva
ramate iti vaikuṇṭhād api dvārakāyā aiśvaryeṇādhikyaṁ jñāpitam \| tāsāṁ
ramātvena svarūpa-śaktitvaṁ skānde prabhāsa-khaṇḍe'pi, yathā---

> ṣoḍaśaiva sahasrāṇi gopyas tatra samāgatāḥ \|
>
> haṁsa evam ataḥ kṛṣṇaḥ paramātmā janārdanaḥ \|\|
>
> tasyaitāḥ śaktayo devi ṣoḍaśaiva prakīrtitāḥ \|
>
> candrarūpī mataḥ kṛṣṇaḥ kalārūpās tu tāḥ smṛtāḥ \|\|
>
> sampūrṇa-maṇḍalā tāsāṁ mālinī ṣoḍaśī-kalā \|
>
> ṣoḍaśaiva kalā yās tu gopī-rūpā varāṇane \|\|
>
> ekaikaśas tāḥ sambhinnāḥ sahasreṇa pṛthak pṛthak \|\| iti \|

pādme kārttika-māhātmye ca---

> kaiśore gopa-kanyās tā yauvane rāja-kanyakā \|

iti ataḥ pūrṇatamasya śrī-vṛndāvana-nāthasya yathā dvārakā-nāthaḥ pūrṇaḥ
prakāśaḥ, tathaiva pūrṇatamānāṁ tadīya-hlādinī-śaktīnāṁ gopīnāṁ
pūrṇa-prakāśa-rūpā paṭṭa-mahiṣya iti \|\|43\|\|

**\...**

**\|\| 10.59.44 \|\|**

> **itthaṁ ramāpatim avāpya patiṁ striyas tā**
>
> **brahmādayo\'pi na viduḥ padavīṁ yadīyām \|**
>
> **bhejur mudāviratam edhitayānurāga-**
>
> **hāsāvaloka-nava-saṅgama-jalpa-lajjāḥ \|\|**

**śrīdhara-svāmī (bhāvārtha-dīpikā) : anurāga-hāsa**-sahitam
**avalokaṁ** ca tat-pūrvakaṁ **nava-saṅgamaṁ** ca tad-gataṁ **jalpaṁ**
ca tasmin **lajjāṁ** ca **bhejuḥ** \|\|44\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ittham** ukta-rītyā \|
**tāḥ** bhaumādi-vadhenānītāḥ \| **yadīyāṁ** kṛṣṇa-saṁbandhinīm \|
**avirataṁ** nirantaram **edhitayā** vardhamānayā \|\|

\[*toṣaṇī:*\] **ramāyāḥ** pūrṇa-lakṣmī-rūpāyāḥ śrī-rukmiṇyāḥ **patim**
iti parama-daurlabhyaṁ vaidagdhyādikaṁ ca sūcitam \| **tā**
ramāṁśa-bhūtāḥ \| patim **avāpya** svātantryeṇa labdhvā \|
**brahmādayo\'pi** kiṁ punar anye, **padavīm** api kiṁ punas tam, **na
vidur** api kiṁ punar labherann ity arthaḥ \| atas tasya lābho
ramātvenaiva sambhavatīti sādhv evoktaṁ ramābhiḥ \[bhā.pu. 10.59.43\]
iti bhāvaḥ \| ciram anavarata-ratāv api **nava-saṅgama-**
ity-ukta-rītyautsukyena tāsāṁ nitya-nūtanavat-pratīteḥ \| ata eva
**anavaratam edhitayā** **mudā** iti **hāsādīnāṁ** tat-krameṇaivodayāt
tathaivoktiḥ \| **mudā** tad eva **bhejuḥ** \| katham ? **anurāgeṇa**
**hāsādayo** yāsāṁ, tāḥ tat-tat-prakāreṇety arthaḥ \|\|44\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** **ittham** iti \| **padavīṁ**
mārgam \| **edhitayā** bhajanena **anurāgeṇa** **hāsāvaloko**
**nava-saṅgamāc** ca **jalpa-lajjā** yāsāṁ, **tās** tathā \|
**saṅgamaḥ** sannidhānam \|\|44\|\| \[mu.pha. 11.17\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ramā-patiṁ** śrī-rukmiṇyāḥ
patim iti paramaṁ daurlabhyaṁ vaidagdhyādikaṁ ca sūcitam \| **tā**
anirvacanīya-puṇyavatyaḥ **patim avāpya** svātantryeṇa labdhvā \|
**striya** iti tad-yogyatoktā \| **padavīm** api, kiṁ punas tam \| **na
vidur** api, kiṁ punar labheran ity arthaḥ \| ciram anavaratam api
**nava-saṅgama-** ity uktir atyautsukyena tāsāṁ nitya-nūtanavat pratīteḥ
\| **hāsādīnāṁ** tat-tat-krameṇodayāt tathaivoktiḥ \| **aviratam
edhitayā** iti brahmānandād apy ādhikyam uktam \| tasya sadā
vṛddhy-abhāvād asyāś ca parama-kāṣṭhāṁ prāptāyā api nitya-nūtanatvādinā
mādhurya-viśeṣeṇa sadā vṛddhaḥ \| anyat samānam \|\|44\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ramāyāḥ** pūrṇa-lakṣmī-rūpāyāḥ
śrī-rukmiṇyāḥ **patim** iti paramaṁ daurlabhyaṁ vaidagdhyādikaṁ ca
sūcitaṁ \| **tā** ramāṁśa-bhūtāḥ **patim avāpya** svātantryeṇa labdhvā
\| **brahmādayo**\'pi kiṁ punar anye ? **padavīm** api kiṁ punas taṁ
[?]{dir="rtl"} **na vidur** api kiṁ punar na labheran ? ity arthaḥ \|
atas tasya tathā lābho ramātvenaiva sambhavatīti sādhv evoktaṁ ramābhiḥ
\[bhā.pu. 10.59.43\] iti bhāvaḥ \| ciram anavarata-ratāv api
**nava-saṅgama-** ity-uktir atyautsukyena tāsāṁ nitya-nūtanavat pratīteḥ
\| ata eva **anavaratam edhitayā** **mudā** iti **hāsādīnāṁ**
tat-tat-krameṇaivodayāt tathaivoktiḥ \| anyat taiḥ \| yad vā, mudā tam
eva bhejuḥ katham ? **anurāgeṇa** **hāsādayo** yāsāṁ, tās
tat-tat-prakāreṇety arthaḥ \|\|44\|\|

------------------------------------------------------------------------------------------------------------

**jīva-gosvāmī (krama-sandarbhaḥ) : brahmādayo**'pīty uktyā tathā-lābho
ramātvenaivāta eva sādhv evoktaṁ\--reme ramābhiḥ \[bhā.pu. 10.59.43\]
iti bhāvaḥ \|\|44\|\|

------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : ramāyāḥ**
pūrṇa-lakṣmī-rūpāyāḥ **patiṁ** śrī-kṛṣṇam **avāpya** brahmādayo'pi, kiṁ
punar anye **padavīm** api, kiṁ punas taṁ **na vidur** api, kiṁ punar
labherann ity arthaḥ\| **aviratam** eva **edhitayā** pravṛddhayā
**mudā** **anurāga**-sahitaṁ **hāsāvalokaṁ** tat-pūrvakaṁ
**nava-saṅgamaṁ** ca tatra tad-ucitaḥ **jalpaṁ** ca taṁ pratijalpe
prāpte sati **lajjāṁ** ca **bhejuḥ** prāpuḥ \|\|44\|\|

**\...**

**\|\| 10.59.45 \|\|**

> **pratyudgamāsana-varārhaṇa-pāda-śauca-**
>
> **tāmbūla-viśramaṇa-vījana-gandha-mālyaiḥ \|**
>
> **keśa-prasāra-śayana-snapanopahāryair**
>
> **dāsī-śatā api vibhor vidadhuḥ sma dāsyam \|\|**

**śrīdhara-svāmī (bhāvārtha-dīpikā) : viśramaṇaṁ** pāda-saṁvāhanam \|
**keśa-prasāraḥ** keśa-prasādhanam \| **dāsīnāṁ śatāni** vidyante yāsāṁ
tathā-bhūtā api svayaṁ **vibhor dāsyaṁ vidadhuḥ** \|\|45\|\|

------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pratyudgama** āgatasya
sammukha-gamanam \| **vareṇa** kuṅkumena **arhaṇam** arcanam varo
jāmātari śreṣṭhe devādy-āpte ca kuṅkume iti dharaṇiḥ \| kuṅkuma ity
upalakṣaṇam \| **vījanaṁ** vyajana-cālanam \| **gandhaś** candanam eva
\| ata eva **pratyudgama-** iti, pratyudgamaḥ śrutvaivotthāyābhimukhyena
gamanam, ādaras tad-anantaram anyā ca sammānana-kriyā, tatrāpi bhayaṁ
kadācid asyābhīṣṭa-bhaṅgaḥ syāt, nija-dharmādikāc ceti śaṅkitvaṁ
pāṭho\'yaṁ citsukha-sammataḥ\| pāṭhāntaraṁ tu prāyikam \|
**āsanādīnām** api tat-tat-saṁsthāpana-kriyāsu tātparyam \|

śrī-gopī-sadṛśotkaṇṭhi-bādarāyaṇaye namaḥ \|

tādṛg-vyākhyā-kṛte\'py astu śrīdhara-svāmine namaḥ \|\|45\|\|

------------------------------------------------------------------------------------------------------------

**hemādriḥ (kaivalya-dīpikā-ṭīkā) :** bhajanam evāha---**pratyudgama-**
iti \| **pratyudgamaḥ** pratyutthānam \| **āsanaṁ** svāsane upaveśanam
\| **arhaṇam** upāyanam \| **pādayoḥ** **śaucaṁ** prakṣālaṇam \|
viśramyate'neneti **viśrāmaṇam** aṅga-saṁvāhanam \| **prasāraḥ**
prasādhanam svayaṁ pacanam pariveṣaṇaṁ ca \| **dāsīnāṁ śatāni** santi
yāsām \| **sma**-śabdo vākya-pūraṇārthaḥ \|\|45\|\| \[mu.pha. 11.18\]

------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi tāḥ sa-garvās
tṛptāś ca nābhavan, kintu prema-bhareṇa dāsīvat vividha-sevāṁ caranti
ity āha---**pratyudgama**- iti \| pratyudgamaḥ---dūrād
darśana-mātreṇaiva **āsanād** utthāya agre\'bhigamanam \|
**ādaraḥ**---\"aho bhāgyam asmākaṁ jaya jaya!\" ity-ādi miṣṭa-vākyaiḥ,
ātapatra-dhāraṇādinā ca sammānanaṁ gṛha-karmādi-parityāgena
tad-ekāsaktir vā, bhayaṁ sa-śaṅkatvaṁ sambhramo vā, patitvena
sādhvī-bhāvena vā nava-saṅgamānusandhānādinā vā \| kiṁ vā, aprāgalbhyam
āsana-tāmbūla-gandhādīnām apaṇeneti jñeyam \| pādayoḥ śaucaṁ
prakṣālanam, śayanaṁ śayyā-vistāraṇam, upahāryāṇi upahāra-yogyāni
vicitra-miṣṭeṣṭa-bhojya-peyādīni, vibhor nija-prāṇeśvarasyeti
prema-bhareṇaiva tat-tad-vidhānaṁ tenānanda-viśeṣaṁ ca sūcayati---smeti,
etac ca suprasiddham eveti tāsām avalatvādinātra saṁśayo na kārya iti
bhāvaḥ \| iti prasaṅgād bhāva-viśeṣodayena śrī-bādarāyaṇinā strīṇāṁ
tatrāpi śrī-bhagavad-bhartṛkāṇāṁ saubhāgyaṁ śloka-trayeṇa varṇitam, tac
cānte---

> yāḥ samparyacaran premṇā pāda-samvāhanādibhiḥ \|
>
> jagad-guruṁ bhartṛ-buddhyā tāsāṁ kiṁ varṇyate tapaḥ \|\| \[10.90.27\]

ity-ādinā vyaktaṁ bhāvi \|

śrī-gopī-bhāva-sampanna-bādarāyaṇaye namaḥ \|

tādṛg vyākhyā-kṛte\'py as tu śrīdhara-svāmine namaḥ \|\|45\|\|

------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva **pratyudgama**- iti
\| **pratyudgamaḥ** śrutvā eva utthāya abhimukhyena āgamanam \| ādaras
tad-anantaram anyā ca sammānana-kriyā \| tatrāpi bhayaṁ kadācid
asyābhīṣṭa-bhaṅgaḥ syān nija-dhārṣṭyādi, kaṁ ceti śaṅkatvaṁ pāṭho\'yaṁ
citsukha-sammataḥ \| pāṭhāntaraṁ tu prāyikam \| **āsanādīnām** api
tat-tat-saṅkhyāpana-kriyāsu tātparyam \|\|45\|\|

------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

------------------------------------------------------------------------------------------------------------

**viśvanātha-cakravartī (sārārtha-darśiṇī) : viśramaṇaṁ** saṁvāhanaṁ
**keśānāṁ prasāraḥ** prasādhanaṁ dasīnāṁ śatāni vidyante yāsāṁ
tathā-bhūtā api svayaṁ **vibhor dāsyaṁ vidadhur** iti \|\|45\|\|

iti sārārtha-darśinyāṁ harṣiṇyāṁ bhakta-cetasām \|

ūnaṣaṣṭhitamo'dhyāyo daśame'jani saṅgataḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe pārijāta-haraṇa-

naraka-vadhau nāma ekonaṣaṣṭhitamo'dhyāyaḥ \|

\|\|59\|\|

[^1]: sma

[^2]: nṛpa

[^3]: ayādavīṁ

[^4]: tvaṁ ca

[^5]: sthairyam

[^6]: yuddhe dhairyaṁ samudvaha

[^7]: śucā[p]{dir="rtl"}itāḥ

[^8]: anīkaśaḥ

[^9]: Not a quote. See Gītā 10.12.

[^10]: sāṅkhya-bhāṣya-dhåtaṁ (1.29)---nāsad-rūpānasad-rūpā māyā
    naivobhayātmikā \| sadasadbhyām anirvācyā mithyābhūtā sanātanī \|\|

[^11]: svaira-nīkair iti sanātanādiḥ \|

[^12]: suśrāntau iti sanātanādibhiḥ \|

[^13]: svaira-nīkair iti sanātanādiḥ \|

[^14]: utplutya

[^15]: māṁ keśavo gadayā prātar avyād

    govinda āsaṅgavam ātta-veṇuḥ \|

    nārāyaṇaḥ prāhṇa udātta-śaktir

    madhyan-dine viṣṇur arīndra-pāṇiḥ \|\|

[^16]: ca varānanā

[^17]: ca varānanā

[^18]: samartha-

[^19]: balodyamam

[^20]: dharmajña

[^21]: oṁ namo bhagavate tubhyaṁ vāsudevāya dhīmahi iti prathama-skandhe
    pāṭhaḥ \| \"namas tasmai bhagavate kṛṣṇāyākuṇṭha-medhase\" iti
    pāṭhaḥ 10.84.22[-]{dir="rtl"}śloke prāpyate \|

[^22]: gata-trapā

[^23]: nadan

[^24]: mumuce\'stra-mayaṁ

[^25]: \'śma-

[^26]: śuci-smitāḥ

[^27]: nv anena

[^28]: eṣa te tanayaḥ subhru hatvā śambaram āgataḥ \| hṛto yenābhavat
    bālo bhavatyāḥ sūtikā-gṛhāt \|\|

    iyaṁ māyāvatī bhāryā tanayasyāsya te satī \| śambarasya na bhāryeyaṁ
    śrūyatām atra kāraṇam \|\|

    manmathe tu gate nāśaṁ tad-udbhava-parāyaṇā \| śambaraṁ mohayāmāsa
    māyā-rūpeṇa rukmiṇi \|\|

    vihārādy- upabhogeṣu rūpaṁ māyā-mayaṁ śubham \| darśayāmāsa
    daityasya tasyeyaṁ madirekṣaṇā \|\|

    kāmo'vatīrṇaḥ putras te tasyeyaṁ dayitā ratiḥ \| viśaṅkā nātra
    kartavyā snuṣeyaṁ tava śobhane \|\|

[^29]: rahasi ity ukte

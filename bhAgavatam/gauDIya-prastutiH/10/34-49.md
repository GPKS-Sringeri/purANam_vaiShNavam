+++
title = "34-49"
+++

atha daśama-skandhaḥ

Part 5, Chapters 34-49

**(10.34)**

## atha catustriṁśo'dhyāyaḥ

### ajagara-mukhān nandasya mocanam, ajagarasya pūrva-vidyādhara-svarūpa-prāptiḥ \|

**\|\| 10.34.1-2 \|\|**

**śrī-śuka uvāca---**

ekadā deva-yātrāyāṁ gopālā jāta-kautukāḥ \|

anobhir anaḍud-yuktaiḥ prayayus te\'mbikā-vanam \|\|

tatra snātvā sarasvatyāṁ devaṁ paśu-patiṁ prabhum[^1] \|

ānarcur arhaṇair bhaktyā devīṁ ca nṛpate \'mbikām \|\|

**śrīdhara-svāmī (bhāvārtha-dīpikā) :**

catustriṁśe'hinā grastaṁ nandaṁ harir amūmucat \|

vidyādhraṁ cāṅgiraḥ-śāpāc chaṅkhacūḍaṁ tathāvadhīt \|\|

rāsāpadeśataḥ kāmaṁ kiṅkarī-kṛtya kāmataḥ \|

anugṛhṇan vaśaṁ ninye tathā vidyādharādhipam \|\|

tad evaṁ kāmānugraha-mukhena kāma-jayaṁ pratipādya tathaiva
vidyādhara-jayaṁ pratipādayituṁ tat prasaṅgaṁ darśayati---**ekadā** iti
\|\|1.2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ahinā sarpeṇa \| amūmucat
mocayāmāsa \| vidyām antardhāvirbhāvādi-lakṣaṇāṁ dharatīti tathā tam \|
mūla-vibhujāditvād dharateḥ kaḥ \| *śaṅkhacūḍaṁ* yakṣam \|
*rāsāpadeśataḥ* rāsa-līlā-cchalena \| *kāmataḥ* svecchayā \|
*vidyādharādhipaṁ* *kāmaṁ* ca *anugṛhnann* ity anvayaḥ \| *tad evam* iha
tac-chabdo vākyālaṅkāra eva \| kāmasyānugrahāya mukhaṁ prārambho yasya
vṛttasya, tat *kāmānugraha-mukhaṁ*, tena

> ye ye hatāś cakra-dhareṇa viṣṇunā trailokya-nāthena janārdanena \|
>
> te te gatā viṣṇu-purīṁ narendrāḥ krodho'pi devasya vareṇa tulyaḥ \|\|

ity ukta-diśā, moghā yācñā varam adhiguṇe ity ukta-diśā ca
bhagavat-kṛta-kāma-jayo'pi *kāmānugraha* eva \| tathaiva
vidyādharānugraha-mukhena tat-saṅgaṁ vidyādhara-melanam \|

**ekadā** rāsānantaraṁ phālguna-śivarātrau \| **anobhiḥ** śakaṭaiḥ \|
govardhana-makhavat kṛṣṇa-kautuka-mūlatvena tīrthe dānārthaṁ
bahula-drasya nayanārtham ambikāvanam \| mathurā-dig-vibhāge vāyavye
sarasvatī-tīrasthaṁ śivomā-mūrti-bhūṣitam \|\|1\|\|

**tatra** vane \| **paśūnāṁ** jīvānāṁ **patiṁ**,

> brahmādyāḥ sthāvarāntāś ca deva-devasya sūlinaḥ \|
>
> paśavaḥ parikīrtyante saṁsāra-vaśa-vartinaḥ \|
>
> teṣāṁ patitvād deveśaḥ śivaḥ paśupatiḥ smṛtaḥ \|\|
>
> mala-māyādibhiḥ pāśaiḥ sa badhnāti paśūn patiḥ \|
>
> sa eva mocakas teṣāṁ bhaktyā samyag upāsitaḥ \|\|
>
> brahmādi-stamba-paryantān paśūn baddhvā maheśvaraḥ \|
>
> pāśair etaiḥ patir devaḥ kāryaṁ kārayati svakam \|\| iti śaivokteḥ \|

**devīm** ambikām \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam
aiśvarya-saṁvalita-laukika-līlāyāḥ prasaṅgāt tādṛśīm evānyāṁ vadan
gopānāṁ sākṣād āścarya-darśanena sarvathā śrī-bhagavati teṣāṁ
bhakti-vivṛddhiṁ darśayituṁ prasaṅgāntaram ārabhate---**ekadā** iti \|
kaiśora eva kasmiṁścit samaye tatrāpi yuktyā śiva-rātrau, kārtike iti
kecit \| **devasya** śrī-śivasya **yātrāyāṁ** **jātaṁ kautukam**
autsukyaṁ yeṣāṁ te iti kevalaṁ kautukenaiva prayāṇam, na tu kenacit
kāmādinety arthaḥ \| yato gopālāḥ kautuka-śīlā ity arthaḥ \|

yad vā, gopālāḥ śrī-bhagavad-eka-niṣṭhā api **anaḍudbhir**
mahā-vṛṣabhair **yuktair anobhir** iti svabhāvato gopānāṁ śakaṭair eva
gamanād viśeṣataś ca tīrthe dānārtha-bahula-dravya-nayanāt, ata eva
**pra**kārṣeṇa **yayuḥ** \| **ambikā-vanaṁ**
śrī-mathurā-pura-paścima-dig-bhāge **sarasvatī-**tīrasthaṁ
śrī-śivomā-mūrti-vibhūṣitaṁ tad-daivatyam \| gurjara-deśe siddha-purasya
nātidūravarti-tīrtham ambikā-vanam iti kecit \|\|1\|\|

**tatra** vane \| **devaṁ** pūjyaṁ śrī-viṣṇu-vaiṣṇavaika-priyatvāt,
viśeṣataḥ **paśūnāṁ patiṁ** pālakam \| kiṁ ca, **prabhuṁ**
śrī-bhagavad-bhakti-pradāne samartham \| ata eva **arhaṇair**
vividhopacārair bhaktyā pūjayāmāsuḥ \| ca-kāreṇāmbikāyā api tādṛśatvaṁ
samuccīyate \| he **nṛpate** ! iti kautuka-śīlānāṁ kautukācaraṇa-vṛttaṁ
rājatvād bhagavatā jñāyate eva \| kiṁ vā, vaiṣṇavānām api
śrī-bhagavad-bhakty-arthaṁ tat-tat-pūjā-vṛttaṁ bhagavatā pālyata eveti
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha rāsa-līlā-prasaṅgāt
tādṛśīṁ śaṅkhacūḍa-vadhāvasānām anyāṁ līlāṁ darśayituṁ tayor madhye
jātatvena krama-prāptaṁ tat-prabhāva-darśanamayatvena
tādṛśa-līlā-pratikūla-jana-stambhakatayā tad-upayuktaṁ ca līlāntaram
āha---**ekadā** iti tad-rāsānantaraṁ phālgune śiva-rātrau **devasya**
śrī-śivasya **yātrāyāṁ** **jātaṁ kautukam** autsukyaṁ yeṣāṁ te \| tad
etac ca govardhana-makhavat śrī-kṛṣna-kautuka-mūlatvenaiva ca jñeyam,
ananyāśraya-manastvāt teṣāṁ \|

yad vā, te gopāḥ gopālena śrī-kṛṣnena hetunā ā samyak jāta-kautukāḥ \|
atra śrī-kṛṣnasya tu nija-preyasībhiḥ saha svacchanda-līlāyāṁ
nigūḍho'bhiprāyo gamyaḥ \| ataḥ pūrva-līlā-samānatvaṁ cāsya jñeyam \|
**anaḍudbhir** iti prasiddhārthasyāpi nirdeśas tv ano vahati anaḍavān
iti nirukter viśeṣa-vivakṣayā sā cānāyāsa-gamanasya **anor**-nirdeśaś ca
tīrthe dānārthaṁ bahula-dravya-nayanasya, ata eva **pra**karṣeṇa
**yayuḥ** \| **ambikāvanaṁ** śrī-mathurā-pura-vāyavya dig-vibhāge
sarasvatī-tīrasthaṁ śrī-śivomā-mūrti-vibhūṣitaṁ tad-daivatyam \| yad vā,
gurjara-deśe siddha-purasya nātidūravarti-tīrtham ambikā-vanaṁ,
tasyaivāti-prasiddhatvāt \|\|1\|\|

**devaṁ** pūjyaṁ śrī-viṣnu-vaiṣṇavaika-priyatvāt \| **prabhuṁ**
śrī-bhagavad-bhakty-ādi-pradāna-samarthaṁ \| \"vibhum\" iti kvacit
pāṭhaḥ \| ata eva **arhaṇair** vividhopacāraiḥ \| **ca**-kāreṇāmbikāyā
api tādṛśatvaṁ samuccīyate \| he **nṛpate** ! iti rāsa-līlāviṣṭaṁ tam
avadhāpayati \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ekadā śiva-rātrau ambikā-vanaṁ
gurjjara-deśe siddha-pura-nikaṭe prasiddham \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

catus-triṁśenanda-pāda-grāsi sarpaṁ spṛśan hariḥ \|

uddadhāra maṇiṁ śaṅkhacūḍaṁ jagrāha tad-vadhāt \|\|

śāradīṁ rāsa-līlāṁ varṇayitvā vāsantīṁ holikā-gāna-līlāṁ varṇayiṣyan
prathamaṁ śiva-rātri-yātrāyām āha \| **ekadā**
phālguna-kṛṣṇā-caturdaśyām **ambikā-vanaṁ** mathurā-vāyavya-dig-vibhāge
sarasvatī-tīrasthaṁ śrī-śivomā-mūrti-bhūṣitam ity eke, gurjara-deśasthaṁ
siddha-pura-nikaṭa-stha-tīrtham ity anye prāhuḥ \|\|1\|\|

**\...**

**\|\| 10.34.3 \|\|**

gāvo hiraṇyaṁ vāsāṁsi madhu madhv-annam ādṛtāḥ \|

brāhmaṇebhyo daduḥ sarve devo naḥ prīyatām iti \|\|

**śrīdhara-svāmī (bhāvārtha-dīpikā) : gāvo** gāḥ \| **madhu** madhuram
\| **madhv-annaṁ** madhunā sahitam annam \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : devaḥ** pārvatī-nāthaḥ
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **gāva** iti
prathamāntatvaṁ chāndasam \| yad vā, **vo** yuṣmākaṁ samrājām iva yat
**hiraṇyādi** tad ity arthaḥ \| **ādṛtā** devālayasthair deva-sevakaiḥ
sammānitā ādara-yuktā vā, **sarve** śrī-nandādayaḥ pratyekam evety
arthaḥ \| **devaḥ** śrī-śivaḥ śrī-viṣṇuḥ śrī-kṛṣṇa eva vā, prema-bhareṇa
sadā tat-prīty-ekāpekṣakatvāt \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** teṣāṁ sa-kautukatve'pi
dharmārtha-niṣṭhatvam āha---**gāva** iti dvābhyāṁ \| **ādṛtāḥ** tad
evālaya-sevakaiḥ sammānitāḥ ādara-yuktā vā **sarve** śrī-nandādayaḥ
pratyekam evety arthaḥ \| **devaḥ** śrī-śivaḥ śrī-viṣṇur vā
vaiṣṇava-viṣṇu-prītir eva vaiṣṇavānāṁ prayojanam iti \| tac ca viṣṇor
ārādhanārthāya sva-putrasyodayāya cetivat jñeyam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gāvo** gāḥ \| **madhu**
śivābhiṣekāvaśiṣṭaṁ madhu-sahitānām \|\|3\|\|

**\...**

**\|\| 10.34.4 \|\|**

ūṣuḥ sarasvatī-tīre jalaṁ prāśya yata-vratāḥ \|

rajanīṁ tāṁ mahā-bhāgā nanda-sunandakādayaḥ \|\|

**śrīdhara-svāmī (bhāvārtha-dīpikā) : jala**-mātraṁ **prāśya** upoṣitās
**tāṁ** niśāṁ tatra **ūṣur** nyavasan \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tatra* sarasvatī-tīre \|
**tām** yā tatra-gatānām āgatā ity arthaḥ \| **sunandaḥ**
śrī-nandanujaḥ, sañjñāyāṁ kan \| atas tad-agrajasyopanandasya goṣṭha eva
sthitir avadhāryate \| yogyatā ca tasya jñāna-vayo\'dhikyāt \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **prāśya** prāśana-mātraṁ
kṛtvā, yato **yataṁ** saṁyamena gṛhītaṁ **vrataṁ** yaiḥ \| etac ca
śrī-śiva-tīrthādy-apekṣayā tīrtha-yātrāpekṣayaiva vā, mahān bhāvo
bhāgyaṁ prāpyāṁśo vā yeṣām iti śrī-bhagavad-bhakty-apekṣayā
śrī-śivārcanaṁ yuktam eveti bhāvaḥ \| **sunando** nandasya kanīyān
bhrātā, saṁjñāyāṁ kaḥ \| jyeṣṭho'py upanando gamana-prasaṅge noktaḥ,
mantrī rakṣārthaṁ vraje sthita iti jñeyam \| **ādi**-śabdād anye'pi
vṛddhāḥ, tad-yātrāyāṁ vṛddhānām eva prādhānyāt te vṛddhā nirdiṣṭāḥ, na
ca śrī-bhagavān tad-vayasyā vā, teṣāṁ prāyo bālye vratādy-anādarāt
\|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prāśya** prāśana-mātraṁ kṛtvā
\| tatra hetuḥ\--**yataṁ** saṁyamena gṛhītaṁ **vrataṁ** yaiḥ \|
**rajanīṁ** śiva-rātriṁ tasyās tat-pradhānatvāt \| **sunandaḥ**
śrī-nandānujaḥ saṁjñāyā kan \| atas tad-agrajasyopanandasya goṣṭha eva
sthitir budhyate \| yogyatā ca tasyaiva jñāna-vayo'dhikatvāt \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sunando** nandānujaḥ
saṁjñāyāṁ kan \|\|4\|\|

**\...**

**\|\| 10.34.5 \|\|**

kaścin mahān ahis tasmin vipine\'tibubhukṣitaḥ \|

yadṛcchayāgato nandaṁ śayānam urago\'grasīt \|\|

**śrīdhara-svāmī (bhāvārtha-dīpikā) : mahān** **ahir** ajagaraḥ \|
**uraga** urasā gacchann ity alakṣitatvam uktam \| **agrasīt** jagrāsa
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kaścit** anirdiṣṭa-nāmā \|
**yadṛcchayā** kenāpi bhāgyodayena \| **uraga** ity alakṣitāgamanaḥ \|
yātrika-loka-śūnyatvād **vipina** iti \| kim-artham āgatya jagrāsa ? tad
āha---**atibubhukṣitaḥ** \| **śayānaṁ** svīkṛta-nidram \| pūrvasyāṁ
rātrau jāgaraṇopavāsādinā śrānter nirbhara-nidrāṇam iti bhāvaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **kaścid** iti
anyājagarato viśiṣṭa ity arthaḥ \| tac cāgre vyaktaṁ bhāvi, iti tasya
nijoddhāra-kṛtye'nusandhāna-sadbhāvaḥ sūcitaḥ \| **atibubhukṣitaḥ**
ciraṁ bhakṣyāprāpteḥ \| ata eva **tasmin vipine** **yadṛcchayā** kenāpi
bhāgyodayena **āgataḥ** san \| kiṁ vā, tatra vartamāna eva yadṛcchayā
śrī-nandāntikam āgataḥ san **agrasīc** caraṇayor grasituṁ pravṛttaḥ \|

nanu, ahiṁ dṛṣṭvā kathaṁ sa na palāyata ? tatrāha---**śayānaṁ**
patha-śrāntyādinā nidrāṇam \|

nanu, śrī-nandaṁ dṛṣṭvā katham asau na bibheti sma ? tatrāha---śayānaṁ
vastrādy-āvṛtatvena bhūmi-śayyāyaṁ niśceṣṭatayā vartamānam ity arthaḥ \|
**yadṛcchayā** iti sarvatraiva mukhyo hetuḥ, nijoddhārārthaṁ paramārtyā
śrī-nandaṁ sapāda-graham āśrita iti tattvārthaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tatra rajanī-vṛttam
āha\--**kaścid** iti \| **kaścid** vilakṣaṇa ity arthaḥ \|
**yadṛcchayā** kenāpi bhāgyodayena \| **śayānam** **uraga** iti
pada-dvayam jñāne hetuḥ \| tatra śayānam iti pūrvasyāṁ rātrau
jagaraṇopavāsādīnā śrānter nirbhara-nidrāṇam ity arthaḥ \| uragā-gamanaṁ
ca yātrika-lokāpagamena nirjana-prāyatvāt **agrasīt** caraṇayor grasituṁ
pravṛttaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mahān** ajagaraḥ \| urasā
gacchatīty **uraga** ity alakṣitatva-jñāpanārthaṁ viśeṣaṇam \|\|5\|\|

**\...**

**\|\| 10.34.6 \|\|**

sa cukrośāhinā grastaḥ kṛṣṇa kṛṣṇa mahān ayam \|

sarpo māṁ grasate tāta prapannaṁ parimocaya \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** nandaḥ \| vīpsā trāsāt
\| **kṛṣṇa** kleśa-karṣaka ! **tāta** iti snehāt \| tathā me mṛti-trāso
nāsti kiṁ tu tvad viyogād eva yatheti bhāvaḥ \|
mahā-nitya-pratikāryatā-bodhakaḥ \| **pra**karṣeṇa **āpannaṁ**
vipad-grastam, vṛddhatvena pālyatvāt, śaraṇāgataṁ vā \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **grasto** grasyamānaḥ
grastaḥ, evaṁ vīpsā trāsāt sneha-bharād vā \| **mahān** ity ātmanā
duṣpratikāryatvam uktam, śleṣeṇa vidyādhara-śreṣṭhatayā vaiṣṇavatvaṁ
sūcitam \| **tāta** iti sneha-bharād eva, ato me maraṇād duḥkhaṁ nāsti,
kintu tad-viyogād eveti bhāvaḥ \| ataḥ **prapannaṁ** bhaktaṁ śaraṇāgataṁ
veti vinayenārti-bhareṇa vā, **paritaḥ** sarva-maṅgalatayā **mocaya**
asmat-sukha-tyājanena sarvāṅgānirākṛtyatayā mocayety arthaḥ, anyathā
ajagara-grastāṅga-rakṣānudbhavāt \| ata eva tatraiva mocayiṣyate \|

śleṣeṇa, **tāta** ! tvat-pitaraṁ **māṁ prapannam** etaṁ śāpād vimocaya,
tataś ca mamāpi svata eva parimocanaṁ sidhyed iti \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : grastaḥ** padayor eva \| vīpsā
trāsāt \| **tāta** iti sneha-bharāt ato me maraṇāt trāso nāsti, kintu
tvad-viyogād eveti bhāvaḥ \| trāsād evāha **prapannaṁ** śaraṇāgataṁ
vṛddhatvena putrasya tava pālanīya-vṛnda-gataṁ va **pari** sarvato
bhāvena tava mama kasyacid anyasya ca kleśaṁ vinaiva **mocaya**
mahā-nityātmanā duṣpratikāryatvaṁ \| tasya śīghrāgamana-prārthanaṁ ca
nivedyate \| idaṁ ca kāliya-damanādi-dṛṣṭyeti jñeyam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : cukrośa** iti \| anena
sarva-durgāṇi \[bhā.pu. 10.8.16\] iti gargoktim anusmṛtya iti bhāvaḥ
\|\|6\|\|

**\...**

**\|\| 10.34.7 \|\|**

tasya cākranditaṁ śrutvā gopālāḥ sahasotthitāḥ \|

grastaṁ ca dṛṣṭvā sambhrāntāḥ[^2] sarpaṁ vivyadhur ulmukaiḥ \|\|

**śrīdhara-svāmī (bhāvārtha-dīpikā) : vivyadhus** tāḍayāmāsuḥ \|
**ulmukair** jvalat-kāṣṭhaiḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tasya** nandasya \|
**ākranditam** arti-śabdam \| **sāhasā** śīghram \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **ākranditaṁ**
karuṇa-dīrgha-svaram ākrośanam eva vā \| **gopālā** iti tad-eka-paratvaṁ
darśitam, tasya vallavendratvāt \| ata eva sahasā sahasety asya
pūrveṇaivānvayaḥ \| akasmāt **śrutvā** \| ca-kārābhyāṁ
śravaṇa-darśanayoḥ prādhānyena dvayor apy eka-kālīnatvaṁ, tena ca teṣāṁ
sāvadhānatvaṁ bodhitam \| sukhaṁ tan-mocanādikaṁ sarvam eva kartuṁ
samarthānām api kevalam ulmukair eva \| vyadhane hetuḥ---**sambhrāntāḥ**
sambhramākulā iti \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ākranditaṁ**
karuṇa-dīrgha-svaraṁ \| **ca**-kārābhyāṁ śravaṇa-darśanayoḥ prādhānyena
dvayor apy eka-kālīnatvaṁ \| tena ca teṣāṁ sāvadhānatvaṁ bodhitam \|
ajagarasya grastāparityāga-svabhāvāśaṅkayā parama-duḥsahair viśeṣatas
tiryag-jāti-bhīṣaṇair **ulmukair** eva **vivyadhuḥ** hastābhyāṁ
dhriyamāṇais tais tad-avarāṅge tāḍayāmāsuḥ **saṁbhrāntās** tvarānvitāḥ
\| pāṭhāntare \"vibhrāntāḥ\" udvignāḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ulmukair** jvalat-kāṣṭhaiḥ
\|\|7\|\|

**\...**

**\|\| 10.34.8 \|\|**

alātair dahyamāno\'pi nāmuñcat tam uraṅgamaḥ \|

tam aspṛśat padābhyetya bhagavān sātvatāṁ patiḥ \|\|

**śrīdhara-svāmī (bhāvārtha-dīpikā) : alātair** evolmukaiḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : alātaiḥ** ulmukaiḥ, teṣām
eva tiryag yoni-bhīṣaṇatvāt \| **taṁ** nandam \| **taṁ** sarpam \|
**abhyetya** āgatya saṅkocena vṛddha-saṅgād dūre vayasya-vargāt
sambhrameṇa pitṛ-sannidhau prāpya pāda-sparśa-mātreṇaiva **nandaṁ**
sarpākāraṁ **cāmuñcat** \| **bhagavān** acintya-śaktis tayaiva sarvaṁ
kartuṁ samarthaḥ sairandhrī-vāyakādiṣu dṛṣṭatvāt, pāda-sparśas tu
sambhramād eveti \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **padā**
vāma-śrī-caraṇāgreṇa **aspṛśat** \| abjatvādi-rūpakāprayogaḥ
śitalatva-komalatvādi-guṇa-nairapekṣyeṇa kevalam
īṣat-sparśa-mātra-vivakṣayā \| evam agre'pi \| darśana-mātreṇa
śubhānudhyāna-mātreṇaiva vā ajagarāc chrī-nandasya, tasya ca
brahma-śāpād vimuktiḥ syāt, tathāpi śrī-padābjena sparśanaṁ
kopa-pūrvaka-pāda-prahara-cchalena, vastutaś ca
śrī-nanda-pāda-grahaṇa-bhakti-dṛṣṭyā kāruṇyena nija-bhakti-pradānārtham
iti jñeyam \| tac cāgre vyaktaṁ bhāvi \| **abhyetya** abhimukham
āgatyeti saṅkocato vṛddhānāṁ parityāgena nija-vayasya-varga-saṅge dūre
vāsāt \| **bhagavān** nijaiśvaryaṁ prakaṭayann ity arthaḥ \|

nanu, gūḍhaiśvaryatvam eva tatrocitam, tatrāha---**sātvatāṁ** bhaktānāṁ
**patiḥ** pālakaḥ, śrī-nandasya rakṣārthaṁ snehātiśayāt tan nāpekṣitam
iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkocād baddhānāṁ
saṅga-parityāgena nija-vayasya varga-saṅge dūre vāsāt tad-anantaram eva
**abhyetya** pitṛ-snehamaya-līlāveśena sambhramād ābhimukhyenāgatya
**taṁ** dīrgha-pucchaṁ **padāspṛśad** eva, na tu jaghāna \| spṛṣṭasya
tātasya svayaṁ pādena sparśasyāpy anaucityena buddhi-pūrvakatvābhāvāt \|
prakārāntarato'pi tac-chāpa-vimocana-sāmarthyāt brahma-daṇḍād
vimukto'haṁ sadyas te'cyuta-darśanād iti vakṣyamāṇāc ca
abuddhi-pūrvakatve'pi tat-tat-sambodhanāsiddhau hetur **bhagavān**
svabhāvata eva sarva-śakty-āśrayaḥ \| atha **sātvatāṁ patiḥ**
sarva-bhakta-pālakaś ceti \| tad evaṁ pūtanāyāḥ sad-veṣa-grahaṇavat
yathā kathañcid bhaktyā tad-asparśo'pi tat-pāda-sparśa-phala-paryavasāna
iti bodhitam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : aspṛśan** na tu jaghāna \| spṛṣṭasya
janakasya tasya svayaṁ svayaṁ pāda-sparśānaucityena
buddhi-pūrvakatvābhāvāt \|\|8.15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : alātais** tair eva
\|\|8\|\|

**\...**

**\|\| 10.34.9 \|\|**

sa vai bhagavataḥ śrīmat- pāda-sparśa-hatāśubhaḥ \|

bheje sarpa-vapur hitvā rūpaṁ vidyādharārcitam \|\|

**śrīdhara-svāmī (bhāvārtha-dīpikā) : vidyādhareṣv arcitaṁ** pūjitam
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : saḥ** sarpaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **so**'jagaraḥ \| **vai**
prasiddham evaitad ity arthaḥ \| **bhagavataḥ**
kāruṇyādy-aśeṣa-nija-guṇāt prakaṭayataḥ **śrīmataḥ**
sarva-sal-lakṣaṇa-śobhā-yuktasya **pādasya sparśena** **hatāny
aśubhāni** bahula-janma-sañcitāśeṣa-pāpāni \| kiṁ vā, aśubhaṁ kathañcid
apy apratikāryaṁ mahad-aparādha-lakṣaṇaṁ yasya saḥ \| ata eva
punar-uktatayaiva śrīmat-pāda-sparśasya sākṣān-nirdeśaḥ \| tatra
**śrīmad** iti **rūpa**-viśeṣa-sampādana-hetutayā **vidyādhareṣu** tair
vā **arcitaṁ** sudurlabham ity arthaḥ \| iti pūrvato'pi
rūpa-viśeṣa-prāptiḥ sūcitā \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vai** prasiddham evaitad ity
arthaḥ \| **bhagavato**'śeṣa-nija-prabhāvān prakaṭayataḥ **śrīmataḥ**
sarva-mādhurya-sampatti-yuktasya **pādasya sparśena** tat-svabhāvena
**hatāny aśubhāni** mahad-aparādha-lakṣaṇāntāni bahu-janma-sañcitāny
aśeṣa-pāpāni yasya saḥ \| atra śrīmad iti kaimutya-vyañjakam ata eva
gauraveṇa śrīmat-pāda-sparśety eva punar uktam \| na tu tat-sparśa iti
mātram \| ata evedam api na citram ity āha---**bheja** iti \|
**vidyādhareṣu** tair vā **arcitaṁ** sudurlabham ity arthaḥ \| iti
pūrvo'pi rūpa-viśeṣa-prāptiḥ sūcitā \| anyat taiḥ \|

athavā śloka-dvayam evaṁ yujyate \| **alātair** hanyamāno'pi ya
uraṅgamas **taṁ** śrī-nandaṁ **nāmuñcat** **tam abhyetya padāspṛśad**
iti \| tena sparśa-mātreṇāsāv uraṅgamas tam amuñcad ity avagamyate \|
\"praviśa piṇḍīm\" ity atraivākāṅkṣā-labdhatvāt \| **bhagavān sātvatāṁ
patir** iti pada-dvayasya sāmarthyāt \| anyathā tathā parityajya
vidyādharatāṁ prāpte tasmin śrī-bhagavataḥ pṛcchāyām ayogyatvāc ca \|
anyathā so'jagara kīdṛg āsīt ? tatrāha---**sa vai** iti \|
**sarpa-vapuḥ** sarpākāraṁ **rūpam** apy ākāram eva \| tava
hetuḥ\--**śrīmad** iti **aśubham** eva tasya **hataṁ,** na tu **vapur**
iti \| tenaiva vapuṣā vidyādharākāraṁ **bheje** ity arthaḥ \| atra
cācintya-śaktir eva hetur ity āha\--**bhagavataḥ** \| śrīmad iti
vāyaka-sairindhry-ādiṣu tathā darśanād iti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahma-daṇḍād iti tan-mātreṇa
sarpa-dehādhyāsanāc ca vivakṣayā **sa vai bhagavata** iti tu
tad-deha-nāśādi-vivakṣayā \|\|16.19\|\|

---------------------------------------------------------------------------------------------------------------------

**bṛhat-krama-sandarbhaḥ) :** *na vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vidyādharārcitam** iti
tasya vidyādhara-śreṣṭhatvāt \|\|9\|\|

**\...**

**\|\| 10.34.10 \|\|**

tam apṛcchad dhṛṣīkeśaḥ praṇataṁ samavasthitam \|

dīpyamānena vapuṣā puruṣaṁ hema-mālinam \|\|

**śrīdhara-svāmī (bhāvārtha-dīpikā) :** gopeṣv ātmana aiśvaryaṁ
prakāśayitum avidvān iva **tam apṛcchat** \| **dīpyamānena** **vapuṣā
samavasthitam** \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** tyakta-sarpa-vapuṣaṁ
deva-viśeṣam \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **hṛṣikeśaḥ**
sarvendriya-pravartakatvena sarvajño'pīty arthaḥ \| **praṇataṁ**
kṛta-prāṇāmaṁ **sam**yag baddhāñjalitvādinā **avasthitaṁ vapuṣā**
viśiṣṭaṁ **puruṣaṁ** puruṣākāraṁ sat-puruṣa-lakṣaṇa-yuktam iti vā,
**hema**-srag-yuktam \| yad vā, hemno mālā paṅktis tadvantaṁ
sauvarṇa-kirīṭa-kuṇḍalādi-divya-bhūṣaṇa-bhūṣitam ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : hṛṣikeśaḥ**
sarvendriya-pravartakatvena sarvajño\'pīty arthaḥ \| **praṇataṁ**
kṛta-praṇāmaṁ **sam**yak baddhāñjalitvādinā **avasthitaṁ**
**dīpyamānena** **vapuṣā** upalakṣitaṁ **puruṣaṁ** puruṣākāraṁ
**hema**-srag-yuktam \| yad vā, hemno mālā paṅktiḥ tadvan taṁ
sauvarṇa-kirīṭa-kuṇḍalādi-divya-bhūṣaṇa-vibhūṣitam ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tam apṛcchad** iti \|
bahu-grāma-nagarebhya āgatān yātrikān api lokān brāhmaṇān ādarato
bhīṣayitum iti bhāvaḥ \| ata eva **hṛṣīkeśas** tatratya-janān sarvān eva
sudarśanoktāv ekāgrī-kārayan \|\|10\|\|

**\...**

**\|\| 10.34.11 \|\|**

ko bhavān parayā lakṣmyā rocate\'dbhuta-darśanaḥ \|

kathaṁ jugupsitām etāṁ gatiṁ vā prāpito\'vaśaḥ \|\|

**śrīdhara-svāmī (bhāvārtha-dīpikā) :** yaḥ **parayā** śobhayā prakāśate
**bhavān ka** iti \|\|11.12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : etāṁ** sarpa-rūpām \|
**jugupsitāṁ** garhitām \| **gatiṁ** daśāṁ\--gatiḥ strī mārga-daśayor
jñāne yātrābhyupāyayoḥ \| nāḍī-vraṇa-saraṇyoś ca iti medinī \| veti
pakṣāntare \| **avaśaḥ** karma-vaśataḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śubhaṁ sundaraṁ
sukhakaraṁ vā darśanaṁ dṛśyata iti rūpaṁ sandarśanam eva vā yasya sa
**bhavān kaḥ** ? **kathaṁ** kasmād dhetor vā **etām** ājagarīṁ **gatiṁ**
yoniṁ **prāpitaḥ** ? kena kathaṁ kena prakāreṇety etad eva vā kartṛ \|
**avaśo** balād ity arthaḥ \| anyathā etādṛśasya īdṛśa-gaty-asambhavaṭ,
tadvad iti śeṣaḥ \| praśnābhiprāyas tair vyañjita eva \| tatra ca gopeṣv
ātmaiśvarya-prakāśanaṁ sneha-viśeṣa-dārḍhyārtham eveti \| evaṁ
pūrvāpara-prasaṅgayoḥ suśliṣṭatohyā \| yad vā, teṣāṁ parama-sundarāṇāṁ
gopānāṁ śrī-madhupuryādi-gamanena tapaḥ-kārśyād virūpeṣu muniṣu kadācid
aparādham āśaṅkya tan-nirasanāya pṛṣṭam iti \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śubhaṁ** sundaraṁ **darśanaṁ**
rūpaṁ yasya sa **bhavān \|** \"adbhuta-darśanaḥ\" iti vā pāṭhaḥ \|
**kathaṁ** kasmād dhetor vā **etām** ājagarīṁ **gatiṁ prāpitaḥ,** keneti
śeṣaḥ \| **avaśaḥ** icchā-rahitaḥ \| vaśa kāntau balād ity arthaḥ \|
anyathā etādṛśasyaitādṛśa-gaty asan bhavād iti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prāpita** iti \| kena iti
śeṣaḥ \|\|11\|\|

**\...**

**\|\| 10.34.12 \|\|**

**sarpa uvāca---**

ahaṁ vidyādharaḥ kaścit sudarśana iti śrutaḥ \|

śriyā svarūpa-sampattyā vimānenācaran diśaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śrutaḥ** prasiddhaḥ \|
**śriyā** dīptyā \| **svarūpa-sampattyā** sva-pūrva-dehāvāpti-lakṣaṇayā
\| agrimeṇa grāha-samiti-kriyā-padenānvayaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kaśid eka iti vinayena,
śleṣeṇa sarva-śreṣṭha ity arthaḥ \| suśobhanaṁ darśanaṁ rūpaṁ yasyety
anvartha-saṁjñābhipretā, śruto viśrutaḥ, śriyā śobhayā, svasya rūpeṇa
saundaryeṇa, sampattyā ca vibhūtyā \| yad vā, svasya rūpeṇa sampattiḥ
sampannatā yasyās tayā śriyā viśiṣṭaḥ, pūrveṇaivānvayaḥ \| diśo'caram,
itas tataḥ krīḍayā bhramann āsam \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tat
sparśa-prabhāveṇa tasya bhaktir apy utpanneti tad vākya-dvārā
vyañjayitum āha \| sarpa uvāceti \| atra ca sarpatā-nirdeśaḥ pūrvaṁvac
charīrābhedāpekṣayā \| kaścid iti vinayena śrutaḥ saṁjñātaḥ svasya
rūpeṇa sampattiḥ sampannatā yasyās tayā śriyā śobhayā viśiṣṭaḥ \|
diśocaram itas tataḥ krīdāyā bhramannāsam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrutaḥ vikhyātatvāt \|
sarva-lokair eva \| diśo'caram itas tataḥ krīḍayā bhraman āsam
\|\|12\|\|

**\...**

**\|\| 10.34.13 \|\|**

ṛṣīn virūpāṅgirasaḥ prāhasaṁ rūpa-darpitaḥ \|

tair imāṁ prāpito yoniṁ pralabdhaiḥ svena pāpmanā \|\|

**śrīdhara-svāmī (bhāvārtha-dīpikā) : prāhasam** upahasitavān asmi \|
**pralabdhair** upahasitaiḥ \| madīyenaiva **pāpena** nimittena
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taiḥ** ṛṣibhiḥ \|
**virūpān** saundarya-rahitān \| **aṅgirasaḥ** aṅgiraso vaṁśyān \|
saundarye ca svabhāve ca rūpa-śabdaṁ pracakṣate iti \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **virūpān** svabhāvata
eva vikṛtākārān, viśeṣataś ca tapasā kārśya-mālinya-dhamani
santati-vyāptān ity arthaḥ \| **aṅgirasas** tad-vaṁśyān, **rūpeṇaiva
darpito** janita-garvaḥ, **pralabdhair** iti upahāsa-bharair vyāptir
abhipretā, tathāpi na kruddhaiḥ sadbhir iti bhāvaḥ \| kiṁ ca, **svena
pāpmanā** iti teṣāṁ doṣaḥ parihṛtaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : virūpān** vikṛtākārān tapasā ca
kārśyādi-vyāptān ity arthaḥ \| **aṅgirasas** tad-vaṁśyān \|
**pralambhe** hetuḥ\--**svena** eva **pāpmanā** iti \| yad vā, tair yat
**prāpitas** tat svenaiva pāpmaneti teṣāṁ doṣaḥ parihṛtaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pralabdhair** upahasitair
madīyena eva **pāpena** nimittena \|\|13\|\|

**\...**

**\|\| 10.34.14 \|\|**

śāpo me\'nugrahāyaiva kṛtas taiḥ karuṇātmabhiḥ \|

yad ahaṁ loka-guruṇā padā spṛṣṭo hatāśubhaḥ \|\|

**śrīdhara-svāmī (bhāvārtha-dīpikā) : yad** yataḥ śāpāt \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taiḥ** aṅgirobhiḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kiṁ nāma vaktavyo
mahatāṁ prabhāvaḥ, yena mama duṣkṛtam api parama-sukṛtatāṁ nītam ity
āśayenāha---**śāpa** iti \| **karuṇātmabhiḥ** kṛpā-śīlaiḥ, ity
aparādhāgrahaṇaṁ dīnoddhāra-vyagratvaṁ ca darśitam \| etena
śrī-mathurā-maṇḍale janma vāsaṁ ca labhasva, tat-prabhāveṇa tatra
śrī-kṛṣṇa-pādābja-sparśāt te parama-maṅgalaṁ bhāvīti tair uktam iti
jñeyam \|

anyathā tasya tasya tādṛśa-bhāgyāsiddhiḥ, ato'**nugrahāyaiva śāpaḥ
kṛtaḥ** \| **loka-guruṇā** jagadīśvareṇa **bhavatā** iti sudurlabhatvam
uktam \| tatrāpi **padā** śrī-caraṇena \| yad vā, lokeṣu sarva-jīveṣu
sarva-bhuvaneṣu vā madhye **guruṇā** śreṣṭhena \| kiṁ vā, teṣāṁ
parama-pūjyena **padā**, tavety-ādya-nirdeśaḥ parama-gauravādinā
spṛṣṭatvād eva darśanād eva vā **hatāśubhaḥ** \| yad vā,
a-kāra-praśleṣeṇa ahatāśubho'py aham iti dainyāt pāśān niḥśeṣeṇa muktaḥ
san \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho kiṁ nāma vaktavyo mahatāṁ
prabhāvo yena mama duṣkṛtam api parama-sukṛtatāṁ nītam ity
āśayenāha\--**śāpa** iti \| **karuṇātmabhir** ity aparādhāgrahaṇaṁ
dīnoddhāra-vyagratvaṁ ca darśitam \| etena tatra
śrī-kṛṣṇa**-pādābja-sparśāt** te parama-maṅgalaṁ bhāvīti tair uktam iti
jñeyam \| **ato'nugrahāyaiva śāpaḥ kṛtaḥ** \| **loka-guruṇā**
jagadīśvareṇa bhavateti sudurlabhatvam uktam \| tatrāpi **padā**
śrī-caraṇena \"pāda\" iti kvacit pāṭhaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yad** yataḥ śāpāt
\|\|14\|\|

**\...**

**\|\| 10.34.15 \|\|**

taṁ tvāhaṁ bhava-bhītānāṁ prapannānāṁ bhayāpaham \|

āpṛcche śāpa-nirmuktaḥ pāda-sparśād amīvahan \|\|

**śrīdhara-svāmī (bhāvārtha-dīpikā) : tvā** tvāṁ **āpṛcche** svaṁ lokaṁ
gantum anujñāṁ yāce \| he **amīvahan** ! duḥkha-nāśana ! \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** trailokya-graham \|
**amīvaṁ** pāpa-duḥkhayoḥ iti kośāt \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **taṁ** dīna-bandhuṁ
parama-nistārakaṁ **tvā** tvām **āpṛcche** \| nanu, sva-lokaṁ gantum
anujñāṁ yācase, kathaṁ na mokṣam ? ity āha---**bhava-** iti, bhavād
**bhītatvena** **prapannānām** api **bhayam apaharati**, dūrato
nāśayatīti tathā tam, ato jātyaiva sāttvikatvena tvad-bhaktānām asmākaṁ
kutaḥ saṁsāra-bhayam ? pratyuta vādyādinā sahaja-tvat-sevayā mokṣād api
sukha-viśeśaḥ sampadyetaiveti bhāvaḥ \| na cetaḥ prabhṛti paraṁ kiñcid
api duḥkhaṁ mahad aparādho vā śaṅkyeta ity āha---**pāda-sparśād** iti \|
anena **amīvasya** sa-mūla-sarva-parikara-ṇāśo'bhipretaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, sva-lokaṁ gantum
anujñāṁ yācase kathaṁ na mokṣam ? ity atrāha---**bhava-** iti \|
**bhava-bhītatvena prapannānāṁ** manasāpi śaraṇāgatānāṁ tad
**bhayāpaham** \| asmākaṁ tu sākṣāt
prāpta-parama-bhakti-nidāna-**pāda-sparśānāṁ** svata eva sa iti bhāvaḥ
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : āpṛcche** sva-lokaṁ gantum
anujñāṁ yāce \| **amīva-han** ! duḥkha-hantaḥ ! \|\|15\|\|

**\...**

**\|\| 10.34.16 \|\|**

prapanno\'smi mahā-yogin mahā-puruṣa sat-pate \|

anujānīhi māṁ deva sarva-lokeśvareśvara \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anujānīhi** anujñāṁ dehi
\|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kintu yatra kutrāpi
sthitau tvat-prema-bhajanam eva yāca ity āśayenāha---**prapanna** iti \|
tvām āśrito'haṁ **prapanno'smi** iti pāthe'pi sa evārthaḥ \|

nanu, tat sudurlabham iti cet tatrāha---**mahā-yogin** ! he
anantācintyaiśvarya-yukta ! kutaḥ ? **mahā-puruṣa** ! he parameśvara !
tvat-prābhāvān kiñcid durlabham ity arthaḥ \| viśeṣataś ca he satāṁ pate
! bhaktānāṁ pālaka ! yad vā, saṁś cāsau patiś ceti he pālakottama !
tatrāpi kṛṣṇa ! he aśeṣaiśvarya-prakaṭanāyāvatīrṇa ! bhagavan ! ataḥ
prapanna-manoratha-paripūraṇaṁ tavocitam eveti bhāvaḥ \|

athavā prapannānāṁ bhayāpaham \[10.34.15\] ity uktam \| tatrātmanaḥ
prapattim anālocya stuvan prapadyate---prapanna iti \| prapatter
hetavaḥ---**mahā-yogin !** ity ādayaḥ, ato'dhunā mām anujānīhi
mal-loka-gamanāyājñāṁ dehi \|

nanv atraiva nija-sevayā sthīyatām, tatrāha---**kṛṣṇa** !
narākāra-para-brahman ! iti mama devatvena visadṛśatvād atra sthātuṁ
yogyatā nāstīti bhāvaḥ \| kiṁ ca, sa loko'pi tvadīya evety āha---he
**sarva-lokeśvara** ! iti \| kiṁ ca, īśvareṇa tvayā dattaṁ karma-phalam
avaśyam eva bhoktum apekṣaya iti \| kiṁ vā, karma-phala-dātrāntaryāmiṇā
tvayā tatraiva preryo'haṁ \| tatra kiṁ kartuṁ śaknuyām ? ity āha---he
**īśvara** ! iti \| yad vā, sarveṣāṁ lokeśvarāṇāṁ brahmādīnām apīśvara
itīndra-bhṛtyo'haṁ tvad-antike'tra sthātuṁ nārhāmīti bhāvaḥ \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kintu yatra kutrāpi sthitau
tvat-prapattir eva mamābhīṣṭety āha---prapanna iti \| \"tvām āśrito'smi
prapanno'ham\" iti pāṭhe'pi sa evārthaḥ \|

nanu, sā sudurlabheti cet, tatrāha---**mahā-yogin** ! he
anantācintyaiśvarya-yukta ! kutaḥ ? **mahā-puruṣa** ! he parameśvara !
tvat-prabhāvān na kiñcid durlabham ity arthaḥ \| viśeṣataś ca he satāṁ
pate ! pālaka ! tato'ṅgirasām aṅgīkāram aṅgīkuryā eveti bhāvaḥ \|
tatrāpi he kṛṣṇa ! he pūtanādīnām api bhakta-pada-prada ! ity arthaḥ \|
ataḥ prapanna-manoratha-paripūraṇaṁ tavocitam eveti bhāvaḥ \| \"deva\"
iti pāṭhe he vicitra-krīḍā-kautuka-pradhāna ! etādṛśādhamoddharaṇam api
tava krīḍāsu yogyam iti bhāvaḥ \| ataḥ kṛtārthatvād adhunā **mām
anujānīhi** mal-loka-gamanāyājñām eva dehi \|

nanu, mat prapattīcchā-lokāntara-gamanecchā ceti viruddham ity āśaṅkya
sa loko'pi tvadīya evety āha\--he **sarva-lokeśvara** ! iti \| kiṁ ca,
karma phala-dātrāntaryāmiṇā tvayā tathaiva preryo'haṁ tatra kiṁ kartuṁ
śaknuyām ? ity āha---he **īśvara** ! iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

prapanno\'smi mahā-yogin mahā-puruṣa sat-pate \|

anujānīhi māṁ deva sarva-lokeśvareśvara \|\|

**viśvanātha-cakravartī (sārārtha-darśiṇī) :** he **mahā-yogin** !
kvāham adhunaiva mahā-khala-sarpas tvat-pitaram agrasam \| kvāham
akasmād adhunaiva labdha-sad-vivekas tvāṁ staumīty acintyaṁ tava
yogaiśvaryam iti bhāvaḥ \| **mahā-puruṣāṇāṁ** śrīman-nandādīnāṁ
**sādhūnāṁ pate** iti sarpa-dehān mām amocayaḥ svīyān etāṁś cāpālaya ity
apāraṁ tava kṛpā-vaibhavam iti bhāvaḥ \| **anu** anucaram eva **māṁ
jānīhi** \|\|16\|\|

**\...**

**\|\| 10.34.17 \|\|**

brahma-daṇḍād vimukto\'haṁ sadyas te\'cyuta darśanāt \|

yan-nāma gṛhṇann akhilān śrotṝn ātmānam eva ca \|\|

sadyaḥ punāti kiṁ bhūyas tasya spṛṣṭaḥ padā hi te \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : brahma-daṇḍāt** brahma-śāpāt
\| **gṛhnann** uccaran \| **tasya** akhila-pāvana-kartuḥ \| yadi **padā
spṛṣṭaḥ** pūto bhavet, tarhi **bhūyaḥ** punaḥ **kiṁ** vaktavyam ? iti
kaimutyaṁ sūcitam \| sārdhenānvayaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tvan-māhātmyaṁ cādhunā
mayaiva viśeṣato'nubhūtam ity āha---**brahma** iti, anena
duṣpariharatvam uktam \| **acyuta** ! bhoḥ katham api kasmāccin
māhātmyāc cyuti-rahita ! kiṁ vā, he gokula-kṛta-sthira-vāsa ! **tava
darśanād** eva **sadyo** **viśeṣeṇa** utkṛṣṭa-prakāreṇa **mukto**'ham,
vi-śabdārthaḥ pūrvam uddiṣṭa iti pādābja-sparśāt prāg eva vimuktir
jñeyā, tathāpi pādābjena sparśanaṁ
bhakti-viśeṣa-sampādaka-sad-buddhy-ādi-vistāraṇārtham ity uktam eva \|
\"vinirmuktam\" iti śrī-cit-sukha-sammata-pāṭhaḥ, viśeṣataś ca
tavaitan-māhātmyaṁ tvad-bhaktānāṁ śrī-brahmādīnām agre gatvā kīrtayeyam
ity etad artham anujānīhīti bhāvaḥ \|\|

kiṁ ca, tvat-pādābjena sākṣāt spṛṣṭo'haṁ sva-loka-vartino'nyān gatvā
sparśena kṛtārthayāmīty āśayenāha---**yan-nāma** iti \| nāmaikam api
**gṛhnan** uccārayann api, iti tatra śraddhādy-apekṣā nirastā \| gṛhnann
iti vartamānatvena sampūrṇatāpekṣā \| **akhilān** iti adhikārādy-apekṣā,
**sadya** iti kālāpekṣā ca, **śrotṝn** iti kevala-prāptir evābhipretā,
apy artha eva, **ātmānam** apīti dṛṣṭāntatvena jñeyam \| tataś ca
śravaṇa-kīrtanayor aviśeṣoktyā māhātmya-viśeṣaḥ sūcitaḥ \| **ca**-kāreṇa
tat-tat-sambandhino'pi, **tasya te padā spṛṣṭaḥ** san **bhūyo**'dhikaṁ
yathā syāt tathā sarvān eva tān \| hi niścitaṁ **punāti** iti **kiṁ**
vaktavyam ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvan-māhātmyaṁ cādhunā
mayaiva viśeṣato'nubhūtam ity āha---**brahma-** ity ardhakena \|
**darśana-mātreṇa** sarpākārādhyāso gataḥ caraṇa-sparśena tu
sarvākārataiva vidyādharākāratāṁ prāpeti bhāvaḥ \| \"vinirmuktam\" iti
śrī-citsukha-sammataḥ pāṭhaḥ \| tatra pūrveṇānvayaḥ \| kiṁ ca,
tvat-pādābjena sākṣāt **spṛṣṭo**'haṁ sva-loka-vartino'nyān gatvā
sva-sparśena kṛtārthayiṣyāmi kim utātmānam ity āśayenāha---**yan-nāma**
iti \| nāmaikam api **gṛhṇan** uccārayann apīti śraddhādy-apekṣā nirastā
\| **gṛhnann** iti vartamānatvena sampūrṇatvāpekṣā, **akhilān** iti
adhikārādy-apekṣā, **sadya** iti kālāpekṣā ca, **śrotṝn** iti
kevala-śravaṇa-prāptir evābhipretā \| ivārthe eva, ātmānam iveti
dṛṣṭāntatvena śravaṇa-kīrtanayor aviśeṣoktyā māhātmya-viśeṣaḥ sūcitaḥ \|
**ca**-kāreṇa tat-tat-sambandhino'pi **tasya** **padā spṛṣṭaḥ** san
bhūyo'dhikaṁ yathā syāt tathā sarvān eva tān **hi** niścitaṁ **punāti**
iti **kiṁ** vaktavyam ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : darśanād** **eva vimuktaḥ
kim** uta **padā spṛṣṭaḥ** \| **nāma** ekam api **gṛhṇan** yaḥ ko'pi kim
utāhaṁ darśana-sparśavān api \|\|17\|\|

**\...**

\|\| 10.34.18 \|\|

ity anujñāpya dāśārhaṁ parikramyābhivandya ca \|

sudarśano divaṁ yātaḥ kṛcchrān nandaś ca mocitaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** itthaṁ samślāghya \|
**dāśārhaṁ** śrī-kṛṣṇam \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **iti**
ukta-prakāraka-vijñāpanenānujñāpya \"maunaṁ sammati-lakṣaṇam\" iti
nyāyena, viśeṣataś ca sarva-loka-hitārthaḥ \| ata evoktaṁ **dāśārham**
iti, vastutas tu
samudra-koṭī-gambhīratvādi-nijaiśvarya-viśeṣa-prakaṭana-parasya, ata eva
tādṛśa-stuti-praṇati-para-śrī-caturmukhaṁ praty apy akṛta-saṁlāpasya me
ka etaṁ prati tad avakāśaḥ, praśnaś ca kevalaṁ śrī-gopānāṁ hitārtham eva
kṛta ity abhivandyāṣṭāṅgaṁ praṇamya, **ca**-kārāc chrī-nandādīn api \|
**sudarśana** iti saundarya-viśeṣa-sampatteḥ \| kiṁ vā, sākṣāc
chrī-nanda-nandana-sandarśanena sudṛṣṭi-siddheḥ \| tataś ca suśobhanaṁ
darśanaṁ dṛṣṭir yasyety arthaḥ \| ata eva **kṛcchrād**
duḥsaha-tad-viraha-duḥkhenaiva **divaṁ yātaḥ**, **nandaś** ca
tan-mocanād evānāyāsena tasmān **mocitaḥ** \| yad vā, kṛcchrāt
sarpa-kavalana-duḥkhāt, śrī-nandaś ca mocitaḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : anujñāpya** \"maunaṁ
sammati-lakṣaṇam\" iti nyāyena pāda-sparśa-prabhāva-mātrataḥ
sarpa-kavala-śaithilyāpādanena **kṛcchrād** apādānāt śrī-**nandaś** ca
**mocitaḥ** śrī-kṛṣṇeneti pūrva-sūcitārtha evātra spaṣṭī-kriyate ubhayor
api maṅgalaṁ kṛtam iti bodhanāya ata eva **ca**-śabdaś ca \| tam
amocayitvā vidyādhareṇa saṅkathanaṁ na yuktam iti \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.34.19 \|\|**

niśāmya kṛṣṇasya tad ātma-vaibhavaṁ

vrajaukaso vismita-cetasas tataḥ \|

samāpya tasmin niyamaṁ punar vrajaṁ

nṛpāyayus tat kathayanta ādṛtāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad** vidyādhara-varṇitam \|
**ātmanaḥ** svasya **vaibhavaṁ** svābhāvikaiśvaryam \| **tasmin**
śrī-kṛṣṇa eva \| **niyamaṁ** vratādi\--niyamo mantraṇāyāṁ ca
pratijñā-niścaye vrate iti medinī \| **samāpya** samarpya **etasmin**
nārcite sarve'rcitāḥ syuḥ sarva-mūlatvāt \| mūle sikte śākhādi-sekavat
\| **vismita-cetasa** iti \"aho ayam eva sākṣāt parameśvaraḥ, yathā
garga-mukhāt prathamaṁ śrutaṁ \| tathaiva varuṇād api tad evādhunā
vidyādhareṇāṣv uktam \| ato vayam apy etat-sambandhena dhanyā eva\" i ti
cintitavantaḥ \| **tataḥ** ambikā-vanāt \| **tat** kṛṣṇa-vaibhavam
\|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **tat** sudarśanenoktam
**ātma-vaibhavaṁ** svarūpa-vaibhavam \| yad vā, ātmana ātmīyam
asādhāraṇaṁ nijaṁ vā, tadīyatābhimānena tadīya-sarvasya ātmīyatvenaiva
mananāt, yad vaibhavaṁ māhātmyaṁ **tan niśāmya** **vismita-cetasaḥ**
santaḥ \| yad vā, tat sudarśana-mukhān niḥsṛtam, yato **vrajaukasas**
tat-prema-bhara-vivaśatayā pūrvāparānusandhānāśaktā ity arthaḥ \| yad
vā, a-kāra-praśleṣeṇa niśamyāpy avismita-cetasaḥ, sadā bahudhā sākṣāt
tan-mahā-vaibhavāvaly-anubhavāt, tataḥ sudarśana-yānānantaraṁ **tasmin**
vane **niyamaṁ** vrataṁ trirātra-tīrtha-vāsātmakaṁ **samāpya** pāraṇāṁ
kṛtvā \| **nṛpa** ! iti harṣeṇa sambodhanam \|

yad vā, bhavādṛśā yathā nṝn pānti, tathā te'pi tat-kathanena sarva-lokān
arakṣann iti bhāvaḥ \| **āyayur** iti śrī-māthura-vraja-bhūmer
uttarasyāṁ diśi krośa-saptatitamīye gaṅgātīre śrī-vādarāyaṇes tathā
kathanād-vrajasya tasyāgneyyāṁ tad vanam iti bodhayati \| yad vā,
bhāva-viśeṣeṇa tasyātmano vraja-vartitvābhimānāt,
gurjara-deśasthāmbikā-vanād āyayur iti kecit \| tad anubhūtaṁ
tatratya-vṛttaṁ vaibhavam eva vā \| **ādṛtāḥ** śrī-kṛṣṇena śrī-nandena
vā sammānitāḥ \| kiṁ vā, sādarāḥ, tataḥ iti bhakti-viśeṣo vivṛddha iveti
bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ātma-vaibhavaṁ**
svarūpa-vaibhavaṁ kuto'pi vidyādi prāptyaiva nara-lokāt \| **vismaye**
hetuḥ\--**vrajaukasaḥ** tat prema-bhara-vivaśatayā muhur dṛṣṭam api
tādṛśatvam anusandhātum aśakyā ity arthaḥ \| **niyamaṁ**
śiva-rātra-tīrtha-vāsātmakam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vismita-cetasa** iti \|
\"aho yo'yam asmākaṁ bālya evāsmān vinā kṣaṇa-mātram api na nirvṛṇoti,
sa eva kṛṣṇaḥ kiṁ parameśvaraḥ ? evaṁ ced etat pitrādayo vayam api
mahā-puruṣā eva bhavāmeti \| dhanyo gargamunir yena prathamata evāsya
nārāyaṇa-sāmyam uktam \| tathaiva varuṇasyāsya ca vidyādharasya mukhād
aśrauṣma\" iti bhāvaḥ \|\|19\|\|

**\...**

**\|\| 10.34.20 \|\|**

kadācid atha govindo rāmaś cādbhuta-vikramaḥ \|

vijahratur vane rātryāṁ madhya-gau vraja-yoṣitām \|\|

**śrīdhara-svāmī (bhāvārtha-dīpikā) :**

ahi-dehaṁ nihatyaivaṁ prāg unmattaṁ sudarśanam \|

tadvad unmādinaṁ kṛṣṇaṁ śaṅkhacūḍam atāḍayat \|\|

tat-prasaṅgam āha---**kadācid** iti \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kathāntaram
āha---**kadācid** iti \| **atha** nanda-mocanottaram \| **kadācit**
kālāntare \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : kadācid atha
govinda**---**atha** etasya rāsa-vilāsasyānantaraṁ **kadācid govindaḥ
kadācid rāmaś ca vijahratuḥ** \| ekayoktyā dvi-vacanam, na tu
kālasyaikatve sthalasyaikatve ca, kadācit sūryaḥ kadācit candras tamāṁsi
nāśayata \| kim-bhūtau ? **vraja-yoṣitāṁ madhyagau** \| govindaḥ
sva-parigrahāṇāṁ madhyagaḥ rāmaś ca sva-parigrahāṇām ity atrāpy
ekayoktyā dvivacanam \| evam uttaram uttaratrāpi \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ pitaraṁ prati
sneha-viśeṣa-prākaṭyaṁ kṛtvā vrajaṁ prati prākaṭyaṁ cākarod ity
āha---**kadācid** ity-ādinā yāvat-samāpti \| **atha**
śrī-nanda-mocanānantaraṁ **kadācid** vasante[^3] **govindo**
gopa-cūḍāmaṇitvena rasika-śiromaṇir ity arthaḥ, ramayati sukhayati tathā
preyasīḥ prati sakha-viśeṣeṇa kṛṣṇam iti **rāmaḥ**, iti vraje
sakhyasyaiva prādhānyam, na tv agrajatvasya, ataḥ
sukha-viśeṣārtha-prayojana-viśeṣārthaṁ ca tasya tatra nayanam iti
sūcitam \| tac cāgre vyaktaṁ bhāvi, ata eva tasya gauṇatvāt paścān
nirdeśaḥ, anvācaye **ca**-kāraḥ \| **adbhuto**'laukiko **vikramaś**
caritaṁ yasya saḥ \| idaṁ dvayor api viśeṣaṇam \| yad vā, rāmasyaiva
viśeṣaṇam, śaṅkhacūḍa-vadhāya dūrage kṛṣṇe vraja-sundarīṇāṁ
rakṣākaraṇāt \|

nanu, tāḥ kathaṁ tatra samāgatāḥ ? ity apekṣāyām āha---**madhyagau**
jyotsnojjvala-vasanta-rātryāṁ puṣpāharaṇādy-artham upavanopame
śrī-vṛndāvane saṁhatya gatānāṁ **vraja-yoṣitāṁ** sahasā madhyaṁ gatau
santāv iti \|

nanu, tathāpi kutas tās tatra sthitāḥ ? tatrāha---**vraja-yoṣitām** iti
\| vraja-yoṣittvam evātrāpi hetuḥ, śrī-kṛṣṇa-prema-bhara-viśeṣas tv āsām
ity arthaḥ \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** krama-prāptaṁ
deva-yoni-mukti-dāna-rūpatvenātmīya-rakṣā-rūpatvena ca
pūrva-līlā-sadṛśaṁ pūrva-vivakṣitaṁ līlāntaram āha\--**kadācid**
ity-ādinā yāvat samāptiḥ \| **atha** tac-chiva-rātry-anantaraṁ
**kadācit** holikā pūrṇimāyām \| **govindaḥ** śrī-gokula-yuvarājaḥ
ramayati krīḍayati kṛṣṇam iti **rāma** iti niruktyā tadānīṁ
sakhyāṁśasyaivodayo dhvanitaḥ janmārabhya vihārāt \| bālyāvaśeṣāc ca \|
**vraje** tad-aṁśasyaiva prācurya-darśanaṁ rājadhānyām
evāgrajatvāṁśasyeti \| atrāsyagauṇatā vivakṣayā paścān nirdeśaś
**ca**-kārāt tad-upalakṣitatvena sakhāyo'pi jñeyāḥ \| madhya-deśādau
tathaiva horikā-krīḍā-vyavahārāt \| bhaviṣyottara-śāstrāc ca \|
rāja-sūyāvabhṛthe cettham eva krīḍā varṇayiṣyate \| vane vraja-sannihite
iti jñeyam \| **adbhutaḥ** alaukikaḥ **vikramaḥ** prabhāvo yasya sa iti
dvayor api viśeṣaṇam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kadācit** horikā-pūrṇimāyāṁ
**rāmaś** **ca** ity upalakṣaṇaṁ sakhyāyaś ca \| tathaiva
**madhya**-deśācārāt bhaviṣyottara-purāṇāc ca \| ata eva sampramattavad
ity atrāpi na doṣaḥ \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ śrī-kṛṣṇasya **rāmam**
uktvā saṅkarṣaṇasyāpi yat kiñcit kathayan śrī-govindasyāpi punaḥ punar
api rāsa-krīḍā jātety api bodhayati---**kadācid** ity-ādi \| atha
ukta-rāsa-krīḍānantaraṁ **govindaḥ kadācit** **rāmaḥ** kadācit
**vraja-yoṣitāṁ madhya-gau** bhūtvā **vane rātryāṁ vijahratuḥ** \|
ekayoktyā dvi-vacanaṁ kriyāyā eva, na tu kartroḥ \| tena kāla-bhedaḥ,
jñāna-bhedaḥ, karaṇa-bhedaś ca \| yathā kadācit sūrya kadācic candraś ca
tamo nāśayata iti naika-kālīnatvaṁ naika-sthānatvaṁ ca naika-karaṇatvaṁ
ca, kintu samāsena dvayos tamo-nāśaka-niruktis tathehāpi \|
vraja-yoṣitaś ca vraja-yoṣitaś cety eka-śeṣaḥ \| tena ca tāsāṁ
kṛṣṇa-parigrahatvena rāma-parigrahatvena ca vaijātya-bhājāṁ madhyagau \|
govindaḥ sva-parigrahāṇāṁ madhyagaḥ, rāmaś ca sva-parigrahāṇām ity
atrāpi ekayoktyaiva viśeṣaṇasya ditaṁ, na tu sāhacarya-vyañjakam \|
tasmād iha viśeṣaṇa-dvitvaṁ naika-jātīya-gopīnāṁ
madhya-vartitvābhidhyāyakaṁ, api tu vijātīyānām eveti \| evam uttarāpi
\|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kadācic**
chiva-rātri-vratānantaraṁ rātryāṁ candrikā-bahulāyām \| **vraja-yoṣitāṁ
madhyagāv** iti holikā-krīḍāyāṁ tathaiva vyavahāra iti vaiṣṇava-toṣaṇī
\|\|20\|\|

**\...**

\|\| 10.34.21 \|\|

upagīyamānau lalitaṁ strī-janair baddha-sauhṛdaiḥ \|

svalaṅkṛtānuliptāṅgau sragviṇau virajo-\'mbarau \|\|

**śrīdhara-svāmī (bhāvārtha-dīpikā) : virajo-'mbarāv** iti virajasī
nirmale ambare yayos tau \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : upagīyamānau**
holikocita-gītibhir varṇyamānau \| tatra hetuḥ---**baddhaṁ sauhṛdayair**
iti \| etena rāmasyāpi pṛthak preyasī-gaṇo lakṣyate \| tad vyañjitam
gopyo\'ntareṇa bhujayor api yat spṛhā śrīḥ iti \| sarvamelas tu
holikāvasara-saṅgharṣād eveti jñeyam \| **lalitaṁ** ceto-haram
\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** srī-janair
baddha-sauhṛdair iti---kāścid govinde baddha-sauhṛdāḥ, kāścid rāme yā
baddha-sauhṛdāḥ, tās tu sura-yoṣitaḥ sambhavantv amara-striyaḥ
\[bhā.pu.10.1.23\] iti tad-antargatā eva kāścid etā iti boddhavyam
\|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vihāram evāha---**upa-**
iti tribhiḥ \| striya eva janā lokās tair iti strī-jātīnāṁ prāyaḥ
sura-gānābhiprāyeṇa, viśeṣatas tāsāṁ gāna-kauśalam tad eva dhrutam
unninye tasyai mānaṁ ca vahvādāt \[bhā.pu 10.33.9\] ity-ādinoktam eva,
ata eva lalitaṁ yathā syāt tathā samīpa eva \| yad vā, tayor
upagāyanatvena kiṁ vā, kṛṣṇa-caritopakaraṇatvena baladeva-carita-gānād
dvāv eva gīyamānau \|

nanu, tad agrajasya sākṣāt katham upagānam ? tatrāha---baddhaṁ kṛṣṇe
niviḍatayā dṛḍhaṁ kṛtaṁ sauhṛdaṁ yaiḥ, śrī-kṛṣṇa-sauhṛdāni caivaṁ syād
ity arthaḥ \| yad vā, śrī-kṛṣṇenaiva baddhaṁ sauhṛdaṁ prema-śṛṅkhalā
yeṣu taiḥ, tat-prītyā lalita-gāna-mātre doṣābhāvād iti bhāvaḥ \|
svalaṅkṛtāni suṣṭhu vicitrālaṅkāra-bhūṣitāni anuliptāni ca yathā-śobhaṁ
gandha-candanādi-carcitāny āṅgāni yayos tau, srak amvaraṁ ca nija nijaṁ
rātrau yathā-śobham eva vā jñeyam \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vihāram evāha \| upeti
trikeṇa \| lalitaṁ gāna-narmādi-paripāṭībhir manoharaṁ yathā syāt tathā
upagīyamānau horikocita-gitibhir varṇyamānau \| tatra hetuḥ baddhaṁ
sauhṛdaṁ idaṁ yair iti \| etena śrī-rāmasyāpi pṛthak preyasī-gaṇo
lakṣyate \| tad vyañjitaṁ gopyantareṇa bhujayor api yat spṛhā śrīr iti
\| ata eva gopyas tad gītam ākarṇyeti dvayar api gītasya
tādṛśa-moha-hetutvaṁ vakṣyate \| sarvamelanaṁ tu horikāvasara-saṅgharṣād
iti jñeyam ato mitho'nanusandhānam api \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** baddha-sauhṛdair iti \|
śrī-rāmasyāpi pṛthak preyasī-gaṇo lakṣyate \| sarva-melanaṁ tu
horikā-parvata eva \|\|21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upagīyamānāv ity-ādi \|
ekayoktyā dvi-vacanam \| strī-janair ity atrāpi vijātīyatvaṁ pūrvavad
anusandheyam \| na tu ekadā, na tu sajātīyaiḥ, strī-janair
baddha-sauhṛdair iti viśeṣaṇād vaijātyam \| kṛṣṇa-parigrahāḥ kṛṣṇaṁ
prati baddha-sauhṛdāḥ, evaṁ rāma-parigrahāś ca rāmaṁ prati \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.34.22 \|\|

niśā-mukhaṁ mānayantāv uditoḍupa-tārakam \|

mallikā-gandha-mattāli- juṣṭaṁ kumuda-vāyunā \|\|

**śrīdhara-svāmī (bhāvārtha-dīpikā) :** kiṁ ca, **niśā**-praveśaṁ
sat-kurvantau \| **udita uḍupas tārakāś** ca yasmiṁs tat \|
**mallikā-gandhena** **mattā alayo** yasmiṁs tat \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kumuda-vāyunā** **juṣṭam**
ity anvayas tu viprakīrṇa-jaṭācchannaṁ rauraveṇājinena ca itivad
avaseyaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **kumudānāṁ vāyunā** iti
rātrau vikasatāṁ teṣāṁ sambandhena vāyoḥ śaityaṁ saurabhyaṁ ca
**juṣṭam** iti māndyam apy ūhyam \| yady api śrī-vṛndāvane'nyāny api
vicitrāṇi puṣpāṇi santi, tathāpi **mallikā**-**kumudayor** atroktiḥ,
pūrvavan niśi vikāśa-viśeṣābhiprāyeṇa \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : udita-** iti \| śiśirānte
hima-kujjhaṭikāpagamād atiśayena prākaṭyāt \| **mallikā-** iti
vasanta-praveśāt \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : niśā-mukhaṁ** niśārambhaṁ
sat-kurvantau \| **udita** **uḍupas** **tārakā** ca yatra tat \|
**kunda-vāyunā** yuktaṁ yugapad ekadaiva svara-maṇḍalānāṁ mūrcchitaṁ
mūrcchanām anibaddhatvāt kalpayitum aśakyam api śakyam iva
**kalpayantau** \|\|22.23\|\|

**\...**

**\|\| 10.34.23 \|\|**

jagatuḥ sarva-bhūtānāṁ manaḥ-śravaṇa-maṅgalam \|

tau kalpayantau yugapat svara-maṇḍala-mūrcchitam \|\|

**śrīdhara-svāmī (bhāvārtha-dīpikā) :** anibaddhatvād anyair yugapat
kalpayitum aśakyam api tau **svara-maṇḍalasya mūrcchitaṁ** **yugapat
kalpayantau** \| **manaḥ-śravaṇayor maṅgalaṁ** yathā bhavati tathā
**jagatur** agāyatām iti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anibaddhatvāt* anyonyaṁ
bhinnatvāt krama-yuktāḥ svarā yatra mūrcchanā sābhidhīyate iti
saṅgīta-ratnākarokteḥ \| *anyaiḥ* rāma-kṛṣṇetaraiḥ \| **svarāṇāṁ**
niṣādādīnāṁ saptānāṁ **maṇḍalasya** ekībhāvasya vā vṛtti-lakṣaṇasya
**mūrcchitaṁ** mūrcchanām ekaviṁśati dham \| kadā ? ekasmin kṣaṇe \|
tathā ca bharataḥ---sapta-svaras trayo grāmā mūrcchanā eka-viṁśatiḥ iti,

> kramāt svarāṇāṁ saptānām ārohaś cāvarohaṇam \|
>
> mūrcchanety ucyate grāma-traye tā eka-viṁśatiḥ \|\| iti
> saṅgīta-sārokteś ca \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **maṅgalaṁ** sukhāvaham,
**svarāṇāṁ maṇḍalaṁ** samūhas tasya **murcchitaṁ** mūrcchanām,
tal-lakṣaṇaṁ coktaṁ saṅgīta-sāre---

> kramāt svarāṇāṁ saptānām ārohaś cāvarohaṇam \|
>
> mūrcchanety ucyate prāmatraye tā eka-viṁśati \|\| iti \|

evaṁ jagac-camatkāra-kāri-gāna-viśeṣa-kuśalābhiḥ śrī-gopībhiḥ
saha-tādṛśayos tayor gāna-maya eva vihāraḥ, na tv anya-vidha iti
darśitam, tatra ca gānaṁ sarvathā samābhyāṁ dvābhyām evottamaṁ sidhyati,
tataś ca tāsām apy ānanda-viśeṣaḥ sampadyata iti \| etad-arthaṁ tathā
saṅgīta-vidyāpāragāṇāṁ tāsāṁ saṅge śeṣāvatārakatvād gāna-vidyācāryasya
śrī-rāmasya tat-sukha-viśeṣānubhavārthaṁ ca tasya tasya tatra tatra
sneha-viśeṣeṇa nayanam iti prayojanam ekam \| anyac cāgre vyaktaṁ bhāvi
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : maṅgalaṁ** sukhāvaham \|
**svarāṇāṁ maṇḍalaṁ** samūhaḥ, tasya **mūrcchanāṁ** tal-lakṣaṇaṁ coktaṁ
saṅgīta-sāre \|

> kramāt svarāṇāṁ saptānām ārohaś cāvarohaṇam \|

mūrcchanety ucyate grāma-traye tā ekaviṁśatiḥ \|\| iti \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.34.24 \|\|**

gopyas tad-gītam ākarṇya mūrcchitā nāvidan nṛpa \|

sraṁsad-dukūlam ātmānaṁ srasta-keśa-srajaṁ tataḥ \|\|

**śrīdhara-svāmī (bhāvārtha-dīpikā) : mūrcchitās** tad-gīta-līna-cittāḥ
\| **sraṁsad** bhraśyad **dukūlaṁ** yasmāt tam **ātmānaṁ** deham \|
**srastāḥ keśebhyaḥ srajo** yasya taṁ ca \| tato **nāvidan**
\|\|24.25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tad-gītaṁ** tābhyāṁ
rāma-kṛṣṇābhyāṁ gītaṁ yugapan **mūrcchitam** \| **tato** gāna-śravaṇāt
\|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ubhaya-kṛīḍā
samāsenoktā, **gopyas** **tad-gītam** ity atra tat-tat-sambandhinyo
gopyas tad-gītaṁ tasya tasya gītam ity eka-śeṣaḥ, na tv eka-rūpā
naika-kālīnāḥ \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **gopyaḥ**
parama-vidagdhā ity arthaḥ \| atas **tasya** kṛṣṇasya **gītam**, tatas
tad-gītākarṇanāt paścād iti nija-dhairya-rakṣārthaṁ prayatnācaraṇena
kiñcid vilambāpatteḥ \| yad vā, **tatas** tasmād gītād evety
anya-nirapekṣasya tasyaiva mohanatvam abhipretam \| he **nṛpa** ! iti
tad bhavatāvakalyata eveti tāsāṁ dhairya-hānau nānaucityam iti bhāvaḥ
\|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gopyo** yathā-svaṁ tayoḥ
preyasyaḥ **tad-gītaṁ** tayor gītam **ākarṇya mūrcchitā** babhūvuḥ \|
tato hetoḥ **ātmānaṁ** **na sraṁsad-dukūlam avidan,** na ca
**srasta-keśas srajam** avidan nāvidur ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : gopya** ity-ādi \| tasya tasya
gītaṁ **tad-gītam** \| gopyo rāma-saṅginyaḥ kṛṣṇa-saṅginyaś ca \|
rāma-gītam ākarṇya rāma-priyā **ātmānaṁ nāvidan** kṛṣṇa-gītam ākarṇya
kṛṣṇa-priyā ity arthaḥ \| kīdṛśam ? **sraṁsad-dukūla**-valayaṁ
sraṁsamāna-vastrābharaṇam ity ata eva sāhacarya-vihāro na rasyaḥ
\|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gopyo** yathā-svaṁ tayoḥ
preyasyaḥ \| **ātmānaṁ** dehaṁ **sraṁsad-dukūlaṁ** **keśebhyaḥ srajo**
yasya taṁ **nāvidan** nānusandadhuḥ \|\|24\|\|

**\...**

**\|\| 10.34.25 \|\|**

evaṁ vikrīḍatoḥ svairaṁ gāyatoḥ sampramattavat \|

śaṅkhacūḍa iti khyāto dhanadānucaro \'bhyagāt \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā tāsāṁ gītais tayor
api mohas tatrādhiko'janīti sūcayann āha---**evam** iti \| tāsāṁ
gīta-kauśalena **svairaṁ** niraṅkuśaṁ parasparaṁ **vi**śeṣeṇa
**krīḍatoḥ** sator anujāgrajayoḥ, ata eva saṁpramattavat,
bati-pratyayena tattvataḥ samyak pramattatāṁ nirasyate \| vikrīḍanam
evāha---**gāyator** iti \| gānasya svairatā-hṛta-manastvena viśṛṅkhalatā
\|

yād vā, **saṁpramattavad** iti **śaṅkhacūḍa-**maty-anusāreṇa
tal-lakṣaṇam, **svairaṁ vikrīḍator** iti, athavā tāsāṁ gāne
līna-cittatayā saṁpramattavad gāyatoś ca satoḥ, **saṁ**-śabdena ca mohas
tābhyo'pi viśeṣaḥ sūcita eva \| tatra kṛṣṇasya mohas tāsāṁ
gīta-janya-bhā-viśeṣeṇa, baladevasya tu gīta-mādhuryātiśayenaiva, vatis
tu vicitra-vāsanakānāṁ munīnāṁ sākṣād īśvarasya tādṛśatva-kathanena
saṅkocād iti, ata eva tadānīm abhyayād abhimukham evāgataḥ, **śaṅkha**
iva śaṅkhas tad-ākāra-bṛhad-ratnaṁ cūḍāyāṁ yasyety anvartha-saṁjñā \|
ata eva khyātaḥ prasiddha iti prakaṭa-nija-rūpeṇaivābhyayād iti ca
sūcitam \|

nanu, tad ratnaṁ kutas tena prāptam, katamo vāsāv ity apekṣāyām
āha---**dhanada** iti \| sevayā prasannena kuvereṇa dattaṁ jātyā
yakṣādīnāṁ madhye'nyataraś ca sa ity arthaḥ \| ata eva dhanadeti tasyāpy
anvartha-saṁjñatvam abhipretam \|

yad vā, tena dha-rakṣāyāṁ niyuktenānena corayitvā tad ratnaṁ gṛhītam,
ato guhyakatvāt kuverasya sevako'pi \| akāra-praśleṣeṇa---na dhanadam
anucarati sevata iti tathā saḥ, ato deva-pakṣaparityāgena
daityapakṣatva-prāptyā kaṁsasya bhṛtyatāṁ gata iti jñeyam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evam** iti \| horikocitam evaṁ
**vikrīḍator** **gāyatoś** ca \| ata eva **svairaṁ** yathā syāt, tathā
**sampramattavac** ceti \| bhaviṣyottara-vidhinā tathā
loka-vyāvahārāt \| vati-pratyayād anyo jano yathā tathaivety arthaḥ \|
**saṁ**-śabdāt tu premamaya-tad-gītādi-mādhuryeṇa tatrāpi viśeṣata ity
arthaḥ \| **abhyāyād** abhyagād iti pāṭha-dvayam \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athākhaṇḍa-paramānandasya
bhagavata evānanda-līlā nirābādhā iti prāg darśitam \| paścād api tasyā
nirābādhatvaṁ darśayituṁ tad-itarasya na tatheti darśayati---**evaṁ
vikrīḍator** ity-ādi \| evam ukta-prakāreṇa kvacit kṛṣṇo viharati,
kvacid rāma iti prakāreṇa viharatos tayoḥ svataḥ **svairaṁ gāyatoś** ca
satoḥ **śaṅkhacūḍo dhanadānucaraḥ** saṅkarṣaṇasya **abhi**mukham
**ayāt** prāptaḥ \| dhanaṁ jñānaṁ dyatīti dhanāhaṅkāraḥ tam anucarati
adhiṣṭhātṛtvena vartate, **anu** pūrvāt **careḥ** kvipi kṛte
dhanadānucara iti vyañjanāntā prakṛtiḥ, tataḥ ṣaṣṭhy-antaṁ padam \|
kīdṛśasya ? pramattavat khyātaḥ kathayataḥ, khyā prakathana iti
śatr-antasya ṣaṣṭhagaṁ rūpam---vāruṇī-pānena vihvalokteḥ \| athavā,
khyātaḥ prakathayataḥ sva-pramadā-janaiḥ samaṁ kathayato rāmasya ati
sammukhamayād ity arthaḥ \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.34.26 \|\|**

tayor nirīkṣato rājaṁs tan-nāthaṁ pramadā-janam \|

krośantaṁ kālayāmāsa diśy udīcyām aśaṅkitaḥ \|\|

**śrīdhara-svāmī (bhāvārtha-dīpikā) : nirīkṣator** nirīkṣamāṇayoḥ **tau
nāthau** yasya taṁ **pramadā-janaṁ** **kālayāmāsa** haṭhāt prerayāmāsa
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nirīkṣator** nirīkṣamāṇayoḥ
\| **tau nāthau** yasya taṁ **pramadā-janaṁ** **kālayāmāsa** haṭhāt
prerayāmāsa \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** abhiyānād eva
**nirīkṣamāṇayoḥ**, anādare ṣaṣṭhī \| he **rājann** iti \| tasya
durbuddhi-vaibhavāś caryeṇa paramārtyā vā sambodhanam, rājamānaḥ sann
iti vā saṁpramatta-sādṛśyena, ata eva **aśaṅkito** nirbhayaḥ san
**pramadā-janaṁ** strī-lokam iti mārdavena tat-kālanaṁ na duḥśakam iti
bhāvaḥ \| eka-vacanāc chrī-lalita-mādhava-nātakoktānusāreṇa
kaṁsa-preraṇayā śrī-rādhā-devīm ekām eveti boddhavyam \| tataś ca
vakṣyamāṇaṁ \[29śa.ślo\] mā bhaiṣṭa iti, \[31śa.ślo\] striyaḥ iti ca
bahutvaṁ gauraveṇa, tataś ca jana-śabdād api sarvā gopīr ity arthaḥ,
viśeṣeṇa prakṛṣṭo mado gītādinā prema-mattatā yāsām iti tāsām apy
anavahitatvaṁ sūcitam \|\|26\|\|

**sanātana-gosvāmī (bṛhad-vaiṣṇava-toṣaṇī) :** **krośantam** uccair
ārta-svareṇa kṛṣṇaṁ rāmaṁ cāhvayantam \| idam
evābhivyañjayiṣyate---**kālayāmāsa** balena bahula-cchalena ca dūrataś
cālayāmāsa, udīcyāṁ diśīti guhyakānāṁ tasyāṁ nivāsena prāg
ātma-gṛhenayanārtham \| yad vā, śrī-govardhana-pūrvadig-bhāge tayoḥ
krīḍanena tasmād uttarasyāṁ madhupuryāṁ kaṁsāntike nayanārtham iti
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abhiyānād eva nirīkṣamāṇayoḥ
anādare ṣaṣṭhī yato'**śaṅkitaḥ** \| **udīcyāṁ** diśāti guhyakānāṁ tasyāṁ
nivāsena evaṁ tāsāṁ pṛthak paṅkti-sthitatvāvagamād dhorikā-rītir eva
spaṣṭā \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tayor** ity-ādi \| tayoḥ
śrī-rāma-kṛṣṇayor madhye **nirīkṣatoḥ** nirīkṣamāṇasya śrī-rāmasya
**tan-nāthaṁ** sa śrī-rāma eva nātho yasya taṁ tathā-bhūtaṁ
pramadā-janam **udīcyāṁ diśi** **kālayāmāsa** cālayāmāsa \|
**krośantaṁ** \"rāma rāma eṣo'smān kālayati, trāyasva\" iti krośantam \|
**aśaṅkita** iti kṛṣṇasya dūrasthatvaṁ vyajyate \| tasmin sannihite
śaṅkāyā avaśyambhāvitvam \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nirīkṣamāṇayor** ity
anādare ṣaṣṭhī **krośantaṁ** \"he rāma he kṛṣṇa asmāṁs trāyasva\" iti
sa-krandanaṁ phūtkurvantam \| **kālayāmāsa** mahā-yaṣṭi-ghūrṇanena
bhīṣayitvā **udīcīṁ diśaṁ** prati vidrāvayāmāseti \| tena sparśas tāsāṁ
nābhūd iti jñeyam \| **yathā gā** ity agrima-ślokokteḥ \|\|26\|\|

**\...**

**\|\| 10.34.27 \|\|**

krośantaṁ kṛṣṇa rāmeti vilokya sva-parigraham \|

yathā gā dasyunā grastā bhrātarāv anvadhāvatām \|\|

**śrīdhara-svāmī (bhāvārtha-dīpikā) : dasyunā** vyāghreṇa \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : dasyunā** vyāghreṇa
\|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tayor nirīkṣato** rājann
iti vaktavye kṛṣṇasya dūrasthātvād agre **krośanam** \| etenaiva
pṛthaktvaṁ krīḍā-sthānayoḥ, aśaṅkita iti kṛṣṇaṁ dūrasthaṁ matvā
aśaṅkitaḥ, sarvajñaḥ sarvadarśī sa ca ṣrī-kṛṣṇaḥ krośana-samakālam eva
samāgataḥ paścān militvā **bhrātarau anvadhāvatām** \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **krośantam** uccair
ārta-svareṇa kṛṣṇaṁ rāmaṁ cāhvayantam \| idam
evābhivyañjayiṣyate---**kālayāmāsa** balena bahula-cchalena ca dūrataś
cālayāmāsa, udīcyāṁ diśīti guhyakānāṁ tasyāṁ nivāsena prāg
ātma-gṛhenayanārtham \| yad vā, śrī-govardhana-pūrvadig-bhāge tayoḥ
krīḍanena tasmād uttarasyāṁ madhupuryāṁ kaṁsāntike nayanārtham iti
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sva-parigrahaṁ
nityātmīyatvenāṅgīkṛtam ity avaśya-rakṣyatvaṁ tad arthaṁ
parama-vaiyagryādikaṁ ca dhvanitam \| bhrātarāv iti mithaḥ snehādinā
tatraikam atyādikaṁ sūcitam \| ekenānekāsāṁ kālena tat pālakāna;m
vyagratvena dṛṣṭāntaḥ yathā dasyunā haṭhād apaharatā coreṇa grastā
vidrāvyātmasāt kṛtā \| gā vilokya gopī dhāvanti tad vad ity arthaḥ \|
etenāsparśo'pi vyañjitaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punaḥ pramadā-jano dūrasthaṁ
kṛṣṇaṁ cājuhāvety āha---krośantam ity-ādi \| kṛṣṇa rāmeti
viparyayāhvānena kṛṣṇasya bhinna-sthāna-sthitatvaṁ vyajyate, dūrastha
evādau āhūyate \| āhvānaṁ sama-kālam eva sva-parigrahaiḥ saha vihāraṁ
tyaktvāpi sarvajñaḥ sarva-vyāpī bhagavān tata āgatya baladevena saha
militvānvadhāvatām ity āha---bhrātarāv ity-ādi \| pramadā-janam
anvadhāvatāṁ, pramadāḥ prakṛṣṭa-mattāḥ vāruṇī saha-pānāt \| ata eva
baladeva-sambandhinām ity arthaḥ \| śloka-dvayenaivānvayaḥ \| kīdṛśam ?
sva-parigrahaṁ suṣṭhu aparigraho'sparśo yāsu \| arthā śaṅkhacūḍasya
vācaiva kālayāmāsa, na tu sparśanena \| tatra dṛṣṭāntaḥ dasyunā grasto
gataḥ \| yathā bhrātrā saha gṛhastho dhāvati, tathā dasyunā agrastāḥ,
īṣad-arthe naṣ \| kiyad dūraṁ cālitaḥ \| grasta-śabdo lākṣaṇikaḥ
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dasyunā caureṇa grastā
ātma-sāt kartuṁ vidrāvya sva-deśaṁ prati cālitāḥ \|\|27\|\|

**\...**

\|\| 10.34.28 \|\|

mā bhaiṣṭety abhaya-rāvau śāla-hastau tarasvinau \|

āsedatus taṁ tarasā tvaritaṁ guhyakādhamam \|\|

**śrīdhara-svāmī (bhāvārtha-dīpikā) :** mā bhaiṣṭa bhayaṁ na prāpnutety
abhaya-vacau \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mā bhaiṣṭa bhayaṁ mā
prāpnutety abhayavācau \|\|28.30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he kṛṣṇa he rāmety etat
krośantam uccaiḥ kīrtayantam \| yad vā, ity evaṁ tāvāhvayantam ity
arthaḥ \| krośanenaiva viśeṣeṇa lokayitveti vivakṣayā \| kiṁ vā,
krośanasyāvicchedāpekṣayā, ata eva vartamāna-nirdeśo'pīti \|
svaparigrahaṁ nija-priya-janam ity avaśya-rakṣyatvam, tad arthaṁ
parama-vaiyagryādikaṁ ca dhvanitam, bhrātarāv iti mithaḥ mithaḥ
snehādinā tatraikam atyādikaṁ sūcitam \|

anu tat-paścād adhāvatām, yathā dasyunā vyāgreṇa grastā dandair gṛhītā
gā gopāgryataratvād dhāvantaṁ kecid anyatratyā vā dhāvanti, tadvad ity
anudhāvane'tyantavego'bhipretaḥ, anyathā evānarthāpatteḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarasā javena tvaritaṁ yathā
syāt tathā \| yad vā, tvarā yuktaṁ guhyakādhamam āsed aturnikaṭe gatau
\|\|28\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.34.29 \|\|

sa vīkṣya tāv anuprāptau kāla-mṛtyū ivodvijan \|

visṛjya strī-janaṁ mūḍhaḥ prādravaj jīvitecchayā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saḥ śaṅkhacūḍaḥ \| tau
rāma-kṛṣṇau \| kālo mṛti-samayābhimānī devas tan nāmātibalo'suro vā \|
mṛtyuryamaḥ \| udvijan bibhyat \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti---īdṛśa eṣa vā abhayo
bhaya-nirasana eva, na tvatisambhramād anyapara ārāvaḥ pratyākrośanaṁ
yayos tau, taṁ mahā-duṣṭaṁ strī-jana-kālanakam āsedatur nikaṭe gatau \|
śālahas tayor api tvaritāsādane hetuḥ---balināv iti,
vakṣyamāṇa-tat-pradravaṇa-hetutvena vā, guhyakeṣv adhamam, pūrvam api
vividha-duṣṭatācaraṇāt \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kālaḥ prerakaḥ mṛtyuś ca tat
preryas tāv iti yathā-kramam anurūpo dṛṣṭāntaḥ \| mūḍhaḥ pradravaṇe'pi
jīvanāsambhavāt sva-vadhe svayam eva pravṛtteś ca \| yad va \| kṛtyaṁ
kim apy ajānann ity arthaḥ \|\|29\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāla-mṛtyu kālaḥ prerakaḥ
mṛtyuḥ preryastāviva śīghraṁ jahīti rāmaḥ prerakaḥ ayam aham imaṁ
hanmīti kṛṣṇaḥ preryastau \|\|29\|\|

**\...**

\|\| 10.34.30 \|\|

tam anvadhāvad govindo yatra yatra sa dhāvati \|

jihīrṣus tac-chiro-ratnaṁ tasthau rakṣan striyo balaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ guhyakam \| tasya
śāṅkhacūḍasya \| śirorantaṁ cūḍāmaṇim \| cūḍāmaṇi-haraṇāntam eva taj
jīvanam iti jananneva taṁ jahāreti tattvam \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tau śrī-kṛṣṇa-rāmau anu
paścād eva prāptau vīkṣyeti saṁpramattamatyā tayor
āgamana-śaṅkārāhitye'pi mahābhayān muhuḥ paścād avalokanāt \| kālaḥ
prerakaḥ, mṛtyuś ca tat-prerṣyastāv iti yathā-kramam anurūpo dṛṣṭāntaḥ,
paramānanda-ghana-mūrtyor api tayos tasmin duṣṭa-buddhau bhayena
tathaiva parisphūrteḥ, etac cāgre raṅga-sthale mallānām aśaniḥ \[bhā.pu
10.43.17\] ity-ādinā vyaktaṁ bhāvi, ata evod vijan uccair vibhyarvibhyan
nibhṛtaṁ prādravad-vegena palāyata \| kim artham ? jīvitasyaiva, na tu
yaśa-āder icchayā, yuddhādy akaraṇena kevala-pradravaṇāt, yato mūḍhaḥ,
pradravaṇe'pi jīvitanāśādy adarśanāt sva-vadhe svayam eva pravṛtteś ca
\| yad vā, kṛtyaṁ kim apy ajānann ity arthaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, śāla-prakṣepeṇa dūrata
eva tamadhamaṁ kiṁ na hanyāt tatrāha \| jihīrṣur iti \| mṛtasya sataḥ
sparśāyogyatvena tasya jīvata eva ratna-grahecchayety arthaḥ \|
śrī-rāmāya tad dānecchayā tu tasyaiva mukhya-prayojanatayā nirdeśaḥ \|
yad vā, tan maṇi-saṅga-paryantaṁ taj jīvana-nibandhāt taj jihīṣā
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tac-chiro-ratna-jihīrṣā
tat-paryantaṁ taj-jīvita-niyamād iti tarkyate \|\|30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāla-mṛtyū kālaḥ prerakaḥ
mṛtyuḥ preryas tāv iva śīghraṁ jahīti rāmaḥ prerakaḥ ayam aham imaṁ
hanmīti kṛṣṇaḥ preryas tau \|\|30\|\|

**\...**

\|\| 10.34.31 \|\|

avidūra ivābhyetya śiras tasya durātmanaḥ \|

jahāra muṣṭinaivāṅga saha-cūḍā-maṇiṁ vibhuḥ \|\|

**śrīdhara-svāmī (bhāvārtha-dīpikā) :** śirasā saha cūḍāmaṇiṁ jagārety
arthaḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avidūre samīpe \|
iva-śabdena kiñcid dūram \| tasya yakṣasya muṣṭinā muṣṭir dvayoḥ pale
baddha-pānau tsarau ca iti medinī \| \[tiy artha iti \| sahādiyoge
tṛtīyayā bhāvyamataḥ śira iti tṛtīyārthe dvītīyā bodhyārṣatvāt\]
\|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** govindo gokulendra iti
tāsāṁ mocanārthaṁ tasya ca duṣṭasya vadhārthaṁ krodhenānudhāvanaṁ yuktam
eveti bhāvaḥ \|

nanu, loṣṭrādi-prahāreṇa dūrata eva tam adhamaṁ kiṁ na hanyāt ?
tatrāha---jīhīrṣur iti \| mṛtasya satas tasya sparśanāyogyatvena tasya
jīvata eva ratna-grahaṇecchayety arthaḥ \| yatra striyas tena visṛṣṭās
tatraiva tasthau, anujecchātikramaṇāśakteḥ \| duṣṭato rakṣaṇe sāmarthyaṁ
darśayati---bala iti \| yad va, tasyāpi tad vadhādau sāmarthyaṁ
bodhayati, tathāpi tasya sthitau prayojanam, striyo rakṣann iti tad
ānayane mukhyaṁ prayojanam \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** avidūra iva atidūre'pi kiñcid
dūra ivābhimukhaṁ gatvā vegena palāyamānasya pṛṣṭhe hananā-yogyatvāt
palāyamānasyāpi tasya vadho yukta ity āha \| dūrātmanaḥ dasyor ity
arthaḥ \| muṣṭinaiva na tu śālena na cāpāyāntareṇa tatrāpi
tenaikenaiveti prayāsābhāva uktaḥ \| yato vibhur īśvaraḥ \| anyat taiḥ
\| tatra śira iti tṛtīyāyāś chāndhaso luk \| yad vā, śiraś cūḍāmaṇiṁ ca
saha ekadaiva jahāra \|\|31\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** striyo vidrāvaṇa-śrāntās
tatraiva sthirīkṛtya āśvāsya tasthau \| atidūre'pi tatra avidūra
ivābhyetyety arthaḥ \|\|31\|\|

**\...**

\|\| 10.34.32 \|\|

śaṅkhacūḍaṁ nihatyaivaṁ maṇim ādāya bhāsvaram \|

agrajāyādadāt prītyā paśyantīnāṁ ca yoṣitām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktaprakāreṇa \|
bhāsvaraṁ dedīpyamānam \| paśyantīnām iti---mahyameṣotisubhagāyai
dāsyatīty evaṁ pratyekaṁ cintayantīnāṁ tāsāṁ matsarābhāvārthaṁ kasyaicid
apy adattvā śrī-rāme svarakṣaṇāt premāṇaṁ ca jñātvā śrī-rāmāyaivādāt \|
sa ca sarvajñatvāc chrī-kṛṣṇābhīpsita-deśa eva taṁ nyadhād iti jñeyam
\|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** agrajād adād ity
asyāyaṁ bhāvaḥ---tasya parigrahāṇāṁ kalanena so\'tyantaṁ vimanā āsīt \|
tasyaiva vaimanasyasyopaśamanāya paśyantīnāṁ ca tad-yoṣitām agre
sākṣādagrajāyaivādadāt \| ca-kāreṇa tasyety akṣipyate \|\|32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** avidūra iva, atidūre'pi
nikaṭa ivābhimukhaṁ gatvā vegena palāyamānasya pṛṣṭhe hananāyogyatvāt \|
yad vā, abhitaḥ prāpya pṛṣṭhato'pi tasya vadho na yukta ity
āha---dūrātmanaḥ iti strījana-kālanāt \| evakāreṇa kevalam
eka-muṣṭinaiveti prayāsābhāva uktaḥ, yato vibhur īśvaraḥ \| aṅga
harṣa-sambodhane \| anyat tair vyākhyātam \| yad vā, śiraḥ cūḍāmaṇiṁ ca
saha ekadaiva jahāra \| evam ukta-prakāreṇeti hanane'prayāsa eva
dṛḍhīkṛtaḥ \| maṇy artham eva hananam iti ca bodhayati \|\|32\|\|

nitarāṁ hatveti ni-śabdaḥ, dha-prāṇayor dvayor api haraṇāt \| bhāsvaraṁ
svabhāvata eva mahā-tejasvinam iti nija-priyatamāyai kasyaicid ekasyai
nibhṛtaṁ dātuṁ svayaṁ dhriyamāṇam adhunā dattaṁ vā mayā tayāpi nihnutya
rakṣitum aśakyam iti bhāvaḥ \| ata evāgrajāya dattavān \| prītyā
paśyantīnām iti, aham evāsya preyasīti pratyekaṁ sarvāsāṁ mananān mahyam
eva dāsyatīti harṣeṇa śrī-kṛṣṇaṁ maṇim eva vā nirīkṣamāṇānāṁ ity arthaḥ,
anādare ṣaṣṭī \| ekasyai datte'nyāsāmīryāṁ sambhavya tat-parihārārthaṁ
tā anādṛtya tasmā evādād iti bhāvaḥ \| atra cāgrajāyeti mānyāya datte
sati kasyāścid api mātsaryaṁ na bhavitaiveti gūḍho'bhiprāyaḥ \|
prāṇa-priyatamāyai śrī-rādhikāyai maṇir eṣo'vaśyam arpayitum iṣyate,
sākṣān mayā datte ca khalu mahyam asūyā sambhavet, ato'grajāya datto'py
ayaṁ paramābhijñena mat-prītyekāpekṣakeṇa tasyā evānena dātavyaḥ, tato
na roṣaḥ ko'pi śaṅketa, gurau ca tāsāṁ kathapy asūyā na sambhavedeveti
\| evaṁ prītyaityetasya pūrvaiṇaivānvayaḥ \| athavā anyo'nyam īrṣyādy
anudayārthaṁ śrī-rāmaṁ prati tad-dāne sarvāsām eva sammatyā harṣeṇa
sarvāsv eva tāsu vilokayantīṣu satīṣv ity arthaḥ \| anyathā taṁ praty
api tad dānāśakteḥ, tathāpi gūḍha-bhāvaḥ sa eva, tathāpi tatra tan
nayane prayojanāntaram \| evaṁ śrī-baladevaṁ prati bahudhā sneho
darśitaḥ \| ata eva taṁ prati tāsāṁ mahā-gīta-vimohanatva-darśanāya
nirīkṣamāṇenāpi svayaṁ tat-sahitena tena duṣṭa-kālyamānānāṁ krośantīnām
api tāsāṁ kṣaṇam asambhālanam \| anyathā tad asambhavāt, anyasyeva
śrī-kṛṣṇa-caritasyāsya sarveṣāṁ lajjākaratvena vraje tadānīṁ tad
akathānāc chrī-nanda-yaśodādiṣu tat-praśaro noktaḥ \| yad vā, tābhyāṁ
tābhir eva vā kenāpi chalenokte'pi tad-vṛtte teṣāṁ bahudhā satata-tan
māhātmyabharānubhavenāś cāryamananāc chrutasyāpāśrutatve paryavasānād
viśeṣāntarābhāvena śrī-śuka-devaiḥ paraṁ na kiñcit kathitam \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nitarāṁ hatveti ni-śabdaḥ
sūkṣma-śarīrasya nāśāt \| paśyantīnām iti sarvāsām ātmani
saubhāgyātiśayābhimānāt \| tathāpi tā anādṛṭyāgrajāya adād iti sarvāsāṁ
mātsaryābhāvāya tasya mānyatvāt kṛta-rakṣatvāc ca \| pratyuta
santoṣāyaiva syād ity abhipretyeti bhāvaḥ \| prītyeti tat pālake tasmin
prīty atiśayodayo'yaṁ sarvāsv eva tāsu paryavasyatīti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** agrajāyeti \| sarvāsām api tatra
prīteḥ \| prītyeti viśeṣatas tāsāṁ rakṣaṇenety arthaḥ \|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhrātarāv anvadhāvatām
eva, kintu kṛṣṇa eva tam avadhīd ity āha---agrajāyety-ādi \| taṁ hatvā
tasya śiro-ratnam ādāya agrajāya baladevāyādadāt paśyantīnāṁ yoṣitāṁ
baladeva-yoṣitām \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paśyantīnām iti \| mahyam
evātisubhagāyai dāsyati mahyam evātyādaraṇīyāyai dāsyatīty evaṁ
pratyekam utsukānāṁ tāsāṁ mada-matsarānudgamārthaṁ kasyaicid apy adattvā
rāmāyādāt \| sa ca mahā-vijñaḥ kṛṣṇābhīpsita-sthala eva taṁ maṇiṁ
nyadhād iti jñeyam \|\|32\|\|

iti sārārtha-darśinyāṁ harṣiṇyāṁ bhakta-cetasām \|

daśamasya trayastriṁśaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe śaṅkhacūḍa-vadho

nāma catustriṁśo'dhyāyaḥ \|

\|\| 10.34 \|\|

**\...**

(10.35)

## pañcatriṁśo'dhyāyaḥ

### yugma-gītam---gocāraṇāya vanaṁ gatasya bhagavato gopī-jana-kṛtaṁ guṇa-gānam \|

**\|\| 10.35.1 \|\|**

**śrī-śuka uvāca---**

gopyaḥ kṛṣṇe vanaṁ yāte tam anudruta-cetasaḥ \|

kṛṣṇa-līlāḥ pragāyantyo ninyur duḥkhena vāsarān iti \|\|

**śrīdhara-svāmī (bhāvārtha-dīpikā) :**

pañcatriṁśe vanaṁ yāte kṛṣṇe gokula-yoṣitaḥ \|

yugma-ślokānugītena ninyur duḥkhena vāsarān \|\|

evaṁ rātriṣu śrī-kṛṣṇena svairam abhiramitānāṁ divā tad-virahitānāṁ
gopīnām anugītena dina-nistāra-prakāram āha---**gopya** iti \|
**duḥkhena** kṛcchreṇa \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *duḥkhena* kṛcchreṇa
*ninyuḥ* vyatīyuḥ \|\|\*\|\| *evaṁ* rāsādinā \| *divā* dine \|
*tad-virahitānāṁ* kṛṣṇa-viraha-yutānām \| *anugītena* muhur muhur gānena
\| *gopya* iti---taṁ śrī-kṛṣṇaṁ \| anu paścāt \| drutaṁ gataṁ ceto yāsāṁ
tāḥ \| **pragāyantyaḥ** prakṛṣṭaṁ gānaṁ bhakti-lakṣaṇam iti dhyeyam \|

\[viśvanāthaḥ\] atha veṇu-gītādhyāyaḥ \|

> *pañcatriṁśe* veṇu-gītaṁ dvādaśa-śloka-yugmataḥ [\|]{dir="rtl"}
>
> varṇyate yat priyāḥ pītvā virahiṇyo'nayandinam \|\|\*\|\|
>
> sambhoga-śaityaṁ jyautsnīṣu vicchedauṣṇyaṁ dineṣv adāt \|
>
> premā tābhyaḥ svapuṣṭy arthaṁ svayaṁ tad-dvitayātmakaḥ
> \|[\|]{dir="rtl"}\*\|[\|]{dir="rtl"}

evaṁ rātriṣu **gopyaḥ** sva-kāntena saha labdhāṅga-saṅgāḥ
sa-nṛtya-gīta-narmādharāmṛtādikaṁ pibantyaḥ sambhoga-rasa-nimagnā
babhūvur ity uktam \| idānīṁ dineṣu tena saha labdha-mano-mātra-saṅgās
tad-veṇu-gānām ṛta-mātraṁ pibantyo vipralambha-rasa-nimagnā babhūvur ity
āha---**taṁ** vanaṁ gacchantam **anu**lakṣyīkṛtya **drutāni** vegena
saha calitāni **cetāṁsi** yāsāṁ tāḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** idānīṁ
śrī-kṛṣṇa-praṇayiṇīnāṁ gopīnām utkaṇṭham āha---gopya ity-ādi \|
gocāraṇārthaṁ kṛṣṇe vanaṁ yāte sati ninyur duḥkhena vāsarān iti sukhena
rātrīr ninyur neṣyantīty ākṣipyate \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv evaṁ
śrī-vrajendra-viśeoreṇa rātriṣu rāja-krīḍādinā bahudhā ramitānāṁ tāsāṁ
divaseṣu tad viraheṇa mahad duḥkhaṁ sambhāvyata eva, uktaṁ ca
śrī-parāśareṇa---

> sa tathā saha gopībhī rarāma madhusūdanaḥ \|
>
> yathābda-koṭi-pratimaḥ kṣaṇas tena vinābhavat \|\| \[vi.pu. 5.13.57\]
> iti,

atas tad-duḥkhaṁ bata tābhiḥ kathaṁ nistīrṇam ity apekṣāyām has---gopya
iti \| prakṛtyaiva tad virahāsahā api kṛṣṇe paramānanda-ghana-mūrtau
paramākarṣake van vanaṁ yāte divā śrī-vṛndāvanaṁ prayāte sati, ata eva
taṁ kṛṣṇam anu paścāt saṁlagnatayā vegena drutaṁ gataṁ ceto yāsāṁ tāḥ,
ata eva kṛṣṇasya līlā muhur nava-nava-veśādinā vanyakrīḍāḥ
prakarṣakatayā gāyantyas tatra tam anudruta-cetas tvena gṛha-kṛtyādy
uparatir darśitā \| kṛṣṇasyeti tal līlānām api tādṛśatvam abhipretam,
ata eva duḥkhena śiṣṭān api ninyurgamayāmāsuḥ, tathā cānte vakṣyate evaṁ
vraja-sthiyaḥ \[bhā.pu 10.35.26\] iti \| evaṁ tāsāṁ
dina-nayana-hetutvena tal līlā-pragānasya māhātmyaṁ darśitam, yad va,
duḥkhena kṛcchreṇaiva ninyus tābhis tad-virahasya suduḥsahatvāt, tatrāpi
tal līlā-pragānāt, yato gopyas tad eka-priyā ity arthaḥ, etad anusāreṇa
evam ity asyārtho'gre vyakta eva bhāvī \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv evaṁ
śrī-vrajendra-kumāreṇa rātriṣu rāsa-krīḍādinā bahudhā ramitānāṁ tāsāṁ
divaseṣu tad-viraheṣu mahad-duḥkhaṁ sambhāvyata eva \| uktaṁ
śrī-parāśareṇa---

> sa tathā saha gopībhī rarāma madhusūdanaḥ \|
>
> yathābda-koṭo-pratimaḥ kṣaṇas tena vinābhavat \|\| \[vi.pu. 5.13.57\]
> iti,

atas tāvad duḥkhaṁ bata tābhiḥ kathaṁ nistīrṇam ity apekṣāyāṁ
tādṛśa-rajanī-varga-sambhogaṁ poṣayituṁ dina-varga-gataṁ vipralambhaṁ
varṇayan tat-kāla-kṣepaṇa-hetuṁ darśayati gopya iti \| tam anu tena saha
drutaṁ vegena gataṁ ceto yāsāṁ tāḥ \| taṁ lakṣīkṛtya ślathita-hṛdayā iti
vā tatra tam anudruta-cetastvena gṛhya-kṛtyādy-uparatir darśitā
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nānā-sabhā-gatānāṁ śrī-gopīnāṁ
vākya-saṅgraho'dhyāyo'yam \| ataḥ kvacit vraja-devaya iti kvacit tava
sūnur anaghe tava vatsa iti ca sambodhanena bhedo dṛśyate \| saṅgrahas
tu prātar ādi sāyaṁ paryanta-līlā-krameṇa \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha yoga-māyā-balena
chāyā\--rūpeṇa sthitā api yā gopikās tā api yāsāṁ chāyā \| tāsām eva
prakṛtyākṛtī eva jagṛhuḥ \| yās tu acchāyā-rūpāh prakṛtās tā api
gopa-gṛhān hitvā bhagavad-ālaye nitya-siddhatvena sthitā iti viduḥ \|
ato dīnāntareṣv api pūrva-pūrva-dinavad gāś cāraṇārthaṁ vanaṁ gate
bhagavati śrī-kṛṣṇe gāḍhānurāgākṛṣṭa-hṛdayatayāthānyonyaṁ tad-guṇān
kīrtayanti \| tathā rāsānantaraṁ susthā api tās tac-chāyā-rūpā api
gopa-gṛhasthā yad varṇayanti, tad āha---gopya ity-ādi \| vāsarān eva
duḥkhena ninyur na tu rātrīḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

pañca-triṁśe veṇu-gītaṁ dvādaśa-śloka-yugmataḥ \|

varṇyate yati-priyāḥ pītvā virahiṇyo'nayan dinam \|\|

sambhoga-śaityaṁ jyotsnīṣu vicchedauṣṇyaṁ dineṣv adāt \|

prema tābhyaḥ sva-puṣṭy-arthaṁ svayaṁ tad-dvitayātmakaḥ \|\|

evaṁ rātriṣu gopyaḥ sva-kāntena saha labdhāṅga-saṅgā
nṛtya-gīta-narmādharāmṛtādikaṁ pribantyaḥ sambhoga-rasa-nimagnā babhūvur
ity uktam \| idānīṁ dineṣu tena saha labdha-mano mātra-saṅgās
tad-veṇu-gānām ṛtaṁ mātraṁ pibantyo vipralambha-rasa-nimagnā babhūvur
ity āha \| gopya iti \| taṁ vanaṁ gacchantam anulakṣīkṛtya drutāni
vegena tena saha calitāni cetāṁsi yāsāṁ tāḥ \|\|1\|\|

**\...**

**\|\| 10.35.2-3 \|\|**

**gopya ūcuḥ---**

vāma-bāhu-kṛta-vāma-kapola-

valgita-bhrūr adharārpita-venum \|

komalāṅgulībhir āśrita-mārgaṁ

gopya īrayati yatra mukundaḥ \|\|

vyoma-yāna-vanitāḥ saha siddhair

vismitās tad upadhārya salajjāḥ \|

kāma-mārgana-samarpita-cittāḥ

kaśmalaṁ yayur apasmṛta-nīvyaḥ \|\|

**śrīdhara-svāmī (bhāvārtha-dīpikā) : vāma-bāhu-kṛta-vāma-kapola**
ity-ādīni dvādaśa-yugalāni \| he **gopyaḥ** ! **vāma-bāhau** tan-mūle
**kṛto**'rpitaḥ **vāmaḥ kapolo** yena saḥ \| **valgite** nartite
**bhruvau** yasya yena vā sa valgita-bhrūr **mukundaḥ** **adhare'rpitaṁ
veṇuṁ komalāṅgulībhir āśritā mārgāḥ** sapta-svara-cchidrāṇi yasya taṁ,
**yatra** yadā **īrayati** vādayati tadā **vyoma-yānānāṁ** siddhānāṁ
**vanitāḥ** **siddhaiḥ** sva-patibhiḥ **saha** vartamānā api **tat**
veṇv-īraṇam **upadhārya** ākarṇya prathamaṁ vismitāḥ tataḥ
**kāma-mārgaṇebhyaḥ** **samarpitāṇi cittāni** yābhis tāḥ, tat para-vaśā
ity arthaḥ \| **salajjāḥ** satyaḥ **kaśmalaṁ** mohaṁ **yayuḥ** \| atra
liṅgam **apasmṛtā** vismṛtā **nīvyo** yābhir iti \| ata evaṁ-bhūtasya
śrī-kṛṣṇasya virahaṁ kathaṁ sahāma ? iti sarvatra vākya-śeṣaḥ
\|\|2-3\|\|

---------------------------------------------------------------------------------------------------------------------

vāma-bāhu-kṛta-vāma-kapola-

valgita-bhrūr adharārpita-venum \|

komalāṅgulībhir āśrita-mārgaṁ

gopya īrayati yatra mukundaḥ \|\|

vyoma-yāna-vanitāḥ saha siddhair

vismitās tad upadhārya salajjāḥ \|

kāma-mārgana-samarpita-cittāḥ

kaśmalaṁ yayur apasmṛta-nīvyaḥ \|\|

**vaṁśīdharaḥ (bhāvārtha-dīpikā-prakāśaḥ) :** ekaikayā dvau dvau ślokāv
[am]{.mark} yāḥ prati gītāv iti *dvādaśa yugalāni* caturviṁśati-ślokāḥ
\| he **gopyaḥ** ! iti śṛṇuteti śeṣaḥ \| **mukunda** iti bhakter
moksadatvaṁ sūcayantya āhuḥ \|\*\| pūrva-śloke yadety uktas tadeti
labhyate \| **vyoma-yānaṁ** vimānaṁ, tatrasthā **vanitā**
vyoma-yāna-vanitāḥ \| vyomni nabhasi yānaṁ gatir yeṣāṁ te vyoma-yānā
devās teṣāṁ vā \| **siddho** deva-yoni-viśeṣaḥ \| guhyakaḥ siddho
bhūto'mī deva-yonayaḥ ity amaraḥ \| [tataḥ]{.mark} vismayānantaram \|
**kāma-mārgaṇebhyaḥ** smara-bāṇebhyaḥ \| mārgaṇo yācake śare iti medinī
\| *ity artha* iti---kāma-pāravaśyāt tena svādhīna-vastu-grahaṇavat
tāsāṁ cittāni gṛhītānīti bhāvaḥ \| atra mohe \| liṅgaṁ jñāpakam \|
**nīvī** kaṭi-vastra-grānthiḥ \| mucyamāna-vastra-granthi-smaraṇa-rahitā
ity arthaḥ \| yata etādṛśaḥ kṛṣṇo'to hetoḥ \| evaṁ-bhūtasya
veṇu-vādana-mohita-devāṅganasya \| sarvatra yugaleṣu \| vṛndāvane gāḥ
sañcārya
tatratya-taruvallī-mṛga-khagādīnnaktatana-svaviraha-khinnānāśvāsayan
svāgamanamāvedayituṁ yadā veṇunā kṛṣṇaḥ sañjagau tadā
tadākarṇanenoddīptabhāvā gopyaḥ sva-svapūyasthāḥ sakhīḥ
pratyāhuḥ---vāmety ādi-dvādaśa-yugalāni \| he gopyaḥ vāma-bāhu-mūle
kṛto'rpito vāma-kapolo yena saḥ \| gītasyārohāvarohayor
gamakamayīkaraṇaṁ tenava prakāreṇa sambhavet \| tathaiva vāma-jaṅghopari
dakṣiṇa-gaṅghādhas taṭanyādo'pi jñeyaḥ \| tena tribhaṅga-lalitas tiryag
grīvas trailokya-mohana iti nāmatrayaṁ prakaṭī-babhūveti bhāvaḥ \|
valgite nartite bhruvau yaneti subalādīn pura sthitān
gāna-sauṣṭhave'vadhāpayitum iti bhāvaḥ \| hrasvatvam ārṣam \|
adhare'rpito nyasto datto vā yo veṇus tam \| yatra yad erayati \|
kīdṛśam---komalābhir anyajanāṁ gāpekṣayā sukumārābhiḥ akarma-kaṭhinau
hastau iti sāmudrikās svāṅgāpekṣayā tvīṣa-tkaṭhinābhir aṅgulībhir āśritā
mārgāḥ sapta-svara-cchidrāṇi yasya tam \| tadā vyoma-yānānāṁ siddhānāṁ
vanitāḥ siddhaiḥ sva-patibhiḥ sahitā api prathamaṁ **tad-veṇv-īraṇam
avadhārya** ākarṇya vismitāḥ aho veṇu-nādasyaitāvan mohavatvam
ananubhūtacaraṁ, yato'smān sādhvīr api mohayati, asmān puruṣān api
strī-bhāva-yuktīkṛtya mohayatīti prathamaṁ vismaya-yuktās tataś ca
siddhaiḥ salajjāḥ---asmad-vyabhicāram asmat patayo vitarkeyur iti
tathaivāsmat pustvaviparyayamat-patnyo vitarkeyur iti sva-sva-patibhyaḥ
sakāśāt sva-sva-patnībhyaś ca sakāśāl lajjāyuktā abhūvan \| tataś ca
siddheḥ sahaiva kāmasya mārgaṇebhyaḥ samarpitāni dattāni yābhistāḥ \|
āyātān śrī-kṛṣṇa-viṣayaka-kāma-śarān ālakṣya-bhoḥ śrī-kṛṣṇa-kāmā-śarāḥ
yuṣmabhyam etānyasmac cittāni dattāni, etāni śīghraṁ viddhīkuruta
asmābhiḥ pātivratyāya jalāñjalir dattaḥ, kṛṣṇo'smābhiḥ saha kṛpayā
ramatām iti \| tasmābhir api svapuṁ svaṁ devatvaṁ ca tyaktaṁ kṛṣṇosmān
sadya eva svayovagabalena gopa-strīkṛtyāsmābhis saha ramatām iti
samarpita-padavyaṅgyaṁ jñeyam \| tataś ca siddhaiḥ sahaiva kaśmalaṁ
kāma-śara-pīḍayā mohaṁ mūrchā yayuḥ prāpuḥ \| kaśmalasyānubhāvam
āha---apasmṛtā na smṛtāḥ skhalitā api nīvyo yābhis tāḥ \| siddhais tu
sahaiva śithila-vastra-bandha-keśabadhādikā babhūvur ity arthaḥ \|
samāsāntābhāva ārṣaḥ \| akasmād daivīnāṁ devānāṁ ca yadyetādṛśāvasthās
tarhi vayaṁ mānuṣyas tatrāpi gopyas tatrāpy eka-nagarasthās tatrāpi
labdhāṅga-saṅgāḥ kathaṁ taṁ vinā sthāsyāmastad uttiṣṭhata sakhya etān
daghamukhān paśyato'pi patiśvaśurādīṁstirakṛtya kenacin miṣeṇa
vṛndāvanaṁ praviśya prāṇa-preṣṭhena sārddha vilasāma iti dhvaniḥ
pratiyugalāntamevānuvartanīyaḥ \|\|2.3\|\|

---------------------------------------------------------------------------------------------------------------------

**kaivalya-dīpikā :** atha dvāviṁśa-ślokaiḥ pravāsam
āha---**vāma-bāhur** iti \| atra caikādaśa-yugalānāṁ prāgvac ca
varṇa-trivarga-nirvāhaḥ \| pravāsatve tu gopyaḥ---

gopyaḥ kṛṣṇe vanaṁ yāte tam anudruta-cetasaḥ \|

kṛṣṇa-līlāḥ pragāyantyo ninyur duḥkhena vāsarān \|\| \[10.35.1\] iti
gamakam \|

idaṁ caraṇa-bhramaṇair lakṣitaṁ svāgatākhyaṁ chandaḥ \| **vāma-bāhau
kṛto** nihito **vāmaḥ kapolo** yena \| **valgite** kiñcid uccalite
**bhruvau** yasya sa tathā \| **komalābhir aṅgulībhir** **āśritāḥ**
spaṣṭā **mārgāḥ** \| ṣaḍjādi-svara-vyañjakāni sthānāni yasmin veṇau tam
\| tatra yadā **īḍayati** vādayati \| he **gopyaḥ** ! atrādya pādayor
va-kāraḥ ādiḥ kṛta iti citram \|\|

**vyoma-** iti \| tadā **vyoma-yāna-vanitāḥ** khecara-striyaḥ \| tad
veṇu-vādana-**kāmasya mārgaṇāḥ** sammohanādayaḥ pañca-śarāḥ, teṣāṁ
**samarpitam** \| tad-vaśībhūtaṁ **cittaṁ** yāsām \| **kaśmalaṁ** mohaḥ
\| **apasmṛtā** śithilībhūtā **nīvī** yāsāṁ tāḥ \| ata eva
veṇu-gītoddīpana-svabhāvasya nīvī-ślathatvena prakaṭitatvāt **salajjaḥ**
\| atrādyayor va-kāraḥ, antyayoḥ ka-kāraḥ \|\|2-3\|\| \[mu.pha.
12.40-41\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vāma-bāhur ity-ādi \|
prathamato veṇu-vādana-līlā eva varṇayanti dvābhyām \| evaṁ dvādaśabhir
yugmakair dvādaśa ratayo boddhavyāḥ \| he gopyaḥ ! athavā, gopye
gopanīye sthane atinibhṛte yatra yadā veṇum īrayati, tadā kaśmalaṁ yayur
ity uttareṇānvayaḥ \| kīdṛśaḥ ? vāma-bāhau kṛtā bāma-bāhunā pariravdhā
vāma-kapolā rādhā yena, śrī-kṛṣṇasya gaṇḍa-pratibimbena vāmo manoharaḥ
kapolo yasyāḥ sā tathā \| valgitā bhrūr yasya bhrū-bhaṅga-gatāṁ paśyan
hṛd-gatāṁ vā kathaṁ prakāśayan, vastutas tu vāma-bāhau kṛto vāma-kapola
iti yathāśrutor atho nāti-lalitaḥ---grīvā-bhaṅgasya vyathājanakatvāt
\|\|2\|\|

vyoma-yāna-vanitā iti \| kīdṛśyaḥ ? tāḥ saha siddhaiḥ vismitā
apasmṛta-nīvyaḥ satyaḥ kaśmalaṁ yayuḥ \| saha-siddhair ity asyāyaṁ
bhāvaḥ---tathāvidhaṁ lāvaṇyaṁ dṛṣṭvā siddhānām api manoratha-gamye
bhogyatve vanitā-sajātīye kaśmalam āsīt \| teṣām api tad-bhāvena
kāma-maṛgaṇa-samarpita-cittatvam iti bhāvaḥ \| ataḥ sva-vanitāḥ
pratyasūyā nābhūd ity arthaḥ \| salajjā iti ramitānāṁ pati-saṅkocena
teṣāṁ sajātīya-bhāva---parityājena---ity adbhutaṁ mahad iti vismayo
bhāvaḥ \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

jayanti vraja-devyastā yāsāṁ gītārtham īpsati \|

ajño'pi yāsāṁ māhātmya-prapattyekavalādayam \|\|

atra svatantrāṇāṁ bahvīnāṁ vaktṛtvāt sarvatra vaktṛ-bheda eva kalpyaḥ,
tatra ca sva-svarucyanusāreṇa kiṁ vā, kathañcit sākṣāt tat-tad
anubhavenaiva tathā tathoktir ūhyā \| tataś ca vargaśaḥ sva-sva-sthāne
sthitāsu madhye śrī-vrajeśvarī-nikaṭe vartamānānāṁ tat-sambodhanenāgre
vividhety ādy uktir jñeyā, tatrāpi satāṁ santoṣāyaika-vākyatayā
yathā-bhakti saṅgatir darśyate \| tatra gṛhān niḥsaraṇam ārabhya
tatrāgamanāvadhi-krameṇa śrī-bhagavato vanya-krīḍā gāyantyas tatra cādau
prātar vana-gamanārthaṁ tena bahir veṇāvīrite sati siddha-vanitānāṁ
sāyaṁ gṛhaṁ praviṣṭaṁ tam apaśyantīnāṁ tad didṛkṣayā noktam, vyomni
sthitānāṁ tad vādyasya tad vādana-mudrayā
tadīya-saundarya-līlā-viśeṣasya ca tāsāṁ vyoma-yānatvād anāvṛtatvena
prāg evānubhavāt tāsām eva prema-moham āhuḥ---vāmeti yugalena \|

vāma-bāhu-kṛta-vāma-kapolatvena śrī-grīvāyā īṣat parivartanaṁ tiryaktvaṁ
ca tathā vakrordhāvalokanaṁ tathā venu-vādane'bhi-niveśas tathā
suprasiddha-tribhaṅgy anusāreṇa śrī-vāma-jaṅghāpari
śrī-dakṣiṇa-jaṅghāntasya nyāsaś ca jñeyaḥ \| adharo'rpito nyasto yasmin
datto van yasmai taṁ ca veṇuñceti samāsaḥ, sadā tasya
tat-saṁyogābhiprāyeṇa vimvādi-rūpakāprayogaḥ \| āruṇya-mādhuryādi-guṇān
apekṣayāpi tat-sambandha-mātreṇaiva veṇu-vādyasya mohanatva-bodhanāya \|
kiṁ vā, sadā veṇu-saṁsargeṇa tasminn īrṣyodayāt \| komaleti kaiśore
svabhāvataḥ śrīmad aṅgānām anudbhinnakāṭhinyasya saundaryasyaiva van
vivakṣayā, na tu, kevalaṁ mṛdulatvābhiprāyeṇaiva akarma-kaṭhinau hastau
pādau cādhvani komalau iti sat-puruṣa-lakṣaṇe hastayoḥ
sahaja-kāṭhinyasyaivokteḥ,

yad vā, veṇvīraṇasya madhura-mandatva-vivakṣayā \| yad van, muṣṭinaiva
śaṅkha-cūḍa-śiro hṛtvā duṣṭeṣu kaṭhinatarayor api priya-janeṣu teṣu
komalatayaiva parisphūrter iti \\ evaṁ sahaja-mahā-saundaryamayasyāpi
tasya veṇu-vādane mudrā-viśeṣeṇa saundarya-viśeṣo darśitaḥ, tena
veṇu-vādyasya mahā-mohanatvam evābhipretam, śleṣeṇoktam idam \|
adharārpaṇena veṇos tad amṛta-pānataḥ saubhāgyabharaṁ matvā
prema-rasa-komalābhiḥ satībhir aṅgulibhis tasya mārgam aśrita iti, he
gopya iti parama-vidagdhābhis tattattvaṁ yusmābhir eva voddhuṁ śakyate,
na tvanyair janair iti bhāvaḥ \| īraṇe prayojanam---mukundo jagatāṁ
paramānandaṁ dadad ity arthaḥ \| yatra yadeti vakṣyamāṇa-moha-prāptau
tadātvaṁ tat-kāla-jātatvaṁ tasyāṁ veṇvīr
aṇaika-hetutvañcāvaśyakatvādikam apy abhipretam \| evam agre'pi
\|\|2\|\|

vyoma-yānaṁ vimānaṁ tad vanitāḥ, yad van, vyomnā yānaṁ gamanam, yad van,
vyomni yānāni vimānāni yeṣāṁ siddhānāṁ teṣāṁ vanitāḥ, yāsāṁ vanitānāṁ tā
iti van, iti tāsāṁ śrī-bhagavan nikaṭatvaṁ
śrī-vṛndāvana-bhūvavartitvādikaṁ ca nirastam \| kevalam upari
dūravartitvam evābhipretam, tathāpi siddhā deva-viśeṣā jīvan muktā van,
krameṇa mukti-padārohakā iti teṣāṁ bhakti-rasābhāvaḥ sūcitaḥ, tair api
saha vismitāḥ, apūrvatvāt, tādṛśānāṁ patīnāṁ mahatāṁ van
sākṣāt-kama-mārgaṇa-samartita-cittatvāt salajjā lajjitāḥ, paścād
dhairya-hānyā kaśmalaṁ yayuḥ \| anyat tair vyākhyātam \| yad van,
siddhaiḥ saheti siddhānām api tādṛśatvam uktam, tad rasa-hrahaṇe
strī-ṇām eva bhāva-viśeṣeṇa prādhānyam eṣāṁ ca gauṇatvāt sāhityena
nirdeśaḥ, upadhārya śravaṇa-dvārā hṛdaye'bhi-niveśyety arthaḥ

prathaṁ vismitās tataḥ kāmodayenāpasmṛtanīvyo viślathī-bhūta-nīvikāḥ,
tataḥ salajjāḥ, tataś ca kāmodrekeṇa kamasya sammohanādi-pañca-śarebhyaḥ
samyag arpitaṁ maraṇa-bhayādinopahārīkṛtaṁ nija-dhana-tulyaṁ cittaṁ
yābhis tāḥ, nitarāṁ tad vaśī-bhūta-cittā ity arthaḥ \| kutrāpi nibhṛtaṁ
gopayituṁ yogyā ity arthaḥ \| evam anena yugalena rūpa-līlāder
veṇu-nādasya ca parama-mohanatvam uktam \| yady api tena tena sarveṣām
eva mohaḥ sambhavet, tathāpi viśeṣeṇa siddha-vanitānām evātra tad uktiḥ
\| vāma-bāhu-kṛta-vāma-kapolatvena prāyo vakrordha-dṛṣṭi-bhaṅgyā tāsāṁ
sva-viṣayaka-tad dṛṣṭimananena tādṛśa-bhāvodaye prādhānyābhiprāyeṇa \|
evam agre'pi \| tatra tatra teṣāṁ prādhānyā pekṣayaiva tat-tad
uktirūhyā, tad-viśeṣaś ca tatra tatraiva vyakto bhāvī \| tatra
yugma-ślokenaiva sarvatrānvayaḥ, śrī-kṛṣṇasyātmanaścānyonyaṁ
sammilanenaivābhīṣṭa-paripūrttiḥ syād ity abhiprāyeṇa \| tatra ca prāya
ekenādau rūpa-līlāder varṇanam, anyena ca veṇunāda-kṛtasya, tad api
svatantrasyāpi tasya mithaḥ saṅgatyaiva mādhurya-viśeṣaḥ syād ity
āśayeneti dika \| atrāpi sarvatra pūrvavac citra-varṇa-vinyāso vicāryaḥ
\|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

jayati vraja-devīnām apūrvā mahimāvalī \|

yad ālamba-lavād eva tad-gītiḥ vyācikīrṣati \|\|

atha paraḥ koṭīnāṁ yūthaśa ekaikaśaś ca bhinnānubhava-bhāvānām ekasyāṁ
sabhāyāṁ durghaṭa-yugapat sarva-samāveśānām ata eva vraja-devya iti tava
sutaḥ satīti nānā-sambodhanīya-janānāṁ
pratidina-līlā-sāmānya-varṇana-parāṇāṁ saṁkṣepeṇa vākya-saṅgraho'yam
adhyāya iti yadyapi sa mitho vākya-saṅgatir apekṣā tathāpi śrīmatā
kavīndreṇa prātar ādi tat-tal-līlā kramata eva tat-saṅgrahaḥ kṛta iti
kvacit dvitrādikam api yugalam eka sabhāgatam iti ca saṅgatiḥ kartavyā
\| tatra prati niyata yugalatayā varṇanaṁ prati yugalaṁ ca līlā \|
tat-poṣya-janayoḥ pūrvāparī-bhāvenety atraivam abhiprayanti \| yadyapi
śrī-kṛṣṇa-līlaiva kevala-puruṣārthaḥ \| tat-poṣya-janas tu
tad-anugatatayaiva, tathāpi tad-yugalatāṁ vinā na sukha-lābha ity aho
kaṣṭam asmākam eva tādṛśyāṁ līlāyāṁ praveśo nāstīti \| tad evaṁ gṛhān
niḥsaraṇam ārabhya tatrāgamanāvadhi śrī-bhagavato vanya-krīḍāḥ kadācit
kāścana kāśccid anubhūya yathā-svaṁ yathānubhavaṁ gāyantyas tatra cādau
prātar bahirbhūya vana-vartmani tena veṇāv īrite sati siddha-vanitānāṁ
sāyaṁ gṛhaṁ praviṣṭaṁ tam apaśyantīnāṁ tad-didṛkṣayā naktaṁ vyomni
sthitānāṁ tad-vādyasya tad-vādana-mudrayā
tadīya-saundarya-līlā-viśeṣasya ca tāsāṁ vyoma-yānatvād anāvṛtatvena
prāg evānubhavāt śrī-bhagavataś ca vāma-bāhu-kṛta-vāma-kapolatvena prāyo
vakrordhva-dṛṣṭi-bhaṅgitayā sva-viṣayaka-tad-dṛṣṭi-mananāc ca
prādhānyatas tāsām eva prema-moham āhuḥ---vāmeti yugalena \|

vāma-śabdasyārthāntareṇa manoharatā vyañjanāt sa eva prayukto na
savyādi-śabdaḥ \| vāma-bāhu-kṛta-vāma-kapolatvena śrī-grīvāyā
īṣat-parivartanaṁ tiryaktvaṁ ca tayā vakrordhvāvalokanaṁ tathā
veṇu-vādane'bhiniveśas tathā suprasidha-tribhaṅgyānusāreṇa
śrī-vāmajaṅghopari śrī-dakṣiṇa-jaṅghās tasya nyāsaś ca jñeyaḥ \|
valgita-bhrūr iti hrasvatvam ārṣam \| dīrgho'pi pāṭhaḥ kvacit \|
adhare'rpito yo veṇus tam \| yad vā, adharo'rpito nyasto yasmin datto vā
yasmai sa cāsau veṇuś ceti vigrahas tam \| sadā tasya saṁyogābhiprāyeṇa
\| idaṁ ca niṣṭhāyāḥ pūrva-nipātābhāvārtham āhitāgny-ādau paṭhanīyam \|
bimbādi-rūpakāprayoga āruṇya-mādhurya-guṇāsphūrtāv api
tat-sambandha-mātreṇaiva veṇu-vādyasya mohanatva-bodhanāya \| kiṁ vā,
sadā veṇu-saṁsargeṇa tasminn īrṣyodayāt \| akarma kaṭhinau hastau pādau
cādhvani komalāv iti mahā-puruṣa-lakṣaṇatve'pi komaleti prayogaḥ snehena
\| anyāṅgāpekṣika-kāṭhinyāṁśam anapekṣya
vastv-antarāpekṣika-komalyāṁśa-sphūrteḥ \| tathā mātsaryeṇa
tasyātikaṭhina-muralī-sparśānaucityābhiprāyāt \| ato'smāsu komalāṅgiṣv
eva tat-sparśo'pi yukta iti gūḍho'bhiprāyaḥ \| evaṁ
sahaja-mahā-saundarya-mayasyāpi tasya veṇu-vādane mudrā-viśeṣeṇa
saundarya-viśeṣo darśitaḥ \| tena ca veṇu-vādyasya mahā-mohanatvam
evābhipretam \|

he gopya iti parama-vidagdhābhis tat-tattvaṁ yuṣmābhir eva boddhuṁ
śakyate na tv anyair janair iti bhāvaḥ \| yatra yadeti
vakṣyamāṇa-moha-prāptau tvat-kāla-jātvaṁ tasyāṁ veṇvīraṇaika-hetutvaṁ ca
āvaśyakatvādikam apy abhipretam \| evam agre'pi \| vyoma-yānaṁ vimānaṁ
tad-vanitā devyaḥ \| siddhais tad-yānair devair ity arthah \| apūrvatvāt
tair api saha vismitā babhūvuḥ atas taiḥ svapatibhir mahadbhiś ca saha
vartamānā api kāma-mārgaṇaiḥ kartṛbhiḥ samarptitaṁ cittam, arthāt
kṛṣṇāya yāsāṁ tathā-bhūtā babhūvuḥ \| tataḥ sa-lajjā babhūvuḥ \| evaṁ
lajjāvatyo'pi tan-mārgaṇena moha-paryantāṁ daśāṁ prāpuḥ \| yatrāpasmṛtā
skhalitā ativismṛtā nīvyo yābhis tādṛśyo babhūvur ity arthaḥ \| anyat
taiḥ \|

yad vā, vismayānantaraṁ strī-svabhāvena kāmodayāt salajjā babhūvuḥ tataś
ca kāma-mārgaṇaiḥ samarpitaṁ balād āpasmṛta-nīvikāś cāpi babhūvur ity
arthaḥ \| ato yatra devyo'pi muhyanti tatra kā vayam ? iti bhāvaḥ
\|\|2-3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrādau vana-vartmani veṇor īrite
vyoma-yāna-vanitānāṁ sarvopari vartamānatvena prathamam anubhavantīnāṁ
moham āhuḥ---vāmeti yugalena \| komaleneti prayogaḥ snehena īrayati
gātuṁ prerayati \|\|2-3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vāma-bāhu-kṛtenety ādinā
prathamato veṇu-vādana-līlāṁ varṇayanti dvābhyām \| he gopyaḥ ! athavā,
gopye rahasy atinirjana-sthala iti yāvat, tenāyaṁ veṇu-nādaḥ
saṅketa-paraḥ śrī-rādhikoktiḥ \| athavā, tat-sakhīnām eva
pūrvānubhūta-veṇu-kathānukaraṇam \| tathā hi, vāma-bāhau kṛtā
vāma-bāhunā śliṣṭā vāma-kapolā rādhā yena \| ata eva valgitā cañcalā
bhrūr yasya, bhāvitatvāt \| ato gopye rahasi yatrety asya viśeṣaṇam \|
tadā vyoma-yāna-vanitāḥ kaśmalaṁ mohaṁ yayur iti pareṇānvayaḥ \|
vyoma-caratvād gopye'pi sthale tās tathāvidhaṁ paśyantīti bhāvaḥ \|
pūrvaṁ tad upadhārya sa-lajjāḥ, paścāt kāma-mārgaṇa-samarpita-cittā
apasmṛta-nīvyo'pasmṛta=nīvi-mokṣāḥ kaśmalaṁ yaur ity arthaḥ \| athavā,
saha-siddhair iti pati-sāhitye salajjatvam \| evaṁ dvādaśabhir yugmakair
dvādaśa-vaktryo boddhavyāḥ \|\|2-3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛndāvane gāḥ sañcārya
tatratya-taru-valli-khaga-mṛgādīn naktantana-sva-viraha-khinnān
āśvāsayan svāgamanam āvedayituṁ yadā veṇunā kṛṣṇaḥ sañjagau tadā
tad-ākarṇanenoddīpta-bhāvā gopyaḥ sva-sva-yūtha-sthāḥ sakhīḥ
pratyāhuḥ---vāmety ādi dvādaśa-yugalāni \| he gopyaḥ ! vāma-bāhau
vāma-bāhu-mūle kṛtaḥ arpitaḥ vāma-kapolo yena saḥ \|
gītasyārohāvarohayor gama-kamayī-karaṇaṁ tenaiva prakāreṇa sambhavet \|
tathaiva vāma-jaṅghopari dakṣiṇa-jaṅghādhas taṭanyāso'pi jñeyaḥ \| tena
tribhaṅga-lalitas tiryag-grīvas trailokya-mohana iti nāma trayaṁ
prakaṭī-babhūveti bhāvaḥ \| valgite nartite dhruvau yeneti subalādīn
purasthitān gāna-sauṣṭhave avadhāpayitum iti bhāvaḥ \| hrasvatvam ārṣam
\| adhare'rpito nyasto'dharāya datto vā yo veṇus taṁ, yatra yadā īrayati
\| kīdṛśam ? komalābhir anya-janāṅgāpekṣayā sukumārābhiḥ \|
akarma-kaṭhinau hastau iti sāmudrikāt svāṅgāpekṣayā tv īṣat kaṭhinābhir
aṅgulībhir āśritāḥ mārgāḥ sapta-svara-cchidrāṇi yasya tam \| tadā
vyoma-yānānāṁ siddhānāṁ vanitāḥ siddhaiḥ sva-patibhiḥ sahitā api
prathamaṁ tad-veṇv-īraṇam upadhārya ākarṇya vismitāḥ \| aho!
veṇu-nādasyaitāvan mohanatvam anubhūta-caraṁ yato'smān sādhvīr api
mohayati \| asmān puruṣān api strī-bhāva-yuktīkṛtya mohayatīti \|
śrī-kṛṣṇa-viṣayaka-kāma-śarān ālakṣya, bhoḥ śrī-kṛṣṇa-kāma-śarāḥ \|
yuṣmabhyam etāny asmac-cittāni dattāni, etāni śīghraṁ viddhīkurutaḥ
asmābhiḥ pātivratyāya jalāñjalir dattaḥ \| kṛṣṇo'smābhiḥ saha kṛpayā
ramatām iti \| tathā asmābhir api sva-puṁstvaṁ devatvaṁ ca tyaktam \|
kṛṣṇo'smān sadya eva sva-yogena gopa-strī-kṛtyāsmābhiḥ saha ramatām iti
\| samarpita-padavy-aṅgaṁ jñeyam \|

tataś ca siddhaiḥ sahaiva kaśmalaṁ kāma-śara-pīḍayā mohaṁ mūrcchāṁ yayuḥ
prāpuḥ \| kaśmalasyānubhāvaṁ sahaivam āhuḥ \| apasmṛtā na smṛtā skhalitā
api nīvyo yābhis tāḥ \| siddhais taiḥ sahaiva
śithilita-vastra-bandha-keśa-bandhādikā babhūvur ity arthaḥ \|
samāsāntarbhāva ārṣaḥ \| akasmād devīnāṁ devānāṁ cāpi yady etādṛśy
avasthā tarhi vayaṁ mānuṣyas tatrāpi gopyas tatrāpy eka-nagara-sthās
tatrāpi labdhāṅga-saṅgāḥ kathaṁ taṁ vināsthāsyāmas tad uttiṣṭhata
sakhyaḥ \| etān dagdha-mukhān paśyato'pi pati-śvaśurādīṁs tiraskṛtya
kenacin miṣeṇa vṛndāvanaṁ praviśya prāṇa-preṣṭhena sārdhaṁ vilasāma iti
dhvaniḥ \| prati-yugalānta evānuvartanīyaḥ \|\|2-3\|\|

**\...**

**\|\| 10.35.4-5 \|\|**

hanta citram abalāḥ śṛṇutedaṁ

hāra-hāsa urasi sthira-vidyut \|

nanda-sūnur ayam ārta-janānāṁ

narmado yarhi kūjita-veṇuḥ \|\|

vṛndaśo vraja-vṛṣā mṛga-gāvo

veṇu-vādya-hṛta-cetasa ārāt \|

danta-daṣṭa-kavalā dhṛta-karṇā

nidritā likhita-citram ivāsan \|\|

**śrīdhara-svāmī (bhāvārtha-dīpikā) : hanta** he **abalāḥ** ! **idaṁ
citraṁ śṛṇuta** \| **hāra-hāso** hāravad viśado hāso yasya saḥ \| yad
vā, veṇu-vādanenādho-vadanena hasato hāreṣu sphuran hāsyo yasya saḥ \|
yad vā, hāravad vakṣasi śobhamāno hāsyo yasya saḥ \| yad vā, hārāṇāṁ
hāsa iva viśadā sphūrtir yasmin \| urasīti **urasi sthirā vidyud** iva
lakṣmīr yasya saḥ \| **yarhi** yadā **kūjita-veṇur** nādita-veṇur
bhavati, tadā **vraje vṛṣā mṛgā gāvaś** ca **veṇu-vādyena hṛtāni
cetāṁsi** yeṣāṁ te \| **ārāt** dūrād eva **dantair daṣṭāḥ kavalā** grāsā
yaiḥ, te **dhṛtā** uttambhitāḥ **karṇā** yais te **nidritā iva likhitaṁ
citram iva cāsan** \| aviduṣām tiraścām idam aticitram ity arthaḥ
\|\|4-5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** \[yu 1\] **hanta** iti
harṣe \| ***hāravan*** muktāvalivad *viśadaḥ* śveto **hāso** yasya sa
tathā, hāro muktāvalau yudhi iti medinī \| viśada-śveta-pāṇḍurāḥ ity
amaraḥ \| hāsasya vastuto'mūrtatvāt tatra viśadatvāropaṇam anucitam iva
matvāha---*yad vā* iti \| kadācin muktāvaly-asattve
viśeṣaṇa-vaiyyarthyaṁ matvāha---*vakṣasi* \| hāsyāvasare
danta-dīdhiti-puṇja eva hāravad bhātīty arthaḥ \| sambhavatvād
uro-viśeṣaṇaṁ śobhanam idam iti matvāha--- *yad vā* iti \|\| hārāṇāṁ
hāsa ivety utprekṣaiva hāra-dīpter hāsatvenotprekṣaṇāt \| evam eva
vidyuto lakṣmītvenotprekṣaṇam eva \| **ayam** ity uktir
buddhi-sannihitatvāt \| ātma-virah**ārtānāṁ narmadaḥ** parihāsadaḥ \|
ānanda-janakaḥ ity arthaḥ \| drava-keli-parīhāsāḥ krīḍā khelā ca narma
ca ity amaraḥ \|\*\| vṛnda-vṛndam iti **vṛndaśaḥ** \| iha
saṅkhyaika-vacanāc ca vīpsāyām iti śas \| ekaika-vṛndena pṛthak pṛthak
sthitā ity arthaḥ \| avidūṣām alpa-jñānatām ity arthaḥ \| ihālpārthena
naṣā samāso na tv abhārthakena teṣām apy āhāra-maithunādi-jñāna-darśanāt
\| idaṁ grāsa-sthiti-pūrvakaṁ veṇu-nāda-śravaṇam \| *ity artha*
iti---kiñcij jñānavatāṁ yadīyaṁ daśā tarhi kim asmākaṁ
viśeṣa-jñānavatīnām anavadhāne vaktavyam ? iti bhāvaḥ \|
**deva-vanitānāṁ** vidagdha-pravarāṇāṁ kā vārtā ? mūḍha-janānām api
mohaṁ śṛṇutety anyā āhuḥ---**hanta citram** ity adbhutād apy adbhutam
ity arthaḥ \| he **abalā** iti strīṇāṁ yuṣmākaṁ pātivratya-balaṁ kṛṣṇena
prathamata evāpahṛtam iti bhāvaḥ \| hārāṇāṁ balākānām iva hāsaḥ prakāśo
yatra tathā-bhūtaḥ \| urasi meghopamā sthitā vidyut tatraty alakṣmī
rekhaiva yasya saḥ \| tena balākā-vidyud-bhūṣita-kṛṣṇa-vakṣo-meghenaiva
bhavatīnāṁ pātivratyanidāgho dhvaṁsita iti bhāvaḥ \| ata evāyam
ārtajanānāṁ yuṣmākaṁ narma sarva-loka-katṛkam upahāsaṁ dadātīti saḥ kadā
yarhi kūjita-veṇur bhavati tad ety arthaḥ \| veṇu-nāda-mātreṇa
śithila-nīvīkabarīkāḥ prāptonmādāḥ sarva-loka-hāsāspadībhūtā bhavatyo
bhavantīti bhāvaḥ \| yuṣmākaṁ mānuṣīṇāṁ kā vārtā tiryag jātayo'pi
veṇunādena mūrchitāḥ kriyanta ity āhuḥ---**vṛndaśaḥ** \| pratiyūtham ity
arthaḥ \| **vrajasthā vṛṣā** vrajasthā **mṛgā gāvaś** ca **dantair
daṣṭāḥ kavalās** tṛṇa-grāsā yais ta iti tṛṇeṣu dantair daṣṭeṣu satsu
tan-nigalanāt pūrvam evārabdhena veṇu-nādenaiva balāt karṇa-mārgair eva
dehāntaḥ praviṣṭaṁ, na tu mukha-mārgeṇa tṛṇa-grāsā dehāntaḥ praviṣṭāḥ \|
ata eva **dhṛtā** uttambhitāḥ **karṇā** yais te \| tataś te tena hṛtāni
yeṣāṁ ta ity ata eva sarvendriya-vyāpārābhāvān **nidritā** iva, tata eva
tṛṇa-grāsās te danta-daṣṭatvasyānapagamād bhuvy api no patitā iti bhāvaḥ
\| tataś ca prabalībhūtena jāḍya-sañcāriṇā janite tasyātiśaye sati
mūrchāyāṁ ca satyāṁ śvāsasyāpi prāya-stabdhībhāvāl **likhita-citram
iva** ity upamāntaraṁ dattam \| tatrāpi likhitety utkīrṇa-citrād api
likhita-citrasya camatkāritvātiśaya-vivakṣayoktam \| kenāpy
adbhuta-citrakāreṇākāśa-paṭṭe likhitāni citrāṇīti vismaya-raso dhvanitaḥ
\|\|4.5\|\|

---------------------------------------------------------------------------------------------------------------------

**kaivalya-dīpikā:** **hanta** iti \| **hanta** citram \| he **abalāḥ**
! **śṛṇutedaṁ** **hāravad** viśado **hāso** yasya \| viśadādy-uddyutir
yasyāḥ sā **vidyul** lakṣmīḥ **urasi sthirā** yasya \| āmūrdhva-mastakāt
svāṅgād akāme ity aluk \| **narma** kautukam \| **yarhi** yadā
**kūjita-veṇuḥ** veṇuṁ kūjayati \| atrādyayor ha-kāraḥ, antyayor
na-kāraḥ \|\|

**vṛndaśa** iti \| **vādyaṁ** vādanam \| bhāve kṛtyaḥ \| **ārād** nikaṭe
\| **dantair daṣṭā** na tu nigīrṇāḥ **kavalā** yaiḥ \| **dhṛta-karṇā**
**veṇu**-gīte dattāvadhānāḥ \| **nidritā** iti tārakāditvādi tac \|
**nidritānām** api kiñcic calanam upalabhyate, atra tu tad api nāstīti
vaktum udyamāntaraṁ **likhita**-grahaṇam \| smitaṁ bhrama-nivṛtty-artham
\| atrādyayor va-kāraḥ \|\|4-5\|\| \[mu.pha. 12.42-43\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he sakhyaḥ ! idaṁ
nāticitram, etās tu strī-svabhāvena tal lāvaṇyākṛṣṭatayā kaśmalaṁ
prāpnuryunām, idaṁ tu citram ity anyā āhuḥ---**hanta** ity-ādi dvābhyām
\| he **abalāḥ** ! balaṁ svātantryaṁ tan na vidyate yāsāṁ tās tathā, ata
idaṁ śṛṇuta \| **hanta** āścarye \| **idaṁ citraṁ** yarhy **ayaṁ
kūjita-veṇus** tadā **vraja-vṛṣā mṛga-gāvo danta-daṣṭa-kavalā
dhṛta-karṇā nidritā likhita-citram ivāsan**---iti yat \| kīdṛśaḥ ?
**hārasya hāso** yasya tasminn **urasi sthira-vidyut** sthirā vidyud iva
vidyuc chrīr yasya, **ārta-janānām** asmākaṁ veṇu-dhvaninaiva
**narmadaḥ** parihāsa-kārī, ato yasya veṇu-dhvanitaṁ śrutvā paśavo\'pi
citra-prāyā bhavanti, tasya veṇu-nāda-kṛta-narma-śravaṇenāpi
sarva-vyāpāram asmākam āste iti dhig asmān \|
glāni-kheda-viṣāda-mati-smṛtīnāṁ śāvalyam \|\|4-5\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.118\] adhunā gavāṁ
tad-anuvartināṁ ca vṛṣāṇāṁ tat-saha-caritānāṁ ca mṛgāṇāṁ paśu-jātitvād
ekatraiva paramaṁ māhātmyam \| pūrvavad divā-viraha-tāpa-śāntaye kāścid
gopya āhuḥ---**vṛndaśaḥ** \[bhā.pu. 10.35.5\] iti \|

bhoḥ sakhyaḥ ! idam aticitraṁ śṛṇuta \| **vrajasya** sarva eva **vṛṣā**
**mṛgā gāvaś ca** kṛṣṇasya **veṇu-vādyena hṛtāni cetāṁsi** yeṣāṁ
tathā-bhūtāḥ santaḥ \| **ārāt** tatas tataḥ āgatya kṛṣṇasya samīpe
tiṣṭhantaḥ, tatra tatra dūra eva vartamānā vā, hṛta-cetastayā
**dantaiḥ** kevalaṁ **daṣṭā** na tu bhakṣitā bhraṁśitā vā **kavalā**
ghāsa-grāsā yaiḥ, tathā tac-chravaṇa-rasena **dhṛtā** uttambhitāḥ
**karṇā** yaiḥ, tathā-bhūtāḥ santaḥ \| **nidritā iva likhita-citram
iva** āsan prema-mohena kriyā-jñāna-śūnyā babhūvur ity arthaḥ \|

yad vā, dūrād eva veṇor gīta-rāgādi-bhaṅgī-rahitaṁ prathamaṁ nāda-mātraṁ
śrutvā hṛta-cetasaḥ parama-vyākulāḥ santaḥ \| tad-viśeṣa-śravaṇena ca
śrī-kṛṣṇa-vicchedaka-maraṇa-bhayam āśaṅkyamānās
tad-aśravaṇāyāgra-pādābhyāṁ balād dhṛtā ācchādita-randhrīkṛtāḥ karṇāḥ,
yaiḥ \| punaś ca tad-vādana-nivartanāya yatnāt kathañcit kṛṣṇa-pārśvam
āgatya danta-daṣṭa-kavalāḥ kavalavad daśana-gṛhīta-tṛṇā ity arthaḥ
paścān nidritā likhita-citram ivāsan \| tad-rūpa-darśanena muhur
veṇu-vādya-śravaṇena ca prādurbhūta-parama-premṇā mohitā iva mṛtā iva ca
babhūvur ity arthaḥ \| citram ity ekatvām jātāv ekatvāt \| kiṁ vā,
prema-mohena parasparam avaṣṭabhya saṁkīrṇatayāvasthityā sarveṣām
ekībhāvāt atrāpi pūrva-ślokavat tātparyam ūhyam \|\|118\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato vanāntikaṁ gacchatas
tasya virahārtānāṁ paścāt prayāntīnāṁ śrī-gopīnāṁ gṛheṣu preṣaṇārtham,
tathā rātri-viccheda-duḥkhitānāṁ saha-carāṇāṁ grāmya-vanya-paśv-ādīnāṁ
ca santoṣaṇārtham, veṇu-kūjanena vraja-janānugrahād
vraja-sambandha-viśeṣavatāṁ vṛṣādīnāṁ praharṣeṇa moham āhuḥ---**hanta**
iti yugalena \| **hanta**---āścārya-sambodhane, **citram** adbhutam \|
he **abalāḥ !** iti tac-chravaṇena
prema-vihvalatayendriyādi-śakti-rāhityābhiprāyeṇa \|
gaura-varṇa-cāñcalyādinā **vidyud** iva lakṣmīḥ, vidyuc-chabdena vakṣaso
meghatvaṁ dhvanyate \| [abhūtpamā]{.mark} jñeyā, meghe yadi vidyut
sthirā syāt, tadā yathā tasya śobhā tathā lakṣmyā tad urasa iti
śobhā-viśeṣa eva tasyābhipretaḥ \|

yad vā, lakṣmī-svarūpam api tad **urasi** pīta-sūkṣma-rekhā tābhis
tad-ajñānād vidyud-rūpatvenaiva varṇitā \| nandayati jagad iti
**nandaḥ**, tasya **sūnur** iti pitṛ-svabhāvenāpy ānandakatvam uktam \|
**ayam** iti adhunaiva yo gṛhān nirgataḥ sa ity arthaḥ \| iti
veṇu-kūjanasya nikaṭa-vartamānatvaṁ cābhipretam \| yad vā, nanda-sūnur
iti svabhāvata eva vraja-janānandakatvam, ayam iti tasya sākṣāt sarvair
anubhūyamānatvaṁ coktam \| ata eva **ārtānāṁ** **janānāṁ** rātrau jātād
vicchedāt sahacarāṇāṁ grāmāraṇya-paśu-pakṣy-ādīnāṁ ca
nija-vana-prayāṇa-vijñāpanena divase upasannatvāc ca śrī-gopīnām api
samāśvāsanena **narma dadātīti** saḥ, sukhaṁ dātum ity arthaḥ \|
kujitety atīta-nirdeśo vṛṣādīnāṁ dūra-vartitvena sadyo'śravaṇāt,
vāma-bāhu-kṛtety-ādikam atrāpi yathāpekṣam anuvartyam, prāyas tathaiva
tad-vādanāt \| anyat tair vyākhyātam \|

yad vā, hanta harṣe khede vā \| hāro manoharo hāso yasya saḥ \|

yad vā, yasminn urasi, ata eva **urasi** sthitā nityaṁ vidyamānā
**vidyut** viśiṣṭā dyut dyutir yasyāḥ sā lakṣmīr yasya so'pi,
**kūjanaṁ** kūjas tad-yukto **veṇur** yasya tathā-bhūto yadā bhavati
tasyārtajana-sukhecchayā yadā svayam eva veṇur nadatīty arthaḥ \| anyat
samānam \|

evam anyārtham eva veṇu-vādyaṁ tatra ca śabda-mātram eva, na tu viśeṣato
gītādīty abhipretam \| evam agre'pi \| tathāpi vraje ye vṛṣādayas te
sarva evety arthaḥ \| tatra mṛgāḥ kṛṣṇa-sārāḥ, vatsatarāṇāṁ vṛṣeṣu
vatsatarīṇāṁ ca goṣv antarbhāvaḥ \| nūtana-vatsāś ca mātṛbhyo
dūrato'nyatraiva caranti, keciccāti-komala vrajānta-niruddhā vartanta
iti te tena nirdiṣṭāḥ \| yady api mahiṣyādayo grāmyāḥ śūkarādayaś ca
vanyāḥ pare'pi bahavaḥ paśavaḥ santi, te'pi veṇu-vādyena tādṛśā eva
bhavanti, tathāpi vṛṣādīnām eva nirdeśaḥ, teṣu śrī-kṛṣṇasya
sneha-viśeṣāt \| ata eva vraje paśu-sahacaratvena mṛgāṇāṁ
vrajavarti-madhya eva nirdeśaḥ \|

yad vā, [pradhānabatayā]{.mark} te tatropalakṣaṇatvenoktāḥ, anye'pi
svato draṣṭavyā eva \| tatra **vṛṣādīnāṁ** hṛta-cetas tv ādau
yathottaraṁ śraiṣṭhyam ūhyam \| tatra vṛṣebhyo mṛgāṇāṁ śraiṣṭhyam,
gāna-rasikatvādi-buddhi-viśeṣāpekṣayeti dik \| sahacarāś ca gopā noktāḥ,
teṣāṁ sadā sarvathaiva paramānandodayāt, vādyaṁ vādanaṁ bhāve kṛtyaṁ
tenaiva hṛta-cetasaḥ, rūpa darśanābn apekṣayāpi kevalaṁ veṇu-vādyenaiva
hṛta-cetastva-vivakṣayā \| kiṁ vā, hṛta-cetastve tadā veṇu-vādyasya
prādhānyāpekṣayā, ata eva punar veṇu-vādyasya prayogaḥ \| dantair darṣṭā
eva śabdāntarotthāna-bhayād iva carvitāḥ, yathā hṛta-cetas tvena na
gīrṇā nāpi tyaktyāḥ kavalās tṛṇa-grāsā yair dhṛtās tad
vādya-śravaṇāyaivottantitāḥ karṇā yaiḥ, nidritānām api kiñcic
calanādikam astīti tat-parihārārthaṁ dṛṣṭāntaram āhuḥ---**likhita-** iti
\| paṭādau likhitaṁ vṛṣādīnāṁ citram iva, adbhutārthatvasya
vyāvṛtty-arthaṁ likhiteti viśeṣāṇam, ekatvaṁ ca jāty apekṣayā \| anyat
tair vyākhyātam \|

hanta citram abalāḥ śṛṇutedaṁ hāra-hāsa urasi sthira-vidyut \|

nanda-sūnur ayam ārta-janānāṁ narmado yarhi kūjita-veṇuḥ \|\|

vṛndaśo vraja-vṛṣā mṛga-gāvo veṇu-vādya-hṛta-cetasa ārāt \|

danta-daṣṭa-kavalā dhṛta-karṇā nidritā likhita-citram ivāsan \|\|

yad vā, sakṛd-dūrād veṇu-vādyenaiva hṛta-cetasaḥ parama-vyākulāḥ punas
tad viśeṣa-śravaṇena śrī-kṛṣṇa-vicchedakam araṇabhayād iva tadaśravaṇāya
kathañcid agrapādābhyāṁ dhṛtā mudritāḥ karṇā yais tathābhūtāḥ santaḥ,
prayatnāt tad antikam etya tad vādyoparamārthaṁ danta-daṣṭakavalās
tad-dhṛtyā miṣeṇa dantair gṛhīta-tṛṇāḥ, paścāt tad-rūpa-darśanena muhur
vādya-śravaṇena ca premabharodayān mohitā iva babhūvur ity arthaḥ \|
evaṁ pūrvokta-siddha-strī-bhāvato'py eṣa viśeṣa ūhyaḥ \|\|4.5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato vanāntikaṁ gacchan
sarva-gopo-pāla-saṅkalanārthaṁ vanya-mṛgādi-harṣaṇāya
svānuvrajyākara-śrī-gopādīnāṁ sasāntvana-gṛha-nirvartanāya caveṇum
avāayat, tatrās tām anyeṣāṁ vārtā citramadbhutam \| he abalā ! iti
tac-chravaṇena prema-vihvalatayendriyādi-śaktirāhityābhiprāyeṇa \| ata
eva śṛṇutety avadhāpayanti \| sthira-vidyud iti vakṣasthāṁ rekhā-rūpāṁ
lakṣmīm evotprekṣante \| prasiddhatvāt tu nānuvadanti \| tatra sthireti
citratve kāraṇam \| vidyut tvenorasaś ca ghanatvaṁ vyañjayanti \| tasyāś
ca nāyikātvam āśaṅkya tatrāpi sthiratvaṁ vibhāvya mātsaryam \| tathāpi
vidyuddhana-saho-yogena hāra-hāsayor valākātvaṁ tādṛśa-ghanatvena
tāpahāritvaṁ ca \| ata eva nandayati jagad iti nandas tasya sūnur iti
svabhāvenānandakatvam uktam \| ata evārtta-janānāṁ gavādīnāṁ mṛgādīnāṁ
cānanda-dātā ayam ity adhunaiva yo gṛhan nirgataḥ sa ity arthaḥ \|
sākṣāt sarvair anubhūyamāna iti vā \| kūjitety ādi karmaṇi ktaḥ \| anyat
taiḥ \| yad va \| hāro manoraro hādo yasya saḥ \| yad va \| yasminn
urasi \| anyat samānam \| vraje ye nirudhya pālyamānāḥ śakaṭa-vāho vṛṣās
te, mṛgāḥ kṛṣṇa-sārāḥ tat sambandhena gāvo vanagāminyas tad
upalakṣaṇatvenānye'pi tat taj jātayo dantair daṣṭā eva hṛta-cetas tvena
na gīrṇā na carvitā napi tyaktāḥ kavalaṣ tṛṇa-grāsā yaiḥ ata eva
hṛta-cetas tvenety atra tasyā muralyāḥ śabdāntarotthāna-bhayenety
utprekṣyam \| dantais tṛṇa-dhāraṇe moha-bhayān mārgāyeti tan
nivedana-vyañjanā ca \| nidritānām api kiñcic calanādikam apy astīti tat
parihārārthaṁ dṛṣṭāntāntaram āha \| likhiteti \| paṭādau likhitaṁ
vṛṣādīnāṁ citram iva \| likhita-grahaṇaṁ likhita-citrasyotkīrṇa-citrāc
camatkārakaratvāpekṣayā \| ekatvaṁ saṅghaṭenaikatām iva gatā ity
apekṣayā \|\|4.5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tato vanāntikaṁ gacchan
go-gopa-saṅkalanārthaṁ veṇum avādayat tatrāstām anyeṣāṁ vārtā, paśavo'pi
mumuhur ity āhuḥ---**hanta** iti yugalena \| **sthira-vidyud** iti
vakṣaḥ-sthāṁ rekhā-rūpair lakṣmīm evotprekṣante \| prasiddhatvāt tu
nānuvadanti **vraje** ye niruddhāḥ pālyamānā **vṛṣās** te
tat-tat-sambandhenānye'pi jñeyāḥ \| **nidritānāṁ** kiñcic-calanādikam
apy astīti dṛṣṭāntāntaraṁ\--**likhitā** iti \| likhita-grahaṇaṁ
cotkīrṇa-citrāc camatkāritvāpekṣayā \| ekatvaṁ ca ekībhāvāpekṣayā
\|\|4-5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athānyā ūcuḥ---hantety ādi
dvābhyām \| he abalāḥ ! idaṁ śṛṇuta \| kiṁ tat ? ity āha---citraṁ
vyoma-yāna-vanitānāṁ strī-svabhāvāt tan nāticitram \| vṛṣādīnāṁ paśutvād
yad īdṛśaṁ vai vaśyam \| tat tu citram evety arthaḥ \| kīdṛśaḥ ? hārasya
hāso yatra tasminn urasi sthirā vidyud iva śrīr yasya \| ārta-janānām
asmākaṁ veṇu-dhvaninaiva narmadaḥ \| tad asmābhir eva budhyate \|
nānyair iti bhāvaḥ \| ato yasya veṇu-dhvaninā paśavo'py evaṁ-bhūtāḥ \|
tasya veṇu-nāda-kṛta-narma-śravaṇenāpi gṛhe vayaṁ tiṣṭhāma, aho naḥ
parama-kāṭhinyam iti nirvedaḥ \|\|4-5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deva-vanitānāṁ
vidagdha-pravarāṇāṁ kā vārtā ? mūḍha-jantūnām api mohaṁ śṛṇutety anyā
āhuḥ \| hanta citram atyadbhutād apy adbhutam idam ity arthaḥ \| he
abalāḥ ! strīṇāṁ yuṣmākaṁ pātivratya-balaṁ kṛṣṇena prathamata evāpahṛtam
iti bhāvaḥ \| hārāṇāṁ valākānām iva hāsaḥ prakāśo yatra tathā-bhūte
urasi meghopame sthirā vidyut-tatratya-lakṣmī-rekhaiva yasya saḥ \| tena
valākā-vidyud-bhūṣita-kṛṣṇa-vakṣo-meghenaiva bhavatīnāṁ
pātivratya-nidāgho dhvaṁsita iti bhāvaḥ \| ata evāyam ārta-janānāṁ
yuṣmākaṁ narma sarva-loka-kartṛkam upahāsaṁ dadātīti \| saḥ kadā yarhi
kūjita-veṇur bhavati tadety arthaḥ \| veṇu-nāda-śravaṇa-mātreṇa
śithila-nīvī-kavarīkāḥ prāptonmādāḥ sarva-loka-hāsyāspadībhūtā bhavatyo
bhavatīti bhāvaḥ \| yuṣmākaṁ mānuṣīṇāṁ kā vārtā ? tiryag-jātayo'pi
veṇu-nādena mūrcchitāḥ kriyate ity āhuḥ \| vṛndaśaḥ prati-yūtham ity
arthaḥ \| vraja-sthāḥ vṛṣā vanasthā mṛgā gāvaś ca dantair daṣṭāḥ kavalās
tṛṇa-grāsā yais te iti tṛṇeṣu dantair daṣṭeṣu satsu tan nigilanāt pūrvam
eva ārabdhena veṇu-vādyenaiva balāt karṇa-mārgair eva dehāntaḥ
praviṣṭaṁ, na tu mukha-mārgeṇa tṛna-grāsā dehāntaḥ praviṣṭā \| ata eva
dhṛtā uttambhitāḥ karṇā yais te \| tataś ca tena hṛtāni cittāni yeṣāṁ te
\| ity ata eva sarvendriya-vyāpārābhāvān nidritā iva \| tata eva
tṛṇa-grāsās te danta-daṣṭatvasyānapagamād bhūmāv api na patitā iti
bhāvaḥ \| tataś ca prabalī-bhūtena jāḍyasañcāriṇā janite stambhātiśaye
sati mūrcchāyāṁ ca satyāṁ śvāsasyāpi prāya-stabdhībhāvāl likhita-citram
ivety upamāntaraṁ dattam \| tatrāpi likhitety utkīrṇa-citrād api
likhita-citrasya camatkāratvātiśaya-vivakṣayoktaṁ kenāpy
adbhuta-citra-kāreṇākāśa-paṭe likhitāni citrāṇīti vismaya-raso dhvanitaḥ
\|\|4-5\|\|

**\...**

**\|\| 10.35.6-7\|\|**

barhiṇa-stavaka-dhātu-palāśair

baddha-malla-paribarha-viḍambaḥ \|

karhicit sa-bala āli sa-gopair

gāḥ samāhvayati yatra mukundaḥ \|\|

tarhi bhagna-gatayaḥ sarito vai

tat-padāmbuja-rajo'nila-nītam \|

spṛhayatīr vayam ivābahu-puṇyāḥ

prema-vepita-bhujāḥ stimitāpaḥ \|\|

**śrīdhara-svāmī (bhāvārtha-dīpikā) :** acetanāsu saritsu tad atīva
citram ity āhuḥ---he āli he sakhi ! barhiṇo mayūrasya stavakāḥ pucchāni
dhātur gairika-rāgaḥ palāśāni pallavās tair baddhaś cāsau mallānāṁ
paribarhaḥ parikaras taṁ viḍambayati anukaroti tathā sa mukundaḥ gopaiḥ
saha veṇunety uparitanam atrāpi jñātavyaṁ yatra yadā gāḥ samāhvayati \|
tarhi tad-dhvani-śravaṇāt anilena nītaṁ tasya padāmbuja-rajaḥ
spṛhayantya iva bhagna-gatayaḥ sarito vai niścitaṁ vayam iva tā apy
abahu-puṇyā yato na prāpnuvanti \| kevalaṁ premṇā vepitāḥ kampitāḥ
bhujās taraṅgā yāsāṁ tāḥ stimitā niścalā apo yāsāṁ tā gopyo'pi locanayoḥ
stimita-jalā bhavanti \|\|6-7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito'py adhikam āhuḥ---kiṁ
ca iti \| tat veṇu-nādākarṇanam \| uparitanaṁ śloke'trāpaṭhitam apy
aṣṭama-śloke paṭhitam \| atrāpi ṣaṣṭha-śloke'pi \| sabalo
baladeva-sahitaḥ \|\*\| yataḥ abahupuṇyatvāt \| sarati calantīti sarita
iti saric-chabdārtha-hāniḥ stimitāpa ity anenoktātra \| vṛṣa-mṛgādīnāṁ
cetanānāṁ kā vārtā acetanānām api veṇu-śravaṇa-hetukaṁ stambhaṁ śṛṇutety
anyā āhuḥ---barhiṇasya mayūrasya stabakāḥ picchāni \| yad vā,
barhiṇa-śabdenaiva barhiṇa-picchani lakṣitāni ca stabakāḥ puṣpa-gucchāś
ca \| dhātavo gairikādayaś ca, palāśāni pallavāś ca, tair baddho yo
mallānāṁ paribarhaḥ parikas taṁ viḍambayaty anukaroti svabhāvata
upahasati vā saḥ \| baladeva-sahitaḥ sa mukundo gopair yuktaḥ gāḥ hihī
kālindi gaṅge sarasvatīti tāsāṁ nāmabhir yatra yad āhvayati \| tarhi
sarito yamunāmāsa-saṅgā-sarasvatyādyāḥ sarito'nyāś ca vrajasthā acetanā
api cetanāṁ prāpya hanta-hantāho asmākaṁ bhāgyaṁ yatas snānāvagāhanādy
artham asmān āhvayati tad idaṁ svatīkṣṇa-pravāheṇa taṭaṁ bhittvā yāma
iti kṛṣṇa-pārśvaṁ yiyāsavo'pi bhagna-gatayo'tyānanda-jāḍyena
svābhāvika-gater api stambhāv vigata-pravāhā eva bhavantīti śeṣaḥ \|
śleṣeṇa kṛṣṇāṅga-saṅga-sukhā-prāpty abhāvād anya-nadīkṛtopahāsāc ca
aihikī gatir bhagnā, pativratyalopāl laukikī ca gatir naṣṭā \| aho tāsām
abhāgyam iti bhāvaḥ \| kiñcid bhāgyaṁ cāhuḥ---tasya padāmbuja-rajaḥ
anila-nītam anukūlavātānītaṁ spṛhayantyaḥ prāpyāpi tṛpty abhāvād eva
punaḥ-punar icchantīty arthaḥ \| ato vayam iva kṛṣṇa-saṅgādy
aprāpti-prāptibhyām abahupuṇyā nāpy apuṇyā, alpa-puṇyā, ity arthaḥ \|
premṇā vepitā bhujās taraṅgā yāsāṁ tāḥ asmākam api bhujāḥ premṇā
kampante stimitā jāḍyena kaṭhinībhūyāpi punar ādrībhūtā āpo yāsāṁ tāḥ \|
vayam api netrayostimitajalā jalaistimitā bhavāmaḥ \| āhitāgnyādiḥ \|
samāsāntābhāva ārṣaḥ \| evaṁ vayam api pati-bhrātrādibhiḥ
kṛṣṇābhisāravāraṇād bhagnagatayaḥ lokopahāsāt
pativratya-lopāccaihikapāra-laukika-gati-rahitāś ca tad
aṅga-saurabhya-spṛhāvatyaś ca \|\|6.7\|\|

---------------------------------------------------------------------------------------------------------------------

**kaivalya-dīpikā : barhiṇa** iti \| **barhiṇo** mayūrā vidyante
svāmitayā yeṣāṁ, tāni barhiṇāni mayūra-picchāni \| arśa āditvāc ac \|
**stavakāḥ** puṣpa-gucchāḥ \| **dhātu**-manaḥ-śilādi \| **palāśaṁ**
patraṁ tair **baddho** racitaḥ \| **malla-paribarhāṇāṁ**
mallopakaraṇānāṁ viḍambānukāro yena \| **karhicit** kadācit \| evaṁ
vicitram ity arthaḥ \| **āli** vayasyaḥ \| **balo** balabhadraḥ \|
atrādayayor va-kāraḥ \|\|

**tarhi** iti \| **tarhi** tadānīm \| **bhagna-gatayaḥ** sañjāta-jāḍyaṁ
sañcāri-bhāvatvāt \| **tasya** mukundasya \| **anilena** drutībhūtena
**nītam** prāpitam \| **vai**-śabda utprekṣāyām \| niṣkāraṇā nadī-vṛttiḥ
sa-kāraṇatvenotprekṣyate \| utprekṣāyāṁ bhagavataḥ **saritāṁ** ca
bhartṛ-patnī \| saṁvyavahāram āropya vyaṅgyaḥ \| **spṛhayatīḥ**
spṛhayantyaḥ \| **rajaḥ** spṛhayatīr iti dvitīyā-nirdeśo rajasa
īpsitatamatva-vivakṣayā \| anyayā hi spṛher īpsita \[pā. 1.3.13\] iti
pāda-rajaḥ spṛhayāmo, na tu prāpnumaḥ \| **abahu-puṇyatvāt** tathaitā
iti \| spṛhā-mātre sva-dṛṣṭānto, na tv aprāptā, nadībhiḥ prāptatvāt \|
gopībhir api bahuśaḥ prāptatve'pi kṣaṇaṁ vipralambhāsahatvād
aprāpta-buddhiḥ \| **premṇā vepitā** vinamrībhūtāḥ **bhujormi**-rūpā
yāsāṁ tāḥ \| **stimitā** niścalāḥ ābhyāṁ kampa-stambho śṛṅgārānubhāvāv
uktau \| atrādyayos ta-kāraḥ \|\|6-7\|\| \[mu.pha. 12.44-45\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** eṣāṁ vṛṣādīnāṁ ca yat
kiñcit jñānam asti, tena tathābhāva eṣāṁ nāti-citraḥ \| idaṁ tv
aticitram ity anyā āhaḥ---barhiṇa ity-ādi dvābhyām \| he ālīty
ekavacanaṁ kevala-narma-sakhī-paratva-sūcakam---rahasya-kathāyās
tathāsvabhāvāt \| rahasya-kathā ceyam---sarvā eva tasya
veṇu-dhvani-mahimānam eva varṇayanti, na tu tasya
kevala-svara-saubhāgyasya \| he āli ! tvam eva kathayāmi, na kutrāpi
prakāśanīyam \| muralī-nādasya mādhuryaṁ tat-svara-saubhāgyata eveti
jānīyāḥ \| yasya gavām āhvāna-dhvani-mātreṇaiva nadyo\'pi bhagna-vegā
bhavantīty āhuḥ---gāḥ samāhvayati yatra mukundaḥ, yatra yadā gā
samāhvayati, astu tāvat yadā gāyatīti \| sarito bhaṅga-gatayo bhavanti,
anila-nītam api tat-pāda-rajaḥ spṛhayanti, avahupuṇyā iva vayam iva \|
ayam artraḥ---vana-gamane\'nukulenānilena tat-pada-rajo nāsmākam
abhimukham ānīyate \| tasya purata eva tad-yāti \| atas tā api yavam iva
na labhante, pārśvasthitatvāt \| ato bhaṅgagatayo bhavanti, gatiḥ
pravāhaḥ, vayantu kula-maryādām adyāpi na bhañjayāma ity aho dhig asmān
iti glāni-dainyayoḥ sāṅkaryam \|\|6.7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato vanāntaḥ-praviṣṭasya
tasya vanya-bhūṣaṇair bhūṣitasya gavādi-prathama-jala-pānādy apekṣayā
nadīnām antikaṁ gatasya naṭa-vara-tulya-malla-veśena tatra ca
go-samāhvānārthaṁ veṇu-vādya-viśeṣeṇa tāsām api bhāva-viśeṣodayena moham
āhuḥ---varhiṇeti yugalena \| karhicit kadācid iti sadā śrī-balabhadreṇa
gopaiś ca saha gavām anāhvānāt, kintu teṣāṁ śravaṇa-sukhārthaṁ svayam
eva tad āhvānāt,

yad vā, asya-pūrveṇānvayaḥ, malla-veśasya kādācikatvāt, tataś ca
tat-tat-sahitasyāpi go-samāhvānena saritāṁ bhāvodayāt tad
eka-niṣṭhatā-rāhityena tat tasmād dhārṣṭyena ca tāḥ pratyupahāsa iva
jñeyaḥ \|

yad vā, savalo'pi gopaiḥ sahāpi, kim uta ekākī svayam ity arthaḥ \| tat
tat-sāhityena tad āhvānasya saṅkīrṇatayā mādhurya-viśeṣāsphūrtyāpīti
bhāvaḥ \| yad vā, tena bhakta-vātsalya-viśeṣa-prakaṭanān
mādhuryabharodayo'bhipretaḥ, sa muralī-vadano veṇu-vādya-viśāradaḥ
samyak tat-tad-vicitra-nāmabhir bahudhā prītyā āhvayati \| mukhe kundāny
eva kunda-tulyā vā dantā yasyeti mukundaḥ, iti veṇunā samāhvāne
danta-ruci-vikāsena parama-saundaryaṁ dhvanitam \| āli he sakhīti
saritāṁ tādṛśa-bhāve viśvāsārtham \| yad vā, sakhyenaiva svasādṛśyatas
tat kathyata iti bhāvaḥ

yad vā, premārtāṁ śrī-rādhā-devīṁ prati premārti-vārtā-pratipādanārthaṁ
śrī-lalitādīnāṁ viśeṣataḥ sambodhanam idam, saritaḥ
sadāpravāhavatyo'pīty arthaḥ \| yad vā, yadā he gaṅge ! he yamune ! he
sarasvaty ādyāś ca māthura-nadyaḥ, tadā saritaḥ
mānasa-gaṅgā-yamunā-sarasvatyādyāś ca māthura-nadyaḥ, bhagnagataya iti
śleṣeṇa nija-pari-samudrānusaraṇa-bhaṅgena[^4] loka-dvayopekṣoktā \|
rajo-lābha-yogyatām āhuḥ---anilena nītaṁ prāpitaṁ raja evakam api
smṛhayantyaḥ, dūrād dāsya-mātram icchanta ity arthaḥ \| raja iti smṛheś
caturthyām api dvitīyā, rajasa īpsitatamatva-vivakṣayā, vayam
ivābahu-puṇyā iti bahuśas tat-prāptāv apy atṛpteḥ, tathā
nija-bhāvānusāreṇa tāsām api sva-sādṛśyamananāc ca \| yady api prmṇaiva
bhagna-gatitvādikaṁ sarvam, tathāpi prmṇā vepita-bhūjā iti vepanasya
viśeṣa-vivakṣayā \| anyat tair vyākhyātam \|

yad vā, barhiṇo mayūrā vidyante svāmitayā yeṣāṁ tāni barhiṇāni
mayūra-vicchāni, arśa-āditvād ca, stavakāḥ puṣpa-gucchāḥ, palāśāni
patrāṇi, vai utprekṣāyām \| spṛhayanta iva, iti nadīnāṁ tasmin
bhāva-viśeṣo dhvanitaḥ \| tatra cānilena dūta\--rūpeṇa nītam iti, tathā
bhagna-gataya iti jāḍyaṁ sañcāri-bhāvaḥ \| premetyādi-viśeṣaṇābhyāṁ ca
kampa-stambhau śṛṅgārānubhāvāv ity ūhyam \|

yad vā, bhagnagataya iti stambhaḥ, premeti kampaḥ, stimiteti
ceṣṭādi-rāhitya-lakṣaṇo mohaḥ, athavā prema spṛhayantyo'pi \|
katham-bhūtam ? tat-pādāmbuja-rajaso'nilena nītaṁ dūrāt kiñcit
tat-sambandhi-prasāda-gandha-prāptitam apīty arthaḥ \| anyat samānam \|
evaṁ prema-spṛhayāpy acetana-jala-pravāhamayīṣu tādṛśa-bhāvodayāt
pūrvato viśeṣo'tra draṣṭavyaḥ \| yady api tādṛśīnāṁ tāsāṁ
tādṛśa-bhāva-kāraṇaṁ tad rūpa-darśana-veṇu-nāda-śravaṇādikaṁ na
sambhavet, tathā tad rūpādi-prabhāveṇaiva sarvam upapadyetaiveti dik
\|\|6.7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato vanāntaḥpraviṣṭasya
malla-veśocita-vanya-bhūṣaṇair bhūṣitasyagavādi-jala-pānādy apekṣayā
vidūra-nadīka-sarovaramaya-deśa-gatasya
gosamāhvanārtha-veṇuvādya-viśeṣān nadīnām apibhāva-viśeṣdodayena mohaṁ
sambhāvayanti \| barhiṇa iti \| sa veṇu-vādya-viśārado mukundaḥ karhicid
gavāṁ prathamaṁ pāna-samaye yatra yadā samyak prīti-pūrvakaṁ tat tad
vicitra-nāmabhir āhvayati apradhāna eva sahārthe tṛtīyā vidhānāt \|
śrī-kṛṣṇanāda-poṣaṇārtha eva śrī-balādīnāṁ nādo bodhyate tena saritāṁ
śrī-kṛṣṇa-niṣṭha eva bhāvod bodho vyajyate \| saṁhatya nādaś ca tāsāṁ
sarvāsām eva dūragatvāt ata eva gā iti bahutvaṁ tato dūraśravaṇāt sarita
iti ca vakṣyate \| āli ! he sakhīti saritāṁ tādṛśa-bhāvo viśvāsārtham \|
yad vā, sakhyenaiva sva-sādṛśyaṁ kathyata iti bhāvaḥ \| anyat taiḥ \|
athavā barhiṇa-śabdena kathañcid varham evocyate \| stabakāḥ
puṣpa-gucchāḥ palāśāḥ komala-patrāṇi \| yadā he gaṅge he yamune he
sarasvatīti gaṅgādi-nāmnīr gāḥ samāhvayatīti
madhuratama-svakaṇṭhenaivāhvayatīti viśeṣo jñeyaḥ \| tadā sarito
māthuryo mānasa-gaṅgā-yamunā-sarasvatyādyāḥ prakārāntarepraptya-yogyatā
mananenānila-mātra-prāpitaṁ raja ekam api spṛhayanyo lakṣyante spṛher
īpsita iti sampradānatve'pi rajasaḥ karmatvaṁ kartur īpsitatamaṁ karme
ti smaraṇād īpsitatamatva-vivakṣayayā \| yatas tat spṛhāheto
stabdha-pravāhatayā bhagna-gatayo lakṣyante \| sarita ity anvarthatayā
satata-pravāhavatyo'pīty arthaḥ \| bhagna-gataya iti śleṣeṇa
nija-pari-samudrānusaraṇa-bhaṅgena loka-dvayopekṣokā \| atas tādṛśyo'tas
tad aprāptyā vayam ivābahu-puṇyā apracura-śubhādṛṣṭā eva lakṣyante
asmākam iva tāsām iva tāsām api
śrī-kṛṣṇa-krīḍāśraya-sajātīfya-vijātīya-gaṇa-bhedāsaṁkhyatvena
viralāvasaratvād iti bhāvaḥ \| kintu kevalaṁ prathamataḥ premṇā tad
rajaḥ prāptīcchayā vepitā bhujāḥ prasāritakarā iva taraṅgā yāsāṁ tādṛśyo
lakṣyante \| paścāt smitāpo nistaraṅgatayā stabdha-samasta-ceṣṭāś ca
lakṣyante ity arthaḥ \| anyat taiḥ \| tatra gopīnāṁ locanayoḥ
stimita-jalatvaṁ sadā sārdratvāt \| yad vā, saritsv apām aṅgatvāt
sva-pakṣe stimitāṅgā ity arthaḥ \| tad etāvānutprekṣākramaḥ \|
vastu-kramas tu prathamaṁ tādṛśa-śabda-sparśas tataḥ pravāha-stambhas
tatas taraṅgamāvaśeṣa-calanatvaṁ tatas tad rāhityam apīti \| kiñcit
prekṣākrama evaṁ jñeyaḥ \| prathamaṁ tac chravaṇaṁ tato gati-bhaṅgaḥ
tatas tad vādakāliṅganecchayā bhuja-kampaḥ tatas tad aprāpti-duḥkhena
stambhaḥ tatas tādṛśa-rajo-mātra-spṛheti \| tad evaṁ tathā tathā-bhūtā
api tan mātraṁ spṛhayantya eva lakṣyante na tu prāptavatyaḥ
anilānukūlyāt sulabhatvāt \| yato vayam ivābahu-puṇyā ity anvayo jñeyaḥ
\| tad evam acetanānām apy evaṁ vārtā ko vā nāmāsmākaṁ doṣa iti bhāvaḥ
\|\|6.7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tato vanāntaḥ praviṣṭasya tasya
vanya-bhūṣaṇair bhūṣitasya gavādi prathama-jala-pānādy-apekṣayā
vidūra-nadīka-sarovara-maya-deśa-gatasya
go-samāhvānārtha-veṇu-vādya-viśeṣāt nadīnām api bhāva-viśeṣodayena mohaṁ
sambhāvayanti barhiṇeti yugmakena \| apradhāna eva sahārtha-tṛtīyā
vidhānāt \| śrī-kṛṣṇa-nāda-poṣaṇārtha eva śrī-baladevādīnāṁ nādo
buddhyate \| tena ca saritāṁ śrī-kṛṣṇa-niṣṭha eva bhāvodbodho jñāpyaḥ \|
tadā saritaḥ parkārāntara-prāpty-ayogyatā-mananānilamātra-prāpitaṁ vraja
ekam api spṛhayantyo lakṣyante \| yatas tat sva-pravāhatayā
bhagna-gatayo lakṣyante \| tatas tādṛśyo'pi tad-aprāptyā vayam
ivābahu-puṇyā apracura-śubhādṛṣṭyā eva lakṣyante \| asmākam iva tāsām
api śrī-kṛṣṇa-krīḍāśraya-sajātīya-vijātīya-gaṇa-bhedāsaṅkhyatvena
viralāvasarād iti bhāvaḥ \| kintu kevalaṁ prathamataḥ
tad-rajaḥ-prāptīcchayā vepitā bhujāḥ prasārita-karā iva taraṅgā yāsāṁ
tādṛśyo lakṣyante \| paścāt timitāpo nistaraṅga-mātrāvaśeṣa-calanatvaṁ
tatas tad-rāhityam apīti \|\|6-7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athānyā ūcuḥ---he sakhi !
vṛṣādīnāṁ tāvat saṅgīta-śravaṇena sukhaṁ jāyate \| tathā ca---

śiśur vetti paśur vetti vetti gīta-rasaṁ phaṇī \|

harir vetti haro vetti nārado vetti nāparaḥ \|\|

iti diśā \| idaṁ tv aticitraṁ yat sarito'pi bhagna-gatayaḥ syur ity āhuḥ
\| barhiṇa ity-ādi dvābhyām \| ālīty eka-vacanaṁ
kevala-narma-sakhītva-sūcanārtham \| rahasya-kathāyās tathātvāt \|
rahasyaṁ tv idam---sarvā eva tasya veṇu-dhvani-mahimānam eva prathayanti
\| na tu kevala-svara-saubhāgyam \| muralī-nādato'pi tasya
svara-saubhāgyam atimadhuram iti yac chrutvā acetanā api sarito vayam
iva tat-pādāmbuja-rajaḥ spṛhayantyaḥ stimitāpo bhavantīty arthaḥ \| gāḥ
samāhvayatīti gavām āhvāna-svarasyaivaṁ mahimā, astu tāvat tad-gānasya
\| anila-nītam ity anukūlena marutā tat-pada-rajaḥ puraḥ puro nīyate \|
tena pārśva-sthitatvāt tābhir na labhyate \| kevalaṁ spṛhā-viṣayam eva
tad bhavati \| yathāsmākaṁ tena vayam ivābahupuṇyāḥ \| iti dainyam
\|\|6-7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛṣa-mṛgādīnāṁ cetanānāṁ
kā vārtā, acetanānām api veṇu-śravaṇa-hetukaṁ stambhaṁ śṛṇutety anyā
āhuḥ---barhiṇasya mayūrasya stavakāḥ picchāni \| yad vā,
barhiṇa-śabdenaiva barhiṇaḥ picchāni lakṣitāni ca, stavakāḥ
puṣpa-gucchāś ca dhātavo gairikādayaś ca palāśāni pallavāś ca \| tair
baddho yo mallāpnāṁ paribarhaḥ parikaras taṁ viḍambayati anukaroti,
sva-śobhayā upahasatīti vā saḥ baladeva-sahitaḥ sa mukundaḥ gopair
yuktaḥ \| gāḥ hihī kālinidi gaṅge, sarasvatīti tāsāṁ nāmabhir yatra yadā
āhvayati, tarhi sarito yamunā mānasa-gaṅgā saravasty-ādyāḥ sarito anyāś
ca vrajasthā acetanā api cetanāṁ prāpya hanta hantāho asmākaṁ bhāgyaṁ
yataḥ snānāvagāhanādy-artham asmān āhvayati \| tad itaḥ
sva-tīkṣṇa-pravāha eva bhavantīti śeṣaḥ \| śleṣeṇa
kṛṣṇāṅga-saṅga-sukha-prāpty-abhāvād ananya-nadī-kṛtopahāsāc ca aihikī
gatir bhagnā pātivratya-lopāt pāralaukikī ca gatir naṣṭā \| aho tāsām
abhāgyam iti bhāvaḥ \| kiñcid bhāgyaṁ cāhuḥ---tasya padāmbuja-rajaḥ
anila-nītam anukūla-pavanenānītaṁ spṛhayantyaḥ prāpyāpi tṛpty-abhāvād
eva punaḥ punar icchantīty arthaḥ \| ato vayam iva
kṛṣṇa-saṅgādy-aprāpti-prāptibhyām abahu-puṇyā nāpy apuṇyā alpa-puṇyā ity
arthaḥ \| premṇā vepitā bhujās taraṅgā yāsāṁ tāḥ \| asmākam api bhujāḥ
premṇā kampante \| stimitā jāḍyena kaṭhinībhūyāpi punar ārdrībhūtā āpo
yāsāṁ tāḥ \| vayam api netrayoḥ stimita-jalā jalaiḥ stimitā bhavāma
āhitāgny-ādiḥ \| samāsāntābhāva ārṣaḥ \| evaṁ vayam api
pati-bhrātādibhiḥ kṛṣṇābhisāra-vāraṇāt bhagna-gatayaḥ \| lokopahāsāt
pātivratya-lopāc ca aihika-pāralaukika-gati-rahitāś ca
tad-aṅga-saurabhya-spṛhāvatyaś ca \|\|6-7\|\|

**\...**

**\|\| 10.35.8-9 \|\|**

anucaraiḥ samanuvarṇita-vīrya

ādi-puruṣa ivācala-bhūtiḥ \|

vana-caro giri-taṭeṣu carantīr

veṇunāhvayati gāḥ sa yadā hi \|\|

vana-latās tarava ātmani viṣṇuṁ

vyañjayantya iva puṣpa-phalāḍhyāḥ \|

praṇata-bhāra-viṭapā madhu-dhārāḥ

prema-hṛṣṭa-tanavo vavṛṣuḥ sma \|\|

**śrīdhara-svāmī (bhāvārtha-dīpikā) :** sthāvareṣv apy aticitraṁ dṛśyata
ity āhuḥ---anucarair gopair devair vā mugdhānāṁ vākyam ādi-puruṣa iveti
acala-bhūtir niścala-śrīḥ \| veṇunā tat-tan-nāmnāṁ gānena \| tadā
praṇatā bhāreṇa viṭapāḥ śākhā yāsāṁ tāḥ vana-gatā latā svasmin viṣṇuṁ
prakāśamānaṁ sūcayantya iva madhu-dhārā vavṛṣuḥ smeti vismaye taravaś ca
tathā tat-patīnām api tathaivānanda iti bhāvaḥ \| etāni
viṣṇu-bhakti-lakṣaṇāni \|\|8-9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mugdhānāṁ mūḍhānāṁ sākṣād
ādi-puruṣatvāt tasyātr eva śabda-prayogo'yukta eveti bhāvaḥ \| kecit tu
anucaraiḥ sanakādyaiḥ \| acalabhūtiḥ sthira-śrīḥ bhūtiḥ
śrī-janma-bhasmasu iti yādavaḥ \| vanacaro jalaśāyī \| girirvāyus tasya
taṭavad viśade mukhe vartamānā gā veda-vāṇī-rāhvayati \| tathā
ca---sanakādistutajalaśāyī ādi-puruṣo yathā śrutīrāhvayati vāyu-mukhena
tathā kṛṣṇo'pīti pakṣaḥ subodha eva \| tatra carantīs tṛṇaṁ bhakṣntīḥ
\|\*\| tathā madhudhārā vavṛṣuḥ sma \| tat-patīnāṁ latāpatīnāṁ vṛkṣāṇām
api \| tathaiva latāvat \| iti bhāva iti---patnīnām ānandaṁ dṛṣṭvā
svayam apy ānanditā babhūvur ity āśayaḥ \| etāni praṇati
romāñcānandāśrupātādīni \|

> kathaṁ vinā roma-harṣaṁ dravatā cetasā vinā \|
>
> vinānandāśrukalayā śuddhed bhaktyā vināśayaḥ \|\| ity ādy ukteḥ \|

pakṣe, taravaḥ saṁsāra-taraṇaśīlās tīrṇa-saṁsārā mumukṣavo muktā vā \|
ātmani hṛdaye sthitaṁ viṣṇuṁ vyañjayanto aparokṣīkurvata iva
jñāna-puṣpeṇa jīvan-muktyavasthāphalenāedhyāḥ \| praṇatasya bhāro
bharaṇaṁ yeṣāṁ te piṭapā bhujā yeṣāṁ te, mūrdhni dhṛtāñjalipuṭā ity
arthaḥ \| ata eva bhakty udrekeṇa romāñcita-gātrāḥ vane'raṇye ratā
nivṛtti-dharmam anutiṣṭhantaḥ \| yad vā, vane bhāsi-grīṣme
pañcāgni-jvālāsevāyāṁ, varṣartau vane kānane, himartau vane
kaṇṭha-daghna-jale vasantaḥ \| vanaṁ bhāsyapsu kānane iti yādavaḥ \|
madhudhārā ānandambusantatīḥ sasṛjuḥ, tat-svabhāvā babhūvur ity arthaḥ
\| dhārās tyāgembusantatyāṁ sainyāgre'śvagatiṣv api iti yādavaḥ \|
sargaḥ svabhāva-virmokṣa ity amaraḥ \| iha vanacara-śabda-sāmarthyān
matsya-kurma-varāhādi-viṣaye'py etau ślokau śabda-śakti-viśāradair
jñeyau \| grantha-vistarabhiyoparamyata iti \| nadīnām anādi-siddhānām
acetanatve'pi devatārūpāṇāṁ kā vārtā, śvaḥparaśvodṛṣṭa-janmanām
atinikṛṣṭānām api jaḍānāṁ rasikatāṁ kṣeṇuśravaṇa-hetukāṁ paśyatety anyā
āhuḥ---anucarair gopaiḥ \| ādi-puruṣo nārāyaṇa iva niścalaśrīḥ tad api
vanacaraḥ vanya-jīveśv anurāgād iti bhāvaḥ \| tadā gṛhastha-vaiṣṇavāḥ
sastrīkāḥ saṁkīrtana-śravaṇena yathā bhāvavanto bhūtvā praṇamanti
tathaiva vanalatāḥ striyas taravas tat-pataya ātmani manasi sphurantaṁ
viṣṇuṁ vyañjayantyo jñāpayantya ivāśrutulyā madhuno makarandasya dhārāḥ
sasṛjur mumucuḥ \| vavṛṣuḥ iti pāṭheśrūṇāmādhikyam \| puṣpeṇa
harṣa-sañcāriṇā phalena ratisthāyinā ca virājamānāḥ, praṇatā bhāreṇa
viṭapāḥ śākhā yāsām ity anubhāvaḥ praṇāmaḥ \| premṇā hṛṣṭā
roma-harṣa-yuktās tanavo yeṣāṁ te iti romāñcaḥ \|\|8.9\|\|

---------------------------------------------------------------------------------------------------------------------

**kaivalya-dīpikā : anucarair** iti \| **bhūtir** aiśvaryam \| **sa**
kṛṣṇaḥ \| atrādyayor a-varṇāḥ, antyayor vaḥ \|\| ciram anuśīlānāṁ
svasmin abhivyaktim āha---**vana-latā** iti \| bhāreṇa praṇatāḥ
**praṇata-bhārāḥ** te **viṭapā** yeṣām \| **madhu-dhārā** kṣīra-dhārāḥ
miṣād ānandāśrūṇīty arthaḥ \| **hṛṣṭa-tanava** udbhinnatvackāt \|
atrādyayor va-kāraḥ, antyayoḥ praḥ \|\|8-9\|\| \[mu.pha. 12.46-47\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyās tat saṁvādena
tamevārthaṁ draḍhayantya āhuḥ---anucarair ity-ādi-dvābhyām \| sa yadā
kevalena vacasā gāḥ samāhvayati, tadaivaṁ jātam, yadā tu veṇunā gāḥ
samāhvayati, tadaivaṁ kiṁ tat ? vana-latās taravaś ca
prema-hṛṣṭa-tanavaḥ santo madhudhārā vavṛṣuḥ sma \| vartamānāyām
atīta-kālaḥ \| sma āścarye, madhu-dhārā asra-dhārā iva latāś ca taravaś
ceti pati-sahitā eva jāta-vikārā babhūvuḥ, naitāḥ patayo\'bhyasūyanti,
vayantu na tathety aho no dorbhāgyam iti dainya-viṣādau \|\|8-9\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.112\] adhunā
meghādibhyo\'dhikaṁ sa-cetanānāṁ māhātmyam \| tatra divā
viraha-duḥkha-sāgara-nimagnānāṁ tat-taraṇārthaṁ śrī-bhagavato
divā-vana-vihāraṁ gāyantīnāṁ gopīnāṁ kāścid ūcuḥ---**vanalatā**
\[bhā.pu. 10.35.9\] iti \|

veṇunā āhvayati gāḥ sa yadā hi \[bhā.pu. 10.35.8\] iti pūrva-śloke gatam
asti \| ato\'yam arthaḥ---anyārtham api śrī-kṛṣṇa-veṇu-nāde prādurbhūte
saty eva vaneṣu śrī-vṛndāvanādiṣu yā **latās** tāḥ sarvā
evānandāśru-dhārā-rūpā madhu-dhārā **vavṛṣur** varṣanti \| **smeti**
vismaye vyaktam iti vā \|

kiṁ kurvatyaḥ ? **viṣṇuṁ** vividha\--rūpeṇa vyāpakatayā sarvatra
vartamānam api **ātmani** svasmin bahir antaś ca bhakti-vaśyatayā
śrī-nanda-kiśora\--rūpeṇa sadā sthitaṁ parama-nidhivad
atyanta-rahasyatvena yatnān nigṛhyamānam api
prema-vaivaśyā**vyañjayantya** iva sūcayantya iva \|

tatra lakṣaṇāni nirdiśantaḥ pada-trayeṇa latā viśiṁṣanti \| atra
**puṣpa-phalāḍhyā** iti bahir-akṣaya-sampattiḥ \|
**praṇateti**---vinaya-lakṣaṇa-praṇāmena
dharma-jñānādi-kāraṇa-guṇa-bhāva-sampat \|
**premeti**---cāntar-ārdratayā
sthūla-sūkṣma-tanu-dvaya-sambandhi-harṣa-vikāra-rūpā
parama-bhakti-sampad-yuktā \|

aho ! tad-bhartāro\'pi tathaivety āhuḥ---**tarava** iti \| atra
liṅga-vipariṇāmena **vyañjayanta** iti jñeyam \| anyad akhilaṁ samānam
\| latānāṁ prādhānyena prathamaṁ nirdeśaḥ strītvābhiprāyeṇa
sva-sāmyāpekṣayā etad uktaṁ bhavati---yathā śrī-kṛṣṇa-bhakta-janāḥ
puṣpa-tulyaiḥ rūpa-jāti-dhanaiśvaryādibhiḥ phala-tulyaiś ca putrādibhir
yuktāḥ \| yad vā, puṣpa-tulyārtha-vāda-bahulair vedair
vedādhyayana-tad-ukta-karmācaraṇādibhiḥ, tathā tat-phalair
aihikāmuṣmika-sukha-bhogyaiś ca sampannāḥ, tathāpi praṇatā namratāṁ gatā
vinaya-lajjādi-sadguṇair viṭapāḥ parivārā api, kim uta svayaṁ yeṣāṁ
tathā-bhūtāḥ ātmani sadā bahir antaḥsthitaṁ mātṛ-jāravad yatnād
gopyamānam api śrī-viṣṇuṁ sadāntar-bahir-aśeṣa-karaṇa-vyāpakatayā
dedīpyamānaṁ bhagavantam ata eva saṅgopana-sāmarthyāsambhavāt
prakāśayantas tad-gīta-śravaṇa-prema-bhareṇa
sveda-kampa-pulakādi-harṣa-vikārācita-śarīrāḥ santaḥ ānandāśru-dhārā
muñcantīti \|

evam atra **iva** iti parama-guhyatvāt svayam aprakāśyam api
prema-pāravaśyena tad-vikāra-saṁvaraṇāśakteḥ sūcayanta ivety arthaḥ \|
īdṛśānāṁ ca ślokānāṁ dina-duḥkha-nistāropāya-hetutvād dharṣa eva
kalpanīyaḥ, na tu pūrvavan nijābhāgyādi-duḥkham \| yathoktaṁ
tad-adhyāya-śeṣe---

> evaṁ vraja-striyo rājan kṛṣṇa-līlānugāyatīḥ \|
>
> remire\'haḥsu tac-cittās tan-manaskā mahodayāḥ \|\| \[bhā.pu.
> 10.35.26\] iti \|

asyārthaḥ---*evaṁ* viraha-duḥkhenāpi \| *nu* aho *kṛṣṇa-līlā* eva
*gāyantyaḥ* \| *tasmin cittaṁ* cetanā yāsāṁ tāḥ \| *tasminn* eva *manaḥ*
saṅkalpa-rūpaṁ yāsāṁ tāḥ \| ata eva *mahān udaya* utsavo yāsāṁ tāḥ \|
*ahaḥsv* api *remire* sukhinyo babhūvur iti \|

tataś ca tad-adhyāyasyaivārambhe---

> gopyaḥ kṛṣṇe vanaṁ yāte tam anudruta-cetasaḥ \|
>
> kṛṣṇa-līlāḥ pragāyantyo ninyur duḥkhena vāsarān \|\| \[bhā.pu.
> 10.35.1\]

ity atra *duḥkhena* viraha-pīḍayā viśiṣṭān api *vāsarān ninyuḥ*, sukhena
gamayāmāsur ity arthaḥ \| yadi ca tāsāṁ prema-paripāka-svabhāva-dṛṣṭyā
duḥkhena kṛcchreṇeva ninyur ity arthaḥ \| tataś ca yasya
veṇu-nāda-śravaṇena latādīnām īdṛśo bhāvaḥ, tasya virahaṁ vayaṁ kathaṁ
sahāma iti sarvatra vākya-śeṣaḥ svāmi-ṭīkānusāreṇa kalpanīyaḥ \|

tataś ca evaṁ vraja-striyaḥ \[bhā.pu. 10.35.26\] iti ślokasyāyam
arthaḥ---kṛṣṇasya paramānanda-ghana-mūrter līlās tat-sadṛśīr eva
pragāyantyo\'pi remire kiṁ ? kākūktyā naiva \| tatra hetuḥ---*mahān
udayaḥ* premāvirbhāvo yāsām \| yad vā, mahā-śabdena
bhadra-maṅgalādivad-viparīta-lakṣaṇayā prema tasya udayo yāsu
tat-premāgni-dagdhānāṁ sukha-leśasyāpi katham apy udayāsambhavāt \|
anyat samānam iti \|\|112\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato gharmāgame nicchāyaṁ
saritkacchaṁ parityajya ghanavanocca-pradeśaṁ harṣāt
tṛṇa-caraṇa-krameṇāgrato dūram adṛśya-sthānaṁ gatānāṁ gavāṁ veṇunā
samāhvānāt \| tatrās tāṁ sva-svādhiṣṭhātrī\--rūpeṇa parama-devīnāṁ
nadīnāṁ vārtā, tatratyānāṁ jaṅgama-jātīnām aho latādīnāṁ sthāvarāṇām api
bhāva-viśeṣodayam āhuḥ---anviti yugalena \| anucaraiḥ sadā saṅge
caradbhir gopaiḥ samyak saha
vihārādi-svaviṣayaka-kāruṇya-viśeṣa-pradarśanādibnā anugavāhvānāntaraṁ
nirantaraṁ vā varṇitāni vīryāni adbhuta-caritāni yasya sa ādi-puruṣaḥ
śrī-nārāyaṇo yathā tathā cala-śrīr api, iti tasya vanacaratvādinā
parama-vinoditvādikam uktam \| yad vā, bhūtiḥ saundaryam, vanacaro
vaneṣu carann ity arthaḥ, iti gavām adṛśyatā sūcitā, tathā giri-taṭeṣu
viṣama-pradeśeṣu carantīr iti pariśrāntiś ca, ata eva veṇun āhvayati sa
gopa-cūḍāmaṇis tad āhvān-nipuṇaḥ, hi eva, vane yā latās tāḥ sarvā apīty
arthaḥ \| śleṣeṇa vanyatvād-vaidagdhyādi-rāhityam uktam, taravaś ca,
atrāpi liṅgavyatyayena vyañjayanta iti voddhavyam \|

yad vā, he mālati ! he mallike ! he vāsanti ! he yuthike ! iti
malatyādilatānānmīr gā yada āhvayati, tadā vala-latā mālatyādyās
tat-saṁsargeṇa taravaś ca mathu-dhārāḥ sasṛjuḥ, viṣṇum iti, vyāpakatvena
praveśana-śīlatvena cātmani vartamānam ivetyuprekṣāyām, gopyatvena
tattvato vyañjanāyogyatvāt, puṣpaiḥ phalaiś cāḍhyāḥ sampannā iti
vāhya-sampat, viṣṇu-sthiti-bāhya-lakṣaṇam \| yad vā, tais tair āḍhyāḥ
api dhanādi-sthānīya-puṣpādi-sampattyā viṣṇu-sthiter viśeṣataś ca
tat-tad-bhāvasya yogyā apīty arthaḥ, praṇata-bhāra-viṭapā ity atra
viṣṇu-vyakti-lakṣaṇam, hasta-sadṛśānāṁ śakhānāṁ
pūjopakaraṇa-dravyabhāreṇa namratvam \| kiṁ vā, praṇāmena
dūḍāgra-varga-rūpa-pravāla-vistārāṇāṁ namratvaṁ premṇā hṛṣṭatanava
udbhinnatvac ity arthaḥ \| yady api madhu-dhārādikam api premṇaiva,
tathāpi prema-hṛṣṭatanava iti latādīnāṁ svabhāvato'pi kadācit tat
sambhavet, hṛṣṭatanutvaṁ ca parama-vilakṣaṇa-premṇaiva syād ity
abhiprāyeṇa vavṛṣuḥ, nirantaraṁ bahuśo muñcan \| sasṛjuḥ iti pāṭhe
apūrvatvena pravartayāmāsur ity arthaḥ \| atra ca vīrya-samanuvarṇanena
gopair nija-saṅgitvādinā svaviṣayaka-tadīya-kāruṇyabhare varṇite
vana-girivartinyo latādayo mātsaryeṇa tad asahamānā eva svaviṣayakam api
tat-kāruṇyabharaṁ darśayantyas tādṛśyo babhuvur iti bhāvaḥ \| anyat tair
vyākhyātam \|

yad vā, kathaṁ samanuvarṇita-vīryaḥ ? tad āhu---ādi-puruṣa iva
śrī-nārāyaṇa-sādṛśyenāpi, kiṁ punar gokulotsavatvādinety arthaḥ,
ādi-puruṣaḥ, tad varṇane hetuḥ-acalā bhūtir lakṣmīr
aiśvarya-rūpa-vaibhavam eva vā yasyeti, iveti tattvataḥ parama-nidhivad
atyanta-gopyatvena samyag avyañjanāt latānām ādau nirdeśaḥ,
strītvenātmana iva tāsāṁ tādṛśa-bhāve prādhānya-vivakṣayā \| anyat
samānam \|

yad vā, madhuno dhārā yāsu tathā-bhūtāḥ satyaḥ prema vavṛṣuḥ
tadānīntaneṣu ādhunikeṣu ca lokeṣu svavṛttāntena bhagavat-prema
vistārayāmāsur ity arthaḥ \| etad uktaṁ bhavati---yathā
śrī-kṛṣṇa-bhaktāḥ puṣpa-tulyai rūpa-jāti-dhanaiśvaryādibhiḥ,
phala-tulyaś ca plūtrādibhir yuktāḥ \| kiṁ vā,
puṣpa-tulyārthavāda-bahula-vedais tad adhyayan-tad
ukta-karmācaraṇādibhiḥ, tathā phalair aihikāmuṣmika-sukha-bhāgaiḥ
sampannā api praṇatā vinayādi-sad-gauṇair namratāṁ gatā viṭapāḥ parivārā
api teṣāṁ tathā-bhūtāḥ, śrī-viṣṇauṁ sadāntar-bahir
aśeṣa-karaṇa-vyāpakatayātmani dedīpyamānaṁ bhagavantaṁ
prayatnād-gopyamānam api tad-gītādi-śravaṇena premabharodayataḥ
sambaraṇāśaktyā prakāśayantaḥ pulakācitā ānandāśru muñcanti \|
dvitīya-pakṣe---ānandāśru-vyāptā yathā lokeṣu prema vistārayanti, tad
vad iti \| iveti tathāpi saṅgopanābhiprāyeṇa \|\|8.9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato gāḥ pālayitvā svayam api
ca pītvā tābhiḥ saha sutaru-cchāyāṁ parvata-bhūmim avagāhya
datta-svācchandyās tāś cārayaṁs tatra nija-carita-mayaṁ sakhi-gītaṁ
śṛṇvann avadhānena dūragatās tāḥ svayam eva veṇunājuhāva yatra ca
tatrāstāṁ sva-svādhiṣṭhātṛ\--rūpeṇa parama-devīnāṁ nadīnāṁ vārtā
tathānyeṣāṁ tatratyānāṁ jaṅgama-jātīnām aho sthāvara-jātīnām apy
etādṛśatvam ity āhuḥ---anv iti \| anucaraiḥ sadā saṅgibhir gopair iti
praṇaya-viśeṣo darśitaḥ \| ata eva samiti samyaktayā sarvāṁśataḥ
prema-viśeṣataś cāttam aprakāreṇety arthaḥ \| anv ity anukrameṇa
vyañjita-mātā-pitrādi-snehānubandhena janmādi-līlā-prabandhenety arthaḥ
\| yad vā, saha bhāvena sarvair militvā ity arthaḥ \| yad vā,
tat-samīpa-vartitvena pratyeka-sva-sva-vaidagdhī-jñāpana-pūrvakatvenety
arthaḥ \| tādṛśatayā varṇitaṁ sa kautukaṁ
rasa-bhāvālaṅkāra-gāna-tālābhinayanādi-prācuryeṇa prastutaṁ vīryaṁ
tat-tat-prabhāva-mayaṁ caritaṁ yasya saḥ \| asādhāraṇa eva cāsāv ity
āhuḥ ādīti \| yad vā, ādi-puruṣaḥ ādi-nārāyaṇo yathā tathaivācala-śrīr
api vanacara ity-ādinānvayaḥ \| tena ca parama-vinoditvādikam uktam \|

dṛṣṭāntaś ca tādṛśatva-niścayārthaḥ \| sarvottamāyām api
tasyaivādi-puruṣatāyām iva śabda-prayogas tāsāṁ
tādṛśa-kevala-tan-mādhurya-maya-bhāva-viśeṣa-svabhāva-viśeṣa-svabhāvenānanusandhānāt
\| acala-śrītva-nirdeśas tu tasya
cyuti-rahitoditva-rāsamordhva-svābhāvika-tat-tat-sampad-anubhavāt \|
etad-acala-bhūtitvam evottarottaraṁ darśayiṣyate \| vanacaraḥ vaneṣu
carann ity arthaḥ \| iti gavām adṛśyatā sūcitā \| vastutas tu
nitya-vṛndāvana-vihāry eva sann acala-vibhūtir ity arthaḥ \| giri-taṭeṣu
viṣama-pradeśeṣu carantīr iti pariśrāntiḥ sūcitā \| ata eva
veṇu-nādenaiva samāhvayati sa gopa-cūḍāmaṇir vicitra-tad-āhvāna-catura
ity arthaḥ \| hi eva yadaiva vaneti saptamyā luk chāndasaḥ \| tadā vane
yāvatyo latās tāḥ sarvā apīty arthaḥ \| śleṣeṇa vanyatvāt tatrāpi
latātvād vaidagdhyādi-rahitā apīty uktam \| tathā vane yāvantas taravas
tāvantaś ca \| tatra liṅga-vyatyayena vyañjayanta iti boddhavyam \|
latānām ādau nirdeśaḥ strītvena sva-tulya-bhāva-prādhānya-vivakṣayā \|
viṣṇum iti sarvatra sphurad-rūpatvād vyāpakatvena praveśa-śīlatvena vā
vartamānatayā śrī-kṛṣṇam ity arthaḥ \| tam ātmani sphurantaṁ
vyañjayantyo bodhayantya iveti bhāva-paravaśa-ceṣṭayaiva vyañjanena
svayam eva \| dṛṣṭānta-garbha-śleṣeṇa viṣṇuṁ śrī-nārāyaṇam iva tam ity
arthaḥ \| dṛṣṭānta-vyañjanā ca ādi-puruṣa ivety uktaḥ spaṣṭīkaraṇāya \|
tatra dṛṣṭānta-pakṣe latā-taravaḥ strī-puruṣa-jātayaḥ puṣpa-phalāḍhyāḥ
\| yasyāsti bhaktir bhagavaty akiñcanā iti \| sarvaṁ mad-bhakti-yogena
mad-bhakto labhate'ñjasā iti ca pramāṇena sarva-sādhana-sādhya-sampannāḥ
\| tathāpi praṇata-bhāra-viṭapā nemur nirīkṣya paritṛpta-dṛśo mudā kair
iti catuḥsanādivan namrāḥ \| madhu-dhārā aśrūṇi dārṣṭāntika-pakṣe
latā-tarutvādi miṣeṇa tat-tad-rūpā ity arthaḥ \|

tatrāṅkurodbheda-miṣeṇa hṛṣṭa-tanavaḥ \| tat tac cāspandanaṁ gatimatāṁ
pulakas tarūṇām ity-ādibhiḥ śrī-gokule prasiddham eva prema-vyāpyeti
pakṣa-dvaye'pi sarvatra sambandhanīyam \| samāsa-praviṣṭasyāpi vā
prema-śabdasyārtha-vaśād anyatra sambandhaḥ \| vavṛṣur nirantaraṁ
bahuśo'muñcan sasṛjur iti sārvatrika-mūla-pāṭhe apūrvatvena
pravartayāmāsuḥ \| yad vā, madhuno dhārā yāsu tathā-bhūtāḥ satyaḥ prema
sasṛjuḥ \| sārvadikeṣu ca lokeṣu sva-vṛttās tena
śrī-kṛṣṇa-prema-vistārayāmāsur ity arthaḥ \| tad evam ubhayatra
viṣṇutvaṁ tad-vyakti-cihnāni ca vyākhyātāni \|\|8-9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatas taru-cchāyāṁ pareti bhūmim
avagāhya sakhi-gītaṁ śṛṇvan anavadhānena dūragā gāḥ svayam eva
veṇunāhvayāmāsa tatra tatra sthāvara-jātīnām apy etādṛśatvam ity
āhuḥ---anv iti \| vane yā latās tāḥ sarvā āpīty arthaḥ \| prema-vyāpya
viṣṇum iti sarvatra sphurad-rūpatvāt vyāpakatayā śrī-kṛṣṇam ity arthaḥ
\| dṛṣṭānta-garbha-śleṣeṇa viṣṇuṁ śrī-nārāyaṇam ivety arthaḥ \|
dṛṣṭānta-vyañjanayā ca ādi-puruṣa ivety ukta-spaṣṭīkaraṇāya \| tatra
dṛṣṭānta-pakṣe latā-taravaḥ strī-puruṣa-jātayaḥ puṣpa-phalāḍhyāḥ
sarva-sādhana-sampannā api praṇata-bhāra-viṭapāḥ śrī-catuḥsanādivat
namrā eva babhūvuḥ \| madhu-dhārā aśrūṇi \|\|8-9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyās tat-saṁvādena tam
evārthaṁ draḍhayantya āhur anucarair iti dvābhyām \| sa yadā kevalena
vacasā gāḥ samāhvayati \| tadaiva saritām api vaivaśyam \| yadā tu
veṇunā gā āhvayati, tadaivam ity āśayaḥ \| vana-latās taravaś ca
prema-hṛṣṭa-tanavaḥ santo madhu-dhārā vavṛṣuḥ sma \| vartamānāyām
atīta-nirdeśaḥ \| sma āścarye \| madhu-dhārā aśru-dhārā iveti bhāvaḥ \|
ātmani citte viṣṇuṁ vyañjayantya iva ātma-sthite hi viṣṇau
prema-hṛṣṭa-tanutvaṁ sambhavati \| puṣpaṁ sādhanam \| phalaṁ sādhyaṁ
tad-ubhayāḍhyatā ca bhavatīti bhāvaḥ \| taravo latāś ceti
pati-sāhityenaiva tathātvaṁ dṛśyate \| na tv asmākaṁ tatheti dainyam eva
\|\|8-9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nadīnām anādi-siddhānām
acetanatve'pi devatā-rūpāṇāṁ kā vārtā \| śvaḥ paraśvo'dṛṣṭa-janmanām
atinikṛṣṭānām api jaḍānāṁ rasikatāṁ veṇu-śravaṇa-hetukāṁ paśyatety anyā
āhuḥ \| anucarair gopaiḥ \| ādi-puruṣo nārāyaṇa iva niścala-śrīḥ \| tad
api vanacaraḥ vanya-jīveṣv anurāgād iti bhāvaḥ \| tadā
gṛhastha-vaiṣṇavāḥ sastrīkā yathā saṅkīrtana-śravaṇena bhāvavanto bhūtvā
praṇamanti tathaiva vana-latāḥ striyaḥ taravas tat-patayaḥ \| ātmani
manasi viṣṇuṁ sphurantaṁ vyañjayantyaḥ jñāpayantya iva aśru-tulyā
madhuno makarandasya dhārāḥ sasṛjur mumucuḥ \| vavṛṣur iti pāṭhe aśrūṇām
ādhikyam \| puṣpa-phalāḍhyāḥ puṣpeṇa harṣa-sañcāriṇā phalena
rati-sthāyinā ca virājamānāḥ \| praṇatā bhāreṇa viṭapāḥ śākhā yāsām ity
anubhāvaḥ \| praṇāmaḥ premṇā hṛṣṭā romaharṣa-yuktās tanavo yeṣāṁ te iti
romāñcaḥ \|\|8-9\|\|

**\...**

**\|\| 10.35.10-11\|\|**

**darśanīya-tilako vana-mālā-**

**divya-gandha-tulasī-madhu-mattaiḥ \|**

**ali-kulair alaghu-gītam abhīṣṭam**

**ādriyan yarhi sandhita-veṇuḥ \|\|**

**sarasi sārasa-haṁsa-vihaṅgāś**

**cāru-gīta-hṛta-cetasa etya \|**

**harim upāsata te yata-cittā**

**hanta mīlita-dṛśo dhṛta-maunāḥ \|\|**

**śrīdhara-svāmī (bhāvārtha-dīpikā) :** kiṁ ca sarasi kamala-vaneṣu
viharatāṁ pakṣiṇām apy ākarṣaṇaṁ tad gītaṁ kiṁ punar anyeṣām ity āhuḥ \|
darśanīya-tilaka iti darśanīyas tilako yasya saḥ \| darśanīyānāṁ
sundarāṇāṁ madhye mukhya iti vā vana-mālāsu yā divya-gandhā tulasī tasyā
madhunā mattair ali-kulaiḥ alaghu uccair abhīṣṭam anukūlaṁ gītam ādiryan
ādareṇa gṛhṇan yarhi adhare sandhita-veṇur bhavati tarhi
sarasi-sārasā-haṁsāḥ \| anye ca vihaṅgāḥ cārunā gītena hṛta-cetasa ety
āgatya harim upāsata abhajanta tat-samīpe upaviviśur vā hanteti viṣāde
\|\|10-11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** agyad adbhutam āhuḥ---kiṁ
ceti \| tad gītaṁ kṛṣṇa-veṇu-gītam \| tilako bhallākṛti-puṇḍra-viśeṣaḥ
\| tad uktam---

> nāsāgrāt keśa-paryantam ūrdhva-puṇḍram udāhṛtam \|
>
> adho bhallākṛti-yutaṁ kṛṣṇa-dhāryam atisphuṭam \|\| iti
> vaiṣṇava-śāstre \|

darśanīya-tilakās tv anye'pi santīty arucyāha---darśanīyānām iti \|
tilako druma-bhedāśva-rogeṣu tilakālavo \| sauvarcale pradhāne ca
vivaraṇe ca viśeraṇe ca viśeṣake \| iti haladharaḥ \|

anye ca cakravāka-plava-kāraṇḍavādayaḥ \| hṛta-cetasa ākṛṣṭa-buddhayaḥ
\| yata-cittā ekāgra-manasaḥ \| mīlita-dṛśo'rdhonmīlita-netrāḥ \|
dhṛta-maunās tyakta-nija-rāvāḥ \| tataḥ sarasaḥ \|
upaāsana-padasyobhayārthatvād āha---sat-samīpa iti \| gṛhārāmāṇām iva
taru-latānāṁ vaiṣṇavatām uktvā ātmārāmāṇām iva haṁsa-sārasādīnāṁ
veṇu-śravaṇa-hetukāṁ viṣṇūpāsanām āhuḥ---darśanīyaṁ draṣṭum ahaṁ tilakaṁ
gairikādi-mayaṁ yasya saḥ \| darśanīyeṣv atisundareṣu madhye
tilaka-tulya iti vā \| vana-mālāsu pañca-varṇa-puṣya-patramayīṣu
divya-gandhā yā tulasī tasya madhunā mattair alikulaiḥ, mattatvād
evāsaṅkucadbhiḥ \| **alaghu-gītam** uccair gītam \|

nanu ca kamala-mālatī-nāga-keśarādi-puṣpāṇy eva lokāḥ susaurabhatvena
khyāpayanti, na tu sarvato māhātmyenādhikām api tulasīm \|
ucyate---tulasyā gandhaḥ kaścit prākṛta-lokair grāhyo'tyalpatara eva,
aprākṛta-lokais tu tato'dhikaḥ \| bhagavan-mālādhikāri-bhṛṅgais tu
tato'py adhiko'tyasādhāraṇaḥ \| sarvādhikatamas tu
bhagavan-nāsikaika-mātra-vedya eva anyatra yogamāyayāvaraṇāt \| tad
uktaṁ vaikuṇṭha-varṇane---gandhe'rcite tulasikābharaṇena tasyā yasmiṁs
tapaḥ sumanaso bahu mānayanti \[bhā.pu. 3.15.19\] iti \|

abhīṣṭam iti---veṇu-gāṇārambhe kena svareṇa geyam iti sati tadaiva
militānāṁ bhramarāṇāṁ huṅkāre vṛtte sādhu sādhu bhramara eṣa eva svaro
gṛhyate ity ādriyan sammānayan yarhi adhare sandhita-veṇuḥ
samyag-dhṛta-veṇur bhavati, sandhāne sandhā sā jātā asyeti sandhita
itac-pratyayāntaḥ \| tadā harim etya sarasaḥ sakāśāt hari-samīpam āgatya
tam upāsata darśana-śravaṇa-mananair abhajan \| mīlita-dṛśa iti
dṛṅ-mīlanaṁ rasāsvādānubhāvaḥ \|\|10-11\|\|

---------------------------------------------------------------------------------------------------------------------

**kaivalya-dīpikā : darśanīya-** iti \| **vana-mālāyāṁ** yā
**divya-gandhā tulasī,** tasyā **madhunā** parimalena **mattair**
bhramarair **alaghu** dīrghaṁ yad **gītaṁ,** tad **ādriyan** tasyādaraṁ
kurvan \| **yarhi** yadā **sandhitaḥ** adhareṇa kṛta-sandhāno veṇur yena
sa tathā \| atrādyayor daḥ, antyayo rephaḥ \|\| **sarasi** iti \|
**hanta** he sakhi ! ādyayor saḥ, antyayor haḥ \|\|10-11\|\| \[mu.pha.
12.48-49\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he sakhyaḥ ! na
kevalaṁ sarito bhagna-gatayaḥ pāda-rajo vāñchanti, na kevalaṁ vana-latās
taravaś ca ātmani viṣṇuṁ vyañjayanto madhu-dhārā varṣanti, paśya paśya,
sārasādīnām upāsanām ity anyā āhuḥ---sarasīty ādi dvābhyām \| yata-cittā
aho vādi-vimukhā antar vismaye mīlita-dṛśaḥ kṛta-dhānyā dhṛtamaunā
niḥśabdāḥ santo harim upāsate, ete kila siddhā eva, yato bhavanti tūṣṇīṁ
param etya nirvṛtāḥ \[bhā.pu. 11.3.32\] ity-ādi \| etaiḥ sahako\'sya
sambandhas tathāpy ete tiyañco\'pi siddhāḥ, asmābhiḥ saha ko na vā
sambandhaḥ, tathāpi vayam īdṛśya iti nirvedaḥ \|\|10.11\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.114\] adhunā
kīṭebhyaḥ śreṣṭhānāṁ pakṣiṇāṁ tatrāpi jala-cāriṇāṁ sadā
samīpa-vartitā-rāhityād ādau māhātmyam \| pūrvavad divā
viraha-duḥkha-śāntaye bhagaval-līlāṁ gāyantīnāṁ gopīnāṁ kāścid
āhuḥ---**sarasīti** \[bhā.pu. 10.35.11\]\|

bhoḥ sakhyaḥ dūratare
mṛṣṭa-jala-kamala-vanādi-vicitra-manohara-bhoga-sāmagrī-yute sarasi
sthitāḥ te nirantara-vihāra-parāḥ saṁkhyātītāḥ sārasā haṁsāś ca anye\'pi
vihaṅgāḥ jala-pakṣiṇaḥ śrī-kṛṣṇa-veṇoś cāruṇā gītena hṛta-cetasaḥ santaḥ
prathamaṁ mohena itas tato bhramantaḥ, paścāt tasminn eva sarasi etya
āgatya harim upāsata abhajanta \| upāsanā-lakṣaṇāny
āhuḥ---**yata-cittā** ity-ādinā
pada-trayeṇānya-viṣayaka-mānasika-kāyika-vācikākhila-vyāpāroparameṇa
tad-eka-niṣṭhatā bodhyate \| tatra dṛgbhyāṁ sarvāṅgāṇām upalakṣaṇam \|
**dhṛta-maunā** ity anena ca vāg-indriya-niyamenānyeṣām apīndriyāṇāṁ
niyamanaṁ jñeyam, vāg-indriyeṇa sarvendriyāṇām upalakṣaṇāt \| yad vā,
tata āgatya **hariṁ** sva-manoharam **upa** tat-samīpe **āsata**
upaviviśuḥ \| tataś ca te paramānanda prāptā iti vadantyas tal-lakṣaṇāni
nirdidiśuḥ---**yateti** \| **hanteti** harṣe vismaye vā \|

yad vā, viṣāde ca tataś cāyam arthaḥ---hṛta-cetastvenāgatya
tat-samīpa-vartinaḥ santaḥ śānti-sukhena yata-cittādayo babhūvuḥ \| kim
? kākūktyāpi tu naiva kintu antar-bahir-vikāra-jātair viparītā
evābhavann iti vyākhyeyam \| yad vā, mīlita-dṛśa ity atraiva kākuḥ \|
anayor a-kāra-viśleṣaḥ tataś ca te
tad-upāsana-janita-vicitra-mano-vikārair asaṁyata-cittās
tad-rūpa-darśanāśaktyā\'mīlita-dṛśaḥ sahaja-nimeṣa-rahitā dṛṣṭayaḥ \|
adhṛta-maunāś ca nāma-saṅkīrtanādi-parā dhairyādi-hānya jātā ity arthaḥ
\| athavā, kiṁ kalpanāgauravena ?

upāsanānantaraṁ ca te prema-mūrcchāṁ prāpur ity abhipretya tal-lakṣaṇāni
nirdiśati---yatety-ādinā yata-cittā līnāntaḥkaraṇāḥ \| atredaṁ tātparyam
ūhyam---bhinna-jātīyānāṁ tatra cākāśa-cāriṇāṁ, tatrāpi puṁsāṁ, tatrāpi
ca dūra-saro-vihārādi-parāṇām īdṛśam ākarṣaṇaṁ balāt tat-saṅgamāpādakaṁ
tad-veṇu-gītam api ca parama-premāvirbhāvakaṁ
sahaja-dhairya-śānti-hārakaṁ vicitra-vikāra-vistārakaṁ parama-mohanaṁ ca
tadīyopāsanaṁ jātaṁ sadā gopīnāṁ tad-eka-gatīnām asmākaṁ kiṁ nāma
nirvaktuṁ śakyam iti \|\|114\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evaṁ pūrvaṁ
malla-veśa-prāptatvena malla-līlā sūcitā \| tataś ca gān-śravaṇena
bhramaṇam \| samprati tu veśāntarādi-varṇanenedaṁ labhyate \| tataḥ
pariśrānta āsanne madhyāhne kvacin mahā-sarasi snātvā
druta-racita-tilaka-vanamālā-mātra malla-vanya-veśa-pūrvakaṁ taiḥ saha
tat kālopa-yukta-vanya-bhojana-pūrvakaṁ ca prathitocca-deśe
mahā-taru-tala-śilāgrām upaviśya go-sambhālanāya prasthāpiteṣu sakhiṣu
nūtana-vana-mālākṛṣṭa-bhramara-mātra-parivāratayā kṛta-tada-avadhānaḥ
sann evaṁ veṇu-vādya-vinodenāramata iti varṇayantyas tatra cāstāṁ
sarvatra viśvastānāṁ sthāvarāṇāṁ vārtā tad-viparītānāṁ pakṣiṇām api
śrūyatām ity āhuḥ---darśanīyeti \| darśanīyaḥ sarvadaiva draṣṭuṁ yogyaḥ
\| santata-manoharo gairikādimayas tilako yasya saḥ \|
divyāti-divya-puṣpa-gaṇa-vana-mālāyām api divyaḥ sarvottamo gandho
yasyāḥ sā \| tulasīty ali-kulānām ākarṣaṇe hetuḥ \| ata eva
tan-madhuno'pi tādṛśatvaṁ darśitam \| yad asya ca ali-kulair ity
atyanta-saṅkīrṇatāśaṅkya parihārāya paryāyeṇaiva tat sānnidhyaṁ
boddhavyam \| balibhir durbalānām apasāraṇāt \| mattatvād eva alaghu
tasmād eva vaiśiṣṭyaṁ ca jñeyam \| abhīṣṭam iti sva-jāty-anusāreṇa te
yad yad gāyanti tad eva tasya parama-kautukatvād anukūlam ity arthaḥ \|

yad vā, teṣāṁ śrī-vṛndāvana-sambandhinām alaukikatvāt tasya yadā yadā
yad yad abhīṣṭaṁ tadā tadā tat tad eva vicitra-rāgeṇa gāyantīti
tathoktam \| atra cābhīṣṭam iti sa-praṇayerṣyam \| santy eva vicitrāṇi
tad-abhīṣṭāni kintv asmat-sambandhaṁ vineti bhāvaḥ \| abhīṣṭatvād
evādriyan \| yarhi sandhita-veṇur iti yadā
tadīya-sva-rocita-tad-gānārambha-mātram ity arthaḥ \| tadaiva sarasi
tasmin sthitā ye te sarve'pīty arthaḥ \| vihaṅgāś cakravākādaya etya
tad-gītābhimukham āgatya hariṁ manohara-svabhāvatayā tathā prasiddhaṁ
śrī-kṛṣṇam upalakṣīkṛtyāsata \| te'nantāḥ sukha-vihāra-parā api \|

yad vā, parama-bhāga-dheyāḥ \| tatra teṣām ānanda-mūrcchām āhur
yata-cittā ity-ādinā hanta khede tathā nijābhīṣṭa-lābhāt vismaye vā \|
harim iti pūrvavad dṛṣṭānta-garbhaṁ śleṣaḥ \| tataḥ pakṣe hariṁ viṣṇum
upāsata abhajanta upāsanā lakṣaṇaṁ yatety ādi \|\|10-11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ pūrvaṁ
malla-veśa-prāptatvena malla-līlā sūcitā \| tataś ca gān-śravaṇena
bhramaṇam \| samprati tu veśāntarādi-varṇanenedaṁ labhyate \| tataḥ
pariśrānta āsanne madhyāhne kvacin mahā-sarasi snātvā
druta-racita-tilaka-vanamālā-mātra malla-vanya-veśa-pūrvakaṁ taiḥ saha
tat kālopa-yukta-vanya-bhojana-pūrvakaṁ ca prathitocca-deśe
mahā-taru-tala-śilāgrām upaviśya go-sambhālanāya prasthāpiteṣu sakhiṣu
nūtana-vana-mālākṛṣṭa-bhramara-mātra-parivāratayā kṛta-tada-avadhānaḥ
sann evaṁ veṇu-vādya-vinodenāramata iti varṇayantyas tatra cāstāṁ
sarvatra viśvastānāṁ sthāvarāṇāṁ vārtā tad-viparītānāṁ pakṣiṇām api
śrūyatām ity āhuḥ---darśanīyeti \| darśanīyaḥ sarvadaiva draṣṭuṁ yogyaḥ
\| santata-manoharo gairikādimayas tilako yasya saḥ \|
divyāti-divya-puṣpa-gaṇa-vana-mālāyām api divyaḥ sarvottamo gandho
yasyāḥ sā \| tulasīty ali-kulānām ākarṣaṇe hetuḥ \| ata eva
tan-madhuno'pi tādṛśatvaṁ darśitam \| yad asya ca ali-kulair ity
atyanta-saṅkīrṇatāśaṅkya parihārāya paryāyeṇaiva tat sānnidhyaṁ
boddhavyam \| balibhir durbalānām apasāraṇāt \| mattatvād eva alaghu
tasmād eva vaiśiṣṭyaṁ ca jñeyam \| abhīṣṭam iti sva-jāty-anusāreṇa te
yad yad gāyanti tad eva tasya parama-kautukatvād anukūlam ity arthaḥ \|

yad vā, teṣāṁ śrī-vṛndāvana-sambandhinām alaukikatvāt tasya yadā yadā
yad yad abhīṣṭaṁ tadā tadā tat tad eva vicitra-rāgeṇa gāyantīti
tathoktam \| atra cābhīṣṭam iti sa-praṇayerṣyam \| santy eva vicitrāṇi
tad-abhīṣṭāni kintv asmat-sambandhaṁ vineti bhāvaḥ \| abhīṣṭatvād
evādriyan \| yarhi sandhita-veṇur iti yadā
tadīya-sva-rocita-tad-gānārambha-mātram ity arthaḥ \| tadaiva sarasi
tasmin sthitā ye te sarve'pīty arthaḥ \| vihaṅgāś cakravākādaya etya
tad-gītābhimukham āgatya hariṁ manohara-svabhāvatayā tathā prasiddhaṁ
śrī-kṛṣṇam upalakṣīkṛtyāsata \| te'nantāḥ sukha-vihāra-parā api \|

yad vā, parama-bhāga-dheyāḥ \| tatra teṣām ānanda-mūrcchām āhur
yata-cittā ity-ādinā hanta khede tathā nijābhīṣṭa-lābhāt vismaye vā \|
harim iti pūrvavad dṛṣṭānta-garbhaṁ śleṣaḥ \| tataḥ pakṣe hariṁ viṣṇum
upāsata abhajanta upāsanā lakṣaṇaṁ yatety ādi \|\|10-11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tata āsanne madhyāhne kvacin
mahā-sarasi snātvā tilaka-vana-mālā-mātra-veśa-pūrvakaṁ
mahā-veśa-pūrvakaṁ mahā-taru-tala-śilāyām upaviśya go-sambhālanāya
prasthāpiteṣu sakhiṣv ekākitayā kṛta-bhramara-gānāvadhānaḥ sann evaṁ
veṇu-vādya-vinodena ramata iti varṇayantyas tatra cāstāṁ sarvatra
viśastānāṁ sthāvarāṇāṁ vārtā tad-viparītānāṁ pakṣiṇām api śrūyatām ity
āhuḥ \| darśanīyeti yugalena ali-kulānāṁ paryāyeṇaiva tat-sānnidhyaṁ
jñeyam \| balibhir durbalānām apasāraṇāt \| abhīṣṭam iti
parama-kautukitvāt tasya alaukikatvād vā teṣāṁ harim iti pūrvavat
dṛṣṭānta-garbhaḥ śleṣaḥ \| tataḥ pakṣe hariṁ viṣṇum upāsata
upāsanā-lakṣaṇaṁ yatety ādi \|\|10.11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! na kevalaṁ
vana-latās taravaś ca premāviṣṭāḥ sārasādīnām api saubhāgyaṁ paśyatety
anyā āhuḥ---darśanīyeti dvābhyām \| darśanīyeti kevalaṁ darśanīyaṁ, na
tu viśiṣya-vacanīyaṁ tilakaṁ yasya sandhito gadito veṇur yena saḥ \|
ali-kulair gītam ādriyat sādaram abhinandan \| kutaḥ ? abhīṣṭaṁ
veṇu-nādānukaraṇena sama-śruti svara-mūrcchanādivat tayāmano'nukūlam \|
sārasādayaḥ kīdṛśāḥ ? yata-cittā āhārādi-mukhāḥ \| hanta vismaye \|
mīlita-dṛśaḥ kṛta-dhyānāḥ \| veṇu-nāda-śravaṇād anikaṭa-vartitve dhyānam
\| dhṛta-maunās tūṣṇīkāḥ siddhatvād bhavanti, tūṣṇīṁ param etya nirvṛtāḥ
ity ukteḥ \| ete parama-bhāgavatā eva, na tiryañca iti matiḥ
\|\|10.11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhārāmāṇām iva
taru-latānāṁ vaiṣṇavatām uktvā ātmārāmāṇām iva haṁsa-sārasādīnāṁ
veṇu-śravaṇa-hetukāṁ viṣṇūpāsanām āhuḥ \| darśanīyaṁ draṣṭum arhaṁ
tilakaṁ gairikādi-mayaṁ yasya saḥ \| darśanīyeṣv atisundareṣu madhye
tilaka-tulya iti vā \| vana-mālāsu pañca-varṇa-patra-puṣpa-mayīṣu
divya-gandhā yā tulasī tasyā madhunā mattair alikulair mattatvād
evāsaṅkucadbhir alaghu-gītam uccair gītam \|

nanu ca kamala-mālatī-nāga-keśarādi-puṣpāṇy eva lokāḥ susaurabhatvena
khyāpayanti \| na tu sarvato māhātmyenādhikāṁ tulasīm \| ucyate tulasyā
gandhaḥ kaścit prātar laukikar grāhyo'tyalpatara eva aprākṛta-lokais tu
tato'dhikaḥ \| bhagavad-vana-mālādhikāri-bhṛṅgais tu tato'py adhikaḥ \|
atyasādhāraṇaḥ sarvādhikatamas tu bhagavan-nāsikaika-mātra-vedya eva \|
anyatra yoga-māyayā āvaraṇāt \| yad uktaṁ vaikuṇṭha-varṇane gandho'rcite
tulasikābharaṇena tasyā yasmiṁs tapaḥ sumanaso bahum ānayantīti \|
abhīṣṭam iti \| veṇu-gānārambhe kena svareṇa geyam iti vicāre sati
tadaiva militānāṁ bhramarāṇāṁ jhaṅkāre vṛtte sādhu sādhu bhramara eṣa
eva saro gṛhyata iti ādriyan saṁmānayan yarhi adhare sandhita-veṇuḥ
samyag-dhṛta-veṇur bhavati \| sandhānaṁ sandhāsā sañjātā yasyeti
sandhitaḥ itac-pratyayāntaḥ \| tadā harim etya sarasaḥ sakāśāt
hari-samīpam āgatya tam upāsata darśana-śravaṇa-mananair abhajan \|
mīlita-dṛśa iti dṛṅ-mīlanaṁ rasāsvādānubhāvaḥ \|\|10.11\|\|

**\...**

**\|\| 10.35.12-13 \|\|**

saha-balaḥ srag-avataṁsa-vilāsaḥ

sānuṣu kṣiti-bhṛto vraja-devyaḥ \|

harṣayan yarhi veṇu-raveṇa

jāta-harṣa uparambhati viśvam \|\|

mahad-atikramaṇa-śaṅkita-cetā

manda-mandam anugarjati meghaḥ \|

suhṛdam abhyavarṣat sumanobhiś

chāyayā ca vidadhat pratapatram \|\|

**śrīdhara-svāmī (bhāvārtha-dīpikā) :** megho'pi hariṁ dṛṣṭvā sevate ity
āhuḥ saha-bala iti \| he vraja-devyo gopyaḥ saha-balaḥ saha-rāmaḥ
śrī-kṛṣṇaḥ sragbhir nirmitābhyām avataṁsābhyāṁ karṇa-bhūṣaṇābhyāṁ vilāso
yasya saḥ \| yad vā, muktā-phala-srag-āpīḍena vilāso yasya saḥ \|
kṣiti-bhṛtaḥ sānuṣu gires taṭeṣu vartamānaḥ svayaṁ jāta-harṣo viśvaṁ
harṣayan yadā veṇu-raveṇa uparambhati ninādayati nādenāpūrayatīty arthaḥ
\| tadā megho mahataḥ śrī-kṛṣṇasyātikrameṇa śaṅkitaṁ ceto yasya saḥ \|
na punar anyato yāti na coccair garjati kintu tatraiva sthitaḥ san
veṇu-ravam anu manda-mandaṁ garjatīti \| kiṁ ca, viśvārti-haraṇa-sāmyāt
suhṛdaṁ śrī-kṛṣṇaṁ sumanobhir abhyavarṣat \| adṛśyair devaiḥ kriyamāṇaṁ
kusuma-varṣaṁ meghaṁ kalpayitvoktas tuṣāro vā kusumatayā kalpitaḥ \| sa
eva vā devatā-rūpo'bhyavarṣad iti \| pratapād ātapāt trāyata iti
pratapatraṁ chatraṁ tac-chāyayā kurvann iti \|\|12.13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āhuḥ---megha iti \|
sragbhiḥ puṣpaiḥ \| aprāpta-ratnair viśeṣataḥ puṣpālaṅkārā dhriyante
kṛṣṇas tu na tādṛśa ity āhu---yad veti \| muktāphalānāṁ sragbhiḥ
paṅkibhiḥ kṛtenāpīḍena mukuṭena vilāso līlā yasyeti srak puṣpe
puṣpamālāyāṁ rajvāli-racanāsu ca iti nirukteḥ \| avataṁso na striyāṁ
syāt karṇapure ca śekhare iti medinī \| vilāso hāra-bhede syāl līlāyām
api puṁsyayam iti medinī \| svayaṁ jāta-harṣaḥ svābhāvikānandavān, na tu
bhūṣaṇa-vastrādi-dhāraṇajānanda ity arthaḥ \| upādrambhateḥ
parasmaipadam ārṣam \| ity artha iti-dhātūnām anekārthatvān nināde'pīti
bhāvaḥ \|\*\| purato'gre kiṁ tu api tu \| tatraiva yatra kṛṣṇa ity
arthaḥ \| na kevalaṁ sthita ity āha---kiṁ ca iti \| megho hi varṣaṇena
tāpadurbhikṣādināśakaratvāj jagadārtiharaḥ, śrī-kṛṣṇas tu
duṣṭa-nāśakatvena tatheti sāmyam \| kusumatayā sparśa-sāmyena kalpidaḥ
\| sa eva megha eva, kāma-rūpatvān meghānām jānām i tvāṁ prakṛti-puruṣaṁ
kāma-rūpaṁ maghonaḥ iti kāli-dāsokteḥ \| vipurvo dhā karoty arthe iti
vyāḍyukter vidadhat kurvann ity arthaḥ \| bhūmiṣṭhānām ānandam
anuvarṇyākāśasthānāṁ jaḍānām api veṇu-nāda-hetukaṁ taṁ
varṇayati-sahabalaḥ sahacara-sainya-sahitaḥ \|
sragbhiścūḍā-vakṣaḥsthalavartinībhiḥ, avantasābhyāṁ karṇavartinībhyāṁ ca
vilāsaḥ śobhā yasya saḥ \| sānuṣu giror nitambeṣu sthitaḥ svayaṁ
veṇu-raveṇa jātā-harṣo viśvaṁ yarhaṣan harṣayituṁ yadā uparambhati \|
ralayor aikyād antarbhāvitaṇyarthatvāc ca veṇu-ravam
upalambhayatyāsvādayatīty arthaḥ \| atra kṛṣṇasya
giri-nitambabarti-meghatve sragavataṁsānāṁ balākātvaṁ, pītāmbarasya
vidyuttvaṁ, veṇu-ravasya vṛṣyamāṇa-sudhā-rasāsāratvaṁ gamyam \| tadā
megha ākāśastho mahad atikrameṇa mahataḥ sataḥ sakāśād atiśreṣṭhasya
kṛṣṇameghasyātikramaṇaśaṅkita-cittaḥ mandamandam anugarjati,
veṇu-ravasyānukūlyenaiva pratikūlo nety arthaḥ \| suhṛdaṁ
viśvārtiharaṇa-karma-varṇa-sāmyāmyāt sakhāyam \| sumanobhiḥ
sūkṣma-puṣpa-tulyair himakaṇaiḥ, abhi paritaḥ sūryātapanivṛtty artham
avarṣat \|\|12.13\|\|

---------------------------------------------------------------------------------------------------------------------

**kaivalya-dīpikā : saha** iti \| **srag-avataṁsābhyāṁ**
mūla-karṇapūrābhyāṁ **vilāsaḥ** śobhā yasya sa tathā \| he
**vraja-devyaḥ** ! **veṇu-raveṇa** **viśvam** **harṣayan**
**jāta-harṣo** yarhi svayam **uparambhati** ānandena svayaṁ śabdaṁ
karoti \| ādyayoḥ saḥ \|\|

**mahad** iti \| mahat-śabdenāsya śabdas tiraskṛto mābhūt iti śaṅkā \|
ato **mandaṁ mandaṁ** **garjati** \| **anu** tac-chabditānantaraṁ
**suhṛdaṁ** kṛṣṇam \| **sumanobhiḥ** puṣpaiḥ **pratapatram** chatram \|
ādyayor maḥ, antyayoḥ saḥ \|\|12-13\|\| \[mu.pha. 12.50-51\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
govardhana-nikaṭa-vāsinyo govardhana-kandarāyāṁ kṛta-saṅketatvena
kṛta-vilāsāḥ kāścid āhuḥ---saha-bala ity-ādi dvābhyām \| he vraja-devyaḥ
! idantv atirahasyam ity ākṣepa-labhyam \| yarhi yadā veṇu-raveṇa
jāta-harṣaḥ svayaṁ viśvam api harṣayan balaṁ balātkāras tena saha
vartamānaḥ saha-bala uparambhati parirabhate, tadā krīḍāśrama-hānaye
megha-sumanobhir jala-śīkara-rūpaiḥ puṣpaiḥ suhṛdaṁ barṇa-sāmānyān
mitram abhyavarṣat siṣeca \| na kevalaṁ siṣeca, chāyayā pratapatraṁ
chatraṁ ca vidadhat vidhatte, ākhyāta-pratirūpakaḥ kṛt-pratyayaḥ \| na
kevalaṁ tathā tathaiva karoti, manda-mandam anugarjati veṇu-nādam
anukarotīti bhāvaḥ \| viśvaṁ mādṛśaṁ sarvaṁ gopī-janaṁ
prāpyoparambhatīty uparambhaḥ parirambhaḥ sa ivācaratīti luptā vīrvā
āliṅganam iva bhavatīty āliṅganātireke tātparyam \| kutaḥ
prata-patrādikaṁ vidhatteḥ tatrāhuḥ---mahad atikramaṇa-śaṅkita-cetāḥ,
mahataḥ sarveśvarasyāsyātikramaṇam ātapādinā paribhavas tatra śaṅkitaṁ
śāṅkā-yuktaṁ ceto yasya \| yad vā, tad upari vartamānatvāt tad atikrame
śaṅkita-cetā api pratapatraṁ vidadhad-bhakter api snehasyādhikyaṁ vastu
vraja-devya iti govardhana-dūrastha-vraja-vāsinīḥ prati sotprāsaparam \|
yathā vayam abhijñāḥ, na tathā yūyam iti sānuṣu kṣiti-bhṛta iti
vraja-devya iti śabdadyotyaṁ rahasyam \|\|12.13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca madhyāhne
girisānuṣu prayātasya pūrva-veśa-parityāgena
svīkṛta-vicitra-mālāmaya-veśya teṣu praharṣeṇa veṇu-vādanaṁ jagad
ānandanaṁ parama-madhuraṁ nija-garjanād apy adhikaṁ jñātvā tenaiva
viśvopakāraṁ ca matvā suhṛt tayā prahṛṣṭo magho bahudhā tama-sevatety
āhuḥ---saheti yugalena \| śrī-balabhadreṇa sahita iti
viśvoparambhaṇārthaṁ veṇu-nādādhikyā \| kiṁ vā, balaṁ sāmarthaṁ tad
yuktaḥ san kiñcid-balaṁ prakāśyety arthaḥ, vilāsaṁ krīḍā śobhā veti
harṣe kāraṇam, kiṁ ca, kṣitiṁ vibharti rakṣati puṣṇāti veti kṣitibhṛt
śrī-govardhanas tasya, jātāvekatvaṁ vā, tasya tat-samīpavartinām anyeṣām
api, sānuṣu iti veṇu-ravasya tale[^5] prati-śabdodayenādhikyaṁ darśitam
\| kṣiti-bhūta iti---tat-sānuṣu tādṛśa-veṇu-vādanāt
tasyānvartha-saṁjñatvam apy abhipretam \| he vraja-devya iti vraja-devya
iti vraja-madhye iti vraja-madhye vrajasyāpi vā pūjyā yūyam eveti \|

yad vā, vraja-devaḥ śrī-kṛṣṇas tasya priyā iti tattvato yuṣmad artham
eveti bhāvaḥ \| yad vā, vraje krīḍāparā yūyaṁ tat-tad
vana-krīḍā-saubhāgya-hīnā iti bhāvaḥ \| viśvaṁ harṣayann ity atra
hetuḥ---jāta-harṣaḥ prādurbhūtā-nanda-viśeṣa iti, ato megho'pi
prahaṣeṇoccair garjitum icchann api mahataḥ śrī-kṛṣṇasyātikramaḥ, tad
uparyavasthānāt \| kiṁ vā, nijoccaśabdena tad veṇur avācchādanād
aparādhas tasmin śaṅkita-cetās tataś ca pariśrāntaṁ matvā tam āpyāyayām
āsety āhuḥ---suhṛdaṁ sakhāyam, tad varṇādy anukārāt \| kiṁ vā,
aparādhe'pi su śobhanaṁ hṛd-yasya tam \|

yad vā, viśva-harṣaṇena nirupādhi-hitakāriṇam asmākaṁ suhṛdam iti vā,
ata evābhito'rvaṣad-vyāpayāmāsety arthaḥ \| anyat tair vyākhyātam \| yad
vā, sragbhir avataṁsau maulir vilāś ca vicitrābharaṇa-krīḍā-yasya,
sānuṣu sthitaḥ san ataḥ kṣiti-bhṛtaḥ śrī-govardhanādrin harṣayan mahad
atikramaṇa-śaṅkitacetā iva mandaṁ mandam anugarjati, ity
antarbhūtoprekṣārtho jñeyaḥ, vastutas tu veṇu-raveṇa tasya
viśvoparambhaṇecchām anusṛtya veṇur avasyādhikyārtham iva
tat-sammilanena tannādānantaraṁ garjatīti \|

yad vā, harṣeṇa śrī-govardhanādīnām uparyāgato mahatāṁ teṣām atikrama
ullaṅghanam ākramaṇaṁ vā \| kiṁ vā, mahato veṇor atikramas
tasmācchaṅkita-cetāḥ \| anyat samānam \|

manda-mandam ity abhyavarṣadityanenāpy anvayaḥ, śleṣeṇa---sumanobhir
atiśobhana-manovṛttibhicchāyayā ca nija-dehena manda-manda-garjanāc ca,
vācāpīty evaṁ tridhā sevā pūrvavad ūhyā \|\|12.13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca madhyāhne sakhibhir
ānītaiḥ srag-avataṁsādi-vicitra-veśair vilasan gavānurodhena niśchāyeṣv
api gireḥ sama-bhū-bhāgeṣu bhraman megha-cchāyecchayā mallāra-rāgaṁ
gāyan śrī-balādi-sakhibhḥ pratidhvani-bhṛd-giri-sānubhis
tat-tat-pratidhvani-bhṛd-viśvena ca kṛtānugānas tat-sadṛśa-tad-icchayā
sānu svalpākarṣaṇa-prayogāt tāvan-mātra-meghāgamanena
manda-mātra-garjana-janita-vādyas tat tumula-śabdena svayam api hṛṣṭo
viśvam api harṣayan \| ata eva meghācchanna-devy-ādibhiḥ
kṛta-puṣpa-vṛṣṭis tac-chāyāyāṁ vikrīḍati sma \| tad
etal-līlā-sphūrti-yuktānāṁ tāsām abhiprāyeṇāvatārikeyam \| aho āstāṁ
pṛthak pṛthak tad-ullekho viśvasyāpy ānando dṛśyatāṁ tatra cānyeṣāṁ kā
vārtā \| dūra-sthā-cetana-cala-svabhāvasya meghasyāpīti varṇayantyas
tad-rūpa-guṇa-ceṣṭābhiḥ śrī-kṛṣṇena saha sauhṛdyam eva sambhāvayanti
saha-bala iti \| śrī-balabhadreṇa sahita ity upalakṣaṇaṁ sakhyantarāṇām
\| sakhi-sainyena sahita iti vā \|

vilāso vinodaḥ \| kṣiti-bhṛtaḥ prādhānyena śrī-govardhanasya kadācid
anyasyāpi \| sānuṣu sama-bhū-bhāgeṣu tatra yaugikārthas tu
tat-praśaṁsā-sūcakaḥ \| asyaiva kṣiti-bhṛttvaṁ yuktam iti bhāvaḥ \| he
vraja-devyaḥ parama-divya-gaṇa-spṛhaṇīya-saubhāgyasya vraja-janasyāpi
madhye devyo divyatvenābhimatā ity arthaḥ \| ataḥ parama-vaidagdhī ca
sūcitā \| atas tad-veṇu-gāna-tattvaṁ yuṣmābhir evāvadhāryata iti bhāvaḥ
\| tad evaṁ sa-parikarasya tasya viśvasyāpi parama-harṣe sati nūnaṁ
meghyo'pi praharṣeṇoccair garjitum icchann api mahataḥ
śrī-kṛṣṇasyātikrameṇa nijocca-śabdena tad-veṇu-ravācchādanāparādhas
tasmin śaṅkita-cetāḥ sann anukūlatayā tad-gāna-poṣāyety arthaḥ \|
manda-mandaṁ garjati pariśrāntaṁ ca matvā tam apy āyayatīty āhuḥ \|
suhṛdaṁ tad-varṇādy-anukārāt \| sakhāyaṁ śrī-kṛṣṇam abhi lakṣīkṛtya
sumanobhiḥ karaṇa-bhūtair abhyavarṣat abhyaṣiñcad ity artho vā \|
garjanasya vartamāna-prayogena paunaḥ-punyam \| vṛṣṭer atīta-prayogeṇa
suhṛttvaṁ bodhyate \| kiṁ kurvan chāyayā tad-upari cchatraṁ vidadhat
chāyāṁ kurvatā sva-vapuṣety arthaḥ \| anyat taiḥ \| tatra sragbhir iti
prathamārthe khaṇḍita-nānā-varṇa-puṣpa-dala-racitāntar antaḥ
sūkṣma-sūkṣmatara-sūkṣmatama-maṇḍala-mayībhiḥ śreṇibhir ity arthaḥ \|
ninādayatīti śabdārthasya rabher antarbhūtany-arthatāṅgīkāraḥ \|
parasmaipadaṁ num cārṣaḥ \|

yad vā, sragbhir avataṁsābhyāṁ ca karṇa-pūrābhyāṁ vilāso yasya \| yad
vā, sragbhir avataṁso mauli-vilāsaś ca vividha-krīḍā yasya saḥ \|
uparambhati rabha rābhasya ity asmāt kautukī bhavatīty arthaḥ \|
parasmaipadaṁ nuṁ cārṣaḥ \| manda-mandam ity asyāvarṣad ity anenāpy
anvayaḥ \| śleṣeṇa sumanobhir iti śobhana-mano-vṛttibhiś chāyayā ca
nija-dehena manda-manda-garjanāc ca vācāpīty eva tridhā sevāpy utprekṣā
\|\|12.13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca madhyāhne sakhibhir
ānītaiḥ srag-avataṁsādibhir vilasan gavānurodhena niśchāyeṣv api
giri-taṭeṣu bhraman megha-cchāyecchayā mallāra-rāgaṁ śrī-balādi-sakhibhḥ
pratidhvani-bhṛd-giri-sānubhis tat-pratidhvani-bhṛd-viśvena ca
kṛtānugānas tat-sadṛśas tad-icchayā sānu svalpa-karṣaṇa-prayogāt
tāvan-mātra-meghāgamanena manda-mātra-garjana-janita-vādyas tat
tumula-śabdena svayam api hṛṣṭo viśvam api harṣayan \| ata eva
meghācchanna-devādibhiḥ kṛta-puṣpa-vṛṣṭis tac-chāyāyāṁ vikrīḍati sma \|
tad etal-līlā-sphūrti-yuktānāṁ tāsām abhiprāyeṇāvatārikeyam \| aho āstāṁ
pṛthak pṛthak tad-ullekho viśvasyāpy ānando dṛśyatāṁ tatra cānyeṣāṁ kā
vārtā \| dūra-sthācetana-cala-svabhāvasya meghasyāpi śrūyatām iti
varṇayantyas tad-rūpa-guṇa-ceṣṭābhiḥ śrī-kṛṣṇe sauhṛdyam eva
sambhāvayanti \| saha-bala iti yugalena śrī-balabhadrādibhiḥ sahita ity
arthaḥ \| mahataḥ śrī-kṛṣṇasyātikramaḥ tad-veṇu-ravācchādanāparādhas
tasmin śaṅkita-cetāḥ san suhṛdaṁ tad-varṇādy-anukārāt \| sakhāyaṁ
śrī-kṛṣṇam uparambhati rabha rābhasya ity asmāt kautukī bhavatīty arthaḥ
\|\|12.13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyā
govardhana-nikaṭa-vāsinyo govardhana-kandarākṛta-saṅgetatvena
prākṛta-vilāsāḥ kāścid āhuḥ---sahabala itidvābhyām \| he vraja-devyaḥ !
yarhi yadā veṇuraveṇa svayaṁ jātaharṣo viśvam api sthira-jaṅgamaṁ
harṣayan sahabalaḥ balaṁ balātkāras tena saha vartamānaḥ sabalo balavān
iti yāvat, uparambhati parirambhate, tadā krīḍāśrumahānaye meghaḥ
sumanobhir jalaśīkararūpaiḥ puṣpaiḥ suhṛdaṁ bhinnam, varṇasāmānyāt
abhyavarṣat siṣeca \| na kevalaṁ siṣeca chāyayā pratapatram, ātapatraṁ
ca vidadhat vidhatte, ākhyāta-pratirūpaka-kṛta-pratyayaḥ \| na kevalaṁ
tathā, mandaṁ mandam anugarjati, veṇunādam anukarotīty arthaḥ \| athavā,
mahad atikramaṇa-śaṅkyaivanugarjati \| mahataḥ śrī-kṛṣṇasyātikramaṇam
uparivartanaṁ, tena śaṅkitaṁ ceto yasya \| ayaṁ
bhāvaḥ---snehenātapakrama-nirāsārtham uparivartamāna ātapatraṁ vidhatte
\| athavoparivartamānatvena kopo'pi tasya bhavati, tena sa svayam eva
mandaṁ mandaṁ garjati \| yady api mamāyam aparādhas tathāpi chāyāṁ
kariṣyāmy eva \| eṣa mamāparādhaḥ kṣantavya eveti śabdāyate \| kutrety
āha---sānuṣv ity-ādi \| kṣitibhṛto govardhanasya uparambhati parirabhata
ity atrerṣā \|\|12.13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūmiṣṭhānām ānandam
anuvarṇya ākāśa-sthānāṁ jaḍānām api veṇu-nāda-hetukaṁ taṁ varṇayanti \|
saha-balaḥ sahacara-sainya-sahitaḥ \| sragbhiś
cūḍā-vakṣa-sthala-vartinībhir avataṁsābhyāṁ karṇa-vartinībhyāṁ ca
vilāsaḥ śobhā yasya saḥ \| sānuṣu girer nitambeṣu sthitaḥ svayaṁ
veṇu-raveṇa jāta-harṣaḥ viśvaṁ harṣayan harṣayituṁ yadā uparambhati
ra-layor aikyād antarbhāvita-ṇy-arthatvāc ca veṇu-ravam upalambhayaty
āśvādayatīty arthaḥ \| atra kṛṣṇasya giri-nitamba-varti-meghatve
śrag-avataṁsānāṁ balākātvaṁ pītāmbarasya viduttvaṁ veṇu-ravasya
vṛṣyamāṇa-sudhā-rasāsāratvaṁ gamyam \| tadā megha ākāśasthaḥ
mahad-atikrameṇa mahataḥ sataḥ sakāśād atiśreṣṭhasya
kṛṣṇa-meghasyātikrameṇa śaṅkita-cittaḥ \| manda-mandam anugarjati
veṇu-ravasyānukūlyenaiva prātikūlyenety arthaḥ \| suhṛdaṁ
viśvārti-haraṇa-karma-varṇādi-sāmyāt sakhāyaṁ sumanobhiḥ
sūkṣma-puṣpa-tulyair hima-kaṇaiḥ \| abhi paritaḥ
sūryātapatāpa-nivṛtty-artham abhyavarṣat \| pratapād ātapāt trāyata iti
pratapatraṁ sva-cchāyayā kurvan \|\|12.13\|\|

**\...**

**\|\| 10.35.14-15 \|\|**

vividha-gopa-caraṇeṣu vidagdho

veṇu-vādya urudhā nija-śikṣāḥ \|

tava sutaḥ sati yadādhara-bimbe

datta-veṇur anayat svara-jātīḥ \|\|

savanaśas tad upadhārya sureśāḥ

śakra-śarva-parameṣṭhi-purogāḥ \|

kavaya ānata-kandhara-cittāḥ

kaśmalaṁ yayur aniścita-tattvāḥ \|\|

**śrīdhara-svāmī (bhāvārtha-dīpikā) :** kiṁ ca, mahad etad āścaryam ity
āhuḥ\--vividheti \| he **sati** yaśode ! **tava sutaḥ**
**nānā-gopa-krīḍāsu** nipuṇo **veṇu-vādya**-viṣaye **nijaiva śikṣā**
yāsu, tāḥ svotprekṣitāḥ, na tv anyataḥ śrutā ity arthaḥ \|
**svara-jātīḥ** niṣāda-rṣabhādi-svarālāpa-bhedān **anayat** unnītavān
**yadā**, tadā **sureśāḥ** **tat** tāḥ svara-jātīḥ **savanaśaḥ**
mantra-madhya-tāra-bhedena yato pīta-dhvanir āgataḥ, tata **ānatā
kandharā cittaṁ** ca yeṣāṁ, te **upadhārya** samyag ākarṇya **kavayaḥ**
kovidā api, tena **niścitaṁ tattvaṁ** tad-bhedo yaiḥ **kaśmalaṁ** mohaṁ
**yayuḥ** \|\|14-15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *api ca* anyac ca \|
*svenaivotprekṣitāḥ* kalpitāḥ \| *ity artha* iti---etasyaiva
sarva-śāstra-yonitvam, śāstra-yonitvāt \[ve.sū. 1.1.3\] iti nyāyāt \|

yad vā, **vividhānāṁ** **gavāṁ** gīta-śabdānāṁ **patayo** gandharvāḥ,
teṣāṁ **caraṇeṣu** gīta-gatiṣu **vidagdhaḥ** samarthaḥ \|

yad vā, vividhānāṁ sva-sva-jāti-svabhāva-ceṣṭāsu nanā-vidhānāṁ gopānāṁ
caraṇeṣu karmasu vidagdhaḥ kuśalaḥ \|

yad vā, vividho gopo rakṣaṇaṁ tasya caraṇeṣu
tat-tad-āpad-rakṣaṇa-vidhiṣu vidagdha ity arthaḥ \|\*\| mando gambhīre
tāro'tyuccais trayas triṣu ity amaraḥ \| *yato* yatra \| *tatas* tatra
\| *kovidā* api gāna-pārajñā api \| *tad-bhedo* gāna-bhedaḥ \| kasmin
svare ko rāgo
bhairava-śrīrāga-hindola-mālakauśika-meghamallāra-dīpakādiṣv anyatamaḥ
\| kā vā
śābarī-gurjarī-lalita-ṭhodī-gandhā-vilāvala-sindhu-jayavantī-gaurī
kalyāṇa-karṇāṭa-parjadeśāsoraṭha-śoṇī-vihāgādiṣv anyatamā gīyata iti \|
tat tattvaṁ na viduḥ apūrva-gāna-śravaṇāt tan-niścayaṁ kartuṁ na śekur
iti bhāvaḥ \|

\[*viśvanāthaḥ*\] athāparāhne kāścana gopya āgamiṣyataḥ sva-preyasaś
cira-darśana-siddhy-arthaṁ vicārita-yuktayaḥ kenacin miṣeṇa
vrajeśvarī-sadanaṁ gatāḥ \| tatra ca vividha-vṛddhā-yuvati-bālikābhiḥ
sambhūya vistāryamāṇāḥ sva-suta-guṇa-karma-prabhāva-kathāḥ śṛṇvantīṁ
svayaṁ ca kathayantīṁ suta-viraha-vihvalā tāṁ sva-sva-manaś ca
samāśvāsayituṁ tāṁ sambodhya veṇu-gāna-guṇa-prabhāvaṁ
varṇayanti---vividheti \|

he sati śrī-yaśode ! vividhaṁ gopānāṁ caraṇāny ācaraṇāni gavāṁ kālato
dohana-vaśīkaraṇādīni, teṣu **vidagdhas** **tava sutaḥ** **adhara-bimbe
datta-veṇuḥ** san yadā **svārāṇāṁ** ṣaḍjādīnāṁ **jātīr**
aṣṭādaśa-mukhyāḥ anyāḥ sahasraśo vā **anayat** unnītavān \| kīdṛśīḥ ?
**veṇu-vādya**-viṣaye **urudhā** bahu-prakārā **nijāt** svasmād eva, na
tu parasmāt kasmāccid api **śikṣā** yāsu tāḥ \| **savanaśaḥ** samaye
samaye tat-svara-jāty-unnayanam **upadhārya śakra-śarva-parameṣṭhinaḥ
purogā** mukhyā yeṣāṁ, te śakropendrāgni-yamādayaḥ,
śarva-kātyāyanī-skanda-gaṇeśādayaḥ, brahma-catuḥsana-nāradādayaś ca
**kavayo** gāna-tālādi-sṛṣṭi-kartāro'pi **ānatā kandharāś cittāni** ca
yeṣām iti gāna-mādhurya-svādānubhāvaḥ **na niścitaṁ** rāgasya tālasya
tāna-svarādīnāṁ ca **tattvaṁ** svarūpaṁ yais te \| tataś cājñānād
veṇu-mādhuryāc ca mohaṁ prāpuḥ \| aho jagadīśvarā yatra mumuhuḥ, tatra
jagadīśitavyānām anyeṣāṁ mohe ko vicāraḥ ? ity āścarye \|
jagan-mohano'yaṁ tava suto'bhūd iti bhāvaḥ \|\|14-15\|\|

---------------------------------------------------------------------------------------------------------------------

**kaivalya-dīpikā : vividha-** iti \| **caraṇaṁ** caryā krīḍety arthaḥ
\| **vādyaṁ** vādanam \| **urudhā** bahudhā \| he **sati** yaśode !
**tava suto** yadā **svara-jātīḥ** ṣaḍjādi-prabhedān **anayad**
udbhāvitavān \| **nijā** sva-prajñotprekṣitā **śikṣā**-sampradāyo yāsu
**svara-jātiṣu** \| ādyayor vaḥ \|\|

**savanaśa** iti anusandadhat \| **tat** tathā-vidhaṁ gītam \| **śarvo**
rudraḥ \| **ānatā kandharā cittaṁ** ca yeṣām \| citta-pūrvakaṁ praṇemur
ity arthaḥ \| **kaśmalaṁ** mohaḥ \| kasya svarasyāyaṁ prabhedo gīyata
iti niścayābhāvān mohaḥ \| ādyayoḥ śaḥ \| antyayoḥ kaḥ \|\|14-15\|\|
\[mu.pha. 12.52-53\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
ādhunika-kṣaṇa-paricaya-visādhvasābhir bhavatībhir eva,
nānā-kauśala-dhurandharābhiḥ kautuka-vaśān nānā-vidheṣu
yamunā-pārāvārādi-karaṇa-dadhi-bhāra-vāhanādi-nānā-dhārṣṭya-sūcaka-ceṣṭā-grāhaṇena
mama stanandhayo nityam eva capalīkriyate iti yaśodayā prāg-ākṣiptāḥ
kāścit saṁprati vipralambha-śṛṅgārasyonmāda-daśāyāṁ tad evānusmṛtya
yaśodāṁ punaḥ sthitām ivodbhāvayantya āhuḥ---**vividha-gopa-caraṇeṣv**
ity-ādi dvābhyām \|

he **sati** ! śuddhe akuṭile yaśode ! **tava sutaḥ** khalu
**vividha-gopa-caraṇeṣu** grāmyair grāmyaiśvaryācaraṇeṣu vartmani salile
ca ghaṭṭa-pālādi-līlā-vilāseṣu yamunā-nāvikatvādiṣu ca vihāreṣu grāmyeṣu
svayam eva **vidagdhaḥ**, kenāpi na śikṣitaḥ \| tatra veṇu-vādana-vinoda
eva pramāṇam, yathā **veṇu-vādye** vidagdhaḥ \| tatra svayaṁ vidagdhatāṁ
prapañcayanti---**yadā urudhā** uru-prakārā **nijā** ātmīyā **śikṣā**
yāsu tāḥ **svara-jātīḥ** svarāṇāṁ ṣaḍjādīnām āndhrī-prabhṛtīr jātīḥ,
tadā **kavayaḥ** saṅgīta-kartāro munayo\'py **aniścita-tattvāḥ** santaḥ
**kaśmalaṁ yayuḥ** \| yāsāṁ svara-jātīnām---

> kaphādi-dūṣite kaṇṭhe tāsāṁ vyaktir na jāyate \|
>
> ato vīṇādyaṁ vakṣye calaṁ cācalam eva ca \|\|

iti bhūri-grāmādhyakṣo gopas tasya
ghaṭṭa-pāla-kara-grahaṇādi-vividha-grāmaiśvarya-ceṣṭāvat tasyāpi
tathā-vidha-grāmya-līlā ūhyāḥ \| yad vā, gopyanta iti gopā gopanīyā iti
yāvat tāni caraṇāni caritāni tāsu gopanīyā iti yāvat tāni caraṇāni
caritāni tāsu gopya-līlāsv ity arthaḥ \|\|14.15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ pragāyantyo'kasmāt
tatrāgatāṁ tāṁ śrī-vrajeśvarīṁ \| kiṁ vā, īdṛśa-pragānena tasyāḥ
sarvātiśāyitāṁ manasi kṛtvā sambodhya gopya utkarṣaṁ varṇayantyaḥ
sarva-sampattimatāṁ paramābhijñānām api śrī-brahmādīnām apūrvānubhūtena
gopa-krīḍā-viśeṣeṇa veṇu-vādyena ca moham āhuḥ\--vividheti yugalena \|

**vividhāni gopānāṁ** **caraṇāny** ācaraṇāni krīḍāḥ, teṣu **vidagdhaḥ**,
ato'**dhara-bimbe** **datta-veṇuḥ** san **yadā svara-jātīr ānayat**,
gopānām eva veṇu-vādanena rasikatvāt, ata evoktaṁ śrī-parāśareṇa
gopa-veṇu-pravādakau \[vi.pu. 5.6.48\] ity-ādi, tatrāpi
gopa-dūḍā-maṇitvena nija-śikṣā asādharaṇatayā svayam eva pravartitā ity
arthaḥ \| tad veṇu-vādanaṁ ca gopa-krīḍā-vaidagdhyā kadācit kṛtaṁ kiṁ
vā, madhyāhne viśva-harṣaṇārthaṁ viśvaparipūrakaṁ yat kṛtam iti,
adhara-vibe dattety anena tat-parama-madhuratvaṁ mohanatvaṁ ca
dhvanitam, tatra mātaraṁ prati putrotkarṣa-varṇane nija-bhāvaṁ saṅgopya
tat-santoṣārtham iva rūpakaṁ prayuktam \|

he **sati** ! jagat-pūjye ! atas tat sutasya tādṛśatvaṁ yuktam eveti
bhāvaḥ \| **upadhārya** sva-sva-sthāna eva sthitvākarṇya, **sureśā** iti
gandharvādi-dvārā gītādi-sampattir darśitā, **śakrādīnāṁ** trayāṇāṁ
sureśatvādau yathottaraṁ śraiṣṭhyam \| tatra śarvād api parameṣṭhinas
taj-janakatvāt, **puroga**-śabdena anye loka-pālāḥ śrī-garuḍādi-pārṣadā
vā \| **cittasyānatatvaṁ** tat-pravaṇatvam, **kaśmalaṁ** mohaṁ
**prāptāḥ**, tasya svarasyāyaṁ prabhedo gīyata iti **niścayābhāvāt** \|
kiṁ vā, mohana-veṇu-nāda-svabhāvād eva \| anyat tair vyākhyātam \|

yad vā, **veṇu-vādye urudhā svara-jātīr anayad** ity anvayaḥ \| katham ?
**adhara-bimbe datta-veṇuḥ** san **savanaśo**'nukālam **upadhārya**
tad-antikam āgatya śrutvety arthaḥ \| tādṛśa-yuktis tāsāṁ
tat-tad-darśanādi-sambhāvanayā tasyāṁ śrī-vrajeśvaryā viśvāsāt \|
**sureśā** iti sarvajñāna-vibhūty-ādimattvam uktam \| **kavayaś** ca
yogīśvarāḥ śrī-sanakādayaḥ \| **ānata-kandhara-cittā** iti
sva-sva-sthānād āgatya śrī-kṛṣṇaṁ dṛṣṭvā taṁ prāg bhaktyā praṇatavantaḥ
santa ity arthaḥ \|

yad vā, **na niścitaṁ citte** dṛḍhatayā dhartuṁ na śaktaṁ **tattvam**
ātma-svarūpādikaṁ yaiḥ, mohana-veṇu vādyena hṛta-cittatvāt \| yad vā, na
niścitaṁ brahmaiva tattvam \| kiṁ vā, veṇu-vādyam evaitat tattvam iti na
nirṇetuṁ śaktaṁ yaiḥ, veṇu-vādyasya tādṛśa-paramānanda-rasamayatvāt \|
kiṁ vā, brahmānandād api veṇu-vādyasya māhātmyena tad-vismaraṇāt \| yad
vā, na niścitaṁ tattvam kimbhūta-mādhurīmayaṁ śuṣira-gītam idam ? kiṁ
vā, anyaḥ parama-camatkāra-kārī tāvad apūrvaḥ karṇa-grāhyaḥ ko'pi
viṣayaḥ ? kiṁ vā, mahā-mohanaḥ ko'py eṣa mantra ullasatīti veṇu-gītasya
yāthārthyaṁ tais tathā-bhūtāḥ santaḥ paścāt **kaśmalaṁ yayuḥ**,
tad-eka-līna-cittatvāt sarvaṁ visasmarur ity arthaḥ \| anyat samānam
\|\|14-15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam ekānta-goṣṭhīṁ saṁgṛhya
goṣṭhe śrī-goṣṭheśvarī-goṣṭhī-gatāpi goṣṭhī tal-līlā-krama-prāptatayā
saṁgṛhyate \| tatrāpi vividha-prakāra-viśeṣeṇa tat kathām eva tāḥ
kurvantīti vivakṣayā \| tatrotkrānte madhyāhne
putrāgamana-vilamba-śaṅkayā tāṁ khidyamānāṁ
tad-vilamba-hetūpanyāsa-pūrvaka-gopanīya-rasa-nibaddhena
nikhila-paramāścarya-vaidagdhī-maya-tat-krīḍābhiniveṣa-varṇanena
protsāhayantyaḥ sāntvayanti \| nigūḍhaṁ tu sveṣām api jhaṭiti
tad-āgamanecchayā tad-dvārā tad-abhiniveśaṁ vārayitum atiprayanti
sādhāraṇa-janavat spaṣṭa-tad-vārtā-kathanena nija-bhāva-gūhanam api
kurvanti---vividheti \| **vividha-gopācaraṇeṣu vidagdha** iti sāmānyatas
tair eva sarva-manohara ity arthaḥ \| tatra ca **adhara-bimbe
datta-veṇus** tenātivirājamānaḥ sann ity arthaḥ \|

yadā viśva-harṣaṇādi-samaye **svara-jātīr** utthāpitavān, tatrāpi veṇv
ity-ādi lakṣaṇāḥ **urudhā** **nijaiva śikṣā** yāsu tāḥ tādṛśīś ca \| tāḥ
veṇu-vādya iti pārṣṇiko'nvayaḥ \| anyonya-svarādāv api nija-śiksāmayatve
veṇu-vādyatvādhikyam iti darśitam \| yad vā, **svara-jātīḥ**
katham-bhūtāḥ ? **nija-śikṣāḥ** \| punaḥ kathaṁ-bhūtāḥ ? **veṇu-vādya
urudhā,** tatra tu nānā-prakārāḥ \| tatrāpi pūrvavat \|

he **sati** ! jagat pūjye ! atas tvat-sutasyāpi tādṛśatvaṁ yuktam eveti
bhāvaḥ \| **upadhārya** śrutveti sva-sva-sthānād eva śravaṇaṁ labhyate
\| tataś ca tasya phala-rūpatve'pi sarva-vyāpakatvaṁ bodhite, tathaiva
nija-śikṣā-viśeṣāt **sureśā** gandharvādi-dvārā
gītādi-śravaṇa-sampattimanto'pi svayaṁ **kavayo'pi** **śakra-purogās**
tat-sahita-loka-pālādayo deva-jātayaḥ, **śarva**-purogās
tat-sahita-devī-skanda-gaṇeśādayas tad-gaṇāḥ, **parameṣṭhi**-purogās
tat-sahita-catuḥsana-nārada-saptarṣi-prajāpati-gaṇādayaḥ \| kramas tu
śakrādīnāṁ bahir-indriyeṇa prathamata eva tac-chravaṇāt \| śarvasya
kailāsasthatve'py antar-niṣṭhatve tad-anantaram eva \| parameṣṭhinas tu
daviṣṭhatvena tad-anantaram eveti \| **cittasya ānatatvaṁ**
tac-chravaṇatvam ekasya svarasyāyaṁ prabhedo gīyate iti
**niścayābhāvāt** \| veṇu-nāda-mādhuryāc ca **kaśmalaṁ yayuḥ** \| anyat
taiḥ \|

athavā, **svarān jātīś** ca **savanaśaḥ** anukulaṁ vāraṁ vāram api
śrutvety arthaḥ \| yad vā, **na niścitaṁ tattvaṁ** kim
adbhuta-mādhurīmayam idaṁ ? kiṁ vā, anyaḥ parama-camatkāra-kārī tāvad
apūrvaḥ karṇa-grāhyaḥ ko'pi viṣayaḥ ? kiṁ vā, mahā-mohanaḥ ko'py eṣa
mantra ullasatīti veṇu-gītasya yāthārthyaṁ yaiḥ tathā-bhūtāḥ santaḥ
paścāt **kaśmalaṁ yayuḥ** tad-eka-līna-cittatvāt sarvaṁ visasmarur ity
arthaḥ \| anyat samānam \|\|14-15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam ekānta-goṣṭhīṁ saṁgṛhya
goṣṭhe śrī-goṣṭheśvarī-goṣṭhī-gatāpi tal-līlā-krama-prāptatayā
saṁgṛhyate \| tatrāpi viśeṣeṇa tat-kathām eva tāḥ kurvantīti vivakṣayā
\| tatrotkrānte madhyāhne putrāgamana-vilamba-śaṅkayā tāṁ khidyamānāṁ
tad-vilamba-hetūpanyāsa-pūrvaka-gopanīya-rasa-nibaddhena
nikhila-paramāścarya-vaidagdhī-maya-tat-krīḍābhiniveṣa-varṇanena
protsāhayantyaḥ sāntvayanti---vividheti yugalena \| **upadhārya**
śrutveti kala-rūpasyāpi tasya sarva-vyāpakatvaṁ bodhitam \| tathaiva
**nija-śikṣā**-viśeṣāt \|\|14-15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**
ādhūli-khelana-paricaya-visādhvasābhir bhavatībhir eva
nānā-kalā-kauśala-dhurandharābhiḥ kautuka-vaśān nānā-vidheṣu
yamunā-pārāvāra-karaṇa-dadhi-bhāra-vahanādi-nānā-capala-ceṣṭā-grāhaṇena
mama tanayo nityam eva taralīkriyate iti śrī-vrajeśvaryā bahuśaḥ
prāg-ākṣiptāḥ kāścit samprati vipralambha-daśāyām unmādam āpannās tām
eva pura-sthitām eva jānantya āhuḥ---vividha gopa-caraṇeṣv ity-ādi
dvābhyām \|

he **sati** ! śuddhe akuṭile vrajeśvari ! **tava sutaḥ**
**vividha-gopa-caraṇeṣu** gopa-krīḍāsu **vidagdhaḥ** svayam eva nipuṇaḥ,
na kenāpy asau śikṣitaḥ \| athavā, gopo grāmeṣu bhūriṣu,
bahu-grāmādhikārī gopaḥ \| sa yathā kvacid vartmani salile ca pārāvāre
ghaṭṭa-pālādi ceṣṭāṁ kurvan paropadravaṁ karoti, tathāyam api gavyādiṣu
dāna-kriyāṁ kurvan asmān kadarthayati \| ato'yaṁ tathā-vidheṣu
gopa-caraṇeṣu svayam eva vidagdha ity arthaḥ \|

tatra veṇu-nāda eva pramāṇam \| yathā **veṇu-vādye** vidagdhaḥ svayam
**urudhā** bahu-prakārā **nijā** ātmīyā **śikṣā** yāsu, **tāḥ
svara-jātīḥ**, na tu kasyāpi tatropadeśaḥ \| svara-jātīḥ svarāṇāṁ
ṣaḍjādīnāṁ jātī rāndhrī prabhṛtīr **anayat** nayati,
vartamāne'tīta-vivakṣāyāṁ kāla-vipariṇāmaḥ \| tadā **kavayaḥ**
saṅgīta-kartāro brahmādayo'py **aniścita-tattvāḥ** santaḥ **kaśmalaṁ**
mohaṁ **yayuḥ**---\"kim idam ?" iti tattvaṁ na jñātavantaḥ \| ya evaṁ
veṇu-vādye nija-śikṣāṁ prakaṭayati---tasya gopa-caraṇeṣu vividheṣu yad
vaidagdhyaṁ tat kenopadeṣṭavyam iti mad-vidhāḥ prati vṛthāsūyāṁ mā
kārṣīr iti vākyārthaḥ \| iti unmādaḥ \|\|14.15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** athāparāhne kāścana gopya
āgamiṣyataḥ sva-preyasaś cira-darśana-siddhy-arthaṁ vicārita-yuktayaḥ
kenacin miṣeṇa vrajeśvarī-sadanaṁ gatāḥ \| tatra ca
vividha-vṛddhā-yuvati-yuvati-bālikābhiḥ sambhūya vistāryamāṇāḥ
sva-suta-guṇa-karma-prabhāva-kathāḥ śṛṇvantīṁ svayaṁ ca kathayantīṁ
suta-viraha-vihvalāṁ tāṁ sva-sva-manaś ca samāśvāsayituṁ tāṁ sambodhya
veṇu-gāna-guṇa-prabhāvaṁ varṇayanti---**vividha-** iti \|

he **sati** ! śrī-yaśode ! **vividhaṁ gopānāṁ caraṇāny** ācaraṇāni gavāṁ
kālena dohana-vaśīkaraṇādīni, teṣu **vidagdhaḥ** **tava sutaḥ
adhara-bimbe datta-veṇuḥ** san **yadā svarāṇāṁ** ṣaḍjādīnāṁ **jātīr**
aṣṭādaśa-mukhyāḥ anyāḥ sahasraśo vā **anayat** unnītavān \| kīdṛśīḥ ?
**veṇu-vādya**-viṣaye **urudhā** bahu-prakārā **nijāt** svasmād eva, na
tu parasmāt kasmāccid api, **śikṣā** yāsu tāḥ \| **savanaśaḥ** samaye
tat-svara-jāty-unnayanam **upadhārya** **śakra-śarva-parameṣṭhinaḥ
purogā** mukhyā yeṣāṁ te \| śakropendrāgni-yamādayaḥ \|
śarva-kātyāyanī-skanda-gaṇeśādayaḥ \| brahma-catuḥsana-nāradādayaś ca \|
**kavayaḥ** gāna-tālādi-sṛṣṭi-kartāro'pi \| **ānatāḥ kandharāś**
**cittāni ca** yeṣām iti gāna-mādhuryāsvādānubhāvaḥ \| **na niścitaṁ**
rāgasya tālasya tānasya svarādīnām ca **tattvaṁ** svarūpaṁ yais te,
tataś cājñānād veṇu-mādhuryāc ca mohaṁ prāpuḥ \| "aho jagad-īśvaro yatra
mumuhus tatra jagad-īśitavyānām anyeṣāṁ mohe ko vicāraḥ ?" iti
āścarye \| jagan-mohano'yaṁ tava suto'bhūd iti bhāvaḥ \|\|14-15\|\|

**\...**

**\|\| 10.35.16-17\|\|**

nija-padābja-dalair dhvaja-vajra-

nīrajāṅkuśa-vicitra-lalāmaiḥ \|

vraja-bhuvaḥ śamayan khura-todaṁ

varṣma-dhurya-gatir īḍita-veṇuḥ \|\|

vrajati tena vayaṁ sa-vilāsa-

vīkṣaṇārpita-manobhava-vegāḥ \|

kuja-gatiṁ gamitā na vidāmaḥ

kaśmalena kavaraṁ vasanaṁ vā \|\|

**śrīdhara-svāmī (bhāvārtha-dīpikā) :** asmākaṁ tu mohaṁ kiṁ brūmaḥ ?
ity āhuḥ---**nija-padābja-dalair** iti \| **dhvajādīni vicitrāṇi
lalāmāni** cihnāni yeṣāṁ taiḥ, **nijāni padāny evābja-dalāni** taiḥ,
**vraja-bhuvaḥ** **khura-todaṁ** khurākramaṇa-vyathāṁ śamayan
**varṣmaṇā** dehena **dhuryo** gajas tadvad **gatir** yasya sa kṛṣno
**vādita-veṇuḥ** san yad **vrajati**, tena nimittena
**sa-vilāsa-vīkṣaṇenārpito mano-bhava-vego** yāsu tā vayam \| **kujā**
vṛkṣās teṣāṁ **gatiṁ gamitāḥ** satyo \[**kaśmalena**\] mohena **na
vidāmaḥ** **kabaraṁ vā vasanaṁ** **vā** iti \|\|16.17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āha---*asmākam* iti
\| lalāmo'strī dhvaje śreṣṭhe bhūṣāyāṁ puṇḍra-cihnayoḥ iti yādavaḥ \|
yad vā, **nijāni** nityāni **padāni** padāṅkā eva **abjāni**, teṣāṁ
**dalair** itas tataḥ sthāpanaiḥ \| tena nimittena **varṣma-dhuryavad**
gamana\--rūpeṇa hetunā **sa-vilāsa-vīkṣaṇena** vibhramopeta-dṛṣṭyā
**vega** udreka-lakṣaṇa-saṁskāraḥ kau bhūmau jāyate iti **kujo** vṛkṣaḥ
\| "vraja-gatim" iti pāṭhe tu brāhme muhūrte rāsānte kṛṣṇena preṣitā ity
arthaḥ \| mohena mano'navasthā-lakṣaṇena **kavaraṁ** keśa-pāśaṁ
**vasanaṁ** kaṭyādi-dhṛtam \|\|16.17\|\|

---------------------------------------------------------------------------------------------------------------------

**kaivalya-dīpikā : nija-** iti \| **dalair** avayavaiḥ \| **nīrajaṁ**
padmam \| **dhvajādayo** **vicitrāṇi lalāmāni** cihnāni yeṣām \|
**khura-todaṁ** khura-vyathām \| **varṣmaṇā** dehena **dhuryaḥ** śreṣṭho
gaja iti yāvat tadvad **gatir** yasya sa tathā \| ādyayor naḥ, antyayor
vaḥ \|\|

**vrajati** iti \| yad **vrajati, tena** ity arthaḥ \| **sa-vilāsaṁ**
sa-śobhaṁ yad **vīkṣaṇam**, tena **arpito** **manobhava-vego** yāsām \|
**kuja-gatiṁ** **gamitā** drumavad jaḍībhūtāḥ \| **kavaraṁ** keśa-pāśam
\| ādyayor vaḥ, antyayoḥ kaḥ \|\|16-17\|\| \[mu.pha. 12.54-55\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atra cākasmāt
śrī-vrajeśvarīṁ prati tad-ukteḥ kāla-kramo nāpekṣyaḥ \| kiṁ vā,
ukta-nyāyena mādhyāhnika-tad-veṇu-ravānusārād atrāpi sa draṣṭavyaḥ \|
adhunā prasaṅgāt paramārtyā nija-moham apy āhuḥ---nijeti yugalena \|

nija-śabdena pādukādi-vyavadhānaṁ nirastam \| bahutvaṁ padānāṁ bāhulyāt
\| abja-dala-rūpakaṁ
cāgra-vistīrṇa-paścāt-saṅkucitābjāntar-dalākāruṇya-mārdavādi-sādṛśyāt \|
talaiḥ iti pāṭhaḥ keṣāñcin mataḥ \| tataś ca gauraveṇa
pada-bāhulyābhiprāyeṇaiva vā bahutvam \| nijatvād eva dhvajādīni
vicitrāṇi adbhutāny asādhāraṇāni lalāmāni lakṣaṇāni yeṣu taiḥ \|
śaṅkhya-cakrayor anuktir asādhāraṇa-śrī-viṣṇu-cihnayos tayoḥ
suprasiddhatvāt \| vraja-bhuvaḥ
śrī-govardhana-vṛndāvanādi-go-pracāra-bhūmeḥ gavādi-khurākramaṇa-vyathāṁ
śamayann iti pādābja-sparśasya svabhāvata eva sarva-tāpa-haratvāt \|
viśeṣata'c ca khura-kṣodādy-ācchādaka-dhvajādi-cihna-sundara-padānām
udayāt sarva-tāpa-haratvāt \| ata eva varṣma-dhurya-gatiḥ gajendravac
chanaiḥ śanair līlayā calann ity arthaḥ \| yata īrita-veṇuḥ
śīghra-gamane samyag-veṇu-vādanāsampatteḥ \| yadyapi tāsāṁ mohanārtham
eva tat tat, tathāpii dhārṣṭya-parihārārthaṁ \| kiṁ vā, atṛptatvena
tad-amananāt tathā noktam \| bhuvas todas tu khura-cihnodayena kevalaṁ
kṣata-sādṛśyāt, na tu tattvataḥ, paśūnāṁ teṣāṁ bhagavadīyatvāt \|

yad vā, dhenukāriṣṭādi-khurāṇi jñeyāni \| vrajati vrajād vanaṁ prayāti
\| yad vā, calati itas tato bhramatīty arthaḥ \| tena nimittena yat
savilāsaṁ sa-śobhaṁ sa-līlaṁ vā \| vīkṣaṇam asmāsu tatra tatra vā dṛṣṭiḥ
\| tenārpito'ntar-nihito mano-bhavasya vego yāsu tāḥ iti
svato'pratikāryatvam uktam \| tathā anya-hetukasyāpi tad-vīkṣaṇasya
kāma-vegārpakatvena mahā-mohanatvaṁ ca sūcitam \| evaṁ krameṇa
saundarya-līlā-mādhuryam uddiṣṭāḥ \| ataḥ kujānāṁ vṛkṣāṇāṁ gatiṁ
sthāvaratvaṁ jāḍyam ity arthaḥ \| gamitā prāpitāḥ satyaḥ \|

yad vā, kuja-gati-gamitvenety eko hetuḥ \| viśeṣataś ca sa-vilāsety
anyaḥ \| yad vā, teneti kuja-gati-gamitve sa-vilāseti na vidāma ity atra
hetur vivecanīyaḥ \| tasya vrajane nāsmākam agatvaṁ vaidagdhyā ca
mugdhatvam iti kāraṇa-vaiparītyena tasya paramaṁ mohanatvaṁ nija-dainyaṁ
ca darśitam \| kavaram uktam api vasanaṁ skhalad api na vidmaḥ \| vā
samuccaye \| apy-arthe eva vā \| yadyapi mohena sarveṣām eva
deha-daihikānām avedanaṁ syāt, tathāpi viśeṣataḥ kavara-vasanayor uktir
aṅganānāṁ tayos tatrāpi vastrasyāvaśyam evānusandheyatvāt \|

yugale'smin pūrva-yugaleṣv iva pratiślokaṁ
vākya-samāpti-nirvāha-parityāgena dvābhyām eva vākyaikyam \| kevalaṁ
vrajanād eva jāḍyam \| tac ca saṅgamād evety ādy-abhiprāyeṇa aḥ anyat
tair vyākhyātam \|\|

tatra gṛha-kṛtyārthaṁ kiṁ vā, putrotkarṣa-śrutyā
dvi-guṇita-tad-viccheda-duḥkhāt tasyāṁ nirgatāyām \|
śrī-yaśodā-gamana-pakṣe ca nijāśaṅkāyāṁ nirastāyām
ukta-brahmādi-moha-prasaṅgāt \| paramārtyā pūrvavan mitho nija-moham
evocur iti jñeyam \| vicitrety anenānyāni ca vividhāni yava-cakrādīni
cihnāny ucyante, dhvajādibhir lalāmaiḥ sundaraiḥ kuja-gatiṁ gamitāḥ
stabdhatāṁ prāpitāḥ \| paścāc ca mohena na vidmaḥ \| anyat tathaiva
\|\|16.17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
tad-anantara-jāta-līlā-mayī gopanīya-rasa-nibaddhā punar ekā kācid
ekānta-goṣṭhī saṁgṛhyate \| tatra tādṛśa-nānā-tat-kathāśrayeṇa
laṅghite'pi tṛtīye yāme nāgate śrī-bhagavati kāścid utkaṇṭhita-cittā
gopikāḥ gopāvṛtti-samaye tad-anveṣaṇārthaṁ puṣpāvacayādi-miṣeṇa kadācid
gacchanti ca vana-madhyam \| tatra dṛṣṭaṁ dināntare prasuvanti ca tad
evam avatārikā---aho ! prāṇa-sakhyaḥ ! tatra cānyeṣām astu moha-kathā
sphuṭam asmākam eva śrūyatām iti bhāva-vaivaśyenāhuḥ---nijeti \|

nija-śabdenāsādhāraṇatvaṁ vyajyate \| bahutvaṁ gauraveṇa pratinyāsam
apūrva-rūpatva-vivakṣayā vā nijatvād eva dhvajādīni vicitrāṇi adbhutāni
lalāmāni yeṣu taiḥ \| yad vā, dhvajādibhir vicitraiḥ lalāmaiś ca
sundaraiḥ upalakṣaṇāni caitāni prasiddhānāṁ cakrādīnām anatiprasiddhānām
aṣṭakoṇādīnāṁ ca vraja-bhuvaḥ vraja-sambandhi-go-pracāra-bhūmeḥ
lakṣaṇayā tad-gata-tṛṇādīnām ity arthaḥ \| gavādi-khurākramaṇa-vyathāṁ
śamayann iti gavāṁ paścāt paścād gacchato bhagavataḥ
padābja-sparśa-svabhāvata eva sadyas tṛṇādy-aṅkurotpatteḥ \| ata
evāsaṅkhya-dhenu-vṛnda-nitya-cāraṇa-samāveśaḥ syāt \|

tatra vilāsam āhuḥ---varṣma-dhurya-gatiḥ gajendravac chanaiḥ śanair
līlayā calann ity arthaḥ \| yata īrita-veṇuḥ śīghra-gamane
samyag-veṇu-vādanāsampatteḥ \| yadyapi svābhāvikam eva tasya tat tathāpi
vilāsa-viśeṣeṇa viśiṣṭam api syād iti tathoktam \|
tato'smad-dṛṣṭi-viṣaye tv adhikam eva tathā caritam iti vyañjitaṁ
vrajati itas tato bhramatīty arthaḥ \| 3 kāraṇa-bhūtena yat sa-vilāsaṁ
sa-līlaṁ vīkṣaṇam asmāsu tatra tatra ca dṛṣṭiḥ, tenārpito'ntar-nihito
mano-bhavasya vego yāsu tāḥ iti svato'tikātaryatvam uktam \| kuja-gatiṁ
sthāvaratvaṁ jāḍyam ity arthaḥ \| gamitā prāpitāḥ \|

yad vā, teneti kuja-gati-gamitve sa-vilāse sati na vidāma ity atra hetur
vivecanīyaḥ \| tasya vraja-janenāsmākam agatvaṁ vaidagdhyā ca mugdhatvam
iti kāraṇa-vaiparītyenādbhutatvaṁ tatas tasya paramaṁ mohanatvaṁ sveṣāṁ
dainyaṁ ca darśitam kavaraṁ vasanaṁ vā na vidmaḥ skhalitam iti śeṣaḥ \|
tad anuktir lajjayā kavaram iti kiyata vasanam apīty arthaḥ \| vā
samuccaye \| ṭīkāyām api tathaiva \|\|16.17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha tad-anantara-jāta-līlā-mayī
gopanīya-rasa-nibaddhā punar ekā kācid ekānta-goṣṭhī saṅgṛhyate \| tatra
tādṛśa-nānā-tat-kathāśrayeṇa laṅghite'pi tṛtīye yāme nāgate śrī-kṛṣṇe
kāścid utkaṇṭhita-cittā go-parāvṛtti-samaye tad-anveṣaṇārthaṁ
puṣpāvacayādi-miṣeṇa kāścid gacchanti ca vana-madhyam \| tatra dṛṣṭaṁ
dināntare prastuvanti ca \| tad evam avatārikā \| aho prāṇa-sakhyas
tatra tatra cānyeṣām astu moha-kathā \| sphuṭam asmākam eva śrūyatām iti
bhāva-vaivaśyenāhuḥ---nijeti yugalena \|

nijety asādhāraṇatvaṁ vyajyate \| bahutvaṁ gauraveṇa pratinyāsam
apūrva-rūpatva-vivakṣayā \| dalair iti kvacid vraja-bhuvas
tat-sambandhi-bhūmer lakṣaṇayā tad-gata-tṛṇādīnām ity arthaḥ \|
gavādi-khura-todaṁ śamayann iti gavāṁ paścād gacchataḥ śrī-kṛṣṇasya
padābja-sparśa-svabhāvata eva sadyas tṛṇādy-aṅkurotpatteḥ \| ata
evāsaṅkhya-dhenu-vṛnda-nitya-cāraṇa-samāveśaḥ syāt \|\|16.17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! yady evaṁ tasya
veṇu-vādya-kauśalaṁ na syāt, tadā katham asmākam īdṛg avasthā syāt ? ity
aparā āhuḥ---nija-padābjety-ādi dvābhyām \| dalair iti bahu-māne
bahutvam \| dhvaja-vajrādīni vicitrāṇi lalāmāni yeṣāṁ taiḥ \|
varṣma-dhūryo hastī tadvad gatir yasya yadeḍita-veṇu vādita-veṇus tadā
vayaṁ kuja-gati-vṛkṣavaj jāḍyaṁ gamitāḥ satyaḥ kaśmalena kavaraṁ vasanaṁ
vā skhalitam askhalitaṁ vā na vidāma ity arthaḥ \|\|16-17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** athānya-yūtha-sthāḥ
sva-sakhīḥ prati veṇu-hetukaṁ sva-moham evāhuḥ \| nija-padāny eva
abja-dalāni taiḥ \| kīdṛśaiḥ ? dhvajādīni vicitrāṇi lalāmāni cihnāni
yeṣāṁ taiḥ \| goṣṭha-gamana-samaye agrato gatānāṁ gavāṁ khura-todaṁ
khurākramaṇa-vyathāṁ vraja-bhuvaḥ śamayan \| tad-upari
sva-caraṇābja-nyāsena śamayituṁ yadā varṣmaṇā dehena dhuryo gajas tadvad
gatir yasya sa kṛṣṇo vrajati, tadā tena kṛṣṇena
sa-vilāsa-savīkṣaṇenaivārpito manobhava-vego yāsu tā vayaṁ kujā vṛkṣās
teṣām iva gatiṁ gamitāḥ prāpitāḥ satyo mohena kavaraṁ vasanaṁ vā na
vidāmaḥ \| tayoḥ skhalanaṁ na jānīma ity arthaḥ \| tena vraja-bhuvaḥ
khura-todaṁ caraṇāmbuja-nyāsena śamayāmāsa \| vraja-subhruvāṁ tu
manasija-todaṁ nayanāmbuja-nyāsenotpādayāmāsa ity evam evāsmākaṁ lalāṭam
iti dyotitam \|\|16.17\|\|

**\...**

**\|\| 10.35.18-19\|\|**

maṇi-dharaḥ kvacid āgaṇayan gā

mālayā dayita-gandha-tulasyāḥ \|

praṇayino'nucarasya kadāṁse

prakṣipan bhujam agāyata yatra \|\|

kvaṇita-veṇu-rava-vañcita-cittāḥ

kṛṣṇam anvasata kṛṣṇa-gṛhiṇyaḥ \|

guṇa-gaṇārṇam anugatya hariṇyo

gopikā iva vimukta-gṛhāśāḥ \|\|

**śrīdhara-svāmī (bhāvārtha-dīpikā) :** kiṁ ca maṇi-dharo maṇīn
grathitān go-gaṇanārthaṁ dharatīti maṇi-dharaḥ \| kvacid deśe etair
maṇibhir gā āsamantād gaṇayan \| tathā dayita-gandhā yā tulasī tasyā
mālayā saha vartamānaḥ \| praṇayinaḥ priyasyānucarasyāṁse bhujaṁ
prakṣipan \| yatra yadā kadācid agāyata \|

tadā kvaṇita-veṇu-raveṇa vañcitāny apahṛtāni cittāni yāsāṁ tāḥ kṛṣṇasya
hariṇasya gṛhiṇyo bhāryāḥ guṇa-gaṇārṇaṁ guṇa-gaṇa-samudraṁ kṛṣṇam
anugatya prāpya tāḥ kṛṣṇam evānvasatānvāsata \| na nyavartantety arthaḥ
\| kutaḥ ? yato vimuktā gṛhāśā yābhis tā gopikā iva tā api hy evam
evānvāsateti \|\|18.19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āhuḥ---kiṁ ca iti \|
tathā viśeṣaṇāntaram āha---aṁse bhuja-śirasi \| pratikṣipan nidadhānaḥ
\| yad vā, maṇidharaḥ kaustubhadharaḥ

> maṇiḥ strī-ṁsayo raśmajātau muktādikeṣu ca \|
>
> kaṇṭha-deśastane'jāyā liṅgāgralijare'pi ca \|\| iti medinī \|\|18\|\|

anvasateha dīrghābhāvas tv ārṣaḥ \| ity arthaḥ iti---kiñcid-guṇavān api
loke na tyajyate kim uta guṇa-gaṇābdhir ity āśayaḥ \| tatra hetum
āśaṅkya samādadhire---kuta iti \| yato hetor gṛhāśa tyaktāto hetoḥ
kṛṣṇam upāsata, tyakta-sarva-parigrahair eva kṛṣṇa upāsyata iti bhāvaḥ
\| goṣṭha sthānāṁ sveṣāṁ mohanam iva vanasthānāṁ mṛgīṇāṁ veṇu-hetukaṁ
mohanam āhuḥ---maṇidharaḥ go-gaṇa-saṅkhyānamaṇi mālādharaḥ \|
śukla-rakta-śyāma-pītānāṁ caturṇāṁ varṇānāṁ pratyekaṁ
pañca-viṁśati-prabhedaiḥ śataṁ varṇā bhavanti \| tathaiva
citritatva-candana-tilakatvādi varṇair mṛdaṅgamukhatvādyākārairścānye'py
aṣṭa prabhedā bhavanti \| tataś ca tat-tad varṇākārair
aṣṭottara-śatamaṇi golaker gogaṇanārthaṁ śrī-kṛṣṇena gojapamālaikā
kṛtāsti, tāṁ mālāṁ gṛhītvaivāsaṅkhyānām api gavām aṣṭottaraśataṁ yūthān
pṛthak pṛthag varṇān gaṇayati \| tathāhi---hihī dhavarīty āhvānena
dhavarīty āhvanena dhavalīyūtho yathā tathaiva haṁsī candanī gaṅge mukte
ity āhvānena, tat-prabhedāś caturviṁśatir anye'pi yūthā āyānti \|
kuṅkumī sarasvarīty ādi-sañjñā, śmāmalā dhūmalā-yamunety ādisañjñā, pītā
piṅgalā haritālikety ādi-sañjñā, citritā citra-tilakā dīrgha-tilakā
tiryaktilakety ādi-sañjñā, mṛdaṅga-mukhī siṁha-mukhītyādi-sañjñāś ca
sva-sva-nāmabhir āhūtā āyāntyato vanād goṣṭhagamanasamaye kāścanāpi gāvo
vismṛtā bhaveyur ity ekaikamaṇi-golakāvartanena gā gaṇayan dayita-gandhā
tulasī tasyā mālayā saha vartamānaḥ praṇayinaḥ priyasyānucarasya skandhe
bhūjaṁ prakṣipan yadāgāyata \| tadā veṇo raveṇa vañcitānyapahṛtāni
cittāni yāsāṁ tāḥ, kṛṣṇasya gṛhiṇyo hariṇyaḥ kṛṣṇam anvasata \|
anvavartantety arthaḥ \| yato guṇa-gaṇārṇavaṁ guṇa-samudraṁ kṛṣṇam
anugatya prāpya tad-guṇānāsvādy ety arthaḥ \| vimuktā gṛhāśā yābhistāḥ
gopikā iva vayam apy evaṁvṛttā bhavāmaḥ \|\|19\|\|

---------------------------------------------------------------------------------------------------------------------

**kaivalya-dīpikā : maṇi-** iti \| **maṇayaḥ** kāca-ghaṭitādayaḥ \|
**dayito** **gandho** yasyāḥ **tulasyāḥ**, tasyā **mālayā** viśiṣṭaḥ \|
**praṇayinaḥ** priyasya kadā karhy api \| ādyayor maḥ, antyayor
pra-śabdaḥ \|\|

**kvaṇita-** iti \| **kṛṣṇam anvasata** anugatā āsan \| **kṛṣṇasya**
mṛgasya hareś ca **gṛhiṇyaḥ** \| **guṇa-gaṇasya arṇam** arṇavam \|
**gopikā** iva hariṇyo viraha-pāṇḍarāḥ \| ādyayoḥ kaḥ, antyayor gaḥ
\|\|18-19\|\| \[mu.pha. 12.56-57\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he sakhyaḥ ! vayam eva
tasya priyā iti garvam udvahāmaḥ \| paśyata hari-līlāyām anurāgam ity
anyā āhuḥ---maṇi-maya ity-ādi dvābhyām \| maṇi-dharaḥ kaustubha-dhārī \|
etās tu kṛṣṇa-gṛhiṇya iti nāmnaivātmānaṁ toṣayanti, vayaṁ tu na tathā \|
he gopi ! etā vimukta-gṛhāśāḥ \| kā iva ? vayam iva na hi na hi vayam
adyāpi gṛhe tiṣṭhāmaḥ \| etās tu vana eva etena
sarvathāsmad-adhikānuraktā etā iti dainyam \|\|18.19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho bata gopikānām
asmākaṁ tad eka-gatīnāṁ tair moho yukta eva, paśu-strīṇām api dūratas
tasya saurabhyeṇa gītena ca moho'bhūd ity āśayena \| kiṁ vā, prakṛtam
anusṛtya aparāhne āsānna-gṛhāgamana-samaye svīkṛta-veṣāntarasya gavām
āgamanārthaṁ veṇu-gānenaiṇīnām api mohaḥ kimutāsmākaṁ gopīnām ity
āhuḥ---maṇīti yugalena \| maṇayaḥ---mauktikādaya, āgaṇayann iti vrajaṁ
prati nivartanenāvaśyaṁ sambhālanāt, gā go-jātīr dhenu-vṛṣādīn ity
arthaḥ \|

anya-paśu-varga-sadbhāve'pi gavāṁ gaṇanaṁ teṣu sneha-viśeṣeṇa, yady api
kṛṣṇavat-saira-saṅkhyātaiḥ \[bhā.pu 1o.12.3\] iti pūrvokteḥ, pṛthak
cāryamāṇānāṁ vatsānām apy ānantyena gavām anyeṣāṁ paśūnāṁ paramānantyena
gaṇanā na sambhavet, tathāpi yūthādi-bhedena gaṇanā kalpyā \|

yad vā, gavām asaṅkhyatve'pi tadgaṇanaṁ tat-sambhālanaṁ gopānām
āvaśyakam iti hi vyavahāraṁ, dayita-gandhatvena tulasyā mālayā
patrādibhir nirmitayā sadā viśiṣṭa ity arthaḥ, paśūnāṁ ghrāṇa-veditvena
dūrāt tad-ghrāṇena hariṇīnām āgamane kāraṇam ekam uktam \| kiṁ ca,
anucarasyāṁse bhūjaḥ vāmaṁ prakṣipann iti līlāvasthānaṁ snehādikaṁ ca
darśitam, praṇayiṇaḥ iti veṇunā gāne prāyas tri-bhaṅgī-lalita-mudrayā
śrī-vāma-bāhunā tat-kaṇṭhpariveṣṭanato gāḍhāliṅgana-sampatteḥ, ataḥ sa
eva prema-yuktaḥ saubhāgyavān, na tu vayam iti bhāvaḥ \|
kvanita-veṇu-raveti vakṣyamāṇatvād veṇu-naivāgāyad iti siddham eva \|
kvaṇiteti viśeṣaṇena sadā sahaja-nādamayatvaṁ tathā ravety anena ca
kevalaṁ sakṛd īṣad vādanam evābhipretam, na ca
vicitra-madhura-svara-gānadikam apekṣitam, tathāpi
sahaja-mādhuryamayatvāt tad-ravo'pi gīte paryavasyatyevety
uktam---agāyateti \|

yad vā, śrī-mukhenaiva yada agāyat, tadā gānānantaraṁ rasa-viśeṣeṇa
kvaṇito vādito yo veṇus tasya raveṇa vañcita-cittāḥ, vañciteti śleṣeṇa
pratāraṇaṁ sūcitam, anyathā tādṛśa-mohanāntike tathāsthity anupapattiḥ,
kṛṣṇa-gṛhiṇyaḥ pati-sahitā apīty arthaḥ, tat-parityāgena kṛṣṇam eva
anvasata anugatā āsann ity arthaḥ \| tatra hetuḥ---guṇa-gaṇārṇam iti \|
viśeṣatac cānugamya prāpya anusṛtyeti vā, kṛṣṇa-gṛhiṇya iti śleṣeṇa tā
api kṛṣṇasya bhāryātvaṁ prāptā iti narma \| kiṁ vā, ātmanas tāsāṁ ca
svabhāvasyaikya-vivakṣayā viśeṣeṇa snehādi-parityāgena samūlatayā muktā
gṛheṣu gṛha-tat-sambandhiṣu āśā vāñchāpi yābhis tāḥ \|

yad vā, vimuktā gṛhā āśaścāśanaṁ yābhiḥ, yathā vayaṁ tasya
veśa-līlā-veṇu-gītādi-mohitās tamananta-guṇam anusṛtya
tato'tyalpa-guṇa-nija-patiparityāgena tasya bhāryātvaṁ prāptā
vimukta-deha-geha-tat-sambandhi-putra-dhanādyāśāḥ satyo hariṇyas
tad-viraha-pāṇḍurāstamevānuvartāmahe, tadvad iti, vayam ity anuktvā
gopikā ity uktaṁ tajjātitvenaiva tad eka-svabhāva-prasiddheḥ \| yad vā,
vayam ity ukteḥ sakāśād api gopikā ity asya rasa-viśeṣa-poṣitvāt,
śleṣeṇa---gopayantīti gopikā deha-rakṣaṇaparāḥ, anyathā tad viraheṇa
jīvanānupapattir iti bhāvaḥ \| yad vā, anugamyās tenaivānusartuṁ yogyā
api hariṇyaḥ \| ayaṁ bhāvaḥ---etādṛśaṁ tasya veśādi-mohanatvaṁ
yenānusartāram api svayam evānusarantīti \| etad apy
ātmabhāvābhiprāyeṇaiva \| anyat samānam \|\|18.19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā parāhne
svīkṛta-veśāntaro gṛhāgamanāya muhur veṇu-gānena gāḥ samāharati gaṇayati
ca \| aho bata tatra mṛgyāpyākriyante kim uta vayaṁ gopya ity āhuḥ \|
maṇīti \| maṇi-mālā-dhārī san gā āgaṇayan jagau kramaśas tat tad
yūtha-mukhya-mukhyāyā nāma veṇunā gāyatisma tās tathaiva
sva-sva-yūthenāgatās tat tad varṇādi-saṅketī-kṛta-tan maṇi-mālayā
gaṇayati sma cety arthaḥ \| yady api kṛṣṇavat saira-saṁkhyātair iti
pūrvoktaṁ tathāpi yūtheśādi gaṇanābhiprāyeṇaivedam uktaṁ tad
buddhi-prāvīṇyābhiprāyeṇa vā \| uparyupari buddhīnāṁ
carantīśvara-buddhaya iti nyāyena dayita-gandhatvena tulasyā mālayā
patrādi-nirmitayā sadā viśiṣṭa ity arthaḥ \|

yad vā, bhramara-gānaṁ mālāyāṁ prakalpya sāpatnyena serṣyam āhuḥ \|
tathā sahāgāyateti tasyā dhārṣṭyaṁ vyañjitaṅkikurvann agāyata kiñcin
nīca-bhūmikāsthitasya anucarasyāṁse bhujaṁ vāmaṁ dakṣiṇam eva vā
kūrparordhva-bhāgaṁ prakṣipan līlayā vinyasan \| ataḥ sa eva
prema-yukta-saubhāgyavān na tu vayam iti bhāvaḥ \| kvaṇita-veṇu-raveti
vakṣyamāṇatvād veṇu-naivāgāyad iti siddhaṁ kvaṇiteti viśeṣaṇena
kvaṇana-viśeṣeṇa vādito yo veṇus tasya raveṇa vañcitāni pralambhatāni
tat pūrvakam apahṛtāni cittāni yāsāṁ tāḥ kṛṣṇa-gṛhiṇyaḥ kṛṣṇeti
deśa-pāvana-patikā apīty arthaḥ \| gṛhiṇya iti mānuṣa-jātivat patyuḥ
parama-preyasyo'pīty arthaḥ \| kṛṣṇam anvasata tat parityāgena kṛṣṇam
evāśritā ity arthaḥ \| tatra hetuḥ guṇa-gaṇāṇam iti kṛṣṇa-gṛhiṇya iti
śleṣeṇāpi kṛṣṇasya bhāryātvaṁ prāptā narma \| vimukteti tair vyākhyātam
\|

yad vā, vimuktā gṛhāḥ āśāś śāśanaṁ yābhitāḥ gṛhaṁ patyādi-parikaraḥ
vayam ity anuktvā gopikā ity uktaṁ gopikā jātitvenaiva tad
eka-svabhāva-siddheḥ tad abhāve'pi tāsām isyabhiprāyeṇa \| yad vā, vayam
ity ukter api gopikā ity asya rasa-viśeṣapoṣakatvaṁ parokṣa-vacanāt
\|\|18.19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athāparāhṇe svīkṛta-veśāntaro
gṛhāgamanāya muhur veṇu-gānena gāḥ samāharati gaṇayati ca \| aho bata
tatra mṛgyo'py ākṛṣyante kim uta vayaṁ gopya ity āhuḥ---maṇīti yugalena
\| maṇi-mālā-dhārī san \|\|18.19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! vayam eva
tatrānuraktāḥ \| evaṁ-vidhaṁ tad-veṇu-ravākarṇana-janita-kaśmalatvād iti
mā garvaṁ kurudhvam \| paśyata hariṇīnāṁ tatrānurāgam ity
āhuḥ---maṇi-dhara ity-ādi dvābhyām \| maṇi-dharaḥ kaustubha-dhārī \| yad
vā, go-gaṇanena tat-saṅkhyā-saṅketitān hāra-sambandhinīn maṇīn dharatīti
tathā \| praṇayino'nucarasya priya-sakhasya subalādeḥ \| kadā kasminn
api samaye'gāyata veṇuneti śeṣaḥ \| etās tu kṛṣṇa-gṛhiṇya iti
nāmnaivātmānaṁ toṣayanti \| asmākaṁ tu tathā nāma na kecid api vadanti
\| etā vimukta-gṛhāśāḥ \| vana-sthitatvāt \| vayaṁ tv adyāpi gṛhe
vartāmahe \| gopikā iva kṛṣṇam anvasata, anvāsatety arthaḥ \| na kā iva
? api tu svayam iva, atrodāharaṇābhāvaḥ \| athavā, gopikā ivānvasata \|
api tu vimukta-gṛhāśā etāḥ, gopikās tu na tatheti viśeṣaḥ \| yato gopikā
vayam adyāpi gṛha eva vartāmaha iti dainyam \|\|18.19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** goṣṭha-sthānāṁ sveṣāṁ
moham iva vana-sthānāṁ mṛgīṇāṁ veṇu-hetukaṁ moham āhuḥ \| maṇi-dharaḥ
go-gaṇana-saṅkhyāna-maṇi-mālā-dharaḥ \| śukla-rakta-śyāma-pītānāṁ
caturṇāṁ varṇānāṁ pratyekaṁ pañcaviṁśati-prabhedaiḥ śataṁ varṇā bhavanti
\| tathaiva citritatva-candanatilakatvādi-varṇair
mṛdaṅga-mukhatvādy-ākāraiś cānye'py aṣṭa-prabhedā bhavanti \| tataś ca
tat-tad-varṇākārair aṣṭottara-śata-maṇi-golakair go-gaṇanārthaṁ kṛṣṇena
go-japa-mālaikā kṛtāsti, tāṁ mālāṁ gṛhītvaivāsaṅkhyānām api gavām
aṣṭottara-śataṁ yūthān pṛthak pṛthak varṇān gaṇayati \| tathā hi---hi hī
dhavalīty āhvānena dhavalī-yūtho yathā āyāti, tathaiva haṁsī candanī
gaṅge mukte ity-āhvānena tat-prabhedāś caturviṁśatir anye'pi yūthā
āyānti \| evam aruṇī kuṅkumī sarasvatīty-ādi saṁjñā śyāmalā dhūmalā
yamunety-ādi samjñāḥ pītā piṅgalā haritālikety-ādi saṁjñāḥ citritā
citra-tilakā dīrgha-tilakā tiryaktilety-ādi saṁjñāḥ mṛdaṅga-mukhī
siṁha-mukhīty-ādi saṁjñāś ca sva-sva-nāmabhir āhūtā āyānty ato vanād
goṣṭha-gamana-samaye kāścanāpi gāvo vismṛtā mā bhaveyur ity
ekaika-maṇi-golakāvartanena gā gaṇayan dayita-gandhā tulasī tasyā mālayā
saha vartamānaḥ \| praṇayinaḥ priyasyānucarasya skandhe bhujaṁ prakṣipan
yadā agāyata, tadā kvanitasya veṇo raveṇa vañcitāny apahṛtāni cittāni
yāsāṁ tāḥ kṛṣṇasya kṛṣṇa-sārasya gṛhiṇyo hariṇyaḥ kṛṣṇam anvasata
anvāsata anvavartanta ity arthaḥ \| yato guṇa-gaṇārṇaṁ guṇa-samudraṁ
kṛṣṇam anugamya prāpya tad-guṇān āsvādyety arthaḥ \| vimuktā gṛhāśā
yābhis tā gopikā iva vyam apy evaṁ vṛttā bhavāmaḥ \|\|18.19\|\|

**\...**

**\|\| 10.35.20-21\|\|**

kunda-dāma-kṛta-kautuka-veṣo

gopa-godhana-vṛto yamunāyām \|

nanda-sūnur anaghe tava vatso

narmadaḥ praṇayiṇāṁ vijahāra \|\|

manda-vāyur upavāty anukūlaṁ

mānayan malayaja-sparśena \|

vandinas tam upadeva-gaṇā ye

vādya-gīta-balibhiḥ parivavruḥ \|\|

**śrīdhara-svāmī (bhāvārtha-dīpikā) :** tad evaṁ vṛndāvana-pradeśeṣu
krīḍitvā sāyāhne go-dhanāni parāvartya yamunāyāṁ krīḍatas tasya
saubhāgyam anuvarṇayanti, kunda-dāma-kṛta-kautuka-veṣa iti \| gopīnām
utsavāya kunda-dāmabhiḥ kṛtaḥ kautukenotsavena veṣo'laṅkāro yena saḥ \|
he anaghe yaśode, tava vatsaḥ putro nanda-sūnuḥ kṛṣṇaḥ \| yadva sahaiva
bahvyaḥ kathayantyaḥ kāścit tava vatsa iti kāścin nanda-sūnur iti
cāhuḥ---narma-do harṣa-daḥ san yadā vijahāra krīḍati sma \|

tadā malayaja-sparśena malayajasya candanasyeva surabhiḥ śītaś ca yaḥ
sparśas tena taṁ kṛṣṇaṁ mānayann anukūlaṁ yathā tathopavaṭi vījayati \|
yad vā, malayajo dakṣiṇo vayuḥ \| yadvā malayajasya kṛṣṇena
svaṅge'nuliptasya sparśena mānayann iti \| kiṁ ca,vandina iva stāvakāḥ
santo gandharvādi-gaṇā vādya-gīta-puṣpa-varṣādibhiḥ parivavruḥ parita
upāsata \|\|20.21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evaṁ tad ettham \|
kecit tu vivāhe yad varakare pūga-pīta-sarṣaṣādiyutaṁ sūtraṁ badhyate
tat--kautukaṁ, tat-sambandhī veṣo vaivāhyaveṣo yasya sa tathā \|

> kautukaṁ tva abhilāse syād utsave narma-harṣayoḥ \|
>
> tathā paramparāyātamaṅgale ca kutūhala \|
>
> vivāha-sūtra-gītādi-bhogayor api na dvayoḥ \|\| iti medinī \|\|

tava vatsa ity anenaiva sutatva-siddhau nanda-sūnur iti mahāmuneḥ kathaṁ
vasudevātmajatvabhrāntivāraṇāyaiva, nandādyaśodāyāṁ sākṣāj jāta iti
tattvābodhāya ceti \| neyamekoktiḥ punar ukti-doṣād vadantyā
bhrānti-sambhāvanā-kalpanāc cāta āha---yad veti \| harṣadaḥ
līlāvacanenānandadaḥ \|\*\| upamāna-garbha-samāsāpekṣayā tad-rahita eva
sa sādhuḥ \| akke cen madhu vindeta kim arthaṁ parvata vrajet iti
nyāyenāta āha---yad veti \| malayas-ambandhī vāyuḥ svabhāvata eva
sugandhiśīlo bhavatīti punar ukti-doṣa-vāyudvayasambandha-kalpanāc
cāsvārasya-pratīter arthāntaram āha---yad veti \| na kevalaṁ vāyur
evāpāsta kintvanye'pīty āha---kiṁ ca iti \| stāvakā maṅgala-pāṭhakāḥ \|
gandharvādīhādinā cāraṇa-vidyādharādayo grāhyāḥ \| puṣpādīty
atroktādinābhinayādi-grahaḥ \| taṁ kṛṣṇam \| pariratropārthe upasargāṇām
apy anekāryatvāt \| atha vrajeśvarī-sadanaṁ gatā gopyas tam aparāhne
sva-putrāgamana-vilambena vikṣubhyantīṁ tad vilambakāraṇoktyā
sāntvayanti---kundadāmeti yugalatrayeṇa \| **vaiṣṇava-toṣaṇī**---yanuyāṁ
paryaṭan śramopaśānty arthaṁ tatra snātvā tat-taṭ upaviśya
kautuka-vyañjaka veśaṁ paramotkaṇṭhayā meliṣyataḥ svabandhūn sukhāyetuṁ
kṛtvā yadā vijahāra pāda-viharaṇaṁ cakāra tadā manda-vāyurupavātīty
anvayaḥ \| praṇayināṁ vayasyānāṁ narmadaḥ parasparaṁ hāsopahāsa dyati
khaṇḍayati dadāti cet arthaḥ \| anatha iti---tava prāktanam arvācīnaṁ vā
kim apy aghaṁ nāsti yataḥ putrāniṣṭaṁ syāt tat kim iti kiñcid
vilamba-mātreṇaivāsurādi-hetukaṁ \| tad aniṣṭaṁ śaṅkasa iti bhāvaḥ \|
yato nandasya puṇyavac chiromaṇitvena prasiddhasya sūnuḥ, tava ca
mahā-puṇya-yaśasvitveneva yaśodāyā vatso mahāvātsalpapātrībhūtaḥ putraḥ,
loke hi mātā-pitror abhāgyenaiva bālasyāniṣṭaṁ bhaved ato na kṛṣṇasya
kim apy aniṣṭāmati bhāvaḥ \| tad vilambasya kāraṇaṁ vayaṁ bālakānāṁ
mukhemya eva śrutvā jānīmas tac chaṇv ity āha---mandeti \| malayajasya
malaya-parvatāt pannacandana vṛkṣasya sparśena saugandhyaṁ śaityaṁ ca
gṛhītvā tayor bhāreṇa drutaṁ calitam asamartho vāyuḥ kṛṣṇaṁ
mānayannanukūlaṁ yathā syāt-tathopavāti \| vandinas tāvakā ye
upadevagaṇā gandharvādayas te'pi sva-svaguṇān darśayanto vādyādibhiḥ
parivavru rāvṛṇvan \| ata eva tat tad anumādana-hetuko vilambo jāyate
eva guṇijño ramate iti nyāyāt \| na cātra khedaḥ samucitaḥ \| tvaputraṁ
te yad evaṁ sammānayanti tat tavaiva bhāgyam iti bhāvaḥ \|\|20.21\|\|

---------------------------------------------------------------------------------------------------------------------

**kaivalya-dīpikā : kunda-** iti \| **dāma** mālā \| he **anavadye**
\[anaghe\] yaśode ! yadā **vijahāra**, tadā **malayajasya** candanasya
**sparśena** viśiṣṭo **vāyur** **upa** samīpe **vāti** \| **upadevā**
vidyādharādayaḥ \| **vādyādibhir** viśiṣṭāḥ \| prathame antyayor
na-kāraḥ, dvitīye ādyayor maḥ \| antyayor vayor aikyād vaḥ \|\|20-21\|\|
\[mu.pha. 12.58-59\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanda-yaśodayor
bhāgya-vaśād evāsmad-vidhānāṁ dṛg-gocaro'yam iti manasi kṛtvā tāv eva
stuvantyo vatsalā ūcuḥ---kunda-dāmety-ādi dvābhyām \| he nanda ! tava
sūnuḥ \| anaghe yaśode \| tava vatso vātsalya-pātra ekadā yamunāyāṁ
vijahāra tadaivam ity uttareṇānvayaḥ \| yad vā, he anaghe puṇyavati
rādhe ! tava narmado nanda-sūnur yadā yamunāyāṁ vijahāreti
rādhā-sakhīnām evoktiḥ \| narmadatvam āha---praṇayināṁ madhye tava
vatsaḥ---vatsam ācaṣṭa iti tathā uro vatsaṁ ca vakṣaś ceti vatsayatīti
vatsa, aci asike vā rūpam \| vatso narmada ity ekaṁ vā padam \| vatse
vakṣasi uḥ sīvanaṁ yasya tathā-vidhaṁ yan narma, tad dadātīti tathā, yan
narma vakṣasi praviśati tad ity arthaḥ hāsaḥ \|\|20.21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha kṣaṇād āśvasya punaḥ
putrotkarṣa-śuśruṣayā tatrāgatāṁ śrī-vrajeśvarīm \| yad vā,
putra-vicchedārtāṁ putrāgamana-vārtayā sva-sthayituṁ tām
abhigamyāhuḥ---kundeti yugalena \| kautukaṁ krīḍotsavam,
veṣo'vataṁsāṅgadādy alaṅkāraḥ, evaṁ pūrvaveṣa-parityāgena veṣāntaraṁ
jñeyam \| gopair godhanaiś ca vṛta iti vikāle gṛhāgamane gopānāṁ
sarva-dina-krīḍāpariśrāntyādy upaśamārthaṁ gavāṁ cāntima-jala-pānārtham
iti tāsāṁ tādṛśa-paripālyatāpekṣayoktam, dhaneti śleṣeṇa gopā gāvaścaiva
tasya dhanāni, na tv anye etādṛśā janā iti bhāvaḥ \| nanda-sūnus tava
vatsaḥ iti dvayor api tayor harṣārtham, tatra tava vatsa iti tasyā
adhika-vātsalyam abhipretam \| he anaghe ! iti he sarva-kleśān abhijñe !
kiṁ vā, na vidyate aghaṁ duḥkhaṁ yasyāḥ sakāśād anyeṣām apīti
tvat-snehabhareṇaiva, kāle tasyāgamanāt tvatto'smākam api duḥkhaṁ
vinaṣṭam iti bhāvaḥ \| etac ca premabhara-svābhāvika-dainyena yamunāyā
jale tīre vā vijahāra \| tatra hetuḥ---praṇayaḥ sneha-viśeṣas tadvatāṁ
sahacarāṇāṁ narmadaḥ sann iti tvarita-darśana-vighnakāritvena
vraja-praveśa vilambe hetavaḥ, sahacarā itīryayā bhedaṁ janayanti \|
anukūlaṁ priyaṁ yathā bhavati \| mandeti---atyanta-saṁyuktābhiprāyeṇa
samastatayā viśeṣaṇam \| klinnānām api tāsām utsavārtham eva dhāraṇaṁ
jñeyam \|

malayajo dakṣiṇa-vāyur iti visarga-lope pṛthak padam iti māndyaṁ
śaugandhyaṁ śaityañceti guṇa-trayam \| tam iti karmapada-sambandhāt,
upavātītyasya vījayatīrty arthaḥ \| upadevā vidyādharādayas teṣāṁ ye
gaṇāste sarva evety arthaḥ \| vandina iti---gīta-dvārā stāvakatvāpekṣayā
mūlokta-vādya-gītādi-kramollaṅghanena gānapara-gandharvāṇām ādau lekhaḥ
\|

yad vā, mūla eva gīta-vādyeti pāṭha iti \| athavā kautukaṁ harṣaḥ,
veṣaśchandaḥ, śyāma-jalāyāṁ śrī-yamunāyāṁ vihārārthaṁ
pūrva-veśa-parityāgena śubhra-kunda-mālā-veśa-svīkāraḥ \| nandayatīti
nandaś cāsau sṛnuś ca vatsaḥ, nava-prasūtāyā dhener iva
tavātyanta-sneha-viṣaya ity arthaḥ \| upa samīpe bāti, malayajasya
candanasya sparśeneti dakṣiṇatvaṁ saurabhyaṁ coktam, tena ca vasantaḥ
kālo bodhyate, tasminn api kunda-puṣpāṇi
sarvartvāśraya-śrī-vṛndāvana-svābhāvād eva \|

yad vā, dakṣiṇa-vāyor atiśaityoṣṇatvena krīḍāyām apekṣatvād
rāsa-krīḍāyāṁ rākā-candra iva sadā tasyodayo jñeyaḥ \| ata eva vāsarān
ninyur iti sārvakālikadinānām eva tādṛśa pragānena nayanam api
susaṅgaccheteti dika \| ye vandino jāti-viśeṣā gokula-sthitā
agre'bhigatāḥ, ye ca deva-gaṇā vādyādibhir viśiṣṭāste sarve taṁ
parivavruḥ, sva-svasevayā veṣṭayitvā sthitā ity arthaḥ \| tatra valayo
gandha-puṣpa-vastrālaṅkārādayaḥ \| anyat samānam \|\|20.21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha punar
vrajeśvarī-sabhāgatam pūrvokta-go-samāharaṇādi-sāmayika-līlānantaraṁ
līlā-varṇanaṁ saṅgṛhyate taṁ ca samāharaṇaṁ dvitīya-jala-pāna-samaya eva
syāt iti vyajyate ca \| tādṛśīṁ ca līlāṁ svayam anubhūya kālātikam
eṇārtāṁ tan mātaraṁ tadāgamana-vārtayā svasthayitum abhigamya pūrvavad
āhuḥ \| kundeti yugmaka-trayeṇa \| kundeti mandeti ca kārtika-sāmo'yam
iti labhyate vasante kundān arhatvāt hemanta-śiśirayor vāyor dveṣāṁ ca
\| tatra ca tadīyena sarva-sukha-dalilatvena sarva-sevā-sukha-pātratvena
ca tāṁ svasthayanti vilambe kāraṇam api nivedayanti \| kundeti \|
yamunāyāṁ vijahāra tasyā jale snnāna-keliṁ vidhāya tīre savilāsaṁ
cikrīḍety arthaḥ \| kīḍaśaḥ san vijahāra tatrāhuḥ \| kunda-dāmeti \|
samasta-dina-bhramaṇaśrāntyā snānasyāpekṣatvāt kunda-dāmnāṁ
jala-klinnatāyāmaru-vipradatvena tat paścād bhava-yogyatvāc ca \|

tatra sarva-sukha-lilātvādikaṁ vadantyo vilambe kāraṇam api sūcayanti \|
gopety adibhiḥ tasya ca tādṛśatvaṁ yuvayoḥ putratvād anurūpam evety
arthaḥ \| sarvānandakatayā tan nāmnā prasiddhasya sūnuḥ \| na vidyate
aghaṁ duḥkhaṁ sarveṣām api yataḥ he tathā-bhūte iti tathaiva
sarvānandinyās tava ca vatsa ity arthaḥ \| tatra vatsa iti dhenūnāṁ
vatsa iva parama-senha-viṣaya ity arthaḥ \| atasdava tvaty arthaṁ
vaiyagryaṁ yuktam eveti bhāvaḥ \| gopeti \| jalādi-tṛptayā
sthagita-gamanair gopair godhanaiś cāvṛta ity arthaḥ \| tatrāpi praṇaya
sakhyamaya-snehas tad vatāṁ narmadaḥ saparihāsa-kelibhiḥ sukhada ity
arthaḥ \| kautukaṁ krīḍotsavo harṣo vā \| vaśo'vataṁsādy alaṅkāraḥ \|
evaṁ pūrva-veśa-parityāge veśāntaraṁ jñeyam \| anukulaṁ priyam \| yad
vā, pṛṣṭha-vāyutvena gamanānukūlaṁ yathā syād iti so'pi
tat-svairacāritāyāṁ sahāya iti bhāvaḥ \| ato manda-padaṁ śliṣṭam api
jñeyam \| tam iti karma-sambandhāt upavāti vījayatīty arthaḥ \|

yad vā, upa-samīpe vāti \| yatrādau tatraiva tādṛśo vāyur nānyatrety
arthaḥ \| mānayan pūjayan malayajeti tair vyākhyātam \| ata malayajo
dakṣiṇo vāyur iti pakṣe vaikalpiko visarga-lopaḥ \| śaradi tasya ca
sadbhāvāt tādṛśānukūlyāya tu sutarāṁ pṛṣṭha-vāyutva-pakṣe so'py anukūlaṁ
yathā syāt tathaivopavātīty arthaḥ \| upadevā gaṇa-devā gandharvādayo ye
te sarve'pīty arthaḥ \| vāndana iti gīteti ca gīta-dvārā stutir bodhyate
\| valivādyayos tu tad anugatatvam \| valir atra
divya-vastrālaṅkāra-bhogādi-sāmagrīmayo jñeyaḥ \| ato gīta-prādhānyāt
gandharvādi-gaṇā iti tair apy uktam \| parivavrur iti te'pi tad
āgamana-vilambaṁ cakrur ity arthaḥ \| kintu vāyor eṣāṁ ca
prasthāna-māṅgalikatvāt śīghra-sukhāgamanaṁ bhaved eveti bhāvaḥ
\|\|20.21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha punar vrajeśvarī-sabhā-gataṁ
pūrvokta-go-samāharaṇādi sāyikaṁ līlānantaraṁ līlā-varṇanaṁ saṅgṛhyate
\| tac ca samāharaṇaṁ dvitīya-jala-pāna-samaya eva syād iti \| vyajyate
ca tatra tādṛśīṁ ca līlāṁ svayam anubhūya kālātikrameṇārtāṁ tan mātaraṁ
tad-āgamana-vārtayā svasthayitum abhigamya pūrvavad āhuḥ---kundeti
yugala-trayeṇa \|

tatra ca tadīyena sarva-sukhada-līlātvena sarva-sevā-sukha-pātratvena ca
tāṁ svasthayanti vilambe kāraṇam api vivedayanti kundeti yugalena \|
yamunāyāṁ vijahāra tasyā jale snāna-keliṁ vidhāya tasyās tīre sa-vilāsaṁ
cikrīḍe ity arthaḥ \| kundeti mandeti ca kārtika-māso 'yam iti lakṣyate
\| vasante kundānarhatvāt hemanta-śirayor vāyor dveṣāc ca \|\|20.21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanda-yaśodayor bhāgya-vaśād
evāyam asmādṛśāṁ dṛg-gocara iti kṛtvā tāv eva stuvantyaḥ kāścid anyā
āhuḥ---kunda-dāmeti dvābhyām \| he nanda ! tava sūnuḥ \| he anaghe
vrajeśvari ! tava vatso yadā yamunāyāṁ vijahāra, tadā manda-vāyur
anukūlaṁ yathā syāt tathā upa samīpe vāti, vandinaś ca taṁ paribabrur
ity uttareṇānvayaḥ \| yad vā, he anaghe rādhe ! nanda-sūnuḥ śrī-kṛṣṇo
yadā yamunāyāṁ vijahāra, tadaivam ity arthaḥ \| kīdṛśaḥ ? tava vatso
narmadaḥ, vatsasya vakṣasa ūḥ saṁvaraṇam \| tasmin yan narma parihāsas
tad dadātīti tathā \| uro vatsaṁ ca vakṣaś ca ity amaraḥ \| veṣ
saṁvaraṇe ity asya kvipi saṁprasāraṇe siddham \| praṇayināṁ
praṇayi-janānāṁ gopī-janānāṁ madhye iti nirdhāraṇe ṣaṣṭhīti śrī-rādhāṁ
prati śrī-rādhā-sakhy-uktiḥ \|\|20.21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha vrajeśvarī-sadanaṁ
gatā gopyas tām aparāhne sva-putrāgamana-vilambena vikṣubhyantīṁ
tad-vilamba-kāraṇoktyā sāntvayanti \| kunda-dāmeti \| yugala-trayeṇeti
**vaiṣṇava-toṣaṇī** \| yamunāyāṁ paryaṭan śramopaśānty-arthaṁ tatra
snātvā tat-taṭe upaviśya kautuka-vyañjakaṁ veśaṁ paramotkaṇṭhayā
miliṣyataḥ sva-bandhūn sukhayituṁ kṛtvā yadā vijahāra pāda-viharaṇaṁ
cakāra, tadā manda-vāyur upavātīty anvayaḥ \| praṇayināṁ vayasyānāṁ
narmadaḥ parasparaṁ hāsopahāsaṁ dyati khaṇḍayati dadāti cety arthaḥ \|
anaghe ! iti tava prāktanam arvācīnaṁ vā kim apy aghaṁ nāsti, yataḥ
putrāniṣṭaṁ syāt tat kim iti kiñcid vilamba-mātreṇaivāsurādi-hetukaṁ tad
aniṣṭaṁ śaṅkase iti bhāvaḥ \| yato nandasya puṇyavac chiromaṇitvena
prasiddhasya sūnuḥ \| tava ca mahā-puṇya-yaśasvitvenaiva yaśodāyā vatsaḥ
mahā-vātsalya-pātrī-bhūtaḥ putraḥ \| loke hi mātā-pitror abhāgyenaiva
bālasyāniṣṭaṁ bhaved ato na kṛṣṇasya kim apy aniṣṭam iti bhāvaḥ \|
tad-vilambasya kāraṇaṁ vayaṁ bālakānāṁ mukhebhya eva śrutvā jānīmas tat
śṛṇv ity āhuḥ---mandeti \| malayajasya
malaya-parvatotpanna-candana-vṛkṣasya sparśena saugandhyaṁ śaityaṁ ca
gṛhītvā tayor bhāvena drutaṁ calitum asamartho vāyuḥ kṛṣṇaṁ mānayan
anukūlaṁ yathā syāt tath upavāti \| vandinas tāvakā ye upadeva-gaṇā
gandharvādayas te'pi sva-sva-guṇān darśayanto vādyādibhiḥ parivavrur
āvṛṇvan \| ata eva tat-tad-anumodana-hetuko vilambo jāyata eva guṇini
guṇa-jño ramata iti nyāyāt \| na cātra khedaḥ samucitaḥ \| tvat-putraṁ
te yad evaṁ sammānayanty etat tavaiva bhāgyam iti bhāvaḥ \|\|20.21\|\|

**\...**

**\|\| 10.35.22-23\|\|**

vatsalo vraja-gavāṁ yad aga-dhro

vandyamāna-caraṇaḥ pathi vṛddhaiḥ \|

kṛtsna-go-dhanam upohya dinānte

gīta-veṇur anugeḍita-kīrtiḥ \|\|

utsavaṁ śrama-rucāpi dṛśīnām

unnayan khura-rajaś-churita-srak \|

ditsayaiti suhṛd-āśiṣa eṣa

devakī-jaṭhara-bhūr uḍu-rājaḥ \|\|

**śrīdhara-svāmī (bhāvārtha-dīpikā) :** āyāntam ālokya hṛṣyantyaḥ
parasparam ūcuḥ---vatsalam iti \| vrajasya gavāṁ ca \| yadvā vraje
nibaddhānāṁ gavām anukampyānām asmakam ity arthaḥ \| vatsalo hita-kṛt \|
kutaḥ ? yad yasmād agadhraḥ agaṁ dharatīti govardhanoddharaṇaḥ \| bahuśo
rakṣaṇasyopalakṣaṇam etat \| vṛddhair brahmādibhiḥ \| pathi
vandyamāna-caraṇa iti te serṣyaṁ sāyaṁ śīghram āgantuṁ na dadatīty
arthaḥ \| upohya ekī-kṛtya-gīta-yukto veṇur yasya saḥ \|

śrama-yuktayāpi kāntyā netrāṇāṁ harṣam unnayan uccaiḥ prāpayan \|
khura-rajobhiś churitā vyāptāḥ srajo yasya \| suhṛdām asmākam āśiṣo
mano-rathasya ditsayā dātum icchayā devakya jaṭhare bhavatīti tathā sa
evoḍu-rājaś candro nirvṛti-hetutvena sa eṣa etīti \|\|22.23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vraja-śabdena gopāḥ
grāhyāḥ tāsthyāt tācchabdyam iti nyāyena \| te ca tāt-pārśve eva santi
tathā gāvo'pi tad vātsalyārthannāyāntīti śobhanaṁ na pratibhātīty ata
āha---yad veti \| vraje gokule nibaddhānāṁ baddhavad-gṛhe sthitānām \|
go-śabdo'trānukampye \| yathā gāvo'nukampārhās tathā vayam apīty
abhipretyoktam asmākam ity artha ity āśayo'tra dhyeyaḥ \| vatsalatve
hetum āśaṅkya samādadhate---kuta ity-ādinā \| bahuśa iti---bahuvāram ity
arthaḥ \| tena dāvāgni-pūtanādibhyo'pi rakṣaṇam upalakṣyata iti \| te ca
brahmādayaḥ \| ity artha iti---tat-kṛta-pūjanena vilambatvādity
ābhiprāyaḥ \|\|22\|\|

suhṛdām animitta-bandhūnām \| saḥ candraḥ \| eṣaḥ kṛṣṇaḥ \| uḍurāja
ihoḍurāja iveti luplopamā bodhyaḥ \| uḍurājo'pi vrajagavām adhvapaśūnāṁ
pathikānāṁ ca vatsalaḥ---vatsaṁ varṣaṁ sāmarthyāt kāmodreka lāti
tadātīti tathā vatsaḥ putrādi-varṣayoḥ \| tarṇake norasi klībam iti
medinī \| goṣṭādhvanivahā vrajāḥ ity amaraḥ \| agenodayācalena dhriyate
ityagadhraḥ, agān vṛkṣān dharati puṣṇātīti vāgadhraḥ \| vṛddhaiḥ
saptarṣibhiḥ \| pathi vyoma-mārge \| dinānte rātrau \| kṛtsna-godhanaṁ
samasta-kalāsame dhitacandrikākhyam upohya paripūrya gati-veṇuḥ kāvabhir
varṇita-vaṁśaḥ veṇu-śabdaḥ tvak sāraparo'pi lakṣita-lakṣaṇayānvayam āha
\| anugairohiṇyādi-nakṣatrair īḍita-kīrtiḥ parikṛta-gaṇanaḥ \| śramaṁ
ravikiraṇajaṁ luñcati chinattīti śramaluk tena ralayor aikyam atra \|
tīrīyā hetau \| luñca apanayane itthaṁ sudhībhir jñeyam \| na tu tarhi
kautuka-lolupo mat putro vilambamānaḥ sandhyāsamāptāv api naiṣyati tataś
cāhaṁ mariṣyāmy eveti tatra tadīya-śīghra-gamane hetum upanyasya
tāmāśvasayantya āhuḥ---vatsala iti \| vraja-gavāṁ vraje nibaddhānāṁ
vṛṣāṇāṁ vatsalas teṣāṁ svavirahaduḥkham anusmṛtya gandharvādīn apy
avamatya śīghramāyāsyaty evety arthaḥ \| ṭajabhāva ārṣaḥ \| na ca
gocārakasya tasya gavāṁ
darśana-sparśana-gātra-kaṇḍūyanaghāsa-pradānādi-kautukāt
svato'tinikṛṣṭa-gāyaka-gandharvādi-gāna-kautukaṁ cittākarṣakaṁ vācyam
ity āhuḥ---yady asmād agadhraḥ yeṣāṁ gavāṁ rakṣaṇārtham agaṅgovardhanam
api dhṛtavān \| atas teṣu mahān svābhāvika eva snehaḥ, gandharvādiṣu tu
guṇopādhiko'pi prītileśo na tasyāstīti bhāvaḥ \|

nanu, yady evam abhaviṣyat tadaitāvatkṣaṇaparyantaṁ gṛham āgamiṣyad
eveti tatra vilambe punar api hetum upanyasyanti---vṛddhair
brahma-rudrādibhiḥ pathi-pathi vandyamānau caraṇau yasya saḥ \|
veṇu-gānākṛṣṭaiḥ sva-svabhavanād āgatya nikaṭe nabhasi sthitaiḥ sarvam
eva dinaṁ kṛṣṇaṁ dṛṣṭvā labdhānandaiḥ samprati goṣṭhāgamana-samaye
sva-sva-bhavanagamanon makhair nabhaso bhuvam avatīrya
brahma-rudrendrādibhiḥ pratyekam eva tvat putrānugraham arthayituṁ
caraṇau vandyete tenātra kiṁ kartavyam iti teṣām anurodha eva
vilambādhikye hetur iti dhvaniḥ \| tvat putrasya caraṇau brahmādayo'pi
vandhanta iti svabhāgyaṁ kiṁ na paśyasi, kim iti khidyasīty anudhvaniḥ
\| tarhi bho vraja-bālikāḥ śīghram aṭṭālikāḥ śīghram aṭṭālikā-pṛṣṭham
āruhya paśyata kiyadūre vatsa āyātīti tayā sāśrugad gadamuktāḥ
sarvordhvalabhīṁ śīghram āruhyoccair āhuḥ---kṛtsneti \| eṣa kṛṣṇaḥ
suhṛdāṁ sva-bandhūnām āśiṣo manorathasya ditsayā etīty anvayaḥ
upohyaikīkṛtya \| gīta-yukto veṇur yasya saḥ \| śrameṇa yā ruk śobhā
tayāpi dṛśīnām utsavamānandam unnayannuccaiḥ prāpayan \|
khura-rajaśchuritā vyāptā sragyamyeti svasaṅginīḥ sakhīḥ
pratyapāṅga-bhaṅgyā śrī-yaśodādy alakṣitaṁ kim apy uktam \| atra
srajyeva khura-rajonirdeśād anyatra rajo lnāstīti labhyate \| tac ca
sakhibhir muhur nijottarīyeṇa rajaso'pasāritastvāt sraji tu rajasthasya
praviśya sthitatvād apasāraṇayatne dalabhaṅgaḥ syāt \| maṇināpīyaṁ mālā
yan na dūrīkriyate daśadhṛta-vastra-sampuṭasthā navīnāpy anyā yan na
paridhīyate tasmād iyaṁ mālā yayā priyayā svahastena saṁgrathya
sakhī-dvārā dattā tāṁ priyām eva svakaṇṭha-dhṛtām enāṁ darśayituṁ
kṛṣṇasya yatna iti \| devakī yaśodā tasyā jaṭharam eva kṣīradhis tasmin
bhavatīti saḥ \| dve nāmnī nanda-bhāryāyā yaśodā devakīti ca iti
gaṇoddeśa-dīpikā-dhṛtādi-purāṇa-vākyāt \| uḍurājaś candraḥ \|\|22.23\|\|

---------------------------------------------------------------------------------------------------------------------

**kaivalya-dīpikā : vatsala** iti \| **yad** yadā **eṣa**
**suhṛd-āśiṣo** **ditsayā eti**, tadā **khura-rajasā cchurita-srag**
bhavati \| **ago** govardhanaḥ \| **upohya** nirvartya \| **śrama-rucā**
śrama-śobhayāpi dṛśīnām **utsavam** **unnayan** prāpayan \|
**uḍu-rājaś** candramāḥ \| prathama ādyayor uḥ, dvitīya ādyayor da-kāraḥ
\| antyayor daḥ \| mada-vighūrṇiteti śloka-dvayaṁ balabhadra-viṣayatvād
atra noktam \|\|22-23\|\| \[mu.pha. 12.60-61\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** etāvadbhir
anurāgālāpais tāsāṁ divase yāte sāyaṁkāle sati vanāt prati-nivartamānaṁ
śrī-kṛṣṇaṁ viśrāvya kāścid āhuḥ---**vatsala** iti dvābhyām \| dinānta
iti gato\'stamarkaḥ ity-ādivat bahu-vyañjanāparam \| vandyamāna-caraṇaḥ
pathi siddhair ity ākrośa-param, vṛddhānāṁ brahmādīnāṁ pathi
caraṇa-grahaṇa-sevayā śīghram ājigamiṣur api tathā na śknotīty arthaḥ \|
devakī-jaṭharabhūr iti sannikṛṣṭa-sambandha-viśeṣa-sthagana-sūcanam,
tathā sati gopatvena bhrātṛtvādi-sambandhaḥ sthagito bhavati \| dṛśīnāṁ
dṛśi cakṣuṣi īnāṁ lakṣmīṇāṁ dṛk-śriyām ity arthaḥ \| utsavaṁ
śrama-rucāpi unnayan \| autsukya-garvayoḥ \|\|22.23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś cotakaṇṭhābhir
aṭṭālikādikam āruhya tad eva darśayanti \| vatsala iti \| tatra
cāgamanaṁ varṇayituṁ prathamaṁ paramollāsenāsādhāraṇīṁ tat kṛpām eva
tatrahetuṁ vyañcayanti \| vatsalo vraja-gavām iti \| tatrodāharaṇam āhuḥ
\| yad iti \| yad yasmāt parama-komalo'py asu tad arthaṁ parvatam api
dharatīty arthaḥ \| atra vartamāna prayofgaścātyanta-kṛtajñatayā kṛtaḥ
sadātanatvenaiva tat sphūrteḥ \| yad evaṁ tad virahe'pi tad vad eva
nijāmārti rakṣāṁ ca vyañjayanti \| athāgamanaṁ varṇayanti vandyaityādinā
\| tatra vṛddhaiḥ pathiḥ vandyamāna-caraṇa iti vrajāntaḥ praveśe teṣāṁ
tad aprāpyatvāt \| ata eva vandyamāneti vartamāna-nirdeśena \| vandanād
anivṛttir bodhyate \| ata saṅkocena tad anicchāyām api tais tat kriyata
iti vyaktam \| aho etādṛśa-guṇa-jyāyas tvam iti bhāvaḥ \|
godhanopavahanārthaṁ vraja-vartiṣu nijāgamana-maṅgala-vijñāpanārthaṁ ca
gīta-veṇuḥ tadīya-rāgatālānusāreṇa tad gāna-sambandhiṣu
tadīyānugāna-bhaṅgyaivānugair gopair īḍitā kīrtiḥ pūtanā-mokṣādi-rūpā
etad dina-krīḍātmikā vā yasya saḥ śramas taj janita-prasvedādis tad
āśrayayāpi sahaja śobhayety arthaḥ \|

yad vā, śrameṇa yāruk śobhā tayāpi dṛśīnāṁ dṛṅmātrāṇāṁ kimutāsmadīyānām
ity arthaḥ \| tatra tādṛśa-śobhā-nidarśanaṁ gavām khura-rajobhiḥ
parāgair ivacchuritā kurvuritā srak mālā yasya saḥ srajyeva rajonir
deśād anyatra rajo nāstīti labhyate \| tac ca sakhibhir muhur aṅgato
vijottārīyeṇa rajasyapasārite'pi tasyāṁ tasya praviśya sthitatvāt \|
paramāntaraṅga-priya-jana-dattāyās tasyā dalādi-bhaṅga-śaṅkayā tenaiva
tan nivāritatvād vā \| dūrato'pi raja-ādīnāṁ nirdeśas tv
anumānana-premavalato nikaṭāt sphūraṇena vā \| pūrva-vyañjitam āgamane
kṛpāyā eva kāraṇaṁ sākṣād apy āhuḥ \| ditsayeti \| anyathā śrī-vṛndāvane
pūrva-pūrva-varṇitānusāreṇa kiṁ vā, sukhaṁ tasya nāstīti bhāvaḥ \|
suhṛdām iti sāmānyoktir dṛśīnām itivat \| eṣaḥ ity aṅlyā nirdiśantiḥ \|
devakī-śabdenātra śrī-yaśodaiva sādaraṁ prastūyate \| vraja-rājatvāt
deva eva devakaḥ śrī-nandas tat patnī devakīti tasyā eva eva sāntvanāyāṁ
pravṛtter mātṛtayā matatvāt tavasutaḥ satīti nanda-sūnur ayam
ārtajanānām iti pūrva-samvādāca ca \| mātrantarasūcane tu pratyuta tad
virodhāpatteḥ \| sabhāntara-vākye'py ādāsīnyāpatteś ca \| atas tasyās
tad apy ekaṁ nāmeti vā labhyate \| nābher asāvṛṣabha āsa sudevisūnur ity
atra meru-devyā eva sudevīti saṁjñāvat \| uktaṁ ca dve nāmno
nanda-bhāryāyā yaśodā devakīti ceti \| uḍu-rājaḥ dinatāpaharaṇādi-sāmyāt
\| uḍusthānīyāś cātra sakhāyo jñeyāḥ īti śrī-kṛṣṇa-janma-sthānatvena
devakī-jaṭharasya viśuddha-sattvamayatvena parama-śubhratvāt
kṣīra-samudratvaṁ dhvanitam \|\|22.23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca
putropabhoga-sampādanārthaṁ tasyām āsaktāyāṁ pūrvavad anyonyam
ūcuḥ---vatsalaḥ iti yugalena \| vṛddhaiḥ pathi vandyamāna-caraṇa iti
vrajāntaḥ-praveśe teṣāṁ tad aprāpyatvāt, ata eva vandyamāneti
vartamāna-nirdeśena vandanād anivṛttir bodhyate[^6], yato
etāvat-paryantaṁ pūrvoktaṁ sarvaṁ svayaṁ śrī-kṛṣṇena tat-sahacarair vā
kaiścit kadācid vaṇita-dināntara-krīḍānusārāt \| kiṁ vā, kathañcit
tat-tad avasare tatra gamanena sākṣād darśanād evety ūhyam, dināntatvāt
kṛtsnam eva go-rūpaṁ dhanam upohya, dhanam iti---divase
tat-pālanāsaktatvāt premerṣyayoktam, tad upohanārthaṁ vrajavartiṣu ca
nijāgamana-maṅgala-vijñāpanārthaṁ gīta-veṇuḥ \| kiṁ ca, anugair gopair
īḍitā kīrtiḥ pūtanā-mocanādi-rūpā tad dina-krīḍātmikā vā yasya saḥ,

yad vā, dine gopībhir iva rātri-viraha-duḥkha-nistārārtham anugair īḍitā
prītyā saṅkīrtayitum āravdhā kīrtir yasya saḥ \| dṛśīnām
iti---sāmānyataḥ[^7] sārvakīṇāṁ kimva svakīyānām eva, tataś ca
dhārṣṭyaparihārāya vyaktatayānuktir jñeyā \| śrama-ruk ca
śrī-mukha-prasvinnatādhara-vimvā-śuṣkatādi-rūpā voddhavyā,
go-vyatiriktānāṁ mahiṣyādīnām api paśūnāṁ khura-rajobhiś
churitatvasambhave'pi gavām eveti voddhavyam, tāsām eva nikaṭavartitvāt
\| tad rajasām eva maṅgalatvena grāhyatvāc ca, ata eva spaṣṭatvāt tāsām
anirdeśaḥ, upalakṣaṇam etat \| alakādīnām api rajaśchuritatvaṁ jñeyam \|

suhṛdām iti---sāmānyenoktir dṛśīnām itivat, eṣa iti nikaṭāgatatvād
aṅgulyādinā darśayanti, devakī-jaṭharabhūr iti \| kevalaṁ tasyāṁ
janma-mātram, pālanād dhruva-putras tu śrī-yaśodāyā eveti sūcitam \| kiṁ
vā, devakī yaśodaiveti pūrvam uktam \| udūrājo dinatāpaharaṇādi-sāmyād
iti śrī-kṛṣṇa-candra-janmāsthānatvena devakī-jaṭharasya
viśuddha-sattvamayatvena parama-śubhratvāt kṣīra-samudratvaṁ dhvanitam
\| anyat tair vyākhyātam \|

yad va, ye gāvaḥ śākaṭika-vṛṣā navyavatsāś ca teṣāṁ sarveṣām eva
vatsalaḥ parama-snigdhaḥ, ata eva dinānte, kṛtsnaṁ godhanaṁ tāḥ sarvā
eva dhanatvena prayatnād upohya nivartya vandiṣu stuti-pāṭhekeṣv api na
vidyate mānaṁ parimitir yasya, tādṛśaṁ caraṇam ācaraṇaṁ sac caritaṁ
yasya \| pathi vṛddhaiḥ śrī-nandādibhir agre'bhigataiḥ saha vartamānaḥ
\|

yad vā, jñāna-vṛddhaiḥ kaiścid-gopaiḥ purohitair vā vandyamānaṁ
praśasyamānaṁ caraṇaṁ vanyakrīḍā yasya saḥ, śrameṇāpi yā ruk śobhā
tayety arthaḥ \| suhṛt priyaḥ sarveṣām asmākam eva vā \| evam
āśiṣo'pīti, uḍūnāṁ nakṣatrāṇāṁ rājeti tārāsthānīyānām asmākaṁ prabhur
iti \| kiṁ vā, sakhi-vargaveṣṭita ity abhiprāyeṇa dṛṣṭānte'pi
yathā-kathañcit sarvam eva saṅgatam, tac ca śrī-citsukhe na vyākhyātam
eva \|\|22.23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś cotkaṇṭhābhir aṭṭālikādim
āruhya tad eva darśayanti---vatsala iti yugmena \| devakī-śabdenātra
śrī-yaśodaiṣa sādaraṁ prastūyate \| vraja-rājatvāt deva eva devakaḥ
śrī-nandaḥ, tasya patnī devakīti \| tasyā eva sāntvanāyāṁ pravṛtteḥ
mātṛtayā mamatvāt abhimatatvāc ca \| mātrantara-sūcane tu pratyuta
tad-virodhāpatteḥ \| sabhāntara-vākye 'py audāsīnyāpatteḥ \|\|22.23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! upadeva-gaṇās
taṁ vādya-gīta-gatibhiḥ paribabrur iti yad uktam \| tat kim iti citram
\| brahmādibhir api caraṇa-vandanaṁ tasya kriyata ity eva citram iti
anyā āhuḥ---vatsale vraja-gavām ity-ādi dvābhyām \| agadhro
govardhana-dharaḥ \| vraja-gavāṁ vraja-sthānāṁ gavāṁ vatsalo dinānte
suhṛdāśiṣaḥ suhṛdām asmākam āśiṣaḥ sukhasya ditsayā yadā eti tadā
vṛddhair brahmādibhiḥ pathi vandyamāna-caraṇaḥ, na tu vandita-caraṇaḥ \|
vandyamānatvena śraddhā-bhakti-mattayā punaḥ punar vandyata ity arthaḥ
\| tena śīghram ājigamiṣur api vilambate \| ato'smākaṁ tad vandanaṁ
pratikūlam eveti \| vṛddhair iti sāsūya-kathanam \| devakī-jaṭhara-bhūr
iti sambandha-sthagana-param \| uḍu-rāja iti dināntodayaḥ \| so'pi
suhṛdāṁ kumudinīnāṁ sukha-ditsayaivodeti \| agadhro'pi
udaya-parvata-sthatvāt kṛtsna-godhanaṁ sakala-raśmi-rūpaṁ dhanam apohya
gṛhītveti yathāyathaṁ śleṣa ūhyaḥ \|\|22.23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi kautuka-lolupo
mat-putro vilambamānaḥ sandhyā-samāptāv api naiveṣyati \| tataś cāhaṁ
mariṣyāmy eveti \| tatra tadīya-śīghrāgamane hetum upanyasya tām
āśvāsayantya āhur---vatsala iti \| vraja-gavāṁ vraje nibaddhānāṁ vṛṣāṇāṁ
vatsalas teṣāṁ sva-viraha-duḥkham anusmṛtya gandharvādīn apy avamatya
śīghram āyāsyaty evety arthaḥ \| ṭaj-abhāva ārṣaḥ \| na ca go-cārakasya
tasya gavāṁ darśana-sparśana-gātra-kaṇḍūyana-ghāsa-pradānādi-kautukāt
svato'tinikṛṣṭa-gāyakaṁ gandhavādi-gāna-kautukaṁ cittākarṣakaṁ vācyam
ity āhuḥ \| yady asmād agadhraḥ yeṣāṁ gavāṁ rakṣaṇārtham aṅga
govardhanam api dhṛtavān \| atas teṣu mahān svābhāvika eva snehaḥ \|
gandharvādiṣu tu guṇopādhiko'pi prīti-leśo na tasyāstīti bhāvaḥ \|

nanu yady evam abhaviṣyat tadā etāvat kṣaṇa-paryantaṁ gṛham āgamiṣyad
eveti \| tatra vilambe punar api hetum upanyasyanti vṛddhair
brahma-rudrādibhiḥ path pathi vandyamānau caraṇau yasya saḥ \|
veṇu-gānākṛṣṭaiḥ sva-sva-bhavanād āgatya nikaṭa-nabhasi sthitaiḥ sarvam
eva dinaṁ kṛṣṇaṁ dṛṣṭvā labdhānandaiḥ samprati goṣṭhāgamana-samaye
sva-sva-bhavana-gamanonmukhair nabhaso bhuvam avatīrya
brahma-rudrādibhiḥ pratyekam eva tvat-putrasyānugraham arthayituṁ
caraṇau vandyete, tenātra kim kartavyam iti teṣām anurodha
evavilambādhikye hetur iti dhvaniḥ \| tvat-putrasya caraṇau
brahmādayo'pi vandante iti sva-bhāgyaṁ kiṁ na paśyasi kim iti khidyasīty
anudhvaniḥ \|

tarhi bho vraja-bālikāḥ ! śīghram aṭṭālikā-pṛṣṭham āruhya paśyata kiyad
dūre vatsa āyātīti tayā sāśru-gadgadam uktāḥ sarvordhva-valabhīṁ śīghram
āruhyoccair āhuḥ---kṛtsneti \| eṣa kṛṣṇaḥ suhṛdāṁ sva-bandhūnām āśiṣo
manorathasya ditsayā etīty anvayaḥ \| upohya ekīkṛtya gīta-yukto veṇur
yasya saḥ \| śrameṇa yā ruk śobhā, tathāpi dṛśīnāṁ loka-netrāṇām utsavam
ānandam unnayan uccaiḥ prāpayan \| khura-rajaś churitā vyāptā srak
yasyeti \| sva-saṅginīḥ sakhīḥ pratyapāṅga-bhaṅgyā
śrī-yaśodādy-alakṣitaṁ kim apy uktam \|

atra srajy eva khura-rajānirdeśād anyatra rajo nāstīti labhyate \| tac
ca sakhibhir muhur nijottarīyeṇa rajaso'pasāritatvāt sraji tu rajas
tasya praviśya sthitatvāt apasāraṇa-yatne dala-bhaṅgaḥ syāt \|
maṇināpīyaṁ mālā \| yan na dūrīkriyate dāsa-dhṛta-vastra-sampuṭasthā
navīnāpi anyā yan na paridhīyate tasmād iyaṁ mālā yayā priyayā
sva-hastena saṅgrathya sakhī-dvārā dattā tā priyām eva sva-kaṇṭha-dhṛtām
enāṁ darśayituṁ kṛṣṇasya yatna iti devakī śrī-yaśodā tasyā jaṭharam eva
kṣīra-samudras tasmin bhavatīti saḥ \| dve nāmnī nanda-bhāryāyā yaśodā
devakīti ceti gaṇoddeśa-dīpikā-dhṛtādi-purāṇa-vākyāt \| uḍurājaś candraḥ
\|\|22.23\|\|

**\...**

**\|\| 10.35.24-25 \|\|**

mada-vighūrṇita-locana īṣat

mānadaḥ sva-suhṛdāṁ vana-mālī \|

badara-pāṇḍu-vadano mṛdu-gaṇḍaṁ

maṇḍayan kanaka-kuṇḍala-lakṣmyā \|\|

yadu-patir dvirada-rāja-vihāro

yāminī-patir ivaiṣa dinānte \|

mudita-vaktra upayāti durantaṁ

mocayan vraja-gavāṁ dina-tāpam \|\|

**madhvācāryaḥ (bhāgavata-tātparyam) :**

mānavo vadaraḥ sindhuḥ śaśinas tu tri-nāmakam \|

yo veda mucyate rāgair viṣṇu-nāmneva saṁsṛteḥ \|\| iti skānde \|\|24\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** atisambhrameṇa kāścit samīpam
āyāntaṁ kathayanti\--**mada-vighūrṇita** iti \| **īṣan** madena
**vighūrṇite** vihvalite **locane** yasya saḥ \|
**badara-pāṇḍu-vadanaḥ** īṣat-pakva-badaravat pāṇḍavaṁ vadanaṁ yasya saḥ
\| atra hetuḥ\--**kanaka-kuṇḍalayor lakṣmyā** kāntyā **mṛdu-gaṇḍau**
yasmin tad vadanaṁ **maṇḍayann** iti \| yad vā, **mṛdu** komalaṁ
**gaṇḍa-sthalaṁ** śobhayann iti \|

**yadu-patir** iti devakī-jaṭhara-bhūr iti ca prāg ayaṁ vasudevasya
kvacij jātas tavātmajaḥ \[bhā.pu. 10.8.19\]
ity-ādi-garga-vākya-prasiddhyoktam \| yad vā, sakha udeyivān sātvatāṁ
kula \[bhā.pu. 10.31.4\][^8] itivat jñātvā kāścid vadantīti \|
gajendra-gatiś candra iva prasanna-**vaktraḥ** \| **vraja-gavām**
asmākam anantaṁ **dina-tāpaṁ** śamayann **upayāti** eṣa samīpam āyātīti
\|\|24.25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *atisambhrameṇa* sahasā \|
*atra* pāṇḍuratve \| **gaṇḍau** kapolau \|
indra-nilamaṇi-darpaṇa-sadṛśayoḥ **kanaka-kuṇḍala**-prabhā[nyena]{.mark}
**badara** iva **vadanaṁ** yasya bhātīti bhāvaḥ \| samāsāpekṣayā bhinnaṁ
bhinnaṁ padaṁ śobhanaṁ, jhaṭity arthāvabodhakatvād ata āha---*komalam*
iti \|\*\| *yad vā*, athavā \| vastutas tu pūrvokta-rītyā gopānāṁ
yadutvaṁ, yaśodāyā devakītvaṁ ca sādhitam eva \| vijayāhvajena
pāṭhāntaraṁ kalpayitvā baladeva-pakṣe yojanā kṛtā, sā ca
kṛṣṇa-līlānugāyatīḥ \[bhā.pu. 10.35.26\] ity anena virotsyatīti \|

candra-pakṣe **made** ānanda-kare **vighūrṇita** itas tataḥ prasṛtaḥ
**locanaḥ** prakāśo yasya sa tathā \| luc prakāśe'pi \| **sva-suhṛdāṁ**
strīṇāṁ **mānadaḥ,** abhimāna-khaṇḍanaḥ \| vanānāṁ bhāsāṁ dīptīnāṁ mālā
asyāstīti **vanamālī** \| **badaro** bṛhaspatiḥ, **pāṇḍuḥ** śukraḥ,
tayor iva **vadanaṁ** vacanaṁ yasya sa tathā \| **vraja-gavām** iti
vyākhyā tat \| idānīṁ nagara-prānta-paryantam āgatas tatrāpi kiñcid
vilambasya kāraṇaṁ śṛṇv ity āhuḥ---**mada-** iti \|

madena pitrādi-darśanotthenānandena
preyasī-jana-darśanottha-kāma-mattatayā ca **vighūrṇite** vihvale
**locane** yasya saḥ \| prathamārtho vātsalya-rasa-parikaraiḥ,
dvitīyārtho madhura-rasa-parikarais tatratyair budhyata ity evam agre'pi
jñeyam \| sva-suhṛdāṁ
purohitādi-mātulādi-bhrātr-ādi-dāsādi-tāmbūlikādīnāṁ yathocitam
āśīrvādādi-kṛtām \| **īṣan mānadaḥ** rāja-putratvād
alpa-vayastvenānadhigatanīti śāstratvāc ca \| **īṣan**-mātraṁ yathocitaṁ
śiro-namanādikaṁ mānaṁ dadātīti saḥ \| ity ayam api vilamba-hetur iti
bhāvaḥ \|

pakṣe, **sva-suhṛdāṁ** preyasīnāṁ candraśālikādy āruhya
hasitāpāṅga-nīlotpalaiḥ pūjayantīnām **īṣad** anya-janālakṣitaṁ
**mānam** abhīṣṭa-dāna-vyañjakaiḥ kaṭākṣair **dadātīti** saḥ \|
vana-paryaṭana-śrameṇa kṣut-pipāsābhyāṁ ca īṣat-pakva-**badaravat pāṇḍuṁ
vadanaṁ** yasya saḥ \| pakṣe, svābhīṣṭa-preyasī-virahānubhāvo'yaṁ vadane
pānḍimā \| **mṛdu-gaṇḍaṁ** mṛdū gaṇḍau **kanaka-kuṇḍalayoś** calayor
**lakṣmyā** kāntyā **maṇḍayan** \| **yadupatir** iti---gopānāṁ
yādavatvasya pūrvaṁ pratipāditatvāt \| **dvirada-rāja-vihāro**
gajendra-tulya-manda-gamanaḥ \| **mudita-vaktraḥ** praphullita-mukhaḥ \|
**upayāti** nikaṭam āyāti \| **vraja-gavāṁ** vrajastha-jana-netrāṇām
\|\|24.25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** etāvati kathane
samīpam āgataṁ taṁ nirūpayantyaḥ śāntodvegāḥ kāścid
āhuḥ---**mada-vighūrṇita-** ity ādi-dvābhyām \| **mado** vikāraḥ
saubhāgya-yauvanādy-avalepaja ity abhiyuktāḥ \| tena **ghūrṇite locane**
yasya \| kīdṛśaḥ ? **īṣat** īr **lakṣmīḥ**, tasyāṁ sīdatīti tathā \|
**sva-suhṛdāṁ mānadaḥ kanaka-kuṇḍala-lākṣmyā** **badara-pāṇḍu-vadano
yadupatir** iti pūrvavat sambandha-stha-gana-sūcanam \| **vraja-gavām**
iti svātma-param, vrajastha-go-rūpāṇām asmākam ity arthaḥ \|
**dina-tāpam** iti rātri-tāpo nāsty evety arthaḥ \|
autsukya-dainya-harṣa-vismayādīnām \|\|24.25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **īṣad** ity asya
**vighūrṇita-** ity anena sambandhaḥ, **mado** harṣo mattatā vā, sa ca
svabhāvata eva, viśeṣataś ca śrī-gopī-gaṇa-darśanād vijñeyaḥ \| tena
manāg vividhatayā **ghūrṇite locane** yasyeti śrī-netrayoḥ
saundarya-viśeṣa uktaḥ \| **svasya suhṛdāṁ** mātā-pitrādīnāṁ **mānaṁ**
pādābhivandana-sammānaṁ **dadātīti** tathā saḥ \| yad vā, **svaṁ**
svayaṁ sa eva **suhṛd** yāsāṁ, tāsāṁ gopīnāṁ parito vilokanādinā
mada-vighūrṇita-locanaḥ, tenaiva vā **mānaṁ dadad** ity arthaḥ \|

yad vā, **mānaṁ** ciraṁ gopaiḥ saha krīḍayā satvarānāgamanena māninītvaṁ
dyati khaṇḍayatīti tathā saḥ \|

**vanamālī** iti pūrvokta-gopa-goṣūtsavārthaṁ[^9] kunda-dāmānusāreṇa
kundair evāpādalambikātvena racitayā vana-mālayā yukta iti jñeyam \|
**mṛdv** iti---kaiśora-svabhāvena śmaśrv-ādy-anudgamena
sukomala-kāntitvāt \| **maṇḍayann** iti---svabhāvata eva kuṇḍalayor
gaṇḍābhyāṁ saṁyogāt, viśeṣataś ca **gajendra-gatyā**
manda-manda-calanenādhika-samparkāt \| yadupatir iti yadubhyo
vraja-jana[^10] viṣayako'nugraha-viśeṣo dhvanitaḥ \|

yad vā, **yadupatir** iti-yadavo gopā iti skānda-mathurā-khaṇḍe
uktatvāt, teṣāṁ patir iti pūrvavat guṇa-prakaṭanam evābhipretam, tad
artham eva tat-kule'vatīrṇatvāt \| mudita-vaktra
iti---līlāsmita-nirīkṣaṇādikam, tena ca bhāva-viśeṣodayaṁ ca sūcayati,
ata eva dūraṁ tam aparicchinnam api tāpaṁ mocayan \| anyat tair
vyākhyātam \|

yad vā, **vanamāli** patra-puṣpamaya-mālāvān iti vanya-veśena śobhā vā
bharo darśitaḥ \|
barha-mauli-kuṇḍalopari-nyasta-guñjā-prālambādi-vanya-veśo'pi
pūrvoktānusāreṇohyaḥ \| evaṁ pūrva-veśa-parityāgena veśāntaraṁ jñeyam \|

**īṣan mānada** iti sambandhaḥ, tadānīṁ samagra-manorathāpūraṇāt \|
**vadaravat pāṇḍu-vadana** iti nija-bhāvānusāreṇa tasyāpi viraha-mananāt
tathā dṛṣṭeḥ \| kiṁ vā, yāthārthyeṇaiva jāta-viraha-svabhāvāt \|
**gaṇḍaṁ maṇḍayann** iti---gajendra-gati-svabhāvād eva \| **lakṣmyā**
iti śleṣeṇa gaṇḍa-cumbanāt **kuṇḍalayor** lakṣmītvaṁ dhvanitam \|
**vraja-gavāṁ** vraja-sambandhinyo yā gāvaḥ, tāsām eva **dina-tāpaṁ**
vatsaiḥ saha sammelanena **mocayan**, na tv asmākam iti
premātṛpty-uktiḥ \| **yāminī-patiś** candro yathā **dinānte** udeti,
yāminī-patitvena dine tad-viraheṇa yathā yāminyā layaḥ, tasya ca
tad-viraheṇa mlānatādi, tatheti śleṣārthaḥ \| candro'pi **yadupatis**
tad-vaṁśa-pravartakatvāt \| **dvirada-rāja-vihāraś** ca manda-mandam
**upayāti** \| **mudita-vaktraś** ca prasanna-pūrṇa-maṇḍalatvāt \| yad
vā, **muditāni** lokānāṁ **vaktrāṇi** yasmāt saḥ, **dina-tāpā**panodanāt
\| vrajantīti **vrajāḥ** jaṅgamāḥ prāṇinaḥ, teṣāṁ **gāvaś** cakṣuṁṣi,
tāsāṁ **dinajaṁ tāpaṁ mocayann** iti \| anyat samānam \|\|24.25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : īṣad** ity asya
viśuddha-sattvamayatvena **vighūrṇita**- ity anena sambandhaḥ \|
**mado** harṣa-kṛta-citta-vikāraḥ \| sa ca svabhāvata eva, viśeṣataś ca
nava-yauvanāt, tato'pi viśeṣataḥ preyasī-jana-darśanād vijñeyaḥ \| evaṁ
bahuṣv api vyaṅgyeṣu tat-sabhāyāṁ tat-tad-upalabdhis tu
sva-sva-vāsanānusāreṇaiveti na rasa-sāṅkarya-doṣaḥ \| tena madena manāk
**vi**vidhatayā **ghūrṇite** **locane** yasyeti śrī-netrayo
vilāsa-viśeṣa uktaḥ \| vraja-praveśa-samaye'bhigacchatāṁ **svasya
suhṛdāṁ** tebhyo **mānaṁ**
praṇāmāliṅgana-sasmita-sambhāṣaṇa-praṇayāvaloka-narmāvaloka-kṛpāvalokādi-lakṣaṇaṁ
yathocitaṁ **dadātīti,** tathā saḥ \| **vanamālī** iti
pūrvokta-kunda-dāmānusāreṇa kundair evāpāda-lambikātvena racitayā mālayā
yukta iti jñeyam \| **mṛdv** iti kaiśora-svabhāvena sukomala-kāntitvāt
\| **maṇḍayann** iti svabhāvata eva **kuṇḍalayor gaṇḍabhyāṁ** saṁyogāt
\| viśeṣataś ca gajendra-gatyā manda-manda-calanena muhur
upasarpaṇāpasarpaṇābhyāṁ śobhā-viśeṣāt \|

**yadu-patir** iti pūrva-darśita-skāndokty-anusārāt yādaveṣv api sarveṣu
bhavanto mama vallabhā iti yadu-purād vrajam āgatasya śrī-rāmasya gopān
prati hari-vaṁśa-prasiddha-vacane nirdhāraṇa-saptamī-nirdeśāc ca yadūnāṁ
gopānāṁ patir iti \| sarvasyāpi gokulasya paramāśrayatvena
parama-premāspadatvaṁ darśitaṁ \| **mudita-vaktra** iti **upayāti** iti
ca **durantam** aparicchinnam api tad-aniṣṭāśaṅkā-hetukaṁ
tad-viccheda-hetukaṁ ca **vraja-gavāṁ tāpaṁ vimocayan,** tata eva
paramam ānandaṁ ca dadātīti jñeyam \| anyat taiḥ \|

tatra **vraja-gavām** asmākam iti vrajasyāsmad-viśiṣṭasya taj- janasya
**gavāṁ** ca śakaṭādīnāṁ vraja-sthānām ity asmat-saṁvalitatvād asmākam
evety arthaḥ \| yad vā, **vrajasya gavāṁ** netrāṇāṁ\--svargeṣu paśu-vāg
vajradiṅ netra ghṛṇi-bhūjale lakṣya-dṛṣṭyāṁ striyāṁ puṁsi gaur iti
nānārtha-vargāt \| **badaravat pāṇḍu-vadana** iti nija-bhāvānusāreṇa
tasyāpi sva-viraha-duḥkha-niścayāt tathā dṛṣṭeḥ, bhāvāntaravaj-jane tu
śrama-vaivarṇya-vyañjanāt, **yāminī-patiś** candro yathā **dinānte**
**udeti**, tatheti yugmakāni pūrṇāni \|\|24-25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad eva
dināntāgamana-saubhāgyaṁ varṇayantyo'nyā
upasaṁharanti\--**mada-vighūrṇita**- ity-ādi-dvābhyām \| **vanamālī
dinānte upaiti** iti sambandhaḥ \| **mado** vikāraḥ
saubhāgya-yauvanādy-avalepajaḥ \| tena **īṣad ghūrṇite locane** yasya \|
**sva-suhṛdāṁ mānadaḥ** \| **kanaka-kuṇḍala-lakṣmyā mṛdu-gaṇḍaṁ**
komala-gaṇḍaṁ **maṇḍayan** \| ata eva **vadara-pāṇḍu-vadanaḥ** \|
ubhayataḥ kanaka-kuṇḍala-tviṣāṁ pratibimbena tathātvam \| **yadupatiḥ**
jñātīnāṁ vo didṛkṣayā \[bhā.pu. 1.11.5\] iti bhagavad-ukter gopāś ca
yadavaḥ \| athavā, pūrvavat sambandha-stha-gana-param \| **vraja-gavāṁ**
go-prāyāṇām asmākaṁ **durantaṁ dina**-kṛtaṁ **tāpaṁ mocayan** \| anyo'pi
**yāminī-patir** dina-tāpa-mocako bhavatīti \|\|24.25\|\|

---------------------------------------------------------------------------------------------------------------------

mada-vighūrṇita-locana īṣat mānadaḥ sva-suhṛdāṁ vana-mālī \|
badara-pāṇḍu-vadano mṛdu-gaṇḍaṁ maṇḍayan kanaka-kuṇḍala-lakṣmyā \|\|
yadu-patir dvirada-rāja-vihāro yāminī-patir ivaiṣa dinānte \|
mudita-vaktra upayāti durantaṁ mocayan vraja-gavāṁ dina-tāpam \|\|

**viśvanātha-cakravartī (sārārtha-darśiṇī) :** idānīṁ tu
nagara-prānta-paryantam āgataḥ. tatrāpi kiñcid vilambasya kāraṇaṁ śṛṇv
ity āhuḥ---**madena** pitrādi-darśanotthānandena
preyasī-jana-darśanottha-kāma-mattatayā ca **vighūrṇite** vihvale
**locane** yasya saḥ \| prathamo'rtho vātsalya-rasa-parikaraiḥ,
dvitīyo'rtho madhura-rasa-parikarais tatratyair budhyate ity evam
agre'pi jñeyam \| **sva-suhṛdāṁ**
purohitādi-mātulādi-bhrātrādi-dāsādi-tāmbūlikādīṇāṁ yathocitam
āśīrvādādi-kṛtām **īṣan-mānadaḥ** rājaputratvād
alpa-vayastvenānadhigata-nīti-śāstratvāc ca īṣan-mātraṁ yathocitaṁ
śiro-namanādikaṁ mānaṁ dadātīti saḥ \| ity ayam api vilamba-hetur iti
bhāvaḥ \|

pakṣe, **sva-suhṛdāṁ** preyasīnāṁ candra-śālikādy āruhya
hasitāpāṅga-nīlotpalaiḥ pūjayantīnām **īṣad** anya-janālakṣitaṁ
**mānam** abhīṣṭa-dāna-vyañjakaiḥ kaṭākṣair **dadātīti** saḥ \|
vana-patha-paryaṭana-bhramaṇena kṣut-pipāsābhyāṁ ca
īṣat-pakva-**badaravat pāṇḍu-vadanaṁ** yasya saḥ \| pakṣe,
svābhīṣṭa-preyasī-virahānubhāvo'yaṁ vadane pāṇḍimā \| **mṛdu-gaṇḍaṁ**
mṛdu-gaṇḍo **kanaka-kuṇḍalayoś** cañcalayoḥ **kāntyā maṇḍayan** \|
**yadupatir** iti gopānāṁ yādavatvasya pratipādita-pūrvatvāt \|
**dvirada-rāja-vihāro** gajendra-tulya-manda-gamanaḥ \|
**mudita-vaktraḥ** praphullita-mukhaḥ \| **upayāti** nikaṭam āyāti \|
**vraja-gavāṁ** vrajastha-jana-netrāṇām \|\|24.25\|\|

**\...**

**\|\| 10.35.26 \|\|**

**śrī-śuka uvāca**

evaṁ vraja-striyo rājan kṛṣṇa-līlānugāyatīḥ \|

remire'haḥsu tac-cittās tan-manaskā mahodayāḥ \|\|

**śrīdhara-svāmī (bhāvārtha-dīpikā) :** evaṁ viraha-duḥkhenāpi nu aho
kṛṣṇa-līlā eva gāyantyaḥ tasmin cittaṁ cetanā jīvitaṁ yāsāṁ tāḥ \|
tasminn eva manaḥ saṁkalpa-rūpaṁ yāsāṁ tāḥ \| ata eva mahān udaya utsavo
yāsāṁ tāḥ \| ahaḥsv api remire \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cintyate sañjñāyate
indriya-pravartakatveneti cittam citī---sañjñāne ataḥ kta-pratyaye
iḍabhāvaḥ īdittvāt \| tasmin śrī-kṛṣṇe \| ato bhagavan manastvād eva \|
mahān vaktum aśakyaḥ ahas svapīhāpinā rātri-krīḍāpi bodhiteti \| nu bho
rājan \| gāyatīr gayantyaḥ \| tasmin śrī-kṛṣṇa eva citta yāsāṁ tāḥ \|
tasya śrī-kṛṣṇasyāpi mano yāsu tā ity ataḥ śrī-kṛṣṇa-tat-priyāṇāṁ
paraspara-viṣayāśrayatvāt parasparamano grahaṇam ataḥ
pratikṣaṇamaniśasmaraṇāt \| remira iti vipralambha-premṇo
duḥkhamayatvena tadāviṣṭajana-pratītatve'pi parama-sukhamayatvaṁ
prekṣāvatpratītamastyataḥ premṇaḥ puruṣārtha-cūḍāmaṇitvaṁ vyañjitam
\|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasaṁharaty evam iti
vrajasthitā api striyaḥ \| he rājann iti tāsāṁ viraha-gīte premnā
muhyantaṁ rājānaṁ susthayati ahaḥsu tadvad viraha-mayeṣv api remire
jāta-nirvṛti-prāyā babhūvuḥ \| atra hetavaḥ tac-cittā ity ādyāḥ \| tasya
paramānanda-ghana-svabhāvatvād iti bhāvaḥ \| anyat taiḥ \| yad vā, evam
ukta-prakāreṇeti tatredṛśa-līlāntara-gānam api bodhyate \|
tac-cittatva-tan-manaskatva-tad-gānais tad-eka-gata-jñānecchā
prayatnatvam uktam \| mahān tad-āvirbhāva-rūpatvāt sarvato'py utkṛṣṭa
udayaḥ sat-karma-siddhir yāsāṁ tāḥ \| tad evam uttarottaram
āvirbhāva-vaiśiṣṭyena ramaṇasyāpi vaiśiṣṭyaṁ jñeyam \| tatra vatsala
ity-ādiṣu sākṣād āvirbhāvāt sākṣād eva ramaṇaṁ tatrāpy
uttarottara-tāratamyam iti pūrvatra tu viraheṣv api ramaṇaṁ
nijālambanasya manaḥ sphuritatvād aṁśena bhavaty eveti sarvatra remire
iti śliṣṭam eva \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upasaṁharati---evam iti
\| vraje sthitā api striyaḥ \| he rājann iti tāsāṁ viraha-gītayā premṇā
mūhyantaṁ rājānaṁ svasthayati---kṛṣṇasya paramānanda-ghana-mūter līlā
iti tal līlānām api pūrvavat tādṛśatvam evābhipretam, ahaḥsu tad
viraha-samayeṣv api remire sukhinyo babhūvuḥ \| tatra hetavaḥ---tac
cittā ity ādyaḥ \| anyat tair vyākhyātam \|

yad vā, evam ukta-prakāreṇa īdṛśīr iti vā, tataś cānyā api tādṛśīr līlāḥ
pragāyanti smeti bodhyavyam \| tac cittatvena tan manaskatvena ca sadā
premārtā eva, viśeṣataś ca tal līlāgānena mahān mahān udayaḥ sākṣād iva
kṛṣṇasyāvirbhāvo yāsāṁ tāḥ, tataś ca tad āgamana-gānaṁ tasya
rūpa-līlādi-gāna-krameṇa cittāveśena dinānte parokṣatve'pi sākṣād iva
tasysāvirbhāvāt, sāyaṁ ca svatas tad darśana-sukhaṁ bhaved eveti \|
dinārti-nistāra-prakāra-kathane'tra tannoktam iti \|

yad vā, dinaṁ gānenaiva sadā ninyuḥ \| ata evādāv uktam---kṛchreṇeti \|
sāhaṁ ca sākṣāt tad darśanena sukhinyo babhūvur iti vivecanīyam \| tataś
ca evam ukta-prakāreṇa gāyantyas tathā mahān sākṣād darśanotsavo yāsāṁ
tathā-bhūtāś ca satya ity arthaḥ \| ata eva tair api
vyākhyātam---āyāntam ālokyeti śrī-kṛṣṇaṁ prāptaṁ dṛṣṭveti ca \| anyat
samānam \|

evaṁ pūrvāhnādi-bhedena tatrāpy avāntara-bheda-krameṇa triṣu kāleṣu
pratyekaṁ trīṇīty evaṁ nava-yugalāni, akasmāc chrī-yaśodāṁ prati
vividhety ādi-yugalam ekam, tat-prasaṅgāc ca nijāvasthā-varṇane yugalam
ekam ity evam ekatrāhuḥ---sarvānte ca samīpāgamana-harṣeṇa yugalam ekam
adhikam ity evaṁ dvādaśa-yugalais tal līlā gānaṁ vivecanīyam \|\|26\|\|

> gokulotsava-līlāyāḥ samāptau sadrasāmbudheḥ \|

anyatra kaḥ pravarteta vinā nija-durāgraham \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** remire jāta-nirvṛti-prāyā babhūvuḥ
\| atra hetavaḥ---tac-cittā ity ādyās tasya
paramānanda-ghana-svabhāvatvāt \|\|26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho rājan ! gāyatīḥ
gāyantyaḥ \| tasmin śrī-kṛṣṇa eva cittaṁ ceto yāsāṁ tāḥ \| tasya
śrī-kṛṣṇasyāpi mano yāsu tā ity ataḥ kṛṣṇa-tat-priyāṇāṁ
paraspara-viṣayāśrayatvāt paraspara-mano-grahaṇam ataḥ pratikṣaṇam
aniśa-ramaṇāt remire iti vipralambha-premṇo duḥkhamayatvena
tad-āviṣṭa-jana-pratītatve'pi parama-sukhamayatvaṁ prekṣāvat pratītam
asty ataḥ premṇaḥ puruṣārtha-cūḍāmaṇitvaṁ vyañjitam \|\|26\|\|

iti sārārtha-darśinyāṁ harṣiṇyāṁ bhakta-cetasām \|

pañcatriṁśo'pi daśame saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyāṁ

saṁhitāyāṁ vaiyāsikyāṁ daśama-skandhe vṛndāvana-krīḍāyāṁ

yugala-gīta-varṇanaṁ nāma pañcatriṁśo'dhyāyaḥ \|\|

\|\|35\|\|

**...**

(10.36)

## 

### ariṣṭāsura-vadhaḥ, kaṁsasyākrūraṁ prati nanda-gokula-gamanāyādeśaś ca \|

**\|\| 10.36.1 \|\|**

**śrī-bādarāyaṇir uvāca---**

atha tarhy āgato goṣṭham ariṣṭo vṛṣabhāsuraḥ \|

mahīṁ mahā-kakut-kāyaḥ kampayan khura-vikṣatām \|\|

**śrīdhara-svāmī (bhāvārtha-dīpikā) :**

ṣaṭ-triṁśe tu hate'riṣṭe nāradoktyā balācyutau \|

vasudeva-sutau jñātvā kaṁso'krūraṁ samādiśat \|\|

gopī-rāsāntarāyāntaṁ śaṅkhacūḍaṁ nihatya saḥ \|

ahan gopī-mahānandā- sahaṁ duṣṭam ariṣṭakam \|\|

evaṁ deva-gandharvādi-gīta-nṛtya-vādya-kusuma-varṣādibhiḥ kṛṣṇaṁ prāptaṁ
dṛṣṭvā vrajasya paramotsave vartamāne tad viruddhārthāntarādhikārārtham
atha-śabdaḥ \| tarhi tadā \| vṛṣabhākṛtir asuraḥ \| taṁ varṇayati
sārdha-trayeṇa, mahāntau kakut-kāyau yasya \| khurair vidāritāṁ mahīṁ
kampayan \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ariṣṭe vṛṣākṛti-daitye
\|\*\| rāsasyāntare madhya āyātam \| sa kṛṣṇaḥ \| gopīnāṁ mahāntam
ānandaṁ na sahata iti tathā-bhūtam \|\*\| evam uktarītyā \| tad viruddha
utsava-viruddho'rthāntarādhikāro go-gopa-gopīnāṁ
bhayajanakāriṣṭāgamana-rūpas tad artham \| taṁ daityam \| kakutkāyau
skandho'rdhvabhāgadehau \| tarhītyasya yat-padasāpekṣatvāt pradoṣe yadā
kṛṣṇo rāsārtham udyato'bhūd iti viṣṇu-purāṇa-dṛṣṭyā śeṣo deyaḥ \| tad
vākyam---

> pradoṣārdhe kadācit tu rāsāsakte janārdane \|
>
> trasayan bhayado goṣṭam ariṣṭaḥ samupāgataḥ \|\| iti \|

mahad uccaṁ kakut pṛṣṭhāgraśikhā yatra tathā-bhūtaḥ kāyo yasya saḥ
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

śrī-kṛṣṇa-pāda-padmaika-rajaḥ-sambandha-mātrataḥ \|

premṇā prahṛṣyato vande mahato'nugatāśayaḥ \|\|

atha-śabdārthas tair vyākhyāta eva, athavā
ariṣṭa-vadhopasādita-śrī-madhupurī-prayāṇa-prasaṅgasysa
gokulānanda-līlayā parama-viruddhatvād atyanta-bhinnatābhiprāyeṇa \|
tarhīti pūrvokta prakāreṇa yadā śrī-kṛṣṇo goṣṭam āgatas tadānīṁ pradoṣa
ity arthaḥ \| tathā ca śrī-viṣṇu-purāṇe---

> pradoṣārdhe kadācit tu rāsāsakte janārdane \|
>
> trāsayan samado goṣṭham ariṣṭaḥ samupāgataḥ \|\| \[vi.pu. 5.14.1\]
> iti,

evaṁ śrī-hari-vaṁśe'pi---prāya iti nityaṁ dina-virahatāpa-nistārārthaṁ
tal līlā-gānasya kasmiṁścid antya-pradoṣa iti jñeyam \| gavādīnāṁ
sarveṣām evāriṣṭa-rūpatvād ariṣṭa-nāmā \| mahā-kakutkāya iti
paramasthaulyādi-svābhāvena khura-pātair eva vidāraṇāt, mahīṁ padā
vilikhann iti ca mahattatayā yuddhodyamena \|\|1.2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atheti sārdha-dvayakaṁ
tarhīti pūrvokta-prakāreṇa yadā śrī-kṛṣno goṣṭham āgatas tadānīṁ pradoṣa
ity arthaḥ \| tathā ca śrī-viṣṇu-purāṇe \| pradoṣārdhe kadācit tu
rāsāsakte janārdane \| trāsayan samado goṣṭham ariṣṭaḥ samupāgata iti \|
evaṁ prāyaḥ śrī-hari-vaṁśe'pi iti nityam eva tābhir
līlā-gāna-labdha-parāṇām ahnāṁ kasyacid antyasya prdoṣe tat pūrvata eva
bhojanādikaṁ vidhāya rāsārthaṁ śayyā-gṛhan nirgatya goṣṭād vahir nirgate
śrī-bhagavatīti jñeyam \| ato vrajasya pa motsava iti sāmānyata eva tair
vyākhyātaṁ goṣṭham iti goṣṭha-nikaṭam ity arthaḥ \| khura-vikṣatām
ity-ādikaṁ yuddodyata-mahāmatta vṛṣabhasya svābhāvikam eva tatra
khura-vikṣatām iti sthaulyādi-svabhāvena khura-pātair eva \|\|1\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ṣaṭtriṁśe nihate 'riṣṭe ptarau rāmakṛṣṇayoḥ

jñaṭvā kaṁso nāradāttau baddhākruraṁ sāmādiśat

tarhīty asya yat-pada-sāpekṣatvāt pradoṣe yadā kṛṣṇo rāsārtham
udyato'bhūd iti viṣṇu-purāṇa-vākya-dṛṣṭyā śeṣo jñeyaḥ \| tac ca vākyaṁ
yathā,

pradoṣārdhe kadācit tu rāsāgakte janārdane \|

trāsayan samado goṣṭhamariṣṭaḥ samupāgataḥ \|\| \[vi.pu. 5.14.1\] iti \|

ata eva rāsa-viruddhārth[āstar]{.mark}ādhikārārtham atha-śabdaḥ \| mahad
atyuccaṁ kakut-pṛṣṭhāgra-śikhā yatra, tathā-bhūtaḥ kāyo yasya saḥ \|
khurair vikāritāṁ mahīṁ kampayan \|\|1\|\|

**\...**

**\|\| 10.36.2 \|\|**

rambhamāṇaḥ kharataraṁ padā ca vilikhan mahīm \|

udyamya pucchaṁ vaprāṇi viṣāṇāgreṇa coddharan \|\|

**śrīdhara-svāmī (bhāvārtha-dīpikā) : rambhamāṇo** vṛṣabha-jāti-śabdaṁ
kurvan \| **vilikhan** vidārayan \| **udyamya** ūrdhvaṁ kṛtvā \|
**vaprāṇi** taṭāny utkṣipan \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kharataram** atitīkṣṇam
\|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī),**
---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vidāraṇāt mahīṁ padā
vilikhann iti ca mattatayā yuddhodyamena \| anyat taiḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kharataraṁ** yathā syāt
tathā **vilikhaṁś** ca \| **rambhamāṇaḥ** vṛṣabha-jāti-śabdaṁ kurvan \|
**vaprāṇi** prācīra-taṭāni \| **śakṛt** purīṣam \|\|2.3\|\|

**\...**

**\|\| 10.36.3 \|\|**

kiñcit kiñcit śakṛn muñcan mūtrayan stabdha-locanaḥ \|

yasya nirhrāditenāṅga niṣṭhureṇa gavāṁ nṛṇām \|\|

**śrīdhara-svāmī (bhāvārtha-dīpikā) : kiñcit kiñcic** **chakṛn** madhye
madhye īṣad-īṣat-purīṣaṁ **muñcan** tathā **mūtrayan** mūtram utsṛjan \|
**stabdha-locano**'nimiṣa-locanaḥ \| yasya dhvaninā **gavāṁ** nārīṇāṁ ca
\|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yasya** ariṣṭasya \|
**nirhrāditena** garjitena \| **niṣṭhureṇa** kaṭhoreṇa \| bhītam iva
rājānam ālakṣyāśvāsayati---he aṅgeti \| śrī-kṛṣṇas taṁ mārayiṣyatīti mā
trasto bhaveti bhāvaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhayānakatvam
āha---yasyeti \| **aṅga** ! iti sabhaya-sambodhane \| **sma** prasiddhau
\| **vai** niścaye \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra mūtram utsṛjann iti
**mūtrayann** ity asya ṭīkā \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.36.4 \|\|**

patanty akālato garbhāḥ sravanti sma bhayena vai \|

nirviśanti ghanā yasya kakudy acala-śaṅkayā \|\|

**śrīdhara-svāmī (bhāvārtha-dīpikā) :** tatra, "ā-caturthād bhavet
srāvaḥ pātaḥ pañcama-ṣaṣṭhayoḥ \| ata ūrdhvaṁ prasūtiḥ syāt" iti
vibhāgaḥ \| **kakudi** gala-pṛṣṭha-śṛṅge \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra pātasrāvayoḥ \| ā
caturthāc caturthamāsa-paryantaṁ garbhapātasya sāvasañjñā \| ata
ṣaṣṭhamāsād ūrdhvam \| yasya ariṣṭasya \| acalo nagaḥ \| nirviśanti
ghanā iti kūlaṁ pipatīṣatītivad acetane'pi nirveśa-sambhavāt \| yad vā,
meghāścatanā eva devatā-rūpeṇa, indraḥ prācodayat kruddho meghānāṁ
cānta-kāriṇāṁ gaṇam ity ukteḥ \|

> meghā nadyo'tha girayo'cetanāś cetanā api \|
>
> dvirūpā eva vartate satyam etad dvijottamāḥ \|

śrūyante sarva-śāstreṣu varṇyamānā maharṣibhiḥ \|\| iti saṁhitokteś ca
\|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** maheti sūcitaṁ sthaulyaṁ
darśayati---nirviśantīti \| viśeṣaś cānaḥ śrī-parāśareṇoktaḥ---

> satoya-toyadacchāyastīkṣṇa-śṛṅgo'rka-locanaḥ \|\|
>
> lelihānaḥ sa-niṣpeṣaṁ jihvayauṣṭhau punaḥ punaḥ \|
>
> saṁrambhāviddha-lāṅgūlaḥ kaṭhina-skandha-bandhanaḥ \|\|
>
> udagra-kakudābhogaḥ pramāṇād-duratikramaḥ \|
>
> viṇ-mūtra-lipta-sarvāṅgo gavām udvega-kārakaḥ \|\|
>
> pralamba-kaṇṭho'timukhas taru-ghātāṅkitānanaḥ \|
>
> sudayaṁs tāpasānugro vanāny aṭati yaḥ sadā \|\| \[vi.pu. 5.14.2-5\]
> iti \|

ut uccair vīkṣya, atyuccamahākāyatāt, apy arthe cakāraḥ \| kiṁ vaktavyaṁ
strī-svabhāvād gopya iti gopā api tatrasuḥ, vṛṣatvenāpratikāryatvāt \|
paśavaḥ surabhī-vṛṣādayo mahiṣādayo'pi bhītās tasya suduṣṭatvāt, tac
coktaṁ śrī-vaiśampāyanena hari-vaṁśe---

> yuddha-sajja-viṣāṇāgro dviṣadṛṣabha-sūdanaḥ \|\|
>
> ariṣṭo nāma hi gavām ariṣṭo dāruṇākṛtiḥ \|
>
> taityo vṛṣabha\--rūpeṇa gokulaṁ[^11] paridhāvati \|\|
>
> pātayāno gavāṁ garbhān dhṛṣṭo gacchaty anārtavam \|
>
> bhañjamānaś ca capalo goṣṭhaṁ saṁpracacāra ha \|\|
>
> śṛṅga-praharaṇo raudraḥ praharan goṣu durmadaḥ \|
>
> goṣṭhe tu na ratiṁ lebhe vinā yuddhena govṛṣaḥ \|\| \[ha.vaṁ.
> 2.21.6-9\] ity-ādi \|

gokulaṁ vrajaṁ santyajyoti pradoṣe'tyajyasyāpi vrajasya tyāgena
mahā-bhītatvaṁ tena dūre dravaṇaṁ ca sūcitam \| ata eva he rājann iti
vismayena bhayenaiva vā tādṛśa-bhāvodayāt \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhayānakatvam evāha---yasyeti
\| sārdha-dvayakena nirhrāditena vajra-nispeṣavad dhaninā \| **aṅga** !
iti sa-bhayam iva sambodhanaṁ \| **sma** prasiddhau \| **vai** niścaye
\| **mahā** iti sūcitaṁ, sthaulyaṁ darśayati \| **nirviśanti** iti acale
kakudi ca praveśe buddhi-pūrvakatvam utprekṣata eva acetanatvāt \|
ubhayatra ghana-patha-paryantocchrāyas tu vivakṣita iti viśeṣaś cānyaḥ
śrī-parāśareṇoktaḥ \| satoya-toyada-cchāyas tīkṣṇa-śṛṅgo'rka-locanaḥ \|
lelihānaḥ saniṣpeṣaṁ jihvayauṣṭhau punaḥ punaḥ \|
saṁrambhāviddha-lāṅgulaḥ kaṭhina-skandha-bandhanaḥ \|
udagra-kakudābhogaḥ pramāṇād duratikramaḥ \| viṇ-mūtra-lipta sarvāṅgo
**gavām** udvega-kārakaḥ \| pralamba-kaṇṭho'timukhas tarughātāṅkitānanaḥ
\| sūdayaṁs tāpasānugro vanānyaṭati yaḥ sadeti \| ut uccair vīkṣyāty
uccatara mahā-kāyatvāt \| apy arthe cakāraḥ kiṁa vaktavyaṁ
strī-svabhāvād gopya iti gopā api tatrasuḥ paśavo bhītāḥ tasya
suduṣṭatvāt \| tac coktaṁ śrī-vaiśampāyanena \|

> yuddha-sajja-viṣāṇāgro dviṣad vṛṣabha-sūdanaḥ \|
>
> ariṣṭo nāma hi gavām ariṣṭo dāruṇākṛtiḥ \|
>
> daityo vṛṣabha\--rūpeṇa gokulaṁ paridhāvati \|
>
> pātayāmno gavāṁ garbhān dhṛṣṭo gacchaty anārtavam \|
>
> bhañjamānaś ca capalo goṣṭhaṁ sampracacaṛa ha \|
>
> śṛṅga-praharaṇo raudraḥ praharan goṣu durmadaḥ \|
>
> goṣṭhaṁ na ratiṁ lebhe vinā yuddhena govṛṣa \| ity-ādi \|

etāvantaṁ kālam atrānāgamanaṁ tu kaṁsānanumatyaiva iti lakṣyate \|
gokulaṁ vrajaṁ santyajyeti pradoṣe vāḍham atyājyasyāpi vrajasya tyāgena
mahābhītatvaṁ tena dūre dūre dravaṇaṁ ca sūcitaṁ ata eva rājann iti
vismayena tādṛśa-bhāvodayād bhayenaiva vā \|\|4.5\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirhrāditena śabdena \|
sravanti patantīti ā caturthāt bhave srāvaḥ pātaḥ pañcama-ṣaṣṭhayor iti
smṛtiḥ \|\|4.5\|\|

**\...**

\|\| 10.36.5 \|\|

taṁ tīkṣṇa-śṛṅgam udvīkṣya gopyo gopāś ca tatrasuḥ \|

paśavo dudruvur bhītā rājan santyajya go-kulam \|\|

**śrīdhara-svāmī (bhāvārtha-dīpikā) :** tīkṣṇe śṛṅgāgra yasya taṁ vīkṣya
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam ariṣṭam \| tatrasur
bhītā āsan \| punar api tathaiva he rājann iti \| bhagavat
prabhāva-jñānena rājamānastvaṁ kuto gokula-vāsijana-bhayaṁ śaṅkasa iti
bhāvaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.36.6 \|\|

kṛṣṇa kṛṣṇeti te sarve govindaṁ śaraṇaṁ yayuḥ \|

bhagavān api tad vīkṣya go-kulaṁ bhaya-vidrutam \|\|

**śrīdhara-svāmī (bhāvārtha-dīpikā) : kṛṣṇa kṛṣṇa** rakṣeti \|\|6.7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : te** gokula-vāsinaḥ \|
**kṛṣṇa kṛṣṇa** iti sambodhya sambhramatvād rakṣeti kriyā-vismṛtiḥ \|
**tat** tasmād **gokulam** ity anvayaḥ \| he kṛṣneti
bhakta-kleśa-karṣakatvān naḥ kleśam apākurv iti bhāvaḥ \| vīpsā tu
saṁsrame \| **govindaṁ** gokulendratayābhiṣiktam \| **sarve** ity ukteḥ
paśavo'pi kṛṣṇa kṛṣṇeti procuḥ \| uktaṁ ca surabhi-gamane sva-santānair
upāmantrya \[10.27.18\] iti \| govardhana-rāsa-sthalāt
kolāhala-śravaṇenābhisukham āyāntaṁ śaraṇaṁ yayur ity arthaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇety ardhakam \|
**te** gopy-ādaya **sarva** ity atyanta-bhayād vane'pi svāsthyam
alabhamānāḥ paśavo'pi nivṛttyāgatāḥ **śaraṇaṁ yayuḥ**,
śaraṇāgatatvenāntikam āyātā iti jñeyam \| yato **govindaṁ** gokulendram
\| anyat tair vyākhyātam \| yad vā, kṛṣṇa kṛṣṇety etan mātram
evākrośantaḥ, trastatvād rakṣety-ādy anyoktāv apy aśakteḥ \| yad vā,
śaraṇa-yāna-prakāram evāha---kṛṣṇa kṛṣṇeti \|\|5\|\|

itthaṁ te nija-kṛtyaṁ cakruḥ, śrī-govindo'pi nijakṛtyaṁ cakārety
āha---bhagavān apīti \| atheti pāṭhe ariṣṭāgamanānantaraṁ sadya evety
arthaḥ \| bhayena vidrutaṁ prāg itastato vegena gatam \| yad vā, gavāṁ
kulaṁ bhayena dūre gatam eva gopyo gopā gāvaś cetyate sarve śaraṇaṁ
yayuḥ, vṛṣa-rūpam asuram iti taṁ tādṛśaṁ jñātvety arthaḥ \| ata upa
samīpe āhvāyat \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇety ardhakam \| tato
śrī-gokulendratayābhiṣiktaṁ tam eva śaraṇaṁ yayuḥ \| kolāhala-śravaṇena
śrī-govardhana-vaṣa-sthalād abhimukham āyānte śaraṇatayopaseduḥ \| anyat
taiḥ \| yad vā, kṛṣṇa-kṛṣṇety etan mātram eva krośantaḥ trastatvād
drakṣety ādyantoktāvaśakteḥ \| itthante nija-kṛtyaṁ cakruḥ \|
śrī-govindo'pi nija-kṛtyaṁ cakārety āha \| bhagavān apīti \| atheti
pāṭhe ariṣṭāgamanānantaram eva vā \| tat sva-pālyamānaṁ gokulaṁ
tatratyānaṁ sarvān evety arthaḥ \| vṛṣa-rūpam asuram iti taṁ tādṛśaṁ
jñātvety arthaḥ \| ata upa sva-samīpe goṣṭhād dūra evāhvayat \| tatra
yuddhopadravañcanārtham ata eva viveśa goṣṭhām iti vakṣyate \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarva-grahaṇāt paśūnām api
kṛṣṇa-kṛṣṇety uktir labhyate \| uktaṁ ca surabhi-gamane sva-santānair
upāmantrya \[bhā.pu. 10.27.18\] iti \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ)**, **viśvanātha-cakravartī
(sārārtha-darśiṇī) :** *na vyākhyātam.*

**\...**

\|\| 10.36.7 \|\|

mā bhaiṣṭeti girāśvāsya vṛṣāsuram upāhvayat \|

gopālaiḥ paśubhir manda trāsitaiḥ kim asattama \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āśvāsya sāntvayya \| he
manda kiṁ prayojanam \| manda alpamate \| paśūnāṁ trasanāt trasitaiḥ kiṁ
phalaṁ na kim apīti bhāvaḥ \| yato'ham eva duṣkarmaṇāṁ śāstāto mayi sati
taiḥ kiṁ prayojanam iti bhāvaḥ \|

nanu, vṛṣabho'haṁ kathaṁ śāsanīyas tatrāha---he asattameti \| kṛtrimam
eva tava bṛṣasvaṁ tattvato duṣṭadaitya eveti bhāvaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** katham ? tad
āha---sapālair iti \| trāse pālānāṁ gauṇatvam eva, vīratvāt, paśūnām eva
mukhyatvam iti \| manda alpa-buddhe ! paśūnāṁ trāsanāt trāsitaiḥ kiṁ
syāt ? api tu na kim api phalam ity arthaḥ \| kutaḥ ? tad āha---mayīti
śāstari niyantari, duṣṭānāṁ duṣṭa-karmaṇāṁ durātmanāṁ duṣṭa-svabhāvānām
adhunaiva mayā tvayi hate sarva evaite nirbhayāḥ sukhino bhaviṣyantīti
bhāvaḥ \| tvad vidhānām iti---tvaṁ śāsanīya iti kiṁ vaktavyam, tvad
duṣṭatānukārakā api śāsanīyā ity arthaḥ \|

nanu, vṛṣa-rūpo'haṁ kathaṁ śāsanīya iti cet tatrāha---he asattameti \|
tattvato mahā-daityo jagad upadrāvakaḥ parama-duṣṭas tvaṁ mayā śāsanīya
eveti bhāvaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āhvāna-prakāram aha \|
sapālair iti buddhi-balādhikyāt trāse pālānāṁ gauṇatvaṁ tad vaiparītyāt
paśūnāṁ mukhyatvam iti tathoktaṁ \| gopālair iti pāṭhaḥ kvacit \| manda
alpa-buddhe ! paśūnāṁ trāsanāt \| trāsitaiḥ kiṁ syād apitu na kim api
phalam ity arthaḥ \| kutas tad āha \| mayīti śāstari daṇḍayitari sati \|
paṭhāntare yato bala-darpahāhaṁ duṣṭānāṁ duṣṭa-karmaṇāṁ durātmanāṁ
duṣṭa-svabhāvānām \| adhunaiva mayā tvayi hate sarva evaite nirbhayā
bhaviṣyantīti bhāvaḥ \| tvad vidhānām iti tvaṁ śāsanoya iti kiṁ
vaktavyaṁ tvad vad duṣṭatvānukārakā api śaṣanīyā ity arthaḥ \|

nanu, vṛṣa-rūpo'haṁ śāsanīya iti cet atatrāha \| asattameti tattvato
duṣṭa-daitya eva tvam asīty arthaḥ \|\|7.8\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paśubhir gobhiś ca \|
asattameti vṛṣa-rūpasya tava vadhe go-vadha-pāpaṁ na syād iti bhāvaḥ
\|\|7\|\|

**\...**

\|\| 10.36.8 \|\|

mayi śastari duṣṭānāṁ tvad-vidhānāṁ durātmanām \|

ity āsphotyācyuto'riṣṭaṁ tala-śabdena kopayan \|\|

**śrīdhara-svāmī (bhāvārtha-dīpikā) :** ity evaṁ vadan \| āsphoṭya
kara-tale bāhum āhatya \| tena tala-śabdena kopayan \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvad vidhānāṁ tvat samānām
\| tvad vidhānāṁ tvat-sadṛśānāṁ, kim uta taveti bhāvaḥ \| acyutas
tat-sthānād acalitaḥ \| na cacāla tataḥ sthānāt iti parāśarokteḥ
\|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sakhyuḥ śrī-dāmno'ṁse
bhūjaiva bhogaḥ suvṛttatva-pṛthutvāyatatvādinā ahi-dehas taṁ prasāryeti
nirbhayatvaṁ sāvajñatvaṁ ca darśitam \| sakhyur iti bhāva-viśeṣeṇa
tat-sakhya-bhāgyābhinandanāt \| anyat tair vyākhyātam \| yad vā, acyuta
iti tat-sthānād avicalanābhiprāyeṇa, tathā coktaṁ śrī-vaiśampāyanena
hari-vaṁśe---na cacāla tataḥ sthānād avajñāsmita-līlayā \[ha.vaṁ.
2.21.15\] iti \| harir iti tādṛśāvasthānena manoharatvāt \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āsphoṭya karatalena
vāmabāhumāhatya tena talaśabdena svaśauryadyotakenety arthaḥ \| sakhyuḥ
subalasya skandhe bhujā bhuja eva bhogaḥ sarpadehastaṁ praṣaryeti
sāvajñatvaṁ darśitam \|\|8\|\|

**\...**

\|\| 10.36.9 \|\|

sakhyur aṁse bhujābhogaṁ prasāryāvasthito hariḥ \|

so'py evaṁ kopito'riṣṭaḥ khureṇāvanim ullikhan \|

udyat-puccha-bhraman-meghaḥ kruddhaḥ kṛṣṇam upādravat \|\|

**śrīdhara-svāmī (bhāvārtha-dīpikā) :** bhujā-bhogaṁ bhujā bhujaḥ sa eva
bhogaḥ sarpa-dehas tam \| sarpa-dehākāraṁ bhujam ity arthaḥ \| svayam
acyutaḥ anyān duṣṭān haratīti hariḥ \| udyatā ūrdhvaṁ gacchatā pucchena
bhramanto meghā yasmin \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti---sarpa-dehavat snigdhaṁ puṣṭaṁ vakrībhavanaśīlam ity abhiprāyaḥ \|
acyutaḥ sarvadaikasvabhāvaḥ \| evaṁ tala-śabdāsphoṭanādinā \| sakhyuḥ
subalasya \| śrīdāmna iti toṣiṇī \| sakhyur aṁse bhuja-sthāpanena
sāvajñatvaṁ darśitam \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ariṣṭam amaṅgalaṁ sākṣāt
tad rūpatād ariṣṭa ity anyeṣāṁ duṣprati-kāryatvādikaṁ sūcitam, udyatā
pucchena bhramantas tasya sparśād vātād vā itas tato nipatanto meghā
yasmād iti pucchasya kaṭhinatā bahula-dīrgha-balamayatā ca darśitā \|
kṛṣṇaṁ krodhotpādanena tasyākarṣakam \| yad vā,
mahā-vīra-darpa-prakaṭanena bhūmau śrī-pārṣṇi-prahāreṇa tat-karṣaṇāt
kṛtam ariṣṭa-kuṇḍākhyaṁ tīrtham, tathā hi ādi-vārāhe---

> ghātayitvā tatas tasminn ariṣṭaṁ vṛṣa-rūpiṇam \|
>
> kopena pārṣṇighātena mahyās tīrthaṁ pravartim \|\|

upādravat samīpe vegenāgamat \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sakhyuḥ śrī-dāmno'se bhujaiva
bhogaḥ suvṛttatva-pṛthutvāyatatvādināhi-dehastaṁ prasāryeti sāvajñatvaṁ
darśitaṁ \| sakhyur iti tasyāpi tādṛśatva-darśanāya bhāva-viceśeṣeṇa tat
sakhya-bhāgyābhinandanāya ca \| anyattaḥ \| tatrācyuta iti tat sthānād
avicalanābhiprāyeṇa \| tathā ca śrī-vaiśampāyanaḥ \| tasmāt sthānān na
vyacalat kṛṣṇo gitir ivācala iti \| śrī-parācāraś ca \| na cacāla tataḥ
sthānād avajñāsmita lilayeti \| harir iti tādṛśāvasthānena manoharaṇāt
\| udyatā pucchena calantaḥ tasya sparśād vātād vā itas tato nipatanto
meghā yasmāt upad dravat samīpe vegenāgamat \|\|9\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** udyatā ūrdhvaṁ gacchatā
pucchena bhramanto meghā yasmāt saḥ \|\|9\|\|

**\...**

\|\| 10.36.10 \|\|

agra-nyasta-viṣāṇāgraḥ stabdhāsṛg-locano'cyutam \|

kaṭākṣipyādravat tūrṇam indra-mukto'śanir yathā \|\|

**śrīdhara-svāmī (bhāvārtha-dīpikā) :** agre nyaste viṣāṇāgre yena saḥ
\| stabdhe asṛk-tulye locane yasya saḥ \| kaṭākṣipya kaṭākṣeṇa tiryaḍ
nirīkṣya \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nyaste kṛte \| viṣāṇāgra
śṛṅgāgrabhāge \| stabdhe stimite \| kaṭa-śabdo'traikadeśa-nṣayena
kaṭākṣaparaḥ \| kaṭena kaṭākṣeṇākṣipya \| iha samāsas tv ārṣaḥ ākṣipyety
anena tiyaṅ-nirīkṣaṇaṁ lakṣyate \| aśanir vrajram \| kaṭāśabdena kaṭākṣa
eva bodhya ekadeśa-nyāyena \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** katham ? tad āha---agra
iti \| tūrṇaṁ dravaṇe hiṁsratve ca dṛṣṭāntaḥ \| indreṇa mukto valāt
prakṣipto'śaniryatheti \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kathaṁ ? tadāha---agra iti \|
atra kaṭākṣa-śabdaika-deśena kaṭā-śabdena sa evocyate \| kuṭā-śabdena
gāṅkuṭādity-ādi-sūtra-lakṣita-pādavat \| tataḥ kaṭā kaṭākṣeṇākṣipya
tiryag dṛṣṭyā santarjyety arthaḥ \| tūrṇa-dravaṇe parāsahyatve ca
dṛṣṭāntaḥ \| indreṇa mukto valāt prakṣipto'śaniyatheti acyutam iti tatra
tasya vaiyarthyaṁ bodhayati \|\|10\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** stabdhe asṛglocane
raktanetre yasya saḥ \| kaṭā kaṭākṣastayā ākṣipya tiryagdṛṣṭyā
santarjyety arthaḥ \|\|10\|\|

**\...**

\|\| 10.36.11 \|\|

gṛhītvā śṛṅgayos taṁ vā aṣṭādaśa padāni saḥ \|

pratyapovāha bhagavān gajaḥ prati-gajaṁ yathā \|\|

**śrīdhara-svāmī (bhāvārtha-dīpikā) :** pratyapovāha pratilomaṁ vyanudat
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa kṛṣṇaḥ \| tam ariṣṭam
\| pratilomama pṛṣṭataḥ \| vyanudat pātayāmāsa \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vai prasiddhau \| sa
parama-vinodaśīlo bhagavān śrī-kṛṣṇaḥ \| vinodam eva
dṛṣṭāntenābhivyañjayati---gajaḥ pratigajaṁ svasadṛśaṁ gajaṁ yatheti,
anyathā sadyo vadhyatvāt, ata evāgre vakṣyati adbhuta-karmaṇā
\[10.36.16\] iti \| tataś ca bhūmau nipapāteti jñeyam, agre punar
utthānokteḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vai prasiddau sa
parama-vinodaśīlaḥ vinādam eva dṛṣṭāntenābhivyañjayati gajaḥ \|
svapratibhaṭa-gajaṁ yatheti tad yogyam eva balam āviṣkṛtyety arthaḥ
\|\|11\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratyapovāha pratilomaṁ
vyanudat \|\|11\|\|

**\...**

\|\| 10.36.12 \|\|

so'paviddho bhagavatā punar utthāya satvaram \|

āpatat svinna-sarvāṅgo niḥśvasan krodha-mūrcchitaḥ \|\|

**śrīdhara-svāmī (bhāvārtha-dīpikā) :** apaviddho'pakṣiptaḥ \| āpatad
ādravat \| svinnāni sveda-yuktāni sarvāṅgāni yasya saḥ \|
krodha-mūrcchitaḥ krodhena vyāptaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saḥ asuraḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavatā kautukaṁ
darśayatety arthaḥ, svinna-sarvāṅgaḥ, pariśrāntatvāt krodha-mūrchitatvād
eva vā \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** satvaraṁ syāt pāṭhāntare
satvaraḥ san krodhena mūrchitā vismṛtātmā svinna-sarvāṅgaḥ
pariśrāntatvāt krodhād eva vā \|\|12\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apaviddhaḥ apakṣiptaḥ
\|\|12\|\|

**\...**

\|\| 10.36.13 \|\|

tam āpatantaṁ sa nigṛhya śṛṅgayoḥ

padā samākramya nipātya bhū-tale \|

niṣpīḍayām āsa yathārdram ambaraṁ

kṛtvā viṣāṇena jaghāna so'patat \|\|

**śrīdhara-svāmī (bhāvārtha-dīpikā) :** kṛttvā viṣāṇam utpāṭya tenaiva
jaghāna sa cāpatat \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam asuram \| saḥ kṛṣṇaḥ
\| ambaraṁ vastram \| kṛttvā kṛtī-chedane \| viṣāṇam iti śeṣaḥ \| saḥ
āsuraḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā duṣṭasya tasya
vadhaṁ harṣeṇa gāyann ivāha---tam iti dvābhyām \| **kṛtvā** viṣāṇam
utpāṭya \| tathā ca śrī-viṣṇu-purāṇe utpāṭya śṛṅgam ekaṁ ca
tenaivātāḍayat tataḥ \[vi.pu. 5.14.12\] iti \| śrī-hari-vaṁśe ca---

> śṛṅgaṁ cāsya punaḥ savyam utpāṭya yama-daṇḍavat \|
>
> tenaiva prāharad vaktre sa mamāra vṛṣo hataḥ \|\| \[ha.vaṁ. 2.21.21\]
> iti \|

**apatat** mṛtaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā duṣṭasya tasya vadhaṁ
harṣeṇa gāyann ivāha \| tam iti dvābhyām \| kṛtvā viṣānam utpāṭhya \|
tathā ca śrī-viṣṇu-purāṇe \| utpāṭya śṛṅgam ekaṁ ca tena vātāḍayat tathā
iti \| śrī-hari-vaṁśe ca \| śṛṅgañcāsya punaḥ savyam utpāṭya
yama-daṇḍavat \| tenaiva prāharad vaktraṁ sa mamāra vṛṣo hata iti \|
apatat mṛtaḥ \|\|13\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śṛṅgayor nigṛhya nitarāṁ
gṛhītvā ārdram ambaraṁ kṛtvā yathā kaścin niṣpīḍayāmāsa tataś ca
viṣāṇena utpāṭitena taṁ jaghāna \|\|13\|\|

**\...**

\|\| 10.36.14 \|\|

asṛg vaman mūtra-śakṛt samutsṛjan

kṣipaṁś ca pādān anavasthitekṣaṇaḥ \|

jagāma kṛcchraṁ nirṛter atha kṣayaṁ

puṣpaiḥ kiranto harim īḍire surāḥ \|\|

**śrīdhara-svāmī (bhāvārtha-dīpikā) :** mūtraṁ ca śakṛc ca mūtra-śakṛt
\| eka-vad-bhāvaḥ \| tad-ubhayaṁ samutsṛjann ity arthaḥ \| pādāṁś ca
kṣipann itas tataś cālayan \| anavasthitekṣaṇaḥ pracalita-netraḥ
kṛcchraṁ kaṣṭaṁ jagāma \| atha nirṛter mṛtyoḥ kṣayaṁ nivāsaṁ jagāma \|
kṛcchraṁ yathā bhavati tathā mṛta iti vā \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti---atipīḍitasya mala-mūtre niḥsṛte iti tātparyam \| nirgatā ṛtiḥ
kalyāṇaṁ nidā vā yasmāt sa \|

> niṛṛtiḥ ṛtiḥ kalyāṇāvartmanoḥ \|
>
> jugupsā-spardhayoḥ strī syāt \|\| iti medinī \|

nirṛti syād alakṣmyāṁ strī digīcādaya mṛtyuṣu iti dharaṇiḥ \| kṣayo
rogāntare veśma-kalpāntāpacayeṣu ca iti medinī \| kara-dvayāpekṣayā
kriyā-viśeṣaṇe lāghavaṁ matvāha---kṛcchraṁ yatheti \| niṛrteḥ kṣayaṁ
jagāmeti munindrasya kopoktir eva \| vastutas tu---ye ca
pralamba-khara-dardura-keśy-ariṣṭa ity ādāv asyāpi mokṣa-śravaṇān
niṛrter mṛtyor hetoḥ kṣayaṁ bhagavan nivāsaṁ gataḥ ity evārthaḥ
\|\|14\|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-prakāram evāha---asṛg
iti, samyag utsṛjan muñcann iti kiñcit kiñcic chakṛn muñcann iti
pūrvoktād viśeṣārtham \| atha tan-maraṇānantaram eva surā īḍire iti
tad-bhayena sadyas teṣāṁ tatrāśakteḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tat prakāram evāha\--asṛg iti
\| samyag utsṛjan muñcann iti kiñcit kiñcic chakṛn muñcann iti pūrvoktāt
viśeṣārthaḥ \| nirṛteḥ kṣayaṁ jagāmeti śrī-munīndrasya krodhamayam eva
vacanam \| vastutas tu ye ca pralamba-kharada-dura-keśy ariṣṭety
ādāvasyāpi mokṣa-śaravaṇāt \| virṛtair mṛtyor hetoḥ kṣayaṁ bhagavan
nivāsaṁ gata ity evārthaḥ \| atha tan maraṇānantaram eva surā īḍire iti
tad bhayena sadyas teṣāṁ tatrākteḥ \|\|14\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛcchraṁ kaṣṭaṁ jagāma
prāpa atha nirṛter mṛtyoḥ sakāśāt kṣayaṁ vadhaṁ jagāma nirṛtir evāgatyaṁ
taṁ jaghāna na tu kṛṣṇa ity utprekṣā sa tu sadyo muktiṁ prāpa puṣpaiḥ
puṣpāṇi kirantaḥ \|\|14\|\|

**\...**

\|\| 10.36.15 \|\|

evaṁ kakudminaṁ hatvā stūyamānaḥ dvijātibhiḥ \|

viveśa goṣṭhaṁ sa-balo gopīnāṁ nayanotsavaḥ \|\|

**śrīdhara-svāmī (bhāvārtha-dīpikā) :** nayanotsavo nayanānāṁ mūrtimān
utsavaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ śṛṅgatādānādinā \|
kakudminaṁ vṛṣāsuram \| nipātanāt kudogmini-pratyayaḥ \| svajātibhir
devair gopair vā \| jātibhir gopais teṣām evāntaraṅgatvāt \| sabala ity
ariṣṭa-vadhe'nuja-snehena svakrīḍātas tasyāpy āgamanāt \| atra yad
dhari-vaṁśe---

> sa copadro vṛṣāṁ hatvā kānta-candre niśā-mukhe \|
>
> aravindābha-nayanaḥ punar eva rarāma ha \|\| iti \|

tatra goṣṭa-praveśānantaraṁ punar nirgamyeti bhagavatas tatra
rāga-viśeṣo darśitaḥ \| yac coktamādi-vārāhe śrī-govardha-parikrame---

> gaṅgāyāś cottaraṁ gatvā deva-devasya cakriṇaḥ \|
>
> ariṣṭena samaṁ yatra mahad yuddhaṁ pravartitam \|\|
>
> ghātayitvā tatas tasminn ariṣṭaṁ vṛṣa-rūpiṇam \|
>
> kopena pāṇi-ghātena mahyās tīrthaṁ prakalpitam \|\|
>
> vṛṣabhasya vadho hato ātmanaḥ śuddhim icchatā \|
>
> snātas tatra tadā kṛṣṇo vṛṣaṁ hatvā sagopakaḥ \|\|
>
> rādhāṁ vipāpmā provāca kathaṁ bhradre bhaviṣyati \|
>
> vṛṣo hato mayā cāyam ariṣṭa pāpa-sūcakaḥ \|\|
>
> tatra rādhā samāśliṣya kṛṣṇam akliṣṭakāriṇam \|
>
> svanāmnā viditaṁ kuṇḍaṁ kṛtaṁ tīrtham adūrataḥ \|\|
>
> rādhā-kuṇḍam iti khyātaṁ sarva-pāpaharaṁ śubham \|
>
> ariṣṭa-rādhā-kuṇḍābhyāṁ snānāt phalam avāpnute \|\|
>
> rājasūyāśvamedhābhyāṁ nātra kāryā vicāraṇā \|
>
> gohatyā brahma-hatyā ca pāpaṁ kṣipraṁ praṇaśyati \|\|

gaṅgāyāḥ mānasa-gaṅgāyāḥ, cakriṇaḥ
kara-caraṇādi-gata-cakrādi-mahābhagaaval lakṣaṇasya deva-devasya
divyāti-divya-mahaiśvarya-mādhuryasya śrī-kṛṣṇasyety arthaḥ \| yatra
mahad yuddhaṁ pravartitaṁ pravṛttam \| ghātayitvā kopena
goṣṭhopadrava-hetuka-kopa-viśeṣeṇa yaḥ pārṣṇighātas tena \| pṛthivyāḥ
tad yuddha-prapañca-śuśrūṣām āśaṅkyāha---vṛṣabhasyeti \| mama tal
līlā-kathanāveśe sati tīrtha-māhātmya-kathanaṁ na syād iti bhāvaḥ \|
vṛṣānukartṛvadhāt śuddhiṁ tad anukaraṇam icchatā icchann ity arthaḥ \|
mahā-tīrtham idaṁ pātālāt samutthitam iti vyājena svatīrtham
ahimadarśanāya tatra snātasya \| tad evaṁ snānānantaraṁ mūlānusāreṇa
goṣṭhaṁ praviśya dvitridaṇḍān sthitvā śrī-harivaṁśānusāreṇa punar api
rāsāya venuvādyādi-saṅketena rādhādibhiḥ saha hatāriṣṭe rāsavartmani
tatra sarvābhyaḥ pṛthag gatasya tāṁ prati sa narma-vacanam
āha---vipāpmeti \| tat parihāsāśaṅkayā vipāpmatvaṁ vyañjayann ity arthaḥ
\| mama tāvat pāpaṁ notpannam eva pratyuta tīrtha-nirmāṇa-puṇyena
kṛta-kṛtyaḥ siddha-sarvārtho'bhūvam etādṛśa-tīrtha-nirmāṇābhāvāttvaṁ
kathaṁ bhadre puṇya-viṣaye bhaviṣyasīty arthaḥ \| vipāpmatvam eva
vyañjayati---vṛṣo vṛṣākāra-mātro'riṣṭa-nāmā pāpa-sūcakaḥ suduścāritreṇa
nija-pāpatvenāsuratvam eva yo vyañjayatīty arthaḥ \| labdhacintāyāḥ
śrī-rādhāyās tu tan melane sneha evoditavān ity āha---tatreti \|
tat-prasaṅge samāśliṣya svābhāvikīṁ lajjām api tyajantī samyag āliṅgya
tatas tat-saudārhena svayam api tatra kuṇḍaṁ kṛtavatīty āha---svanāmmeti
\| rādheti rādhayety arthaḥ \| svayam iti jñeyam \| svayaṁ
kartrīkatvenaiva tat-kuṇḍa-tulyatā-prāpteḥ sakhī-lakṣa-sahāyatvāt
kuṇḍasya svalpa-pramāṇatvāc ca \| ata eva samāśliṣya kṛtam iti tadaiva
karaṇaṁ bodhyate \| tac cāriṣṭa-khura-cūrṇitabahalamṛdapasāraṇayā
prathamamīṣadeva paścāt tu viśālateti jñeyam \| adūratas
tat-kuṇḍa-yugmatayety arthaḥ \| adhunāpi tathā śrī-govardhaneśānakoṇānte
dṛśyata iti \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** gopīnāṁ nayanotsava
iti cakṣusphāratādinā parihasanīyo\'ham adhunā yadāsmān praṣṭum āyāti,
tatā na dāsyāmaḥ praṣṭum ity āśaya-saṁsūcanārtham utsava-padam
\|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svajātibhir gopair iti,
vedas tavād api teṣāṁ stavane santuṣṭir abhipretā, goṣṭhaṁ viveśety
anena goṣṭhād vahirariṣṭa-vadhārthaṁ kiñcid agre'bhigata iti \| ataś ca
ariṣṭo goṣṭham āgataḥ iti goṣṭhāntikam āgacchad iti jñeyam \| kiṁ vā,
kaṣṭa-kalpanayā antaḥ prāviśad ity arthaḥ \| savala ity
ariṣṭa-vadhe'nuja-snehāt tena sahaivāvasthānāt, nayanotsava iti tad
darśanaṁ vinā tāsāṁ katham api sukha-leśasyāpy anudayāt,
ato'riṣṭa-vadhārthaṁ gatasya tasyādarśanāt paramaṁ duḥkhaṁ tad
vadhānantaram āgamanāc ca parama-sukham iti sūcitam \|

yad vā, ariṣṭa-vadhena parama-prītyā darśana-viśeṣān nayanotsava iti \|
evaṁ tadrātrāv api rāsa-krīḍā siddheti gamyate \| tathā coktaṁ
śrī-vaiśampāyanena hari-vaṁśe---

> sa copendro vṛṣāṁ hatvā kānta-candra niśāmukhe \|
>
> aravindābhanayanaḥ punar eva rarāma ha \|\| \[ha.vaṁ. 2.21.14\] iti \|

tataś ca śrī-pārṣṇi-prahārājjalodgamenāriṣṭa-kuṇḍaṁ nāma kuṇḍam ekaṁ
jātam \| paścād-vṛṣābha-vadhataḥ śrī-rādhā-devyā kṛtena narmaṇā
tat-santoṣārthaṁ kuṇḍam anyajjagatsevyaṁ tayā niṣpāditam, śrī-bhagavatā
ca tan nāmnā khyāpitam iti viśeṣaḥ śrī-varāha-purāṇād vijñeyaḥ \| tat
kuṇḍa-dvayaṁ cādhunāpi śrī-govardhana-pūrva-prānte virājate \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sva-jātibhir gopair iti teṣām
evāntaraṅgatvaṁ vivakṣitam \| savala ity ariṣṭa-vadhe'nuja-snehena
svakrīḍātas tasyāpy āgamanāt \| nayanotsava iti \| svābhāvikatvam uktaṁ
tadānīntu mahā-śatruṁ mārayitvāgatasya tasya vaiśiṣṭyaṁ bodhayati \|
atra yad uktaṁ śrī-hari-vaṁśe sa copendro vṛṣaṁ hatvā kānta-candre
niśāmukhe \| aravindābha-nayanaḥ punar eva rarāmaheti tatra
goṣṭha-praveśānantaraṁ punar nirgamyeti jñeyam iti śrī-bhagavatas tatra
rāga-viśeśo darśitaḥ yac coktam ādi-vārāhe śrī-govardhana-parikrame---

> gaṅgāyāś cottaraṁ gatvā deva-devasya cakriṇaḥ \|
>
> ariṣṭena samaṁ yatra mahad yuddhaṁ pravarttitam \|\|
>
> ghātayitvā tatas tasminn ariṣṭaṁ vṛṣā-rūpiṇam \|
>
> kopena pārṣṇi-ghātena mahyās tīrthaṁ prakalpitam \|\|
>
> vṛṣabhasya vadho jñeya ātmanaḥ śuddhim icchatā \|
>
> snātas tatra tadā kṛṣṇo vṛṣāṁ hatvā sa-gopakaḥ \|\|
>
> vipāpmā rādhāṁ pravāca kathaṁ bhadre bhaviṣyasi \|
>
> vṛṣo hato mayā cāyam ariṣṭaḥ papa-sūcakaḥ \|\|
>
> tatra rādhā samāśliṣya kṛṣṇam akliṣṭakāriṇam \|
>
> sva-nāmnā viditaṁ kuṇḍaṁ kṛtaṁ tīrtham adūrataḥ \|\|
>
> rādhā-kuṇḍam iti khyātaṁ sarva-pāpa-haraṁ śubham \|
>
> ariṣṭa-rādhā-kuṇḍābhyāṁ snānāt phalam avāpnute \|\|
>
> rāja-sūyāśvamedhābhyāṁ nātra kāryā vicāraṇā \|
>
> gohatyā brahma-hatyā ca pāpaṁ kṣipraṁ praṇaśyatīti \|\|

tatrāyam arthaḥ \| gaṅgāyā mānasa-gaṅgāyāḥ cakriṇaḥ kara-caraṇādi-gata
tadādi mahā-bhagaval lakṣaṇasya deva-devasya
divyāti-divyaiśvarya-mādhuryasya śrī-kṛṣṇasyety arthaḥ \| yatra mahad
yuddhaṁ pravartitaṁ pravṛttam \| ghātayitvā kopena
goṣṭhopadrava-hetuka-kopa-viśeṣeṇa yaḥ pārṣṇi-ghātas tena pṛthivyās tad
yuddha-prapañca śuśruṣām āśaṅkyāha vṛṣabhasyeti mama tal
lilā-kathanoveśa sati tīrtha-māhātmya-kathanaṁ na syād iti bhāvaḥ \|
vṛṣānukartṛvadhāt śuddhiṁ tad anukaraṇam icchatā icchan ity arthaḥ \|
mahā-tīrtham idaṁ pātālāt samutthitam iti vyājena
svatīrtha-mahima-darśanāya tatra tatra snātaś ca tad evaṁ snānānantaraṁ
mūlānusāreṇa goṣṭhaṁ praviśya dvi-tri-daṇḍān sthitvā
śrī-hari-vaṁśānusāreṇa punar api rāsāya veṇu-vādyādi-saṅketena
śrī-rādhikādibhiḥ saha hatāriṣṭe rāsavartmani tatra sarvābhyaḥ pṛthak
gatasya tāṁ prati sanarma-vacanam āha vipāpmeti \| tat parihāsāśaṅkayā
vipāpmatvaṁ vyañjayann ity arthaḥ \| mama tāvat pāpaṁ notpannam eva
pratyuta tīrtha-nirmāṇa-puṇyena kṛta-kṛtyaḥ siddha-sarvārtho'bhūvam \|
etādṛśa tīrtha-nirmāṇābhāvāt tvaṁ kathaṁ bhadre puṇya-viṣaye
bhaviṣyasīty arthaḥ \| vipāpmatvam eva vyañjayati vṛṣo0
vṛṣākāra-mātro'riṣṭa-nāmā pāpa-sūcakaḥ suduścāritreṇa
nija-pāpatvenāsuratvam eva yo vyañjayatīty arthaḥ \| labdha-cintāyāḥ
śrī-rādhāyās tu tan milane sneha evoditavān ity āha---tatreti \| tat
prasaṅge samāśliṣya svābhāvikīṁ lajjām api tyajantī samyag āliṅgya patas
tat sauhārdena svayam api tatra kuṇḍaṁ kṛtavatīty āha svanāmneti rādheti
rādhayety arthaḥ \| svayam iti jñeyam \| svayaṁ katrākatvenaiva tat
kuṇḍa-tulyatā prāpteḥ \| sakhī-lakṣa-sahāyatvāt kuṇḍasya
svalpa-pramāṇatvāc ca \| ata eva samāśliṣya kṛtam iti tadaiva kāraṇaṁ
bodhyate \| tac cāriṣṭa-khura-cūrṇita-bahula-mṛdapāsāraṇayā prathamam
īśad eva paścāt tu viśeṣata iti jñeyam \| adūratas tat kūṇḍa-yugmatayety
arthaḥ \| adhunāpi tathā śrī-govardhaneśāna-koṇānte dṛśyata iti
\|\|15\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ariṣṭa-vadhānte
rādhā-kṛṣṇayor narma-saṁlāpa-mayī tat-kuṇḍayotpatti-kathā paurāṇikī
viṁśatyā ślokair nibadhyate \| yathā---

> māsmān spṛśādya vṛṣabhārdana hanta mugdhā
>
> ghoro'suro'yam ayi kṛṣṇa tad apy ayaṁ gauḥ \|
>
> vṛtro yathā dvija ihāstv ayi niṣkṛtiḥ kiṁ śuddhyed
>
> bhavāṁs tribhuvana-sthita-tīrtha-kṛcchrāt \|\|i\|\|
>
> kiṁ paryaṭāmi bhuvanāny adhunaiva sarvā
>
> ānīya tīrtha-vitatīḥ karavāṇi tāsu \|
>
> snānaṁ vilokayata tāvad idaṁ mukundaḥ
>
> procyaiva tatra kṛtavānbata pārṣṇi-ghātam \|\|ii\|\|
>
> pātālato jalam idaṁ kila bhogavatyā
>
> āyātam atra nikhilā api tīrtha-saṅghāḥ \|
>
> āgacchateti bhagavad-vacasā ta etya
>
> tatraiva rejur atha kṛṣṇa uvāca gopīḥ \|\|iii\|\|
>
> tīrthāni paśyata harer vacasā tavaivaṁ
>
> naiva pratīma iti tā atha tīrtha-varyāḥ \|
>
> procuḥ kṛtāñjali-puṭā lavaṇābdhir asmi
>
> kṣīrābdhir asmi śṛṇutāmara-dīrghikāsmi \|\|iv\|\|
>
> śoṇo'pi sindhur aham asmi bhavāmi tāmra-
>
> parṇī ca puṣkaram ahaṁ ca sarasvatī ca \|
>
> godāvarī ravisutā sarayūḥ prayāgo
>
> revāsmi paśyata jalaṁ kuruta pratītim \|\|v\|\|
>
> snātvā tato harir atiprajagalbha eva śuddhaḥ
>
> saro'py akaravaṁ sthita-sarva-tīrtham \|
>
> yuṣmābhir ātma-januṣīha kṛto na dharmaḥ
>
> ko'pi kṣitāv atha sakhīr nijagāda rādhā \|\|vi\|\|
>
> kāryaṁ mayāpy atimanohara-kuṇḍam ekaṁ
>
> tasmād yadadhvam iti tad-vacanena tābhiḥ \|
>
> śrī-kṛṣṇa-kuṇḍa-taṭa-paścima-diśy amando
>
> gartaḥ kṛto vṛṣabha-daitya-khurair vyaloki \|\|vii\|\|
>
> tatrārdra-mṛṇ-mṛdula-gola-taṭīḥ prati sva-
>
> hastoddhṛtā anatidūra-gatā vidhāya \|
>
> divyaṁ saraḥ prakaṭitaṁ ghaṭikā-dvayena
>
> tābhir vilokya sarasaṁ smarate sma kṛṣṇaḥ \|\|viii\|\|
>
> proce ca tīrtha-salilaiḥ paripūrayaitan
>
> mat-kuṇḍataḥ sarasijākṣi sahālibhis tvam \|
>
> rādhā tadā na-na-na-neti jagād yasmāt
>
> tvat-kuṇḍa-nīram uru-go-vadha-pātakāktam \|\|ix\|\|
>
> āhṛtya puṇya-salilaṁ śata-koṭi-kumbhaiḥ
>
> sakhy-arbudena sa mānasa-jāhnavītaḥ \|
>
> etat saraḥ sva-madhunā paripūrayāmi
>
> tenaiva kīrtim atulāṁ tanavāni loke \|\|x\|\|
>
> kṛṣṇeṅgitena sahasitya samasta-tīrtha-
>
> sakhyas tadīya-saraso dhṛta-divya-mūrtiḥ \|
>
> tuṣṭāva tatra vṛṣabhānu-sutāṁ praṇamya
>
> bhaktyā kṛtāñjali-puṭaḥ sravad-asra-dhāraḥ \|\|xi\|\|
>
> devi tvadīya-mahimānam avaita sarva-
>
> śāstrārtha-vin na ca vidhir na haro na lakṣmīḥ \|
>
> kiṁ tv eka eva puruṣārtha-śiromaṇis tvat-
>
> prasveda-mārjana-paraḥ svayam eva kṛṣṇaḥ \|\|xii\|\|
>
> yaś cāru-yāvaka-rasena bhavat-padābjam
>
> ārajya nūpuram aho nidadhāti nityaṁ \|
>
> prāpya tvadīya-nayanābja-taṭa-prasādaṁ
>
> svaṁ manyate parama-dhanyatamaṁ prahṛṣyan \|\|xiii\|\|
>
> tasyājñayaiva sahasā vayam ājagāma
>
> tat-pārṣṇi-ghāta-kṛta-kuñja-vare vasāmaḥ \|
>
> tvaṁ cet prasīdasi karoṣi kṛpā-kaṭākṣaṁ
>
> tarhy eva tarṣa-viṭapī phalito bhaven naḥ \|\|xiv\|\|
>
> śrutvā stutiṁ nikhila-tīrtha-gaṇasya tuṣṭā
>
> prāha sma tarṣamayi vedayateti rādhā \|
>
> yāma tvadīya-sarasīṁ saphalā bhavāma
>
> ity eva no vara iti prakaṭaṁ tadocuḥ \|\|xv\|\|
>
> āgacchateti vṛṣabhānu-sutā smitāsyā
>
> provāca kānta-vadanābja-dhṛtākṣi-koṇā \|
>
> sakhyo'pitayaḥ kṛta-sammatayaḥ sukhābdhau
>
> magnā virejur akhilā sthira-jaṅgamāś ca \|\|xvi\|\|
>
> prāpya prasādam atha te vṛṣabhānujāyāḥ
>
> śrī-kṛṣṇa-kuṇḍa-gata-tīrtha-varāḥ prasahya \|
>
> bhittveva bhittam ativegata eva rādhā-
>
> kuṇḍaṁ vyadhuḥ sva-salilaiḥ paripūrṇaṁ eva \|\|xvii\|\|
>
> proce hariḥ priyatame tava kuṇḍam etan
>
> mat-kuṇḍato'pi mahimādhikam astu loke \|
>
> atraiva me salila-kelir ihaiva nityaṁ
>
> snānaṁ yathā tvam asi tadvad idaṁ saro me \|\|xviii\|\|
>
> rādhābravīd aham api sva-sakhībhir etya
>
> snāsyāmy ariṣṭa-śata-mardanam astu tasya \|
>
> yo'riṣṭa-mardana-sarasy uru-bhaktir atra
>
> snāyād vasan mama sa eva mahā-priyo'stu \|\|xix\|\|
>
> rāsotsavaṁ prakurute sma ca tatra rātrau
>
> kṛṣṇāmbudaḥ kṛta-mahā-rasa-harṣa-varṣaḥ \|
>
> śrī-rādhikā-pravara-vidyud-alaṅkṛta-śrīs
>
> trailokya-madhya-vitatī-kṛta-divya-kīrtiḥ \|\|xx\|\| iti \|

kakudminaṁ vṛṣāsuram \|\|15\|\|

**\...**

\|\| 10.36.16 \|\|

ariṣṭe nihate daitye kṛṣṇenādbhuta-karmaṇā \|

kaṁsāyāthāha bhagavān nārado deva-darśanaḥ \|\|

**śrīdhara-svāmī (bhāvārtha-dīpikā) :**

kāmaṁ vraje vasantaṁ taṁ kṛṣṇaṁ tena tu vismṛtam \|

nāradaḥ smārayām āsa kaṁsaṁ dūta-gir eva tu \|\|

tad āha---ariṣṭa iti \| deva-darśano devarṣiḥ \| yadvā evaṁ kathite evaṁ
bhaviṣyatīti sākṣād deva-vad-darśanaṁ jñānaṁ yasya saḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāmaṁ svecchayā \| yad vā,
kasya kaṁsasyāmaṁ rogavat tan nāśakam \| tena kaṁsena \| dūtasya gir eva
na tu sa dūta itīvena jñāyate \| kṛtānto'nantam asmṛtim iti pāṭhe
kṛtāntaḥ kālāpy yūno hīno yasmāt tam \| pāṭhā anantam iyattāśūnyam \|
kiṁ bhūtaṁ kaṁsam---na smṛtir vyavahārākulatvād yasya sa tathā tam ity
arthaḥ \|\*\| kathāntaradyotanāyāyaṁ ślokaḥ \| tat nāradavṛttam \| atha
ariṣṭa-hananottaram \| paśyati sarvam iti darśanaḥ, devaś cāsau
darśanaśceti veda-darśana ity abhipretyaiva svāmi-caraṇair
uktam---devarṣir iti \| devarṣitve tu kardamādivat
tapojñānādi-niṣṭhatvam evāyāti na tu devakārya-sādhākatvam ata āha---yad
veti \| devānām indrādīnām iva darśanam atīndriyaṁ jñānaṁ yasyeti \| yad
vā, devasya harer darśanaṁ yasya \| devaṁ hariṁ darśayatīti vā \|
devānāṁ darśanaṁ mataṁ yasyeti vā \| etena nāradasya
devakārya-sādhakatvaṁ jñayate, na tv asura-kārya-kartṛtvam iti \| ariṣṭa
iti \| nihata ity atīta-nirdeśād atra cirād iti jñeyam \|
govardhana-gatarāsasya vasanta-madhyodbhavatvena kaṁsavadhasya tu
śiva-rātri-caturdaśī-gatatvena prasiddheḥ \| goṣṭhe
viṣaye'dbhutakarmaṇeti pūtanā-vadhādy ariṣṭavadhāntādbhūta-karmaṇā
kaṁsaṁ prati śrī-nāradena kathanasyābhiprāyeṇa deva-darśana iti tair
vyākhyātam \| atra prathame'rthe paśyatīti darśano mantra-darśīti
ṛṣi-vācitā, dvitīye prati-kalpam eva gokule prakaṭa-līleyaṁ
yādava-pāṇḍavādi-bhakta-gaṇa-rakṣānurodhenaiva tāvad eva nara-līlena
bhagavatā kriyate nādhiketi sā samāptaiva \| saṁprati yādavāḥ
parama-duḥkhino devāścodvignā ataḥ śrī-bhagavatā
kaṁsa-vadhasyāvilambakāryatvaṁ jñātaṁ, tasmād avasaro'yam iti tathā
kathayāmi yathā kaṁsas tam atrānayet \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** goṣṭhe viṣaye,
adbhuta-karmaṇeti tādṛśa-līlayā tad dhananāt \| yad vā, adbhutāni
karmāṇi pūtanā-vadhādīni yasya, teneti tat-tat-karmaṇāṁ kaṁsaṁ prati
nāradena kathanasyābhiprāyeṇa \| atha ariṣṭa-hananānantaram evety
arthaḥ, pūrvavad vā, deva-darśana ity adhunā prāyo'bhivyaktatayā
gokula-līlāḥ samāptāḥ, yādavāḥ parama-duḥkhino devāścod vignāḥ ataḥ
kaṁso'vaśyam eva vadhyaḥ, tad avasaraścāyaṁ jātaḥ, tat-tathā karomi,
yathā kaṁsaḥ śrī-kṛṣṇamatrānayet, tataś cemaṁ svayam asau haniṣyatīti
vicāryety arthaḥ \| tatra hetuḥ---bhagavān sarvajña iti \|

yad vā, nanu, bhakti-rasiko'sau śrī-gokula-vāsinām eva duḥkhaṁ kartuṁ
nārhatīty āśaṅkyāha---bhagavān bhagavad avatāratvāt parama-bhaktatvena
tat-sādṛśyād vā \| anena[^12] vraje nitya-vihāraṁ sarva-gopyam api
jānātyevety arthaḥ \| atas taṁ pratyasūyā nopayukteti bhāvaḥ \| yad vā,
devān eva paśyati svīyatayeti tathā saḥ, devarṣitvād
deva-prayojana-siddhaye tathā-karod ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prakṛtam anusarāmaḥ ariṣṭa
iti sārdha-dvayakam \| nihata ity atīta-nirdeśād atra cirād iti jñeyaṁ
govardhana-gata-rāsasyāsya vasantam adhyodbhavatvena kaṁsa-vadhasya tu
śiva-rātri-caturdaśī-gatatena prasiddheḥ goṣṭe viṣaye'dbhuta-karmaṇeti
pūtanā-vadhādy ariṣṭa-vadhāntad-bhūta-karṇā kaṁsaṁ prati śrī-nāradena
kathanasyābhiprāyeṇa \| deva-darśana iti tair vyākhyātam atra
prathamārthe paśyatīti darśano mantra-darśīti ṛṣi-vācitā \| dvitīye
prati-kalpam eva gokule prakaṭa-līleyaṁ
yādava-pāṇḍavādi-bhakta-gaṇa-rakṣānurodhenaiva tāvad eva nara-līlena
śrī-bhagavatā kriyate nādhiketi sā samāptaiva \| saṁprati yādavāḥ
parama-duḥkhino devaścodvignāḥ ataḥ śrī-bhagavatā
kaṁsa-vadhasyāvilambakāryatvaṁ jātam \| tasmāt tad avasaro'yam iti tathā
kathayāmi yathā kaṁsas tam atrānayet \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** viveśa goṣṭhaṁ sabalo
gopīnāṁ nayanotsava ity atrotsava iti kariṣyamāṇa-parihāsa sūcakam \|
yadāsmākam abhyarṇe samāyāti, tadā māsmān sprākṣīryato'yaṁ vṛṣo
atastvayeti \| nayanasphāratādinā tathāvidhotsavo jāta iti bhāvaḥ
\|\|1.40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devaḥ parameśvara iva
paśyati kṛṣṇalīlātattvaṁ jānātīti saḥ \| vrajalīlāsamāptimavadhārya
māthurīlīlāmāvirbhāvayituṁ kaṁsadvāraiva kṛṣṇa mathurāmānetuṁ
muktyutthāpanavicakṣaṇa ity arthaḥ \| kimāhetyata āha---devakyā
aṣṭamagarbhatvena prasiddhāṁ kanyāṁ yaśodāyāḥ sutāmāha \| yaśodāyāḥ
sutatvena prasiddhaṁ kṛṣṇañca devyakyāḥ sutamāha \| nandasutatvena
prasiddhaṁ rāmañca rohiṇyāḥ putram āha \|

nanu, tau vasudevasutau cet kena vrajaṁ prāpitau tatr
āha---vasudevenetyādi \|\|16.17\|\|

**\...**

\|\| 10.36.17 \|\|

yaśodāyāḥ sutāṁ kanyāṁ devakyāḥ kṛṣṇam eva ca \|

rāmaṁ ca rohiṇī-putraṁ vasudevena bibhyatā \|\|

**śrīdhara-svāmī (bhāvārtha-dīpikā) :** āpteneva nāradenoktam
āha---yaśodāyā iti \| devakyā aṣṭama-garbhatvena prasiddhāṁ kanyāṁ
yaśodāyāḥ sutām āha---yaśodāyaḥ sutatvena prasiddhaṁ kṛṣṇaṁ devakyāḥ
sutam āha---rohiṇī-putraṁ rāmaṁ ca devakyāḥ saptamaṁ sutam āha---yadvā
nanda-sutatvena prasiddhaṁ rāmaṁ ca vasudeva-bhāryāyā rohiṇyāḥ putram
āha---tau vasudeva-sutau cet kathaṁ vrajaṁ gatau tatrāha---vasudeveneti
\|\|17.18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āptena yathārtha-vaktrā \|
aprasiddheḥ kliṣṭa-kalpanāṁ matvāha---yad vā, vasudeva-sutatve
ākṣipati---vasudeveti \| tatrākṣepa uttaram āha \| tvatta iti śeṣaḥ \|
tataś cainaṁ svayam evāsau haniṣyatīti śrī-kṛṣṇa-līlāśailīṁ
devavad-brahmādivaj jānann iti rāmaṁ rohiṇyāḥ putram api devakyā eveti
garga-saṅkarṣaṇam api kathayāmāseti jñeyam \| bibhyatā tvatta iti \|
bhīrutvān na tava vadhya iti bhāvaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇaṁ ca devakyā eveti
rāmaṁ rohiṇyāḥ putraṁ devakyā apīty eva---śabdārthaḥ \| iti
garbha-saṅkarṣaṇam api kathayāmāseti jñeyam \| vibhyatā tvatta iti
bhīrutvān na tava vadhyaḥ syād iti bhāvaḥ \| svasya mitra iti parasparaṁ
sneha-viśeṣo bodhitaḥ \| vai prasiddham evaitat sarvaṁ kevalaṁ tvam eva
mūḍho na jānāsīty arthaḥ, etac cāptatārtham uktam, puruṣā bhṛtyā hatā
iti lakṣaṇena svoktaṁ dṛḍhīkṛtam, tathā kopo mahāvalatayā bhayaṁ ca
tasya nitarāṁ janitam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś caiva khayam evādau
haniṣyatīti śrī-kṛṣṇa-līlāśailī devavad brahmādivaj jānann ity arthaḥ \|
rāmaṁ rohiṇyāḥ putram api devakyā eveti garbha-saṅkarṣaṇam api
kathayāmāseti jñeyam \| bibhyatā tvatta iti bhīrutvān na tava vadhyaḥ
syād iti bhāvaḥ \| svasya mitra ity asādhāraṇa-sneha-viśeṣo bodhitaḥ \|
svo jñātiś cāsau mitrañceti vā \| vai prasiddham evaitat sarvaṁ kevalaṁ
tvam eva mūḍho na jānāsīty arthaḥ etañcāptatārtham uktam \| puruṣā
āptajanā hatā iti lakṣaṇeva svoktaṁ dṛḍhīkṛtam \| tathā
mahā-balatva-sūcanayā bhayaṁ ca tasya nitarāṁ janitam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.36.18 \|\|

nyastau sva-mitre nande vai yābhyāṁ te puruṣā hatāḥ \|

niśamya tad bhoja-patiḥ kopāt pracalitendriyaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svasya mitre viśvasanīye
suhṛdi \| yābhyāṁ rāma-kṛṣṇābhyām \| te tava \| puruṣā niyoga-kāriṇās
tṛṇāvartādayaḥ \| tat nāradoktam \| puruṣā āptajanāḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhoja-patir iti
mahaiśvaryamattvam uktam, śleṣeṇa bhuñjate bahulam iti bhojās teṣu
śreṣṭha iti bahvāśitvenālpabuddhir iti \| ataḥ pracalitaṁ kṣubhitam
indriyaṁ mano yasya sa iti viveka-hānir uktā \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pracalitaṁ kṣubhitam indriyaṁ
mano yasya saḥ iti viveka-hārir uktā \|\|18\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asimādatteti vasudevasya
parokṣam eva \|\|18\|\|

**\...**

\|\| 10.36.19 \|\|

niśātam asim ādatta vasudeva-jighāṁsayā \|

nivārito nāradena tat-sutau mṛtyum ātmanaḥ \|\|

**śrīdhara-svāmī (bhāvārtha-dīpikā) :** nivārita iti \| hate vasudeve
tau palāyetām ato badhyatām iti mantraṁ vadatā nāradena nivārita iti
\|\|19.22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tau rāma-kṛṣṇau \| ata
hetoḥ \| palāyaṇābhāvārtham ity arthaḥ \| tat-sutau vasudeva-sudevasutau
\| bhāryayā devakyā vasudeva-sudevasutau \| bhāryayā devakyā vasudevam
iti śeṣaḥ \| nivārita iti \| hate pitari tan niveśāyāvasara-pratīkṣām
api kurvīyātāṁ baddhayos tu pitror mocanārtham adyaśvo vāgacchetāṁ
kiñcādhunātanīṁ jighāṁsāṁ tayor vasudevo na jñāpanīyas tathā sati
svamitraṁ nandaṁ prati tenokteḥ sa saputra eva palāyiṣyata ity ato
vasudeva-devakyor vandhanam evādhunā kṛtvā kenāpi miṣeṇa rāma-kṛṣṇau
mathurām ānīyetām iti mantraṁ dadateti jñeyam \| na ca vasudeva-devakyau
bandhayatā nāradena tayor vipriyaṁ kṛtam iti vācyam, pratyata priyam eva
kṛtaṁ paramotkaṇṭhābhyāṁ tābhyām āyatyāṁ sva-putra-mukha-darśana-lābhena
sa munirāśīḥ śata-sampradāna-pātrīkariṣyata eveti munes tad
viṣayakāparādho nābhūd iti \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vavandheti---hate kila
palāyiṣyete, baddhe ca pitari tan mocanārtham atrāgacchetām iti
śrī-nārada-mantraṇayaiveti jñeyam, saha bhāryāyā devakī-sahitam, etac
cāgamane'vilambārthaṁ parama-duṣṭatvād eva vā \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** babandheti \| hate kila
pitari tan niveśāyāvasara-pratīkṣāpi kurvīyātāṁ baddhayos tu pitror
mocanārtham atrādya śvo vāgacchetām iti śrī-nārada-mantraṇayaiveti
jñeyam \| saha bhāryayā devakī-sahitam etac cāgamanāvilambārthaṁ
parama-duṣṭatvād eva va \|\|19\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nivārita iti hate
vasudeve tau palāyetām, kiñcādhunā tajjighāṁsām api vasudevo na
jñāpanīyaḥ \| tathā sati svamitraṁ nandaṁ prati tenokte tadvṛttānte
nandaḥ saputra eva palāyiṣyata ity ato vasudevadevakyorbandhanamevādhunā
kṛtvā kenāpi miṣeṇa rāmakṛṣṇau mathurāmānīyetām iti mantraṁ dadateti
jñeyam \| naca vasudevadevakyau bandhayatā nāradena tayorvipriyaṁ kṛtam
iti vācyam, pratyuta priyameva kṛtam, paramasotkaṇṭhābhyāṁ tābhyām
āyatyāṁ svaputramukhadarśanānandalobhena
samunirāśīḥśata-sampradāna-pātrīkariṣyata eveti munes
tad-viṣayako'parādho nābhūd iti jñeyam \|\|19\|\|

**\...**

\|\| 10.36.20 \|\|

jñātvā loha-mayaiḥ pāśair babandha saha bhāryayā \|

pratiyāte tu devarṣau kaṁsa ābhāṣya keśinam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ābhāṣya bahudhāktvā \|
bhavatā madbhṛtyeṣu pūjyena yady apy atrabhat tatrabhavac chabdāveva
pūjye'rthe stastathāpi kvacit kevalo'pi prayujyate sarve sarvārtha
vācakā iti nyāyam āśrityeti dhyeyam \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pratiyāte tv
iti---keśi-preṣaṇa-mantra-bhaṅga-śaṅkayā kiṁ vā, tat-preṣaṇasyāpi
nivāraṇa-śaṅkayā ābhāṣya---bho bhrātar mahā-vīrety evaṁ sambodhya
dūtagirā pracoditaḥ iti śrī-parāśara-vaiśampāyanayor matam \|
bhavatetyādarāt, evam agre bhavadbhyām iti ca, gokula-ramaṇādrāmaḥ,
madhu-vaṁśodbhavatvāt mādhavaś ca tau \| yad vā, svasuhṛtparityāgena
gokulam eva ramayata iti rāmau yau mādhavau iti doṣa āropitaḥ,
mātsaryeṇa tat-tan-nāmanī na gṛhīte ca \| yad vā, tat-tan nāmā
prasiddhatvād avajñayā saṁjñaivoktā \| evam agre'pi \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pratiyāte tv iti \|
keśi-preṣaṇaṁ mantra-bhaṅga-śaṅkayā kiṁ va tat preraṇasyāpi
nivāraṇāśaṅkayā ābhāṣya bho bhrātar mahā-vīrety evaṁ sambodhya dūta-girā
samādiśyeti śrī-parāśara-vaiśampāyanayor matam \|\|20\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāgdevī-mate hanyetāṁ
prāpyetāṁ tatra līyatām ity arthaḥ \|\|20\|\|

**\...**

\|\| 10.36.21 \|\|

preṣayām āsa hanyetāṁ bhavatā rāma-keśavau \|

tato muṣṭika-cāṇūra- śala-tośalakādikān \|\|

**śrīdhara-svāmī (bhāvārtha-dīpikā), śrīnātha-cakravartī
(caitanya-mata-mañjuṣā)**, **jīva-gosvāmī (laghu-vaiṣṇava-toṣaṇī) :**
*na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ keśi-preṣaṇottaram
\| muṣṭikādi-nāmno mallān \| hasti-pānādhoraṇikān \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādi-śabdād anye mallāḥ
kaṅkādayaś ca bhrātaraḥ, samyak sānugrahaṁ nibhṛtam āhūya \|\|21\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahyaṁ mama nidarśito
nāradena \|\|21\|\|

**\...**

\|\| 10.36.22 \|\|

amātyān hastipāṁś caiva samāhūyāha bhoja-rāṭ \|

bho bho niśamyatām etad vīra-cāṇūra-muṣṭikau \|\|

**śrīdhara-svāmī (bhāvārtha-dīpikā), śrīnātha-cakravartī
(caitanya-mata-mañjuṣā), jīva-gosvāmī (laghu-vaiṣṇava-toṣaṇī) :** *na
vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat vakṣyamāṇam \| āsāte
tiṣṭhataḥ ānakadundubher iti---taj janmavṛttāntena nāradoktir eva
pramāṇiteti bhāvaḥ \| nāradoktis tu imau tvāṁ vadhiṣyataḥ iti lakṣaṇā
\|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bho bho ity-ādikaṁ
paramāvadhānārtham, vīreti protsāhanāya, kila niścitam, śrī-nāradoktau
prāmāṇyāt, ānakadundubhir iti taj janma-pūrvavṛttena tad eva pramāṇitam
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.36.23 \|\|

nanda-vraje kilāsāte sutāv ānakadundubheḥ \|

rāma-kṛṣṇau tato mahyaṁ mṛtyuḥ kila nidarśitaḥ \|\|

**śrīdhara-svāmī (bhāvārtha-dīpikā) :** mahyaṁ mama nidarśito vidhātrā
nāradena vā \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatas tābhyām \|
vidhātṛ-darśitamṛtyu-jñānaṁ tu yoginām evāta āha---nāradena veti \| yady
api kaṁsena vīra-padenānye'py āmantritās tathāpi dvayor nāma-grahaṇāt
tau cāṇūra-muṣṭikau gokulaṁ, gantuṁ sajjau dṛṣṭvā kaṁso vakti---iha
mathurāyām \| nidarśitaḥ kathitaḥ \| samprāptāv iti tatra tasya

> sthānaṁ pradhānaṁ na balaṁ pradhānaṁ
>
> sthāne sthitaḥ kāpuruṣo'pi śūraḥ \|
>
> jānām i nāgendraṁ tava prabhāvaṁ
>
> kaṇṭhe sthito garjasi śaṅkarasya \|\|

ity ukteḥ sva-sthāna-sthitatvena nāśāsambhavo'pītīha prāptau hanyetām \|
gīr-mate, prāptyetām iti tatra nīyatām ity arthaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tābhyāṁ sakāśāt,
kila niścaye, nidarśito lakṣaṇenokta ity arthaḥ \| yad vā, kila vitarke,
nitarāṁ darśito jñāpitaḥ \| iha saṁprāptāv iti---tatra tasya
sthānavalenāniṣṭasādhane bhavatoraśakter iti bhāvaḥ \|
mallalīlayeti---anyathā sāvadhānatve tayor aniṣṭasya duḥśakatvād iti
bhāvaḥ \|\|23\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahyaṁ mama nirdarśito
nāradena \|\|23\|\|

**\...**

\|\| 10.36.24 \|\|

bhavadbhyām iha samprāptau hanyetāṁ malla-līlayā \|

mañcāḥ kriyantāṁ vividhā malla-raṅga-pariśritāḥ \|

paurā jānapadāḥ sarve paśyantu svaira-saṁyugam \|\|

**śrīdhara-svāmī (bhāvārtha-dīpikā) :** vrajaṁ gantum udyatau tāv aha,
bhavadbhyām iti \| mañcā uttuṅga-stambhābhiracita-sthānāni \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** malla-raṅgasya
paritaścitāścaturdiṣu veṣṭana\--rūpeṇa sthitā ity arthaḥ \| vastutas tu
tayoḥ palāyana-nirodhārtham eva mañca-vṛttiḥ kṛtā teneti \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atas tad vañcanārthaṁ
mañcādy utsava-sāmagrī sādhyatām ity āha---mañcā iti \| vividhā
rājāmātyādi-yogya-bhedena bahu-prakārāḥ, vidhinā iti pāṭhe'pi sa
evārthaḥ, mallānāṁ raṅga-krīḍā-sthānam, tasya paritaḥ śritāś cāturdikṣu
veṣṭana\--rūpeṇa sthitā ity arthaḥ \| kim artham ? tad āha---paurā iti,
paurāḥ puravartino janā jānapadāś ca deśavartinaḥ, svaireṇa
svacchandatayā, na tu valājjighāṁsayā, saṁyugaṁ malla-yuddham, iti
paurādīnāṁ vañcana-prakāra-pratipādanam \|\|24\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tayor
vañcanārtham utsāha-vardhanārthaṁ ca \| mahotsava-prasiddhiḥ kriyatām
anyathā tau palāyiṣyete ity āha---mañcā iti \|\|24\|\|

**\...**

\|\| 10.36.25 \|\|

mahāmātra tvayā bhadra raṅga-dvāry upanīyatām \|

dvipaḥ kuvalayāpīḍo jahi tena mamāhitau \|\|

**śrīdhara-svāmī (bhāvārtha-dīpikā) :** ahitau śatrū \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahā-mātra hastipa
mahāmātroti-vistāre hastipe cāvanau striyām iti nirukti-kośe \|
raṅkoktīrāga-nṛtyāyodhana-bhūmitra puṣvatha iti kośāt \| kuvalayaṁ
bhū-maṇḍam āpīḍayatīti \| yad vā, kuvalayaṁ kairava-vanaṁ, vā kuvalayaṁ
kairavam āpīḍe śekhare yasya sa tathā \| he bhareti \| tvaṁ
catura-śīromaṇirasīti protsāhanāya sambuddhir iyam \| mamāhitāv iti---

nanu, tau tu tvad bhāgineyāveveti cet tatraṁ taṁ harivaṁśīya-vṛttāntena
nāradācchrutena hastipaṁ kaṁso bodhayāmāsa \| tac ca
saubhapatidrumila-dānavād ugrasena-rūpadharāt tat-patnyāṁ maj janmeti
nāradena mahyam uktam iti \| atas tau śatrū me, nāhaṁ yādavaḥ kintu
dānava eva, tau ca dānavīrī eveti tattvam \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kiṁ vā, mallānāṁ
priyatamānāṁ śramotpādanena matta-hastinaiva sukhaṁ tat sādhyam ity
āśayenāha---maheti \| bhadra ! he catureti protsāhayati \| etad
arthamevāsmin svayam anena śrī-nāradācchratamātma-janma
saubhapati-drumilākhya-dānavādugrasenasya rūpa-dharāt tat-patnyāṁ
yathā-vṛttaṁ tat kathitam, tad viśeṣaḥ śrī-hari-vaṁśe vartata eva \|
raṅgasya dvāri upa samīpe nīyatām, prāyo rāja-bāhana-hastino dvāryeva
sthāpanarīteḥ saṅkaṭa-sthānatvād iti gūḍho duṣṭa-bhāvaḥ \| kuvalayaṁ
pṛthvī-maṇḍalam āpīḍo mukuṭa-vallīlayā śironyāso yasya sa iti
mahā-valiṣṭhatvaṁ dhvanitam \| yad vā, kuvalayaṁ ā samyak pīḍayatīti
tathā saḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho kiṁ vā, mallānāṁ
priyatamānāṁ śramotpādanena matta-hastinaiva sukhaṁ tat sādhyam iti
bahir vyañjayann antas tu vibhyadevāha \| maheti \| bhadra ! he catureti
protsāhayati etad artham evāsmin svayam anena śrī-nāradācchrutam
ātma-janma saubhapati drumilākhya-dānavād ugrasenasya rūpadharāt tat
patnyāṁ sva-durjanma yathā vṛttaṁ tathā kathitaṁ tad viśeṣaḥ
śrī-hari-vaṁśe vartata eva \| raṅgasya dvāryupasamīpe nīyatāṁ prāyo
rāja-vāhana-hastino dvāryeva sthāpana-rīteḥ saṅkaṭa-sthānatvād iti tu
gūḍho duṣṭa-bhāvaḥ \| vāg devī-mate jahīti pūrvavat \|\|25\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahā-mātra ! he
hastiniyantaḥ ahitau śatrū \|\|25\|\|

**\...**

\|\| 10.36.26 \|\|

ārabhyatāṁ dhanur-yāgaś caturdaśyāṁ yathā-vidhi \|

viśasantu paśūn medhyān bhūta-rājāya mīḍhuṣe \|\|

**śrīdhara-svāmī (bhāvārtha-dīpikā) :** mīḍhuṣe varadāya \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhanur yāgo
dhanuṣo'rcābali-dānādirūpaḥ \| bhūtarājāya bhairava-vigraha-dhāriṇe
rudrāya \| mīḍhaṣe samarthāyābhīṣṭadātre vā \| na kevalaṁ laukika
evopāyaḥ kāryaḥ kintu daivo'pīty āha---ārabhyatām iti \| bhūtarājāya
bhūteśvarāya mathurāpālāya tasya dhanuṣo'pi daivatāya śrī-rudrāya \|
mehati siñcati varadānena tarpayati \| nijārcakam iti tasmai \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv
iṣṭa-deva-sevayaivedaṁ sidhyatīti matvā \| yad vā, tau kuto'trāgamiṣyata
ity apekṣāyāṁ dhanur yāgotsave malla-krīḍā-darśana-vyājenāneyāv iti
mantram āha---ārabhyatām iti \| bhūtarājāya bhūteśvara-saṁjñāya
mathurāpālāya śrī-rudrāya kasmaicidbhūta-gaṇa-śreṣṭhāya vā \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kevalaṁ laukika evopāyaḥ
kartavyaḥ \| kintu daivo'pi kriyatāṁ yena tan mūlakotsave
malla-krīḍā-darśana-vyājena tāvapyāneyau syātām ity āśayenāha \|
ārabhyatām iti \| bhūta-rājāya bhūteśvara-saṁjñāya mathurā-pālāya tasya
dhanuṣo'pi daivatāya śrī-rudrāya mīduṣe \| mehati siñcati varadānena
tarpayatīti tasmai \| iyam api bhayoktir eva \|\|26\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mamābhyudayārthaṁ
viśasantu cchitvā yacchantu bhūta-rājāya bhūteśvarāya mīḍhuṣe varadāya
\|\|26\|\|

**\...**

\|\| 10.36.27 \|\|

ity ājñāpyārtha-tantra-jña āhūya yadu-puṅgavam \|

gṛhītvā pāṇinā pāṇiṁ tato'krūram uvāca ha \|\|

**śrīdhara-svāmī (bhāvārtha-dīpikā) :** artha-tantra-jño'rtha-siddhāntam
eva jānātīti \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** artha-siddhāntam evety
artraivakāreṇa dharmādi-jñāna-rāhityam uktam \| tantraṁ kuṭumbakṛtye
syāt siddhānte caiṣadhottame \| pradhāne tantuvāye ca śaṣtra-bhede
paricchade \| śruti-śākhāntare hetuvubhayārtha-prayojake \| iti
kartavyatāyāṁ ca iti medinī \| tataḥ pāṇi-grahaṇānantaram \| artho
dvitīya-puruṣārthas tasyaiva tantraṁ siddhāntaṁ jānāti na tu
dharma-mokṣayor ity asūcyanena \| yadupuṅgavam iti---sarveṣāṁ yadūnām
āsthāspadamato'syaiva yogyatā na tu kevalaṁ madīyānām iti \| vastutas tu
yadūnām eva hitakaraḥ na tu tasya, svasya dānavamananād iti bhāvaḥ \|
pāṇigrahaṇaṁ tu kevala-sneha-pradarśanārthaṁ nijokti-pālanārtham eveti
\|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** artho
dvitīya-puruṣārthaḥ, tatra tantraṁ siddhāntaḥ kiṁ vā, tasya śāstram eva,
na tu dhārmādi-śastraṁ jānātīti tathā saḥ, sva-pāṇinā tasya pāṇiṁ
gṛhītveti sneha-pradarśanārtham avaśyam ātmokta-pratipālanārthaṁ ca \|
ata eva tatra nijaparivāra-goṣṭhī-madhye, ha sphuṭam \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** artho dvitīya-puruṣārthaḥ \|
tatra tantraṁ siddhāntaḥ \| kiṁ vā, tasya śāstram eva na tu
dharmādi-śāstraṁ jānātīti tathā saḥ \| yadu-puṅgavam iti sarveṣām eva
yadūnām ayam āsthāspadaṁ tato'syaivātra yogyatā na tu kevalamadīyānām
iti tad vicārābhiprāyeṇoktam \| gṛhītveti sneha-pradarśanārtham avaśyam
ātmokta-pratipālanaṛthaṁ ca \| ata eva tatra tasminn eva
nija-parivāra-goṣṭhī-madhye tata iti pāṭhe sa evārthaḥ ha shuṭam
\|\|27\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** artha-tantraṁ
dvitīya-puruṣārthasyaiva siddhāntam, na tu dharma-mokṣayor jānātīti saḥ
\|\|27\|\|

**\...**

\|\| 10.36.28 \|\|

bho bho dāna-pate mahyaṁ kriyatāṁ maitram ādṛtaḥ \|

nānyas tvatto hitatamo vidyate bhoja-vṛṣṇiṣu \|\|

**śrīdhara-svāmī (bhāvārtha-dīpikā) :** he dāna-pate akrūra, maitraṁ
mitra-kṛtyaṁ tvayā kriyatām \| tvatto'nya ādṛtaḥ sādaro hita-tamaś ca na
vidyata iti \|\|28.30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dānapate akrūra-haste
kācid ḍānapatitva-sampādikā rekhāsti, tena bhāvi-dāna-patitvam
ālakṣyāmantrita iti pratīyate \| yad vā, kaṁsasya dānādhyakṣa eva sa iti
jñeyam \| yad vā, dānam asti yeṣāṁ te dānā udārāḥ \| matvarthīyo'c \|
teṣāṁ pate \| bho-bho ity ādare vīpsā \| dānapate he vadānyavarety
arthaḥ \| ato mad arthitam api tvayāvaśyaṁ sampādyam iti bhāvaḥ \|

nanu, bhojarāja kuto mām eva preyasi sarva yādavās tva ājñākāriṇas
tatrāha-ādṛta ity-ādi \| tvatto'nyo naipuṇyena kārya-sādhako na ko'py
astīty arthaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bho bho ity ādare vīpsā
\| dānapate ! vadānyavarety arthaḥ \| ato mad arthitam api tvayāvaśyaṁ
sampādyam iti bhāvaḥ \| mahyaṁ mama maitraṁ mitrakṛtyaṁ hitam ity arthaḥ
\|

nanu, bhoja-rāja ! mām eva kutaḥ prerayasi, sarve yādavās tavājñākāriṇas
tatrāha---ādṛta ity-ādinā \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bho bho ity ādare vīpsā
dānapate ! he vadaṇyavarety arthaḥ \| ato mad athitam api tvayāvaśyaṁ
sampādyam iti bhāvaḥ \| mad arthaṁ mitrocita-kṛtyaṁ kriyatām \| nanu,
bhoja-rāja ! kuto mām eva preyasi sarve yādavās tavājñākāriṇas tatrāha
\| ādṛta ity-ādinā \|\|28\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahyaṁ māṁ prasādayituṁ
maitraṁ mitra-kṛtyam \|\|28\|\|

**\...**

\|\| 10.36.29 \|\|

atas tvām āśritaḥ saumya kārya-gaurava-sādhanam \|

yathendro viṣṇum āśritya svārtham adhyagamad vibhuḥ \|\|

**śrīdhara-svāmī (bhāvārtha-dīpikā) :** tau me mṛtyur nitarāṁ sṛṣṭaḥ \|
vaikuṇṭha-saṁśrayair viṣṇu-saṁśrayair devaiḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tvādṛśo mad
dhitakaro nāsti ato hetoḥ \| he saumya priya-darśana \|
mitratvadyotanāyeyaṁ sambuddhiḥ \| saumyo vipre somajīvasundare
somadaivate iti yādavaḥ \| kāryeṣu mahat tat-sādhayatīti tathā-bhūtaṁ
tvām iti sambandhaḥ \| viṣṇuṁ vāmanam \| svārtham svargavāptirūpam \|
vibhuḥ samarthaḥ \| etena samarthenāpi kañcid-dvārokṛtyaiva kāryaṁ
sādhyate iti sūcitam \| he somyeti protsāhayati \| nija-mitratvena
sahaja-śāntavena vāśritaḥ śaraṇaṁ gataḥ \| kim arthaṁ---kāryasya
gauravaṁ gurutvām tat-sādhanaṁ guru-prayojanaṁ sādhayitum ity arthaḥ \|

nanu, tvam eva svayaṁ sarvārthe śaktaḥ kiṁ mayeti cet satyam,
samarthasyāpi sāhāyyenaiva kāryaṁ kila sansiddhyed ity atra
dṛṣṭāntaḥ---yatheti \| vibhuḥ samartho'pi \| dveṣāndridrād api viṣṇor
nyūnatvaṁ sūcitam \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he saumyeti
protsāhanārtham \| nija-mitratvena sahaja-śāntatvena vā āśritaḥ śaraṇaṁ
gato'ham \| kim artham ? kāryasya gauravaṁ gurutvaṁ tasya sādhanaṁ
guru-prayojanaṁ sādhayitum ity arthaḥ \| saptamy anta-pāṭhe'pi sa
evārthaḥ \|

nanu, tvam eva svayaṁ sarvārthe śaktaḥ, kiṁ mayeti cet satyam,
samarthasyāpi sāhāyyenaiva kāryaṁ kila saṁsidhyed iti
dṛṣṭāntenāha-yatheti \| vibhuḥ samartho'pi, iti dveṣeṇendrād api viṣṇor
nyūnatvaṁ sūcitam \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he saumyeti \|
protsāhanārthaṁ nija-mitratvena sahaja-śāntatvena vā āśritaṁ śaraṇaṁ
gato'ham \| kim arthaṁ kāyasya gauravaṁ gurutvaṁ tasya sādhanaṁ
guru-prayojanaṁ sādhayitum ity arthaḥ \|

nanu, tvam eva svayaṁ sarvārthe śaktaḥ kiṁ mayeti cet satyaṁ
samarthasyāpi sāhāyyenaiva kaṛyaṁ saṁsidhyed iti dṛṣṭāntenāha \| yatheti
\| vibhuḥ samartho'pi iti dveṣeṇendrād api viṣṇor nyūnatvaṁ sūcitam
\|\|29\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāryaṁ-gauraveṇa gurutayā
sādhayatīti taṁ mamātra bandhuṣu madhye tvato'nyo naipuṇyena
kārya-sādhakaḥ ko'pi nāstīty arthaḥ \|\|29\|\|

**\...**

\|\| 10.36.30 \|\|

gaccha nanda-vrajaṁ tatra sutāv ānakadundubheḥ \|

āsāte tāv ihānena rathenānaya mā ciram \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra nanda-gokule \| tau
vasudeva-sutau \| iha mathurāyām \| tatraivāsāte na tu palāyitāv iti
vaktavyam iti bhāvaḥ \| aneneti tarjany āha---adhunaivālaṅkṛtya
sthāpitenety arthaḥ \| nijayānadānenānugraha-viśeṣo darśitaḥ \|
sundarābhinavapariṣkṛtaṁ surathaṁ dṛṣṭvā bālakau tau sukhaṁ svayam
evārokṣyete iti bhāvaḥ \| kaṁsopamukto ratho bhagavad ārohaṇārha ity
anyo rathaḥ śrī-bhagavad icchayaiva tenājñapa iti \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ protsāhya kāryam
āha---gaccheti \| tatraivāsāte iti, na tu palāyyānyatra gatāv iti
vaktavyam iti bhāvaḥ \| anenādhunā sunirmāya bahudhālaṅkṛtya ca
sthāpitenety arthaḥ \| sundarābhinava-supariṣkṛtaṁ rathaṁ dṛṣṭvā bālako
tau sukhaṁ svayam evārokṣyeta iti bhāvaḥ \| vastutas tu śrī-bhagavad
icchayā purīnavapraveśasāmagrī sā jñeyā \| mā ciram acirād eva
\|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** eva protsāhya kāryam
āha---gaccheti \| tatraivāsāte na tu prapalāyyāny atra gatāv iti
vaktavyam iti bhāvaḥ \| anenādhunā sunirmāya
bahudhālaṅkṛtyāvasthāpitenety arthaḥ \| iti
nija-yāna-dānenānugraha-viśeṣo darśitaḥ \| sundarābhinava
supāriskṛta-rathaṁ dṛṣṭvā bālakau tau sukhaṁ svayam evārokṣyete iti
bhāvaḥ \| \| vastutas tu śrī-bhagavad icchayā puru-praveśa-sāmagrī sā
jñeyā māciram acirād eva \|\|30\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aneneti tarjanyā kam api
navīnaṁ vicitraṁ rathaṁ darśayati, bālakatvānnavīnaṁ citramālokya
tābhyām atrāyātuṁ śīghram ayaṁ ratha ārokṣyate iti bhāvaḥ kaṁsabhukto
ratho bhagavad-ārohaṇānarha ity anena tatra gata iti jñeyam \|\|30\|\|

**\...**

\|\| 10.36.31 \|\|

nisṛṣṭaḥ kila me mṛtyur devair vaikuṇṭha-saṁśrayaiḥ \|

tāv ānaya samaṁ gopair nandādyaiḥ sābhyupāyanaiḥ \|\|

**śrīdhara-svāmī (bhāvārtha-dīpikā) :** tau me mṛtyur nitarāṁ sṛṣṭaḥ \|
vaikuṇṭha-saṁśrayair viṣṇu-saṁśrayair devaiḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tau vāsudevau \|
vaikuṇṭha-saṁśrayair viṣṇvāśritaiḥ samaṁ sādharm \| abhyupāyanam
upāhāraḥ syād abhyupāyanaṁ sainyaṁ upahāre sphuṭādhvaniḥ iti niruktiḥ \|
vaikuṇṭha-saṁśrayair iti \| tair nisṛṣṭena tena mama kiṁ syād iti bhāvaḥ
\| tāv iti---eka-prayatnatvāt tayor iti bhāvaḥ \| nandādyair iti anyathā
śaṅkayā tau nāgamiṣyata iti bhāvaḥ \| teṣām apy aniṣṭam atra kariṣyāmīti
gūḍho'bhiprāyaḥ \| sāmyupāyanair iti---gh;rtadadhyādi-sahitaiḥ \| etac
ca dhanur yāga-satyatā-bodhanārtham \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kim artham ? tad
āha-nisṛṣṭa iti dvābhyām \| kila niścitam \| vaikuṇṭha-saṁśrayair
iti---viṣṇum āśritya tad dvārā nitarāṁ sṛṣṭa ity arthaḥ \| yad vā, tāv
eva mama mṛtyur devair nisṛṣṭaḥ preritaḥ, mnmṛtyurūpau tau devair atra
preṣitāv ity arthaḥ, nandādyaiḥ samam iti, anyathā kevalatvena śaṅkayā
tau nāgamiṣyata iti bhāvaḥ \| teṣām apy aniṣṭam atra kariṣyāmīti gūḍho
duṣṭa-bhāvaḥ, sābhyupāyanair ghṛtadadhyādi-sahitaiḥ, etac ca
dhanurmakha-satyatābodhanārtham \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kim arthaṁ tad āha \| nisṛṣṭa
iti dvābhyām \| tayor ekatarād iti śeṣaḥ \| vaikuṇṭha-saṁśrayair iti \|
tair nisṛṣṭena tena mama kiṁ syād iti bhāvaḥ \| tāvanayeti
eka-prayatnatvād-dvayor iti bhāvaḥ \| akrūra-pravartanāthaṁ tayor
viṣṇutvaṁ tvapahnutam \| nandādyaiḥ samam iti anyathā śaṅkayā tau nāgam
ity ete iti bhāvaḥ \| teṣām apy aniṣṭam atra kariṣyāmīti gūḍho
duṣṭa-bhāvaḥ \| sābhyupāyanair ghṛta-dhyādi-sahitaiḥ etac ca dhanur
makha-satyatā-bodhanārtham \|\|31\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tau me mṛtyurnitarāṁ
sṛṣṭaḥ \| vaikuṇṭho viṣṇustadāśritaiḥ \|\|31\|\|

**\...**

\|\| 10.36.32 \|\|

ghātayiṣya ihānītau kāla-kalpena hastinā \|

yadi muktau tato mallair ghātaye vaidyutopamaiḥ \|\|

**śrīdhara-svāmī (bhāvārtha-dīpikā) :** kiṁ tatas tatrāha---ghātayiṣya
iti \| kāla-kalpena mṛtyu-tulyena vaidyutopamair aśani-tulyaiḥ
\|\|32.34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ākṣipati---kim iti \|
tatas tad ānayanāt \| kim syād iti \| tatra ākṣepe \| iha pure \| tato
hastitaḥ \| vāg devīmate tu---yad īha madhupuryāmānītau bhavatas tadā
svaparājayena tayor dvārāntaḥ praveśot sāhabardhanād dhastinaiva
dvārabhūtena ghātayiṣye raṅgāntaḥ prāpayiṣyāmi \| ataḥ kāla-kalpena
mallānāṁ mama cety arthāt \| tatas tad-anantaraṁ muktau
svamukti-nimittaṁ pūrvan mallair eva dvāra-bhūtair ghātaye svasamīpam
api prāpayiṣyāmi \| ato mama mukti-hetutvād-dvaidyutopamaiḥ
krama-mukti-mārganetṛbhagavas sambandhidivyapuruṣopamair iti \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tac ca kim artham ? tad
āha---ghātayiṣya iti \| kālakalpenety aparihāryatvaṁ darśitam \|
yadīti---muktau na bhaviṣyata eva, yadi vā kathañcin muktau bhavetāṁ
tatas tad ety arthaḥ \| vaidyutopamair ity apratikāryatvam uktam
\|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca kim arthaṁ tad āha \|
ghātayiṣya iti \| tatas tadā \| anyat taiḥ \| vāgdevī-mate tu yadīha
madhupuryāmānītau bhavatas tadā svaparājayena tayor dvārāntaḥ
praveśotsāha-vardhanatvādhanatvāddhastinaiva dvāra-bhūtena ghātayiṣye
raṅgāntaḥ prāpayiṣyāmi \| ataḥ kāla-kalpena mallānāṁ mama cety arthāt \|
tatas tadanantaraṁ muktau svamukti-nimittaṁ pūrvavan mallair eva
dvāra-bhūtair ghātaye sva-samīpam api prāpayiṣyāmi \| ato mama
mukti-hetutvāt vaidyutopamaiḥ
krama-mukti-mārga-netṛ-bhavat-sambandhi-divya-puruṣopamair iti
\|\|32\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaidyutopamair
aśani-tulyaiḥ \|\|32\|\|

**\...**

\|\| 10.36.33 \|\|

tayor nihatayos taptān vasudeva-purogamān \|

tad-bandhūn nihaniṣyāmi vṛṣṇi-bhoja-daśārhakān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayo rāma-kṛṣṇayoḥ \|
tad-bandhūs tayor jñātīn \| nanu, tad-bandhubhyas svāniṣṭācchaṅke,
tatrāha---tad bandhūn iti dvābhyām \| nanu, tayoḥ pūrvam eva kathaṁ na
haniṣyasi, tatrāha---tayo nihatayoḥ sator anutāpa-taptān eva sata iti
kopātiśayo darśitaḥ \| vāṅmate tu kuktau tayoḥ prāptayoḥ satos
tad-bandhūn api prāpyāmi \| avyabhicārād iti bhāvaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, tad
vandhubhyastavātmanaścāniṣṭācchaṅke, tatrāha---tayor iti dvābhyām \|
taptān iti sukha-hananīyatvam uktam \|

nanu, te tavāpi jñātayas tatrāha---tayor bandhūn mitrāṇīti \| nitarāṁ
hariṣyāmi, dhanāni prāṇāṁś ca hariṣyāmīty arthaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, kathaṁ tayoḥ pūrvam eva
na haniṣyasi cet tatrāha \| tayor nihatayoḥ sator anutaptān eva sataḥ
iti krodhātiśayo darśitaḥ \| vāg devī-mate tu muktau tayoḥ prāptayoḥ
satos tad bandhūn api prāpsyāmi avyabhicārād iti bhāvaḥ \|\|33\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tayor nihatayoḥ satoḥ
\|\|33\|\|

**\...**

\|\| 10.36.34 \|\|

ugrasenaṁ ca pitaraṁ sthaviraṁ rājya-kāmukaṁ \|

tad-bhrātaraṁ devakaṁ ca ye cānye vidviṣo mama \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-bhrātaraṁ pituḥ
sahodaram \| anye yādavāḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sthaviram api
rājyakāmukam, ye cānye mad vandhūnāṁ madhye mama vidviṣo mad
dveṣṭārastān haniṣyāmi \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anye ca tat pakṣapātinaḥ
\|\|34\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ye cānye tāṁś ca
\|\|34\|\|

**\...**

\|\| 10.36.35 \|\|

tataś caiṣā mahī mitra bhavitrī naṣṭa-kaṇṭakā \|

jarāsandho mama gurur dvivido dayitaḥ sakhā \|\|

**śrīdhara-svāmī (bhāvārtha-dīpikā) :** naṣṭa-kaṇṭakā naṣṭa-śatruḥ \|
nanu katipayāsuhṛd-vadhena naṣṭa-kaṇṭakā kathaṁ syād ? iti
tatrāha---jarāsandha iti \|\|35.36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ sasuhṛd
rāma-kṛṣṇādimaraṇottaram \| mitra akrūra \| eṣa yā bahurājās tīty arthaḥ
\| atrāśaṅkate---nanv iti \| jarāsandhādisattve eṣāṁ vadhenāpi
naṣṭa-kaṇṭakā bhūr na bhaviṣyatīty āśaṅkāśayaḥ \| tatra āśaṅkāyām \|
guruḥ asura eva, tasyāhaṁ putro'pi priya iti bhāvaḥ \| dayito'tipriyaḥ
\| nanv aham api bhojeṣu kiṁ tad-bandhur nety āha---he mitreti \| tvaṁ
tu mama hitakārī atas tvāṁ prati pṛthvīm api vibhaje'ham iti bhāvaḥ
\|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanvaham api bhojas tad
vandhur iti cennety āha---he mitreti \| tvaṁ mama hitakārī, atas tvāṁ
prati pṛthvīm api vibhajeyam iti bhāvaḥ \| dayitaḥ sakhā priya-sakha ity
arthaḥ \| tasya mahā-vīratvenānyebhyo viśeṣād evam uktam \| surapakṣīyān
nṛpān pāṇḍava-matsya-pāñcālādīn \|\|35.36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tata ity ardhekaṁ nanvaham
api bhojeṣu kiṁ tad badhnuḥ nety āha \| he mitreti tvantu mama hitakārī
atas tvāṁ prati pṛthvim api bibhajeyam iti bhāvaḥ \| jareti sārdhakaṁ
surapakṣīyān nṛpān kauravādīn vāg evī-mate tu mahīṁ bhokṣye iti muktau
sarvānandāntarbhāvāt \|\|35.36\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kathaṁ naṣṭa kaṇṭakā
syājjarāsandhādīnāṁ vidyamānatvādeva? tatr āha---jareti \| guruḥ
śvaśuraḥ \|\|35.36\|\|

**\...**

\|\| 10.36.36 \|\|

śambaro narako bāṇo mayy eva kṛta-sauhṛdāḥ \|

tair ahaṁ sura-pakṣīyān hatvā bhokṣye mahīṁ nṛpān \|\|

*anyair* *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taiḥ jarāsandhādibhiḥ \|
surapakṣīyān kauravādi-vaṁśyān \| surapakṣīyān nṛpān kauravādīn \|
vāṅmate tu---mahīṁ bhokṣye muktau sarvānandāntarbhāvāt \|\|36\|\|

**\...**

\|\| 10.36.37 \|\|

etaj jñātvānaya kṣipraṁ rāma-kṛṣṇāv ihārbhakau \|

dhanur-makha-nirīkṣārthaṁ draṣṭuṁ yadu-pura-śriyam \|\|

**śrīdhara-svāmī (bhāvārtha-dīpikā) :** yadu-pura-śriyaṁ draṣṭuṁ ceti
\|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat mama vṛttam \| tau
katham ānayiṣya iti cet tatrāha---dhanur iti \| yadu-purasya
madhupurasya śriyaṁ chaciṁ vā drastum iti veti śeṣaḥ \| tat-pārśve
dhanur utsava-madhurā-saundarya-varṇane svayam evāgamiṣyata iti bhāvaḥ
\| arbhakāv iti-tvayā pratārya tāvānetuṁ traikyāv iti bhāvaḥ
tat-prakāraṁ śikṣayati---dhanur iti \| anyebhyas tatrāpy arbakebhyo
yajñotsavapurī-śobhā-darśanaṁ nitarāṁ roceteti bhāvaḥ \| tathā ca
śrī-hari-vaṁśe \[ha.vaṁ 2.22.86-93\] iti \[agre draṣṭavyam\] \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** arbhakāv iti---tvayā
pratārya tāvānetuṁ śakyāv iti bhāvaḥ \| tat-prakāraṁ śikṣayati---dhanur
iti \| vanyebhyo yajñotsava-purīśobhā-darśanaṁ nitarāṁ rocata eveti
bhāvaḥ \| tathā ca śrī-hari-vaṁśe---

> vācyaś ca nanda-gopo vai karamādāya vārṣikam \|
>
> śīghram āgaccha nagaraṁ gopaiḥ sarvaiḥ samanvitaḥ \|\|
>
> kṛṣṇa-saṅkarṣaṇau caiva vasudeva-sutāvubhau \|
>
> draṣṭum icchati vai kaṁsaḥ sabhṛtyaḥ sapurohitaḥ \|\|
>
> etau yuddha-vidau raṅge kāla-nirvāṇayodhinau \|
>
> dṛḍhau ca kṛtinau caiva śṛṇomyavyāhatodyamau[^13] \|\|
>
> asmākam api mallau dvau sajjau yuddha-kṛtotsavau \|
>
> tābhyāṁ saha niyotsyete tau yuddha-kuśalāvubhau \|\|
>
> draṣṭavyau ca mayāvaśyaṁ bālau tāvam aropamau \|
>
> pitṛṣvasuḥ sutau mukhyau vrajavāsau vanecarau \|\|
>
> vaktavyaṁ ca vraje tasmin samīpe vraja-vāsinām \|
>
> rājā dhanur madhaṁ nāma kārayiṣyati vai sukhī \|\|
>
> sannikṛṣṭe vrajās tatra nivasantu yathā-sukham \|
>
> janasyāmantritasyārthe yathā syāt sarvam avyavayam \|\|
>
> payasaḥ sarpiṣaś caiva dadhno dhyuttarasya ca \|

yathā-kāma-pradānāya bhojyādhiśrayaṇāya ca \|\| \[ha.vaṁ 2.22.86-93\]
iti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** arbhakāv iti pratārya tāv
ānetuṁ śakyāv iti bhāvaḥ \| tat-prakāraṁ śikṣayati \| dhanur iti
vanyebhyas tatrāpy artakebhyo yajñotsava-purīśābhā-darśanaṁ nitarāṁ
roceteti bhāvaḥ tathā ca śrī-hari-vaṁśe---

> vaiśyaś ca nanda-gopo vai karam ādāya vaṛṣikam \|
>
> śīghram āgaccha nagaraṁ gopaiḥ sarvaiḥ samanvitaḥ \|\|
>
> kṛṣṇa-saṅkarṣaṇau caiva vasudeva-sutāv ubhau \|
>
> draṣṭum icchati saṅko vai sa-bhṛtyaḥ sa-purohitaḥ \|\|
>
> etau yuddha-vidau raṅge kāla-nirvāṇa-yodhinau \|
>
> dṛḍhau ca kṛtinau caiva śṛṇomy avyāhatodyamau \|\|
>
> asmākam api mallau dvau sajjau yuddha-kṛtotsavau \|
>
> tābhyāṁ saha niyotsyete stau yuddha-kuśalāv ubhau \|\|
>
> draṣṭa vau ca mayāvaśyaṁ bālau tāv amaropamau \|
>
> pitṛ-svasuḥ sutau mukhyau vraja-vāsau vanecarau \|\|
>
> vaktavyaṁ ca vraje tasmin samīpe vraja-vāsinām \|
>
> rājā dhanur makhaṁ nāma kāriṣyati vai sukhī \|\|
>
> sannikṛṣṭe prajās tatra nivasantu yathā-sukham \|
>
> janasyāmantritasyārthe yathā syāt sarvam avyam \|\|
>
> payasaḥ sarpiṣaś caiva dadhno dadhyuttarasya ca \|
>
> kāma-pradānāya bhojyādhiśrayaṇā ceti \| \[ha.vaṁ 2.22.86-93\] iti
> \|\|37\|\|\|37\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idaṁ rahasya-tattvaṁ na
vācyam, vācyas tv etad ity āha---dhanur iti \|\|37\|\|

**\...**

\|\| 10.36.38 \|\|

**śrī-akrūra uvāca---**

rājan manīṣitaṁ sadhryak tava svāvadya-mārjanam \|

siddhy-asiddhyoḥ samaṁ kuryād daivaṁ hi phala-sādhanam \|\|

**śrīdhara-svāmī (bhāvārtha-dīpikā) :** tatra sva-manīṣitaṁ vicāritām
sadhryak samyak svāvadyaṁ maraṇaṁ tan-mārjanam \| tathā'py
etāvānabhiniveśo na kārya iti bhaviṣyat sūcayann āha---siddhy-asiddhyor
iti \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tava manīṣitam ity anvayaḥ
svasyāvadyaṁ svāvadyaṁ na vadati yatra tad avadyam \| avadyaṁ
mṛtyupāpeyāḥ iti vyaktikāraḥ \| yady api mṛtyur vāraṇī yas tathāpy aham
avaśyam etena nidhinā vārayiṣyāmy eva kālam etāvāniyānhaṭho na kārya iti
bhaviṣyat tan maraṇam \| samaṁ cetaḥ kuryād iti ceta iti śeṣaḥ \| phalaṁ
sādhayatīti tathā \| daivaṁ pūrvādṛṣṭam eva \| yathā-dṛṣṭaṁ phalaṁ syād
ity arthaḥ \| tac chrutvā svīya-bhagavad darśanata-dvārā tan
māraṇa-lakṣaṇa-dīrgha-svābhīṣṭa-yugala-siddhyāśayā tat-tad artham eva
svīyatadātmīyatāṁ prakhyāpayitum icchayā ca tad vākyaṁ ślāghate---rājann
iti dvayena \| samyag iha hetuḥ \| he rājann iti---rajñas tava
daṇḍanīti-śāstrānuga mitvād iti bhāvaḥ \|

nanu, dhārmiko'yaṁ kathaṁ kevalāṁ daṇḍa-nītim anumodate ? tasyedaṁ
vākyaṁ kūṭam evety āśaṅkya svāśayaṁ gopayaṁs tad-anuvādenāpi
ślāghate---kuryād iti \| vidhiliṅādharma-śāstramate'py
etādṛśa-saṅkaṭa-pratīkārādau prayatetaivety arthaḥ \| tad upekṣāyām
ātma-hatyādi-pāpopapatteḥ \| kintu manīṣitasya siddhya-siddhyoḥ samo
harṣa-duḥkha-rahita eva san kuryād iti viśeṣaḥ \| \"samam\" iti pāṭhe
kriyā-viśeṣaṇatvaṁ bhāvam iti śeṣaṁ vā \| **hi** yato daivam adṛṣṭam eva
phalaṁ bhadram abhadraṁ vā bhāvayati karotīti tat \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yad-artham etāvantaṁ
kālam asya duṣṭasyāpy anukūlena satā mayā toṣitaṁ tat-phalam idaṁ
prāptam, ato'nena mama tattvato hitam eva kṛtam ato mayāpyasya hitam eva
kartuṁ yujyata iti \| yad vā, kiñcid dhite'nukte satyaudāsyam āśaṅkya
viśvāsam akṛtvā yadi māmayaṁ na prasthāpayiṣyate, tarhi mama dīrghāśā na
pūryeteti kiñcid dhitaṁ vācyam ity āśayenāha---rājann iti dvābhyām \| he
rājan ! iti rājyasya rāja-dehasya ca rakṣārtham idam ucitam eveti \|

yad vā, idaṁ rājño nīti-śāstrānurūpam eva, na tu karmādi-vicāreṇeti
bhāvaḥ \| siddhau asiddhau ca samaḥ san kuryāt karmācaret,
nija-mano-rathe siddhe'tihṛṣṭo na syād asiddhe ca nārta ity arthaḥ \|
kutaḥ ? daivaṁ nijādṛṣṭam eva phalaṁ bhāvayati, tat puruṣa-kāreṇa kiṁ
syāt ? ity arthaḥ \| \"samam\" iti pāṭhe kriyā-viśeṣaṇam \| samaṁ bhāvam
iti vā śeṣaḥ \| tathāpi sa evārthaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac chrutvā svīya-bhagavad
darśanatad dvārā tan māraṇa-lakṣaṇa-dīrgha svābhīṣṭa-yugala-siddhyāśayā
tat tad artham eva svīya tadātmīyatāṁ prakhyāpayitum icchayā ca tad
uktaṁ ślāghate rājann iti dvayena \| sadhyrag ity atra hetuḥ---he rājan
iti \| rājñas tava daṇḍa-nīti-śāstrānugāmitvād ity arthaḥ \|

nanu, dhārmiko'yaṁ kathaṁ kevalāṁ daṇḍa-nītim anumodate tasmād asyedaṁ
kūṭa-vyākyam evety āśaṅkya svābhiprāyaṁ gopayan tad-anuvādenāpi ślāghate
kuryāt vidhi-liṅā dharma-śāstra-mate'py etādṛśa-saṅkaṭa-pratīkārādau
prayateta evety arthaḥ \| tad upekṣāyām ātma-hatyādi pāpāpatteḥ \| kintu
siddhy-asiddhyoḥ samo harṣa-duḥkha-rahitaḥ eva san kuryād iti viśeṣaḥ \|
\"samam\" iti pāṭhe kriyā-viśeṣaṇatvaṁ bhāvam iti śeṣo vā \|\|38\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manīṣitaṁ sadhrak samyak
svāvadyaṁ maraṇaṁ tanmārjanam \| tadapyatra nīti-śāstra-vidhiḥ śṛnv ity
āha---siddhy-asiddhyor iti \| manīṣitasya siddhāv asiddhau ca puyān
samaṁ bhāvam iti śeṣaḥ \| hi yato daivam adṛṣṭam eva bhadram abhadraṁ vā
bhāvayati karotīti tat \|\|38\|\|

**\...**

\|\| 10.36.39 \|\|

manorathān karoty uccair jano daiva-hatān api \|

yujyate harṣa-śokābhyāṁ tathāpy ājñāṁ karomi te \|\|

**śrīdhara-svāmī (bhāvārtha-dīpikā) :** puruṣa-kārasya vyabhicāram
āha---mano-rathān iti \|\|39.40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva
darśayati---manorathān iti \| kadācid dharṣeṇa yujyate,
manoratha-siddheḥ, kadācicchokena ca yujyate, tad asiddheḥ, atas tatra
naiyatyaṁ nāsti, phale daivasyaiva prādhānyāt, tasmāt tatrābhiniveśo na
kārya iti bhāvaḥ \| evaṁ daivaṁ puruṣa-kāreṇātikramyata iti
nīti-śāstroktaṁ parihṛtam, ślokasya paścān nirdeśena tava
manorathāsiddhyā śoka eva phaliṣyatīti gūḍho bhāvaḥ \| atas tatra yady
api yatnaḥ kartuṁ na yujyate, tathāpi tad vaśavartitvāt tavājñāṁ karomi
kariṣyāmīty arthaḥ \| evaṁ tavājñayaiva tatra prayāmi, na tu sveccayeti
tasmin svābhimata-saṅgopanārtham iti \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nivṛtta-dharma-parāṇām
asmākaṁ tu tad api na kartavyaṁ kintu sarva-devamayasya rājñas tvājñaiva
kriyata iti prakārāntareṇāpi svābhiprāyaṁ gopayituṁ tasmin svabhaktiṁ
darśayituṁ cāha \| mana iti \| api śabdāt kim uta daivopakṛtān tasmāt
kṛte'pi sāmya-bhāvena yathāvasaraṁ harṣa-śokābhyāṁ yujyate eva na tu
nivṛttivad adhikṛtaṁ sukham ity arthaḥ \| yady api evam athāpi te
tavājñāṁ karomi karavāṇīty arthaḥ \| bhāvisūcanā ceyaṁ svāvadya-mārjanam
asuratva-khaṇḍanaṁ mukti-prāpeḥ kuryādbhavān iti śeṣaḥ hi yasmaḍ-daivaṁ
śrī-kṛṣna-lākṣaṇ īśvara evātra phala-dātṛ na tatra bhavat svādhīnatvam
iti bhāvaḥ \| jano bhavādṛśaḥ yady apy evam īśvara evātra svayaṁ kartā
na mādṛśasyātra kiñcit karatvam \| athāpi tad ānukūlya\--rūpeṇa
tad-bhakta-jana-vyavahāreṇaiva karomīti \| atrāriṣṭa-vadhānantaraṁ
kaṁsasya pādavān prati sakapaṭa-protsāhana-vākyaṁ śrī-vasudevaṁ prati ca
nindanaṁ tathā kaṁsaṁ prati sākṣāt tair dhikkāraṁ andhakasya
cavākya-jātam iti śrī-hari-vaṁśamatam \|\|39\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** janturnikṛṣṭaloko natu
bhavāniti prakaṭo 'rthaḥ \| vastutas tu tvaṁ jantur eva paśunirviśeṣa
ity arthaḥ \| daivahatān apikārāddaivapālitān manorathaṇ karoti tatra
daivapāliteṣu manoratheṣu haryaḥ \| daivahateṣu śokaḥ tābhyāṁ
janturyujyate yukto bhavati \| tathāpi evam api tavājñāṁ karomi, yato
bhavāṁs tu bhāgyavān harṣameva prāpsyatīti prakaṭo bhāvaḥ \| vastutas tu
tathāpi yadyapi jantomumurṣostavājñāṁ kartuṁ na yujyate, tad api karomi,
tava rājatvānmama tu tvat prajātvād iti bhāvaḥ \| yad vā, athāpi tava
manorathāsiddhāvapi mama tu manorathaḥ setsyatyevetyājñāṁ karomīti
\|\|39\|\|

**\...**

\|\| 10.36.40 \|\|

**śrī-śuka uvāca---**

evam ādiśya cākrūraṁ mantriṇaś ca visṛjya saḥ \|

praviveśa gṛhaṁ kaṁsas tathākrūraḥ svam ālayam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puruṣakārasya
puruṣārthasya \| vyabhicāram aniyata-phalatvam \| manoratha-siddhau
harṣas tad-bhāve śoko viṣādaḥ \| yady api siddhir asiddhir vā daivādhīnā
tathāpīti \| nivṛtti dharmaparāṇām asmākaṁ tu tad api na kartavyaṁ kiṁ
tu sarva-devamayasya rājñas tavājñayaiva kriyata iti prakārāntareṇāpi
svāśayaṁ gopayituṁ tasmin svabhaktiṁ darśayituṁ cāha---manoratheti \|
api-śabdāt kim uta daivopakṛtāt, tasmāt kṛte'pi sāmya-bhāvena
yathāvasaraṁ harṣa-śokābhyāṁ yujyata eva, na tu nivṛttivad adhikṛtaṁ
sukham ity arthaḥ \| yady apy evaṁ tathāpi te tavājñāṁ karomi karavāṇīty
arthaḥ \| bhāvisūcanā ceyam \| svāvadyamārjanam asuratva-khaṇḍanaṁ
mukti-prāpteḥ \| kuryād bhavān iti śeṣaḥ \| hi yasmād daivaṁ
śrī-kṛṣṇa-lakṣaṇa īśvara evātra phala-dātṛ, na tatra bhavat svādhīnatvam
iti bhāvaḥ \| jano bhavādṛśaḥ \|

yady apy evam īśvara evātra svayaṁ kartā na mādṛśasyātra kiñcit karatvaṁ
tathāpi tvad ānukūlya\--rūpeṇa tad uktajana vyavahāreṇaiva karomīti \|
atrāriṣṭavadhānantaram \| kaṁsasya yādavān prati
sakapaṭa-protsāhana-vākyaṁ, vasudevaṁ prati ca nindanaṁ tathā kaṁsaṁ
prati dhikkāraḥ \| andhakasya vākyajātam iti harivaṁśamatam \| evam
ukta-prakāreṇa \| saḥ kaṁsaḥ \| śrutāv api vṛṣāsura-vadhas
tathāhi---pranemāsmindadṛśe somo antar gopā nemam āvirasthā kṛṣṇoti sa
tigma-śṛṅgaṁ vṛṣabhaṁ yuyutsanduhas tasthau bahule baddho antaḥ iti \|
etad arthas tu---antar gopāḥ antaḥ sthitvā gopāyannantaryāmi nemasminn
ardhaprapañce sthāvare somaḥ somādi-rūpaḥ dadṛśe prakarṣeṇa dṛṣṭaḥ \|
nemamardha-prapañcam \| asthāḥ asthiraṁ jaṅgamamāviḥ kṛṣṇoti prakaṭī
karoti \| sa tigmaśṛṅgaṁ vṛṣabhaṁ yuyutsan yoddhum icchan \| dṛṅmātreṇa
bhasmīkartuṁ śakto'pi līlayā tena saha yuyutan druhaḥ drohaṁ kṛtavāṁs
taṁ tatavān ity arthaḥ \| tataś ca bahule vraje \| ataḥ
rāsa-maṇḍala-madhye baddhaḥ bhakta-janena prema-pāśena baddhaḥ
saṁstasthau \| krīḍitum iti śeṣaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** cakārābhyāṁ dvayor api
prayojanayoḥ prādhānyaṁ bodhyate, nija-mantriṣvivākrure'pi
viśvāsotpattyā dvayoḥ sāmyāt sa durmantra-kuśala āsanna-maraṇaḥ \|
cārthe tathā-śabdaḥ, ataḥ svamityasya gṛham ity anenāpy anvayaḥ
\|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sva-gṛham antaḥ-puraṁ svam
ālayaṁ puram \|\|40\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakta-cetasām \|

ṣaṭtriṁśo daśame 'dhyāyaḥ saṅgataḥ saṅgataḥ satām \|\|\*\|\|

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe'krūra preṣaṇaṁ

nāma catustriṁśo'dhyāyaḥ \|

\|\| 10.36 \|\|

**\...**

(10.37)

## atha saptatriṁśo'dhyāyaḥ

### keśi-vadhaḥ, nārada-kṛtaṁ bhagavat-stavanaṁ nilāyana-krīḍāyāṁ vyomāsura-vadhaś ca \|

\|\| 10.37.1 \|\|

**śrī-śuka uvāca---**

keśī tu kaṁsa-prahitaḥ khurair mahīṁ

mahā-hayo nirjarayan mano-javaḥ \|

saṭāvadhūtābhra-vimāna-saṅkulaṁ

kurvan nabho heṣita-bhīṣitākhilaḥ \|\|

**śrīdhara-svāmī (bhāvārtha-dīpikā) :**

sapta-triṁśe hate keśiny- acyuto bhāvi-karmabhiḥ \|

nāradena stutaḥ krīḍan vyomāsuram athāvadhīt \|\|

vṛṣaveṣāsuraṁ yadvat keśinaṁ haya-veṣiṇam \|

kaṁsa-prāṇa-sakhaṁ hatvā kaṁsaṁ vyasum ivākarot \|\|

keśī tv iti \| prathama-ślokena ya evaṁ-bhūtaḥ keśīty anūdya taṁ
bhagavān upāhvayad iti dvitīyenānvayaḥ \| mahā-hayaḥ san mahīṁ
nirjarayan ślathayan vidārayann ity arthaḥ \| saṭābhiḥ kesarair
avadhūtānītas tataḥ kṣiptāny abhrāṇi vimānāni ca taiḥ saṅkīrṇaṁ nabhaḥ
kurvan \| heṣitair aśva-jāti-śabdair bhīṣitam akhilaṁ viśvaṁ yena saḥ
\|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhāvi-karmabhir apre
kariṣyamāṇa-karmabhiḥ \| atha keśi-vadhānantaram \| yad vadyathā
vṛṣāsuraṁ tad baddhyaveṣiṇām ity anvayaḥ \| vyasum iva mṛtaka-samam \|
anūdya varṇayitvā \| ity artha iti---yady api nirupapado jṝ-dhātuḥ
samṛddhyarthe'sti nirjarā devāḥ ity-ādivat tathāpy anekārthatvād
vidāraṇe'pīty āśayaḥ \| heṣā hreṣāśva-śabde dve iti nāma-ratnākare
keśi-sañjñānvarthatām āha---saṭety-ādi \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tu-śabdo'riṣṭato'sya
viśeṣaṁ sūcayati \| tam evaṁ darśayati---kaṁsety ādi-viśeṣaṇaiḥ \| svata
eva mahā-duṣṭaḥ, punaś ca duṣṭatārthaṁ kaṁsena tatra prahita ity arthaḥ
\| niḥśeṣeṇa jarayan cūrṇayan, manaso java iva javo yasya saḥ \| keśīti
saṁjñāyā anvarthatāṁ darśayati---saṭeti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** keśī tu nanda-vrajaṁ jagāmeti
śeṣaḥ \| saṁjñāyā anvarthatāṁ darśayati \| saṭeti \|\|1\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

saptatriṁśo keśivadho bhāvi līloktibhiḥ stutiḥ

nāradena hareścaurya- krīḍā vyaṁavadho 'pyabhūt

keśī tu yaḥ kaṁsa prahitastaṁ bhagavānupāhvayad iti dvitīye nānvayaḥ
yadvā nandavrajaṁ jagāmeti śeṣo deyaḥ nirjarayan khurāghātairmahīṁ
niḥśeṣeṇa jīrṇāṁ kurvan, saṭābhiḥ keśarairavadhūtāni kampitāni abhrāṇi
vimānāni ca taiḥ saṅkulaṁ vyāptaṁ nabhaḥ kurvan \| heyitamaśvajātiśabdaḥ
\|\|1\|\|

**\...**

**\|\| 10.37.2 \|\|**

viśāla-netro vikaṭāsya-koṭaro

bṛhad-galo nīla-mahāmbudopamaḥ \|

durāśayaḥ kaṁsahitaṁ cikīrṣur

vrajaṁ sa nandasya jagāma kampayan \|\|

**śrīdhara-svāmī (bhāvārtha-dīpikā) :** tad-dheṣitair stairatiniṣṭhurair
heṣitaiḥ \| bālaiḥ puccha-lomabhir vighūrṇitāḥ paribhrāmitā ambudā yena
tam \| ājau saṅgrāmārtham \| ātmānaṁ kṛṣṇam \| agraṇīḥ purato nirgataḥ
sann upāhvayat sva-samīpam ājuhāva \| sa ca keśī tan niśamya
mṛgendra-van nādam akarot \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ keśinam \| agraṇīḥ
kṛṣṇo jñeyaḥ \| sva-gokulaṁ nijavrajam \| tac ca
śrī-vaiśampāyanenoktam---

> nṛ-śabdānusaraḥ kruddhaḥ sa kacādid dināgame \|
>
> jagāma ghoṣa-samvāsaṁ noditaḥ kāla-dharmaṇā \|
>
> taṁ dṛṣṭvā dudruvur gopāḥ striyaś ca śiśubhiḥ sahaḥ \| ity-ādi \|

kimbhūtaṁ sva-gokulam---tat anirvacanīya-premāspadam ity arthaḥ \| yad
vā---tasya keśina iva heṣitair iti samastam eva \| tatrāgraṇīr iti
bhītān goṣṭha-janān pṛṣṭhīkṛtya yamunā-mārge nirgataḥ san svasamaupaṁ
pratyājuhāvety arthaḥ \| śrī-govinda-sthānam uttareṇa
yamunā-ghaṭṭa-viśeṣasya keśighaṭṭa-tīrthatvena prasiddhaḥ \| tathā ca
vārāhe gaṅgā-śata-guṇaṁ puṇyā yatra keśī nipātitaḥ iti \| atra vivaraṇaṁ
śrī-viṣṇu-purāṇe---

> trāhi trāhīti govindas teṣāṁ śrutvā tadā vacaḥ \|
>
> satoyajaladdhvānagambhīram idam uktavān \|\|
>
> alaṁ trāsena gopālāḥ keśinaḥ kiṁ bhayāturaiḥ \|
>
> bhavadbhir gopajātīyair vīrya vilopyate kim
>
> anenālpasāreṇa heṣitāṭopakāriṇā \|
>
> daiteyavalabāhena balinā duṣṭavājinā \| iti \|

śrī-hari-vaṁśe ca---

> tam āpatantaṁ saṁprekṣya keśinaṁ hayadānavam \|
>
> pratyujjagāma govindas toyadaḥ śaśinaṁ yathā \|\|
>
> keśinas tu tam abhāse dṛṣṭvā kṛṣṇam avasthitam \|
>
> manuṣya-buddhayo gopāḥ kṛṣṇam ūcurhitaiṣiṇaḥ \|\|
>
> kṛṣṇa tāta na khalveṣa sahasā te hayādhamaḥ \|
>
> upasarpyo bhavān bālaḥ pāpaścaiṣa durāsadaḥ \|\|
>
> eṣa kaṇṣasya sahajaḥ prāṇas tāta bahiś caraḥ \|
>
> uttamaś ca haryedrāṇāṁ dānavo'pratimo yudhi \|
>
> trāsanaḥ sarva-devānāṁ turaṅgāṇāṁ mahābalaḥ \|
>
> avadhyaḥ sarva-bhūtānāṁ prathamaḥ pāpa-karmaṇām \|\| iti \|

tatra śaśinam ity ukteḥ keśinaḥ śukla-pakṣa eva vadho jñeyaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svagokulaṁ nija-vrajam \|
yad vā, svasya gavāṁ kulaṁ tat-sahacāritvena gopā api grāhyāḥ \| evaṁ
śrī-vṛndāvanāntar gocāraṇa-samaye prātaḥ keśī samāgata iti jñeyam \|
atas tatra yamunā-tīre śrī-govinda-devād uttaratas tad-vadhaḥ saṅgata
eva, ata eva vakṣyate'pi \[25śa.ślo\] bhagavān api govindaḥ ity-ādi \|
yac ca śrī-vaiśampāyanenoktam hari-vaṁśe---

> nṛ-śabdānusaraḥ kruddhaḥ sa kadācid dināgame \|
>
> jagāma ghoṣa-saṁvāsaṁ noditaḥ kāla-dharmaṇā \|
>
> taṁ dṛṣṭvā dudruvur gopāḥ striyaś ca śicubhiḥ saha \|\| ity-ādi,

tac ca kalpa-bheda-kalpanayā vyavasthāpanīyam \| yad vā, tanmate gamanaṁ
tasya tatraiva māraṇaṁ cāgre'bhigatena bhagavatā tatra yamunā-tīra eveti
jñeyam, gaṅgā-śata-guṇāḥ[^14] proktā yatra keśī nipātitaḥ iti
śrī-vārāhoktāt tatraiva tad-vadha-prasiddheḥ \| sva-śabdena
gokulasyāvaśyaparipālyatvaṁ sūcitam, yato bhagavān tatra
nijāśeṣaiśvarya-prakaṭakaḥ \| yad vā, svajñātayo gopā gokulāni ca,
dvandvaikyam, tair heṣitair api trāsayantam \| yad vā, tasyaiva heṣitair
upāhvayat, ātmānamājau mṛgayantam iti tuccha-buddhyā tenānyenopadrutā
iti jñeyam, agraṇīr gopānāṁ byhayam atyantaṁ dṛṣṭvā tānāśvāsitum,
vyādāyety asya pṛṣṭhataḥ kṛtvā purato bahir nigataḥ san \| tathā ca
śrī-viṣṇu-purāṇe---

> trāhi trāhīti govindas teṣāṁ śrutvā tadā vacaḥ \|
>
> satoyajaladadhvānagambhīram idam uktavān \|\|
>
> alaṁ trāsena gopālāḥ keśinaḥ kiṁ bhayāturaiḥ \|
>
> bhavadbhir gopa-jātīyair vīravīryaṁ vilopyate \|\|
>
> kim anenālpasāreṇa heṣitāṭopakāriṇā \|
>
> daiteyavalavāhyena valgatā[^15] duṣṭavājinā \|\| iti \|

śrī-hari-vaṁśe---

> tamāpatantaṁ samprekṣya keśinaṁ hayadānavam \|
>
> pratyujjagāma govindas toyadaḥ śaśinaṁ yathā \|\|
>
> keśinas tu tamabhyāse dṛṣṭvā kṛṣṇam avasthitam \|
>
> manuṣya-buddhayo gopāḥ kṛṣṇam ūcuhitaiṣiṇaḥ \|\|
>
> kṛṣṇa tāta na khalveṣa sahasā te hayādhamaḥ \|
>
> upasarpyo bhavān bālaḥ pāpaścaiva durāsadaḥ \|\|
>
> eṣa kaṁsasya sahajaḥ prāṇas tāta bahiś ca \|
>
> uttamaś ca hayendrāṇāṁ dānavo'pratimo yudhi \|\|
>
> trāsanaḥ sarva-devānāṁ turagāṇāṁ mahāvalaḥ \|
>
> avadhyaḥ sarva-bhūtānāṁ prathamaḥ pāpa-karmaṇām \|\| iti \|

tatra śaśinam ity ukteḥ keśinaḥ śubhra-varṇo jñeyaḥ, viśeṣeṇa nādaṁ
cakre \| kīdṛśam ? tam āha---mṛgendreti \| anyat tair vyākhyātam eva \|
yad vā, sa mahāvalo bhagavān vyanadac ca \| anyat samānam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sva-gokulaṁ nija-vrajaṁ
trāsayantam \| tac ca śrī-vaiśampāyanenoktaṁ

> nṛ-śabdānusaraḥ kruddhaḥ sa kadācid dināgame \|
>
> jagāma ghoṣa-samvāsaṁ noditaḥ kāla-dharmaṇā \|
>
> taṁ dṛṣṭvā dudruvur gopāḥ striyaś ca śiśubhiḥ sahety \| ādi \|

katham-bhūtaṁ sva-gokulaṁ tat tādṛśa-premāspadam ity arthaḥ \| yad vā,
tasya keśina iva heṣitair iti samastam eva \| tais tam upahvayad ity
anvayaḥ \| tatrāgraṇīr iti bhītān goṣṭha-janān pṛṣṭhīkṛtya
yamunā-mārgataḥ san sva-samīpaṁ pratyājuhāvety arthaḥ \|
śrī-govinda-sthānam uttareṇa yamunā-ghaṭṭa-viśeṣasya
keśi-gaṭṭa-tīrthatvena prasiddheḥ tathā ca vārāhe yamunā-māhātmye \|
gaṅgā-śata-guṇaṁ punyā yatra keśī nipātita iti \| atra vivaraṇaṁ
śrī-viṣṇu-purāṇe \| trāhi trāhīti govindas teṣāṁ śrutvā tadā vacaḥ \|
satoya-jalada-dhvānagabhīram idam uktavām \| alaṁ trāsena gopālāḥ !
keśinaḥ kiṁ bhayāturaiḥ \| bhavad bhir gopa-jātīyair vīravīryaṁ
vilopyate kim anenālpasāreṇa heṣitāṭopakāriṇā \| daiteyavalavāhyena
valinā duṣṭavājineti \| śrī-hari-vaṁśe ca --

> tamāpatantaṁ saṁprekṣya keśinaṁ hayadānavam \|
>
> pratyuj jagāma govindas toyadaḥ śaśinaṁ yathā \|\|
>
> keśinas tu tam abhyāse dṛṣṭā kṛṣṇam avasthitam \|
>
> manuṣya-buddhayo gopāḥ kṛṣṇam ūcur hitaiṣiṇaḥ \|\|
>
> kṛṣṇa tāta na khalv eṣa sahasā te hayādhāmaḥ \|
>
> upasarpyo bhavāna valaḥ pāpaś caiṣa durāsadaḥ \|\|
>
> eṣa kaṁsasya sahajaḥ prāṇas tāta bahiś caraḥ \|
>
> uttamaś ca hayendrāṇāṁ dānavāpratimo yudhi \|\|
>
> trāsanaḥ sarva-devānāṁ turaṅgānāṁ mahā-balaḥ \|
>
> ava yaḥ sarva-bhūtānāṁ prathamaḥ pāpa-karmaṇām iti \|\|

tatra śaśinam ity ukteḥ keśinaḥ śukla eva varṇo jñeyaḥ \|\|2\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bālāḥ puccha-lomāni sa
keśī ca vyanadat \|\|2\|\|

**\...**

\|\| 10.37.3 \|\|

taṁ trāsayantaṁ bhagavān sva-gokulaṁ

tad-dheṣitair vāla-vighūrṇitāmbudam \|

ātmānam ājau mṛgayantam agra-ṇīr

upāhvayat sa vyanadan mṛgendra-vat \|\|

**śrīdhara-svāmī (bhāvārtha-dīpikā) :** tataḥ keśī taṁ kṛṣṇaṁ dṛṣṭvā
mukhena khaṁ pibann iva mukhaṁ vivṛtyābhimukhaḥ sann abhijagāma \| kiṁ
ca aty-amarṣaṇo'ti-kupito'tyantam asahamāno vā \| pratyak yadbhyāṁ
jaghāna \| durāsado'nyair abhibhavitum aśakyaḥ \| duratyayaḥ udyataḥ san
duratikramaḥ \| atra hetuḥ, caṇḍa-javaś caṇḍas tīvro javo vego dhāvanaṁ
yasya \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato nādānantaram \| na
kevalam abhyājagāmevety āha---kiṁ ca iti \| nirbalasyātikopena kim ity
āha \| atyantepi \| pratyak padbhyāṁ paścima-padbhyām \| atra
duratyayatve \| aravindalocanam iti \|
praphulla-padmābhasmeranetronmīlanena vīkṣaṇād iti sāvajñatvam uktam \|
yad vā, śrī-bādarāyaṇes tan nindoktir iyam \| tādṛśa-sundara-sukumārāṅge
dṛṣṭve'pi tad-duṣṭabhāvāna apagamāt \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jaghāna hantuṁ pravṛttaḥ,
aravinda-locanam iti praphulla-padmābha-śrī-netronmīlanena nirīkṣaṇād
iti sādvadhānatvaṁ sāvajñatuṁ coktam \| yad vā, śrī-vādarāyaṇeḥ śokoktir
iyam, tādṛśa-sundara-sukumārāṅge dṛṣṭe'pi padbhyāṁ hananāt \| anyat tair
vyākhyātam \|

tatra dṛṣṭveti vyākhyānān niśāmyeti pāṭho draṣṭavyaḥ \| mukhena
saṁpivannivety asyaiva vyākhyā, mukhaṁ vivṛtyeti---vyādāyety adhikaṁ
lekha-bhramāt \| niśamyeti pāṭha-niścaye tu, tat āhvānam, taṁ nādaṁ vā
śrutvety arthaḥ \| durāsado durgrahaḥ, yataś caṇḍajavaḥ, ata eva
duratyayo durabhibhava iti \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jaghāna hantuṁ pravṛktaḥ
aravinda-locanām iti praphulla-padmābhasmera-netronmīlanena vīkṣaṇād iti
sāvajñatvam uktam \| yad vā, śrī-vādarāyanes tan nindoktir iyaṁ
tādṛśa-sundara-sukumārāṅge dṛṣṭe'pi tad duṣṭa-bhāvān apagamāt \| niśamya
niśāmya dṛṣṭvety arthaḥ \| durāsado durgrahaḥ \| yataś caṇḍajava ata eva
duratyayaḥ durabhibhava iti \|\|3\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa keśī taṁ śrīkṛṣṇaṁ
niśāmya dṛṣṭvā durāsadaḥ anyairnikaṭam api gantumaśakyaḥ duratyayaḥ
kutaḥ punaratikramituṁ śakya ity arthaḥ \|\|3\|\|

**\...**

\|\| 10.37.4 \|\|

sa taṁ niśāmyābhimukho mukhena khaṁ

pibann ivābhyadravad aty-amarṣaṇaḥ \|

jaghāna padbhyām aravinda-locanaṁ

durāsadaś caṇḍa-javo duratyayaḥ \|\|

**śrīdhara-svāmī (bhāvārtha-dīpikā) :** tad dhananaṁ vañcayitvā taṁ ca
hananāya prasāritayoḥ pādayor hastābhyāṁ gṛhītvā parividhya bhrāmayitvā
vyavasthitas tathaiva sthito babhūva \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam asuram \| sāvajñaṁ
sāvamānaṁ kriyā-viśeṣaṇaṁ vā \| tathaiva yathā-pūrvam \|\| adhokṣaja
indriya-jñānāviṣayo yaḥ sa kathaṁ tat-pādaghāta-viṣayaḥ syāt ity aho
tasya mūḍhateti bhāvaḥ \| rūṣā sva-gokula-trāsajanakrudhā \| yad vā,
aruṣā līlayaiva \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** taṁ tādṛśam api,
adhokṣaja iti indriya-jñānāviṣayo yaḥ sa kathaṁ tat-pādaghā-viṣayaḥ syād
iti bhāvaḥ \| ata eva vañcayitvā ruṣā sva-gokula-trāsanataḥ \| yad vā,
akāra-praśleṣeṇa---aruṣā līlayaivety arthaḥ \| pragṛhya
pragraha\--rūpeṇa gṛhītvā, iti durmācakatvam uktam \| utsṛjya prakṣipya
paścādbhāga-grahaṇenāvajñayotsarjane dṛṣṭāntaḥ---yatheti, tataś ca keśī
mumoheti jñeyam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** taṁ tādṛśam api \| adhokṣaja
indriya-jñāna-viṣayo yaḥ sa kathaṁ tat pāda-ghāta-viṣayaḥ syād ity aho
tasya mūḍhateti bhāvaḥ \| ata eva vañcayitvā \| rūṣā
sva-gokula-trāsanataḥ yad vā, akāra-praśleṣeṇa aruṣā līlayaivety arthaḥ
\| utsṛjya prakṣipya tataś ca keśī mumuhe iti jñeyam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat hananaṁ vañcayitvā
taṁ dorbhyāṁ svahastābhyāṁ hastaṁ prasāritayoḥ padayoḥ pragṛhya
parividhya bhrāmayitvā viśeṣeṇa svasthāna evāvasthitaḥ \|\|4\|\|

**\...**

\|\| 10.37.5 \|\|

tad vañcayitvā tam adhokṣajo ruṣā

pragṛhya dorbhyāṁ parividhya pādayoḥ \|

sāvajñam utsṛjya dhanuḥ-śatāntare

yathoragaṁ tārkṣya-suto vyavasthitaḥ \|\|

**śrīdhara-svāmī (bhāvārtha-dīpikā) :** vyādāya mukhaṁ prasārya vegena
hariṁ praty ādravat \| so'pi harir hasann uttaraṁ savyaṁ bhujam \|
nirmayatve dṛṣṭāntaḥ, yathoragaṁ bila iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'suraḥ \| savyaṁ vāmam
\| bile chidre \| sañjñā cetanā \| sa harir api \| smayamāna
iti---kimare grasitum āyāsi graseti vāmāṅguṣṭhaṁ darśayitvā \| uttaraṁ
māma bhujam \| yatheti---mūṣikaṁ ghātayituṁ mūṣika-bile yathā kaścid
uragaṁ praveśyati tathaiva keśi-prāṇa-ghātārthaṁ tasya vakre iti \|
uragaś ca saspṛham akaṣṭam eva tatra praviśati tathaiva bhujo'pi
praviveśa \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa mahā-duṣṭaḥ,
utsṛṣṭo'pīti vā punarāpatat dhāvann abhigataḥ \| hariṁ svaprāṇa-haraṁ
bhagavantaṁ smayamāna iti kautukenānāyāsena ca praveśanaṁ sūcayati \|
anāyāsa-praveśane dṛṣṭāntaḥ---yatheti \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa mahā-duṣṭaḥ utsṛṣṭo'pīti
vā yatheti kaścid uragaṁ tat krīḍā-kautukī tad aniṣṭa-śaṅkā-rahitaḥ
keśi-prāṇa-sthānīya-mūṣika-vilaṁ praveśayati tad vad ity arthaḥ
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sañjñā cetanā, vyādāya
mukhaṁ prasārya hariṁ pratyāpatadādravat \| sa harirapi smayamāna iti
"kimare grasitumāyāsi grase"ti vāmāṅguṣṭaṁ darśayitvā uttaraṁ vāmaṁ
bhujaṁ yatheti mūyaka ghātayituṁ mūyakavileyathā kściduragaṁ
praveśayati, tathaivakeśiprāṇaghātārthaṁ tasya vaktre iti \| uragaś ca
sampṛhamakaṣṭameva yathā tatra praviśati tathaiva bhujo 'pi praviveśa
\|\|5\|\|

**\...**

\|\| 10.37.6 \|\|

saḥ labdha-saṁjñaḥ punar utthito ruṣā

vyādāya keśī tarasāpatad dharim \|

so'py asya vaktre bhujam uttaraṁ smayan

praveśayām āsa yathoragaṁ bile \|\|

**śrīdhara-svāmī (bhāvārtha-dīpikā) :** tataḥ kiṁ tad āha---dantā iti \|
carvaṇāya bhagavad-bhujaṁ spṛśantīti tathā te vyādānena ye vivṛtāḥ \|
ayo lohaṁ spṛśantīti spṛśaḥ \| yadvā tapta-mayam ati-taptaṁ lohādi
spṛśanto yatheti \| āmayo jalodaram \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato bhuja-praveśāt \| kiṁ
kiṁ jātam \| yad āha---yaj jātaṁ tad vakti---vyādānena prasāraṇena ye
dantā vivṛttāḥ prakiṭatās te \| taptamayas spṛśa iti tripadaṁ bhinnaṁ
kliṣṭānvayaṁ visṛjyārthātaram āha---yad veti \| atra mayaḍantaḥ pāṭho na
tu sāntaḥ \| tad deha-gato'sura-deha-praviṣṭaḥ \| jalodara-grahaṇam
udaravṛddhidyotanāya \| hanta-hanta daṁṣṭrākarāle tasya vakravivare
nīlotpala-mṛṇāla-sukumāras tasya bhujaḥ kathaṁ praviveśeti śaṅkākulaṁ
rājānaṁ tattvam āha---dantā iti \| cavarṇāya bhagavad-bhūjaṁ spṛśatīti
tathā te dantā nipetuḥ nirmūlatayā petuḥ \| daśanair mūla-lnirmuktaiḥ
iti harivaṁśokteḥ \| taptam ayaḥ lohaṁ spṛśantīti spṛśaḥ padārthā yathā
\| aya iti karmaṇi ṣaṣṭhy abhāvaḥ adhāyi rāmodmuttabham ? itivat tad
arham iti nirdeśāt \| nīlotpala-sukumāra-śītalam api tadbhujam
atisantapta-vajra-nirmitam iva keśī svadantaiḥ spṛṣṭvāmanyateti bhāvaḥ
\| pittena dūne rasane sitāpi tiktāyate iti nyāyāt \|
vavṛdhe'ghāsuravadvṛddhir jñeyā \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nitarāṁ nirmūlatayā
petuḥ, tathā ca śrī-hari-vaṁśe daśanair mūla-nirmuktaiḥ \[ha.vaṁ.
2.24.37\] iti \| bhagavataḥ sarvaiśvarya-yuktasya bhuja-spṛśa iti
bhujasyāvikṛtatvaṁ sparśa-mātreṇaiva dantānāṁ patanaṁ cābhipretam \| te
vajropamā mahā-sthūlāḥ, tathā ca śrī-viṣṇu-purāṇe sitābhrāvayavā iva
\[vi.pu. 5.16.10\] iti, taptamayaḥ, bhāve ktaḥ, tanmayaṁ dravyaṁ lehādi
spṛśantīti tathā te, atitapta-lohādi-sparśa-mātreṇa hi dantānāṁ sadyo
nipāta-prasiddheḥ \| mahātmano'paricchinna-mūrter iti tad vāhoḥ
saṁvṛddhau nādbhutatvam iti bhāvaḥ \|

yad vā, akārā-praśleṣeṇa kaiśore tad anurūpa-sūkṣma-mūrtter api samyak
prāṇādi-mārga-samrodhanena vavṛdhe \| hi niścitam, tac ca nānyailakṣitam
iti \| tad dehagata ity anena bodhitam eva, yathāmaya iti
dehanāśakāntarīṇa-mahāroga-vivṛddhi-mātrāpekṣayā dṛṣṭāntaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nitarāṁ nirmūlatayā petuḥ \|
tathā ca śrī-hari-vaṁśe \| daśanair mūla-nirmuktair iti \| bhagavataḥ
sarvaiśvarya-yuktasya bhuja-spṛśa iti bhujasyāvikṛtatvaṁ
sparśa-mātreṇaiva dantānāṁ patanaṁ cabhipretaṁ te vajropamā mahā-sthūlā
tathā ca śrī-viṣṇu-purāṇe sitāmrāvayavā iveti \| ayaṁ iti karmaṇi ṣaṣṭhy
abhāvo dhāyair āmodam uttamam iti bhaṭṭi-kāvyavat tad arhanirdeśāt \|
taptam iti viśeṣaṇāt tu na samastaṁ pakṣe taptaṁ tāpaḥ bhāve ktaḥ \|
tanmayaṁ dravyaṁ lohādi spṛśantīti tathā te \|
ati-tapta-lohādi-sparśamātreṇa dantānāṁ sadyo nipāta-darśanāt \|
vaikalpika-visarga-lopād ubhayatra nirvisargatvaṁ yuktam \| mahātmanaḥ
aparichinna-mūrta iti tad vāhorvṛddhir nāma tāvad deśa-prākaṭyam eva
tata tatra śaighryam api nāda-bhutam iti bhāvaḥ \| samyak
prāṇādi-mārga-saṁnirodhena vavṛdhe hi niścitaṁ tac ca nānyair lakṣitam
iti tad dehata ity anena bodhitaṁ ekāṁśe dṛṣṭānta yathāmaya iti \| tad
vidheṣu duḥkha-rūpatvena bhānāt \| nāśanāya sahasāntaraṅgeṣu yuddheś ca
\|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathāmaya iti \| tatra
duḥkhadatā-mātrāṁśe antaraṅgeṣu vardhamānatāṁśa-mātre ca dṛṣṭāntaḥ
divya-jñānatvāt \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta daṁṣṭrākarāle
tasya vaktravivaye nīlotpalamṛṇālasukumārastasya bhujaḥ kathaṁ
praviveśeti śaṅkākulaṁ rājānaṁ tattvam āha---dantā iti \| carvaṇāya
bhagavadbhujaṁ spṛśantīti tathā te dantā nipetuḥ nirmūlatayā petuḥ
taptamayaḥ lohaṁ spṛśantīti spṛśaḥ padārtha yathā aya iti karmaṇi
ṣaṣṭhyabhāvo dhārairāmodamuttamam iti nirdeśāt \|
nīlotpalasukumāraśītalam api tadbhujamatisantaptavajranirmitam iva keśī
svadantaiḥ spṛṣṭvā amanyateti bhāvaḥ \| "pittena dūre rasane sitāpi
taktāyate" iti nyāyāt vavṛdhe iti vṛddhiraghāsuravadha iva vyākhyeyā
āmayo jalodaram \|\|6\|\|

**\...**

\|\| 10.37.7 \|\|

dantā nipetur bhagavad-bhuja-spṛśas

te keśinas taptam ayaḥ spṛśo yathā \|

bāhuś ca tad-deha-gato mahātmano

yathāmayaḥ saṁvavṛdhe upekṣitaḥ \|\|

**śrīdhara-svāmī (bhāvārtha-dīpikā) : leṇḍaṁ** purīṣam utsṛjan \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa daityaḥ \| vikṣipann
itas tataś cālayan \| **parivṛtte** bahir nirgate **locane** yasya sa
tathā **leṇḍaṁ** baddha-purīṣe syāt iti dharaṇiḥ \| kvacit \"lambam\"
iti pāṭhaḥ \| turagasya śakṛl lambaṁ lambā prākāra-kośayoḥ iti
halāyudhokteḥ \| so'pi samyak \| yāvatā tad deho vidāritaḥ syāt tāvad
vavṛdha ity uktaṁ---samedhamāneneti \| tad deha-vidāraṇenaiva tan mṛtyor
vihitatvāt \|

> yat tvayā pāṭitaṁ dehaṁ bhujenānata-parvaṇā \|
>
> eṣo'sya mṛtyur ahnāya vihito viśva-yoninā \|\| iti hari-vaṁśe
> nāradokteḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag edhamāneneti \|
yāvatā tad deho vidāritaḥ syāt tāvat tasyābhiprāyeṇa tad
deha-vidāraṇenaiva tanmṛtyovihitatvāt \| tathā ca śrī-hari-vaṁśe
nārada-vākyam---

> yat tvayā pāṭitaṁ dehaṁ bhujenāyata-parvaṇā \|
>
> eṣo'sya mṛtyur antāya[^16] vihito viśva-yoninā \|\| \[ha.vaṁ.
> 2.24.64\] iti \|

kṛṣṇasya narākṛti-para-brahmaṇo bāhuneti vāhor api tādṛśatvāt \|
niruddho vāyuḥ śvāsa-lakṣaṇo yasya saḥ, niruddha-vāyutvena tad
āha---caraṇānity-ādinā \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyag edhamāneneti \| yāvatā
tad deho vidāritaḥ syāt tāvat tasyābhiprāyeṇa tad deha-vidāraṇenaiva
tan-mṛtyor vihitatvāt \| tathā ca śrī-hari-vaṁśe nārada-vākyam---

> yat tvayā pāṭitaṁ dehaṁ bhujenāyata-parvaṇā \|
>
> eṣo'sya mṛtyur antāya[^17] vihito viśva-yoninā \|\| \[ha.vaṁ.
> 2.24.64\] iti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** leṇḍaṁ purīyam \|\|7\|\|

**\...**

\|\| 10.37.8 \|\|

samedhamānena sa kṛṣṇa-bāhunā

niruddha-vāyuś caraṇāṁś ca vikṣipan \|

prasvinna-gātraḥ parivṛtta-locanaḥ

papāta laṇḍaṁ visṛjan kṣitau vyasuḥ \|\|

**śrīdhara-svāmī (bhāvārtha-dīpikā) :** karkaṭikā-phalaṁ hi padvaṁ
sādyantaṁ vidīrṇaṁ bhavati tadvad vidīrṇāt tasya dehāt \| vyasor
vigata-prāṇāt \| avismito garva-rahitaḥ \| ayatnena hato'rir yena saḥ
\|\|8\|\|

kaṁsāya kṛṣṇam ādiśya tad-rahasyādi-paiśunaiḥ \|

kaṁsa-ghātādi kṛṣṇasya kāryam āvedayan muniḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karkaṭayena karkaṭikā
kakandhūlatā karkaṭī, bhāṣāyām kakaḍi iti prasiddhā tat phalaṁ sadṛśāt
\| yad vā, karkaṭī matsya-jāti-bhedastrī tasyāḥ phalaṁ garbhas
tat-sadṛśāt \| sā prasave yathā svayaṁ mriyate jaṭharasphuṭanāt tathā
bhujāpakarṣaṇāt so'suro mṛta ity arthaḥ \| karkaṭo vihage rāśau kulīre
śālmalī-phale iti kośāc chātmalī-phalam api pakvaṁ sat vidīryata iti tad
dehato'sura-śarīrāt \| utsmayaismitaiḥ \| diviṣado devāḥ \| āditeyā
diviṣadaḥ ity amaraḥ \| keśī-vadham āha śrutiḥ---

> na tā arvā reṇukakāṭo aśnute \|
>
> na saṁskṛtatram upayanti tā abhi \|
>
> urugāyam ubhayaṁ tasya tā anu \|
>
> gāvo martyasya vicaranti yajvanaḥ \| iti \|

arthas tu---tā gā arvā aśvarūpy asuraḥ \| reṇukakaṭati atiśayena varṣati
tena vāvṛṇoti viśvam iti reṇukakāṭaḥ kaṭe-varṣāvaraṇayoḥ ity asmād
yaṅluki ghaṣ \| nāśnute na vyāptoti \| saṁskṛtaḥ saṁskāro
dāhacchedanauṣadhapānādis tena trāyate iti saṁskṛtatro vaidyas taṁ praty
api tāḥ gāvaḥ nābhyupayanti nirbādhitatvāt \| yatas tā gāvaḥ martyasya
yajvanaḥ nandādeḥ sambandhinyo'bhayaṁ urugāyaṁ mahākīrtimanulakṣyīkṛtya
carantīti mantrārthaḥ \| karkaṭikā-phalopamādity atra viśeṣaḥ
śrī-viṣṇu-purāṇe---

> dvipāda-pṛṣṭha-pṛṣṭhārdha-śravaṇaikākṣināsike \|
>
> keśinas te dvidhābhūte śakale ca virejatuḥ \|\| \[vi.pu. 5.16.15\] iti
> \|

ayatnahatāriko'py avismitaḥ aham evaṁ karteti vismayātmaka-garva-rahitaḥ
\| yad vā, tādṛśa-duṣṭa-mahā-bhīṣaṇa-vadhe'py avigatasmitaḥ aśrameṇaiva
līlayaiva māraṇāt \| tad uktaṁ śrī-parāśareṇa---anāyas tatanuḥ svastho
hasaṁsthitaḥ iti \| hatārir utsmayaiḥ iti pāṭhe suriar ity adhyāhāryam
\| etad-anantaraṁ śrī-parāśaraḥ

> tato gopāś ca gopyaś ca hate keśinī vismitāḥ \|
>
> tuṣṭuvuḥ puṇḍarīkākṣam anurāgamano ramam \|\| iti \|

vaiśampāyanaś ca---

> taṁ hanta dṛṣṭvā gopā gopastriyas tathā \|
>
> babhūvur muditāḥ sarve hatavighnā hataklamāḥ \|\|
>
> dāmodaraṁ tu śrīmantaṁ yathā-sthānaṁ yathāvayaḥ \|
>
> abhyanandan priyair vākyaiḥ pūjayantaḥ punaḥ punaḥ \|\| iti \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** karkaṭikā-phalopamādity
atra viśeṣaḥ śrī-viṣṇu-purāṇe---

> dvipāda-puccha-pṛṣṭhārdha-śravaṇaikākṣināsike \|
>
> keśinas te dvidhābhūte śakale ca virejatuḥ \|\| \[vi.pu. 5.16.15\]
> iti,

bhujamapākṛṣya vidīrṇa-pṛṣṭha-dvārā niḥsārya apahnuta-vṛddhitayā
vākṛṣya, mahā-bhuja iti bhujasya keśi-dehāntarvṛddhy abhiprāyeṇa
svabhāvenaiva vā, evaṁ svata eva tasyāparicchinnatā ataḥ sūkṣmatve'pi
sthūlatā, sthūlatve'pi sūkṣmatā, vaiṣṇava-siddhānta-prasiddheḥ, vṛddher
uktis tu bahir dṛṣṭyaiveti bhāvaḥ \| ayatna-hatāriko'py avismito
garva-rahitaḥ,

yad vā, tādṛśa-duṣṭa-mahā-bhūṣaṇa-vadhe'py avigatasmitaḥ, aśrameṇa
līlayaiva māraṇāt, tad evāha---ayatneti \| tathā coktaṁ śrī-parāśareṇa
anāyas tatanuḥ svastho hasaṁs tatraiva saṁsthitaḥ \[vi.pu. 5.16.16\] iti
\| tataś ca devā api nirbhayāḥ santo nitarāṁ hṛṣṭā ity āha---surair iti
\| prasūna-varṣair varṣadbhir iti prasūna-varṣāṇi bahuśaḥ kurvadbhir ity
arthaḥ \|

yad vā, prasūnāni varṣantīti tathā tairvarṣadbhiḥ, anyeṣām api kāmān
bahuśo dadadbhir ity arthaḥ, keśi-vadhenaiva varadātṛtva-siddheḥ \| ato
gopādīn prati, praharṣa-vaśeṇa vicitravarā dattā iti jñeyam, ata evoktam
suśobhanaṁ rānti iti, surās taiḥ iti, hatārirucchriyaiḥ ity api pāṭhaḥ
icchriyā devāḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** karkaṭikā-phalopamādity atra
viśeṣaḥ śrī-viṣṇu-purāṇe \| dvipāda-puccha-pṛṣṭārdha-śaravaṇaikāṣi
nāsike \| keśinas te dvidhā bhūte śakale ca virejatur iti \|
ayatnahatāriko'py avismitaḥ \| aham evaṁ karteti
vismayātmaka-garva-rahitaḥ \| yad vā, tādṛśa-duṣṭa-mahā-bhīṣaṇa-vadhe'pi
avigatasmitaḥ \| aśrameṇa līlayaiva māraṇāt \| tad evāha \| ayatneti
tathā coktaṁ śrī-parāśareṇa \| anāyas tatanuḥ svastho hasaṁs tatraiva
saṁsthita iti prasūna-varṣaiḥ kṛtvā varṣadabhir iti prasūna-varṣāṇi
bahuśaḥ kurvadbhir ity arthaḥ \| hatārirutsamayair iti pāṭhe surair ity
adhyāhāyyāhāryam \| etad-anantaraṁ ca śrī-parāśaraḥ tato gopāś ca gopyaś
ca hate keśini vismitāḥ \| tuṣṭuvuḥ puṇḍarīkākṣam anurāga-manoramam iti
\| vaiśampāyanaś ca \| taṁ hataṁ keśinaṁ dṛṣṭvā gopā gopa-striyas tathā
\| babhuvur-muditāḥ sarve hata-vighnā hata-klamāḥ \| dāmodarantu
śrī-mantaṁ yathā-sthānaṁ yathāvayaḥ \| adhyanandan priyair vākyaiḥ
pūjayantaḥ punaḥ punar iti \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karkaṭikāphalaṁ hi
pakvamatividīrṇaṁ syāttattulyāt \| avismitaḥ tādṛśamahāsurahananenāpi
viśiṣṭagarvarahitaḥ \| yato 'yatnena prayāsābhāvenaiva hatohariryena saḥ
\| prasūnāni varṣadbhiḥ śramāpanodanārthaṁ jalakaṇāpi varṣadbhiḥ
\|\|8\|\|

**\...**

\|\| 10.37.9 \|\|

tad-dehataḥ karkaṭikā-phalopamād

vyasor apākṛṣya bhujaṁ mahā-bhujaḥ \|

avismito'yatna-hatārikaḥ suraiḥ

prasūna-varṣair varṣadbhir īḍitaḥ \|\|

**śrīdhara-svāmī (bhāvārtha-dīpikā) :** tadāha---devarṣir ity-ādinā \|
na cāyaṁ sūcakaḥ kintu sarva-suhṛd ity āha---bhāgavata-pravara iti
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vṛttāntāntara-sūcanāya
ślokam āha---tasya kṛṣṇasya rahasyādīnāṁ gopanādīnāṁ paiśunaiḥ sūcanaiḥ
yaśodāyāḥ sutāṁ kanyām ity ādy ukta-lakṣaṇaiḥ \| kṛṣṇaṁ tan mṛtyum
ādiśya punaḥ kṛṣṇasya kṛṣṇāya \|\*\| tad vṛttam \| sūcakaḥ piśunaḥ \|
kintu api tu \| bhāgavateṣu pravaro mukhyaḥ \| vraja-līlāṁ samāpya svaṁ
līlāṁ darśaya māthurīm \| ity āvedayituṁ tatra devarṣis tuṣṭuve prabhum
\|\*\| bhāgavatānāṁ prakṛṣṭo varo manoratha-siddhir yasmāt saḥ \|
akliṣṭenākleśena karama keśivadhādikaṁ yasya tam \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

bhagavad-bhaktyādi-guruṁ mahā-bhāgavatottamam \|

devarṣiṁ nāradaṁ vande sadā kṛṣṇaika-vallabham[^18] \|\|

devarṣir iti devakāryaparatvaṁ bodhayati \| ata eva upa samīpe saṅgatya
militvā \| yad vā, samyag anyair alakṣitatvena gatvā, bhāṣyasya
rahasyatvā, ata eva rahasi nirjane'bhāṣata, tathāpi taṁ pratyasūyā naiva
kāryety āśayeṇāha---bhāgavateṣu pravaraḥ parama-śreṣṭho bhagavad
dharmādi-gurutvād-bhaktyekarasikatvāc ceti sūcakatvādi-doṣo nirastaḥ \|
deva-yādavādi-bhakta-varga-pratipālanārtham eva tathākarod iti bhāvaḥ \|
tan nāmāgrahaṇaṁ gauravāt, he nṛpeti asūyāviṣṭa-cittaṁ śrī-parīkṣitaṁ
prasādayati, yathā sarva-prajārakṣārthaṁ bhavādṛśo mahārājasya prayāsas
tathā sarva-bhakta-sukhārthaṁ tasyāpīti bhāvaḥ \|

nanu, tathāpi mahā-duṣṭa-mallādisameta-kaṁsasya sākṣācchrī-bhagavato
nāyanam anucitam, tatrāha---akliṣṭāni kleśa-rahitāni karmāṇi
pūtanā-vadhādīni \| yad vā, sadya eva sākṣāt, kṛtam akliṣṭaṁ
keśi-vadha-lakṣaṇaṁ karma yasya tamanāyāsenaiva kaṁsādīn hariṣysatīti,
tatra kāpi śaṅkā na sambhaved eveti bhāvaḥ \|

nanu, tathāpi svacchanda-gokula-krīḍā-mahā-rasa-sindhau nimagnaṁ taṁ
tato niḥsārayitum asau nārhaḥ, tatrāha---kṛṣṇaṁ sarvānanda-pradaṁ
yādavādīn pratyapyavaśyaṁ sukhaṁ tena deyam iti, tathā
sarvānanda-pradatvād eva vraje'pi tasya nitya-līlā sidhyedeveti bhāvaḥ
\| rahasīti keśi-patanāścarya-sandarśanāya saṅghaśaḥ sahacara-vargāṇāṁ
kiñcid-dūre gamanāt \| kiṁ vā, gokula-paramartijana-vijñāpakasya
śrī-nāradasyāgamanaṁ jñātvā prāg eva śrī-bhagavatā vicitra-vyājena teṣāṁ
dūre prasthāpanāt \| śrī-parāśara-vaiśampāyanamate
cākāśastho'ntarhito'sāvavadad iti, tatra śrī-vaiśampayanenoktam---

> nāradasya vacaḥ śrutvā deva-saṅgītayoninaḥ \|
>
> gopāḥ kṛṣṇaṁ samānīya viviśur vrajam eva tu \|\| \[ha.vaṁ.
> 2.24.75,76\] iti \|

atra ca kalpa-bheda-vyavasthaiva gatiḥ, yathā
śrī-hari-vaṁśe'riṣṭa-vadhānantaraṁ kaṁsasya yādavān prati
sakapaṭa-protsāhana-vākyam, śrī-vasudevaṁ prati ca nindanam[^19], tathā
kaṁsaṁ prati sākṣāt tair dhikkāraḥ, andhakasya ca vākya-jātam iti \|
evam anyad apy ūhyam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

kṛṣṇa-bhakter ādi-guruṁ mahā-bhāgavattottamam \|

devarṣi nāradaṁ vande kṛṣṇa-līlā-pravartakam \|\|

bhāṣyasya rahasyatvād rahasya-bhāṣata \| anyat taiḥ \| tatra sarva-suhṛd
iti vraje'pi senā-sahita-kaṁsa-jarāsandhādy āgamana-bhaya-nivartanāya
tathā-caraṇāt \| kaṁsāder api mukti-paryavasāyakatvāt \| yad vā,
divya-jñānatvāt devaś cāsau ṛṣiś ceti śrī-gopāla-mantra-gaṇa-draṣṭā ca
iti paramānta-raṅgatvaṁ sūcitam \| bhāgavata-pravara iti \| bhagavato
līlādhikāra-niyukta-bhakteṣu śreṣṭhaḥ \| tatas tat sapmādanārthaṁ tasya
tathā ceṣṭā rahasyāgatya nivedanaṁ ca yujyata eveti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devaścāsau ṛṣiḥ
śrīgopālamantragaṇadraṣṭā ceti sarvalīlātattvatadanukramāṅgatvaṁ
vivakṣite paramāntaraṅgatvañca sūcitaṁ bhāgavatapravarta iti bhagavato
līlādhikāraniyuktabhakteṣu śreṣṭhaḥ \| tatastatsampādanā tasya kaṁsādau
tattatkathanaṁ tasya rahasyāgatya nivedanañca yajyate iti bhāvaḥ
\|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vrajalīlāṁ samāpya svaṁ
līlāṁ darśaya māthurīm \| ityāvedayituṁ tatra devarṣistuṣṭuve prabhum \|
bhāgavatapravara iti mathurāsthānām api bhāgavatānāṁ prakṛṣṭo varo
manorathasiddhiryasmāt saḥ \| akliṣṭena akleśenaiva karma keśivadhādikaṁ
yasya tam \|\|9\|\|

**\...**

\|\| 10.37.10 \|\|

devarṣir upasaṅgamya bhāgavata-pravaro nṛpa \|

kṛṣṇam akliṣṭa-karmāṇaṁ rahasy etad abhāṣata \|\|

**śrīdhara-svāmī (bhāvārtha-dīpikā) :** asmad-rahasyaṁ vairiṇi kaṁse
sūcitavan iti mā śaṅkīr ity āha---kṛṣṇa kṛṣṇety-ādinā \| ayaṁ bhāvaḥ,
tvam īśvaro bhū-bhāra-daitya-saṁhārāyavatīrṇo'si, atas
tad-anurupācaraṇena viśvaṁ paripālayeti \| tatra tvayi tavad
bhaya-śaṅkaiva nāstīty āha---aprameyātmann aparicchinna-rūpa \|
yogeśācintya-prabhava \| jagad-īśvara viśva-niyantaḥ \| vāsudeva
sarva-bhūteṣu vartamāna \| akhilāvāsa sarvasyāśraya \| saṁprati sātvatāṁ
pravara śreṣṭha \| prabho sarva-śakte \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇa-kṛṣṇety ādinā kathaṁ
śaṅkāvāraṇaṁ syād ata āha---ayaṁ bhāva iti, ayam atrābhiprāyaḥ \| yato
daitya-saṁhārāyāvatīrṇo'to hetoḥ tad anurūpācaraṇena yathā
bhū-bhārāpahāras tad anukūla-vyāpāreṇa \| tatra bhū-bhāra-saṁhāre \|
bhayaṁ tu paricchanna-dehāder eva na tv ātmana ity arthaḥ \|
sarva-bhūteṣv akhila-jīveṣu \| sātvatānāṁ yadūnām \| kecit
tu---aprameyātmann ity ukteḥ aṅguṣṭha-mātraḥ puruṣaḥ iti śruteḥ kā gatis
tatrāha-yogeśeti \| yogināṁ yoga-viṣayatvena svecchā-vigraha-grahaṇena
tad upapatteḥ \| yogasya vāyu-viṣayatvam iti mandāśaṅkāṁ nirasyann
āha---jagadīśvareti \| ātmana eṣa prāṇaḥ śraddhā khaṁ vāyuḥ ity-ādi
śruter vāyor jagad antapātitvena tad īśatvaṁ na pṛthag vaktavyam ity
arthaḥ \| kṛṣṇa-śabdasyāpi barhvarthatvāt ko grāhyas
tatrāha---vāsudeveti \| bahuvācī tatrāha---akhilāvāseti \| tathāpy
akhilāvāsatvam ākāśādīnām api tatrāha---sātvata-pravarā apy
aneke'krūrādayaḥ santīti jñātvaiva \| yato bhavat prasādena bhavatas
tattvaṁ līānukramaṁ ca jānām īti jñāpayann āha---kṛṣṇa-kṛṣṇety
ekādaśabhiḥ \| kṛṣṇa-kṛṣṇety ānandena \| bhagavaṁs tava
nāma-saṅkīrtanakṛdbhaktābhāso nārado'smīty ātmānaṁ smārayati \|
nija-kleśa-karṣakatvāt tvam eva sarva-sukhaṁ dātuṁ samartha iti bhāvaḥ
\| vīpsā paramādare \| aprameyaḥ pramātum aśakyaḥ ātmā mano yasyety ataḥ
paraṁ vraja eva virājamāno vraja-sthānapitrādīnānandayiṣyasi mathurāṁ
yāsyaṁ tatratyānevety ataḥ kastvan mano vedayituṁ kramataḥ iti bhāvaḥ \|
kiṁ ca---yogeśa yoga māyādhīśvaratvād ubhayatrāpi virājasveti bhāvaḥ \|
jagadīśvareti---jagat kāryaṁ bhārāvatārānam api kartavyam iti bhāvaḥ \|
vāsudeveti---nandasya putratvena prasiddhim akārṣīr eva, idānīṁ
vasudevasyāpi tad-bhāgyaṁ prakaṭayeti bhāvaḥ \| ata evākhilāvāseti,
akhilāṁstvad bhaktān kaṁsabhaya-vicyutānānīya māthurāyāṁ vāsayeti bhāvaḥ
\| yas tvaṁ sātvatāṁ yādavānāṁ pravaraḥ \| yad vā, prakṛṣṭo varo
manoratho yasya, siddhi-svarūpo'si \| prabho tvaṁ sakalaṁ kartuṁ śaknoṣi
\|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇa kṛṣṇeti vīpsā, tan
nāmno jihvākarṣaṇa-svabhāvatvāt[^20], bhakti-viśeṣād vā, ādyasya
parama-brahma-ghana-mūrter iti, dvitīyasya ca
nijāśeṣa-bhagavattā-prakaṭana-parasyety arthaḥ \| tat tad eva
darśayati---aprameyātmann ity-ādinā \| tatrādau parabrahma-ghana-mūrter
aiśvaryaṁ tribhiḥ, tato bhagavattā-prakaṭanaṁ navabhir iti vivecanīyam
\| anyat tair vyākhyātam \|

yad vā, bhāgavata-varga-pūjya-śrī-bhagavan
mātā-pitṛ-devakī-vasudeva-vandhana-duḥkha-hetutvenātmano'parādham
atyantaṁ matvā mahad aparādhātibhītaḥ śaraṇāgatatvena prapadyā parādhaṁ
kṣaṇayituṁ bhagavantaṁ nivedayati---kṛṣṇety ādinā \| tatra ca na
vaktavyam idaṁ parabrahmāhaṁ putraḥ ? tathā jagatām eveśvaro'ham iti
sarve'pi jīvā mad-bhṛtyās tatra ko nāma viśeṣa iti, yataḥ kṛṣṇaḥ
parabrahma-ghana-mūrtir api tvaṁ kṛṣṇo
nijāśeṣa-bhagavattā-prakaṭanaparaḥ, ata eva[^21]
pitrādi-bhakti-viśeṣāpekṣāpi ghaṭetaiva, anyathā
bhagavattā-prakaṭanāsiddhir iti bhāvaḥ \| evam agre'pi yathā-saṅkhyaṁ
virodhālaṅkāratayā sarvaṁ vyākhyeyam \| tathāhi---yady api he
aprameyātman ! sarva-vyāpaka-mūrte ! tathāpi vāsudeva, he
vasudeva-nandana ! yady api yogeśa ātmārāma ! tathāpi vāsudeva, he
vasudeva-nandana ! yady api yogeśa ātmā-rāma ! tathāpi akhilā
sampūrṇa-śuddha-sattva-rūpā sarvathānyūnā vā śrī-devakī, tasyāṁ vāsaḥ
saiva vāso vā yasya saḥ, he devakī-garbha-ratneti sākṣāt tan nāmānuktir
gauraveṇa, yady api jagadīśvara ! tathāpi sātvatāṁ sātvatānāṁ yādavānāṁ
pravarāḥ śūrograsenādayas teṣām eva prabho ! yad vā, he pravara
parama-śreṣṭheti \|

nanu, sarvam etad viruddhatvād asambhavam iva ? satyam, tavaiśvaryeṇa
durghaṭam api sarvaṁ sughaṭam evety āśayenāha---prabho he
acintyānantaiśvaryety arthaḥ \| etad eva hīśvaratvaṁ nāmeti bhāvaḥ
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mayā yat kaṁsaṁ prati sūcitaṁ
tad bhavadīya-tādṛśa-lilāvasaraṁ jñātvaiva yato bhavat prasādena
bhavatas tattvaṁ līlānukramaś ca jānām īti jñāpayann āha \| kṛṣna
kṛṣnety ekādaśabhiḥ \| tatra tattvaṁ tāvad āha tribhiḥ \| tatraiva
kṛṣṇeti yugmakam \| tatra ca śrī-kṛṣna-rūpatvam eva mūlam ity āśayena
prathamaṁ tan nāmnā sambodhayati kṛṣṇeti vīpsā tan nirdhāraṇāya \|
parama-madhurasva-lilāviṣṭasya tasya tenaivātmanyavadhānaṁ syād ity etad
arthāya ca \| mūla-rūpatvam eva spaṣṭayan śrī-kṛṣṇasya svarūpa-lakṣaṇam
āha \| aprabheyātman ! sarvātītatvenaṇanyena caprameyaḥ
sarvāparicchedyaḥ \| svasyāpi vismāpaka ātmā svayaṁ bhagavad rūpaṁ
svarūpaṁ yasya he tathā-bhūta ! taṭastha-lakṣaṇāny āha \| he
yogāparaparyāyayā yogamāyayā pūrṇa-svarūpa-śaktyā īśana-līla ata eva he
prāpañcikāprāpañcika-kṛtsna-stheśvara ! ata eva he tatra tatra sarvatra
vibhūtvād vasan virājamāna ! ata eva he tat tad āśraya ! tatra
spaṣṭamave śrī-kṛṣnatvaṁ vyañjayan tadīyaparivārāṇāṁ tādṛśa-līlānāṁ ca
nity atvam api spaṣṭayati \| sātvatāṁ kṣatriya-rūpāṇāṁ gopa-rūpāṇāṁ ca
sātvatāṁ madhye pravara śreṣṭha ! jātau nirdhāraṇe ṣaṣṭhī \| tat
parivāraka tādṛśa-līlatvenaiva sarvadā virājamānety arthaḥ \| jayati
jananivāsa ity ādeḥ tathā nity atve hetuḥ he prabho ! kālādīnām apy
upariprabhavanaśīleti kṛṣṇādi-padair anupama-śyāma-sundratvādinā tan
nāma prasiddhāsamordhva-svarūpa-vaibhava yādava-gopa-parikara tad
ucita-līlatvaṁ tava tattvam iti vijñāpitam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mayā yat kaṁsaṁ prati sūcitaṁ
tadbhavadīyatādṛśalīlāvasaraṁ jñātvaiva yato bhagavatprasādena
bhagavatastattvaṁ līlānukramañca jānām īti vijñāpayannāha \| kṛṣṇa
kṛṣṇetyekādaśabhiḥ \|\|10.18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamaṁ kṛṣṇa
kṛṣṇetyānandena bhagavatstavanāmasaṅkīrtanakṛdbhaktābhāso nārado
'smītyātmānaṁ smārayati \| aprameyaḥ pramātumaśakya ātmā mano
yasyetyataḥ paraṁ vraje eva virājamāno vrajasthān pitrādīnānandayiṣyasi
mathurāṁ yāsyaṁstatratyān veti kastvanmano vedayituṁ kṣamata iti bhāvaḥ,
kiṁ ca, yogeśa yogamāyādhīśvaratvādubhayatrāpi virājasveveti bhāvaḥ \|
jagadīśvara iti jagatkāryaṁ bhārāvataraṇam api kartavyam iti bhāvaḥ \|
vāsudeveti nandasya putratvena svasya prasiddhimakārṣīreva, idānīṁ
vasudevasyāpi tadbhāgyaṁ prakaṭayeti bhāvaḥ \| ata evākhilāvāsaḥ
akhilāṁstvadbhaktān kaṁsabhayādvicyutānānīya mathurāya;m vāsayety arthaḥ
\| yas tvaṁ sātvatāṁ yādavānāṁ pravaraḥ \| yad vā, prakṛṣṭo varo
manoratho yasya siddhisvarūpo 'si \| prabho! tvaṁ sarvaṁ kartuṁ śaknoṣi
\| nanu, me yathecchā tathā karomi kariṣyāmica, tatra tvaṁ kimevaṁ
viśeṣaṁ nivedayasi? tatr āha---tvamātmā mamāntaryāmī tvameva māṁ
nivedayituṁ prerayasi, tatrāhaṁ kiṁ karomīti bhāvaḥ \| na kevalaṁ
mamaiva, api tu sarva-bhūtānāṁ antaścitte tiṣṭhasi \| edhasāṁ kāṣṭhānām
antarjyotir iva gūṭaḥ \| kiṁ ca, guhāśayaḥ yathā tvaṁ nanda-putra-rūpeṇa
govardhana-guhāyāṁ śeṣe, tathaivāntaḥkaraṇa-guhāyāmantaryāmi-rūpeṇa
śeṣe, sākṣī tatra śayāno 'pi sarvaṁ sākṣāt paśyasi \| atra hetuṁ,
mahāpuruṣaḥ, apratihata-yoga-bala ity arthaḥ \| kiṁ ca, mahāpuruṣā
īśitavyā api bhavanti, tvastvīśvaraḥ sarvaniyantā \|\|10\|\|

**\...**

\|\| 10.37.11 \|\|

kṛṣṇa kṛṣṇāprameyātman yogeśa jagad-īśvara \|

vāsudevākhilāvāsa sātvatāṁ pravara prabho \|\|

**śrīdhara-svāmī (bhāvārtha-dīpikā) :** katham evaṁ-rūpo'ham iti ced ata
āha---tvam ātmeti \| na hi tvaṁ jīva-vat paricchinnaḥ kintu
sarva-bhūtānām āntara eko'nusyūta ātmā \| antar anusyūtatve dṛṣṭāntaḥ,
edhasāṁ kāṣṭhānām antar jyotir iveti \| bhūteṣu sthito'pi tair na
dṛśyasa ity āha---gūḍha iti \| atra hetavaḥ, guhāśayo buddher apy
āntaraḥ \| kiṁ ca sākṣī \| na hi sākṣī dṛśyata ity arthaḥ \| api ca
mahā-puruṣaḥ \| ataḥ paricchinna-matibhir na jñāyasa ity arthaḥ \| tarhi
sarvāntaratve kiṁ pramāṇam ata āha---īśvara iti \| na hīśvaraṁ vinā
para-tantrāṇāṁ jīvānāṁ pravṛttir ghaṭata ity arthaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavata ākṣepam āśaṅkya
samādhatte---katham ity-ādinā \| paricchinno mita-deśavartī \| api tu
āntaro'ntasthaḥ \| tair bhūtaiḥ \| atra gūḍhatve \| anyad āha---kiṁ ca
iti \| ity artha iti---sākṣiṇo'dṛśyatve sākṣitvam eva vyāpadyeta
sākṣād-draṣṭeti sākṣī iti nirukteḥ, sākṣād draṣṭari sañjñāyām iti
pāṇinyukteś ca \| na kevalaṁ sākṣītvād eva gūḍha ity āha-api ceti \| ato
mahā-puruṣaḥ sarvādhiṣṭhānam \| ato mahā-puruṣatvād eva \| paricchinnam
atibhir alpa-buddhibhiḥ \| ity artha iti---lpuruṣasyaiva durjñeyatvān
mahā-puruṣa-jñānaṁ tu dūrāpās tam ity arthaḥ \| tarhi jñānāviṣayatve \|
īśvaraṁ niyantaram \| ity artha iti īśvaraḥ sarva-bhūtānāṁ
hṛd-deśe'rjuna tiṣṭhati \| bhrāmayan sarva bhūtāni ity-ādi smṛteḥ,
kenāpi devena hṛdi sthitena yathā niyukto'smi tathā karomi iti smṛteś ca
\|

nanu, me yathecchā tathā karomi kariṣyāmi ca tatra tvaṁ kim evaṁ viśeṣaṁ
nivedayasi, tatrāha---tvam ātmā mamāntaryāmī, tvam eva māṁ nivedayituṁ
preyasi \| tatrahaṁ kiṁ karomīti bhāvaḥ \| na kevalaṁ mamaiva api tu
sarva-bhūtānām antaścitte tiṣṭhasi \| edhasāṁ kāṣṭhānām antarjyotir iva
gūḍhaḥ \| kiṁ ca, guhāśayaḥ yathā nanda-putra\--rūpeṇa
govardhana-guhāyāṁ śeṣe tathaivāntaryāmi-rūpeṇāntaḥkaraṇa-guhāyāṁ śeṣe
\| sākṣī---tatra śayāno'pi sarvaṁ sākṣāt paśyasi \| tatra
hetuḥ---mahā-puruṣo'pratihatayogabala ity arthaḥ \| kintu mahā-puruṣā
īśitavyā api bhavanti tvan tv īśvaraḥ sarva-niyantā \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** uktam evāvirodhaṁ
dṛṣṭāntena sādhayati---tvam iti \| sarva-jīvānām ātmā paramātmāpy ekaḥ,
dvau suparṇau ity-ādi-vacana-pramāṇyena pratijīvam ekaḥ, paramātmeti
bahulo'pi eka evety arthaḥ \| anyathānaiśvarya-prasaṅgāt, tac ca
vedāntādau spaṣṭam eva, tatra dṛṣṭāntaḥ-jyotir iti, yathā kāṣṭha-bhedena
jyotiṣo nānātvaṁ pratīyate, ekasya ekasya prajvālanādinānyasya
prajvālanādya-siddheḥ \| vastutas tu ekam eva tatra tatra sthitasyāpi
bheda-rāhityāt tadvad iti, ato gūḍho dṛśyo'pi tvaṁ guhāśayaḥ
śrī-govardhana-guhāyāṁ sukhaśāyī, sākṣī asaṅgo'pi mahā-puruṣaḥ
sahasra-śīrṣādi\--rūpeṇa mahā-vibhūtimān \|

yad vā, ātma-prado bhakta-vaśyo vā puruṣottamaḥ, tac ca sarvaṁ sambhaved
eveti pūrvavad āha---īśvara iti \| punas tathaivoktis tenaikenaiva
siddhāntenāśeṣa-virodhānāṁ sukhaṁ-parihāryatvāt, evam agre'pi \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ sambodhanenaiva tasya
nija-tattvaṁ darśayitvā svāṁśatattvam api viṣṭabhyāham idaṁ kṛtsnam
ekāṁśena sthito jagad ity anusāreṇa darśayati tvam iti dvābhyām \|
sarva-bhūtānāṁ prāpañcika-sthāvara-jaṅgamānām ekastvam ātmā \| paramātmā
tṛtīyaṁ sarva-bhūtastham ity ukteḥ \| mahā-puruṣo mahat sraṣṭā ca \|
ekantu mahataḥ sraṣṭrity ukteḥ \| īśvaro brahmāṇḍaṇtaryāmī ca \|
dvitīyaṁ tvaṇḍa-saṁsthitam ity ukteḥ \| edhasām iti sarvatra sthitasyāpi
jyotiṣo yathā teṣv ekāṁśena sthitis teṣv eva jhaṭity upalabdhiś ca tad
vad ity arthaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.37.12 \|\|

tvam ātmā sarva-bhūtānām eko jyotir ivaidhasām \|

gūḍho guhā-śayaḥ sākṣī mahā-puruṣa īśvaraḥ \|\|

**śrīdhara-svāmī (bhāvārtha-dīpikā) :** aham īśvaro'nyat-sarvam
īśitavyam ity etad eva kuta ity ata āha---ātmaneti \|
sādhanāntara-nirapekṣa evātmāśrayaḥ sva-tantraḥ māyayā śaktyā bhavān
guṇān sasṛje sṛṣṭavān \| taiḥ sṛṣṭair guṇair idaṁ viśvaṁ sṛjasi atsi
saṁharasi avasi pālayasi \| nanu sṛṣṭy-ādi-kriyā paṭkāraka-sādhyaiva
dṛṣṭety āha---satya-saṅkalpa iti \| na hi saṅkalpaika-sādhye bahiḥ
sādhanāpekṣeti bhāvaḥ \| atas tvam īśvara ity upasaṁhāraḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar bhagavad ākṣepaṁ
samādhatte---aham ity-ādinā \| punar āśaṅkate---nanv iti \|
ṣaṭkāraka-sādhyā
kartṛ-karma-karāna-sampradānāpādānādhikaraṇa-rūpa-ṣaṭ-kāraka-niṣpādyaiva
\| iti bhāva iti---sādhanāpekṣatve jīvatvaṁ syād ity āśayaḥ \| ataḥ
satya-saṅkalpatvād eva \| ity upasāmhāra iti paryavasānam \| yadi tvam
asmān asmad-buddhyādikaṁ ca nāsrakṣyas tadāham apy evaṁ nāvedayiṣyam ity
āha---ātmaneti guṇān mahad ādīn yadi tvaṁ sṛṣṭavān eva tadānye janās
tvat preritā eva svasvakṛtyaṁ kartuṁ ceṣṭante tathaivāham apy adya
tvāmetannivedayituṁ ceṣṭa iti bhāvaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, yady api
sattvādi-guṇaiḥ sarveṣām eva jagatāṁ yathā-kālaṁ pālanādikaṁ tvam eva
kuruṣe, tathāpy adhunā viśeṣeṇa sādhūnāṁ ca paripālanāya
atrāvatīrṇo'sīty āha---ātmaneti dvābhyam \| ātmaneti svātantryam,
ātmāśraya iti māyā-sambandha-rāhityam, satya-saṅkalpa itīcchāmātreṇa
sṛṣṭyādi-śaktir uktā \| tathāpi bhavān sṛṣṭy arthaṁ guṇān asṛjat, tac ca
māyayā kṛtvety evamadbhuto vinodo jñeyaḥ \|

kiṁ ca, sṛjasi paścād avasi, tathāpi saṁharasi \| yad vā,
ātmanātmāśrayaḥ \[bhā.pu 10.74.21\] iti sṛṣṭānāṁ sarva-jīvānāṁ svato
bhagavad ātmīyatoktā \| satya-saṅkalpa iti ca saṅkalpa-mātreṇa
duṣṭa-vināśādau śakto'pi daityādīnāṁ vināśāyāvatīrṇo'sīti
vakṣyamāṇābhi-prāyeṇa etādṛśo dustarko vinodo'pi tavaiśvaryāt
saṅgacchetaivety āha---īśvara iti \| avasīty asya paścād uktiḥ, saṁprati
bhakti-pravartanena pālanāpekṣayā \| kiṁ vā, svabhāvato bhagavataḥ
pālakatvāt \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra mukhyatvena
prastutopayogitvena ca mahā-puruṣa-kāryaṁ darśayati \| ātmaneti \| tair
vyākhyātaṁ \| tatra māyayā sasṛja iti sādhanāntarāpekṣam āśaṅkya
vyācaṣṭe śaktyeti sāpi tasyaiva śaktir iti na daṇḍādivattvam iti bhāvaḥ
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvaṁ
yadyasmānasmadbuddhyādikaṁ sarvamidaṁ jagacca nāśrakṣyastadā ahamapyevaṁ
na nyavedayiṣyam ity āha---ātmaneti \| ātmāśrayaḥ svatantraḥ ātmanā
ātmarūpayā śaktyā bhavān guṇān mahadādīn sasṛje \| tenedaṁ tvaṁ yadi
sṛṣṭavāneva, tadānye jagajjanāstvatpreritāḥ svasvakṛtyārthaṁ ceṣṭante
tathaivāhamapyanya tvāmetannivedayitumekaṁ ceṣṭe iti bhāvaḥ \|\|12\|\|

**\...**

\|\| 10.37.13 \|\|

ātmanātmāśrayaḥ pūrvaṁ māyayā sasṛje guṇān \|

tair idaṁ satya-saṅkalpaḥ sṛjasy atsy avasīśvaraḥ \|\|

**śrīdhara-svāmī (bhāvārtha-dīpikā) :** prastutam āha---sa tvam iti \|
bhū-dhara-bhūtānāṁ bhuvaṁ dharantīti bhū-dharā rājānas tad-rūpāṇām
\|\|13.14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prastutaṁ prakṛtam \|
pramathā rudra-gaṇās teṣāṁ api bāṇāsura-yuddhe nāśanāt \| pramathāḥ syuḥ
pariṣadāḥ ity amaraḥ \| adhunā lilām anukrāmannavatāre kāraṇam āha---sa
tvam iti \| daityānāṁ sva-bhakti-viruddhānām \| sādhūnāṁ
sva-bhakti-pravartakānām \| pāṭhāntare setūnāṁ sva-bhakti-maryādānām \|
pramathā rāja-rūpāḥ kāśirājādaya eva \| yad vā, bāṇāsura sahāyyārtham
āgatarudreṇa yuddhe sākṣād eva pramathā rudra-pārṣadā grāhyāḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa īdṛg
asādhusādhumaya-jagat sṛṣṭyādikaro'pi tvam, rāja-rūpāḥ pramathāḥ
kāśirājādayaḥ, vi-śabdo'tyantābhāva-lakṣaṇa-mokṣābhiprāyeṇa \| atas
tvadrakṣyasādhuvara-vandhanena mama mahāparādho jāta eveti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam ubhaya-rūpaṁ
darśayitvā līlām anukrāman nija-rūpāvatāre kāraṇam āha \| sa tvam iti \|
tādṛśo'pi tvaṁ daityādīnāṁ sva-bhakti-viruddhānāṁ sādhūnāṁ
sva-bhakti-pravartakānāṁ pāṭhāntare setūnāṁ sva-bhakti-maryādānāṁ
rāja-rūpāḥ pramathāḥ kāśi-rājādayaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata eva nivedanarūpaṁ
rājānastadrūpāṇām \|\|13\|\|

**\...**

\|\| 10.37.14 \|\|

sa tvaṁ bhū-dhara-bhūtānāṁ daitya-pramatha-rakṣasām \|

avatīrṇo vināśāya sādhūnāṁ rakṣaṇāya ca \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayaṁ keśī \|
līlayāśrameṇaiva \| yasya keśinaḥ \| animiṣā devāḥ sura-matsyāv animiṣau
iti yādavaḥ \| tatra putanādayo ye hatāste'pi duṣṭā eva kiṁ tvayaṁ
parama-durmāra ity āha---diṣṭyeti \| ayam adhunā sākṣād evety arthaḥ \|
atas tvaṁ keśava-nāmā bhaviṣyasīti śeṣaḥ \|

> yasmāt tvayaiṣa duṣṭātmā hataḥ keśī janārdana \|
>
> tasmāt keśava-nāma tvaṁ loke geyo bhaviṣyasi \|\| \[vi.pu. 5.16.27\]
> iti viṣṇu-purāṇokteḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tvantvaparādham agṛhnan
mādṛśāṁ hitam akaroḥ kariṣyasi cety āha---diṣṭyety aṣṭabhiḥ \| ayam
adhunā sākṣād evety arthaḥ \| līlayaiva te tvayā nitarāṁ hato
mokṣa-dānena punar āvṛtti-śaṅkā-nivṛtteḥ \| etad diṣṭyā bhradaṁ jātam,
ato'nye'pi cānūrādayo lilayaiva hantavyā iti bhāvaḥ \| mahā-duṣṭatvam
eva darśayati-yasyeti \| heṣitair api samyak trastāḥ santaḥ, animiṣā
amaratvāt kāla-bhaya-rahitā apīty arthaḥ \|

yad vā, tad āgamanaṁ śaṅkamānāḥ sad etas tataḥ ekadṛṣṭyā nirīkṣamāṇā
anvartha-saṁjñakā jātā ity arthaḥ \| atas tvaṁ keśava-nāma bhavitāsīti
śeṣaḥ \| tathā ca śrī-viṣṇu-purāṇe---

> yasmāt tvayaiṣa duṣṭātmā hataḥ keśī janārdana \|
>
> tasmāt keśava-nāmā tvaṁ loke geyo bhaviṣyasi \|\| \[vi.pu. 5.16.27\]
> iti,

evaṁ śrī-hari-vaṁśe'pi atra ca spaṣṭaṁ tad anuktiḥ, suprasiddhatvāt
\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra pūtanādayo ye vināśitās
te'pi duṣṭā eva kintv ayaṁ parama-durmāra ity āha \| diṣṭyeti \| ayam
adhunā sākṣād evety arthaḥ \| atasvaṁ keśava nāmā bhavitāsīti śeṣaḥ \|
tathā ca tenoktaṁ śrī-viṣṇu-purāṇe \| yasmāt tvayaiva duṣṭātmā hataḥ
keśī janārdana ! tasmāt keśava-nāmā tvaṁ loke geyo bhaviṣyasīti
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** diṣṭyā lokānāṁ bhāgyena
\|\|14\|\|

**\...**

\|\| 10.37.15 \|\|

diṣṭyā te nihato daityo līlayāyaṁ hayākṛtiḥ \|

yasya heṣita-santrastās tyajanty animiṣā divam \|\|

**śrīdhara-svāmī (bhāvārtha-dīpikā) :** paraśvo'hanīti \| adyaivākrūra
eṣyati, śvo mathurāṁ gantāsi, para-śvaś cāṇūrādīṁś ca tvayā nihatān
drakṣyāmīti siddhavan nirdeśo vijñapana-prakāra-viśeṣaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yogabalena bhāvino'rthān
vakti-cāṇūram ity-ādi \| te tvayā nihatān \| siddhavatsañjātavat \|
nirdeśaḥ kathanam \| kartur utsāhavardhakatvane bodhana-naipuṇyam ity
arthaḥ \| svasya tal līlābhijñatāṁ vivṛn bhaviṣyaṁ vivṛṇoti-cāṇūram
ity-ādi \| apy artha cakārāḥ sarvaiḥ saha yojyāḥ, taiś ca cāṇūrādīnām
avaśya-badhyatvaṁ sūcitam \| mallānanyānkaṅkanyagrodhādīṁś ca \| he
vibho prabho tvaṁ sarvaṁ kartuṁ samartho'sīti bhāvaḥ \| vibhuprabhū ca
paryāyau \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** apy arthe cakārāḥ sarvaiḥ
saha yojyāḥ, taiś ca cāṇūrādīnām avaśyavadhyatvaṁ sūcitam \| drakṣya
evety anvayaḥ \| tac ca vijñāpana-cāturyam eva, yady api śala-toṣalakau
dvāvevānyau mallau hatau, tathāpi mallānanyāṁś ceti bahutvaṁ
mallācāryādīnāṁ bhaṅgena maraṇa-tulyatvāt \| kiṁ vā, mahā-mātrādīnām api
parama-valiṣṭhatvena malleśv eva gaṇanāt, te tvayā \|

nanu, ekadaiva bahūnāṁ teṣāṁ vadho'sambhāvyaḥ ? tatrāha---prabho he
sarvaṁ kartuṁ samartheti \| yad vā, atitvarayā kathaṁ tat kartavyam ?
tatrāha---prabho he yādavādīnāṁ mādṛśām īśvaraṁ ! bhakta-hitārtham ity
arthaḥ, vakṣyamāṇa-cāṇūrādi-vadha-kramasyātikrama
upakṛti-kathana-mātreṇa krame tātparyābhāvāt \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha svasya tal
līlānukramābhijñatātiśayaṁ vijñāpayan bhaviṣyaṁ vivṛṇoti \| cānūram
ity-ādibhiḥ \| apy arthe cakārāḥ sarvaiḥ saha yojyā taiś ca cānūrādīnām
avaśyaṁ vadhyatvaṁ sūcitam \| drakṣye drakṣyāmi mallān iti bahutvaṁ
kaṅkanyagrodhādīn api vipro \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mallāniti bahutvaṁ
kaṅkanyagrodhādīnām api tadantaḥ pātāya te tvayā \|\|15.20\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pūrva-pūrva-dṛṣṭatvad
avatāra-līlā-kramam aham evaṁ jānām īty āha \| cāṇūram iti \|\|15\|\|

**\...**

\|\| 10.37.16 \|\|

cāṇūraṁ muṣṭikaṁ caiva mallān anyāṁś ca hastinam \|

kaṁsaṁ ca nihataṁ drakṣye paraśvo'hani te vibho \|\|

**śrīdhara-svāmī (bhāvārtha-dīpikā) :** tasyānu tad-anantaram \|
śaṅkhādīnām \| śaṅkhaḥ pañca-janaḥ \| vadhaṁ drakṣyāmīti śeṣaḥ \|
bhāvi-nirdeśa-mātram etat, na tv ānantaryaṁ vivakṣitam \|\|16.17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ānantaryaṁ kramo nātra
hanane jñeyam iti \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasyeti tair vyākhyātam,
tatra vadham iti śeṣaḥ \| iti likhite'pi drakṣya iti pūrveṇa drakṣyāmīti
pareṇa vānvayo bhaved eva, tathāpi drakṣyāmīti likhanaṁ sukha-bodhārtham
\|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasyeti pañcakam \|
śaṅkadīnāṁ vadham iti śeṣaḥ \| ity ādīnāṁ draksṣāmy ahaṁ tānīti
vakṣyamāṇenānvayaḥ \| vīrāḥ kṣatriyeṣu śūrāḥ tat kanyānāṁ he vīreti vā
\| prāyaḥ sva-vīryeṇaivodvahanāt ata evāha vīryaṁ parākramaḥ tad eva
śulkam ādi śabdena kanyā-bhaktyādi \| tad eva lakṣaṇaṁ prakāro yasya taṁ
tatra kvacit samuditaṁ kvacit tu kevala-bhaktiḥ yathā kālindyāder iti
jñeyaṁ pāpāt vipra-goharaṇa-jātāt śāpād iti pāṭhas tu śrī-śuka-sammataḥ
\| agre śāpā-kathanāt \| tatra dvārakāyām iti yathārthaṁ pūrvatra
paratra ca yojyam iti dvārakā-prayāṇam api sūcitaṁ he jagat pate ! iti
tatrendrādy āgamanena sākṣād garuḍārohaṇādinā ca
tādṛśaiśvarya-prakāśanāt \|\|16-17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaṅkhaḥ pañca-janaḥ \|
bhāvi nirdeśa-mātram etat natvānantarya-mātraṁ vivakṣitam \|\|16.17\|\|

**\...**

\|\| 10.37.17 \|\|

tasyānu śaṅkha-yavana- murāṇāṁ narakasya ca \|

pārijātāpaharaṇam indrasya ca parājayam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vīrya-śulkādīty atrādinā
lakṣyavedhādi-grahaḥ \| lakṣaṇaṁ cihvanaṁ lakṣaṇaṁ nāmni cihne ca iti
medinī \| pāpādajñātavipradhanāpahāra-lakṣaṇāt \| vīrāḥ kṣatriyās teṣāṁ
kanyānām \| yad vā, he vīreti \| tvaṁ vīratvāt sarvaṁ kariṣyasīti bhāvaḥ
\| vīrya parākramaḥ tad eva śulkaṁ mūlyam, ādi-padāt kanyānāṁ
bhaktyādikaṁ ca lakṣaṇaṁ prakāro yasyodvāhasya tam \| tatra kvacit
samuditaṁ kvacit tu kevala-bhaktir eva yathā kālindyāder iti jñeyam \|
pāpāt vipragoharaṇajāt \| dvārakāyām ity ukter dvārakā-nirmāṇa-prayāṇam
api sūcitam \| tatra kartavyaṁ ca yathārhaṁ pūrvatra paratra ca yojyam
\| jagatpate iti-tatrendrādyāgamanena garuḍārohaṇādinā
tādṛśaiśvarya-prakāśanād iti bhāvaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīrāḥ kṣatriyāḥ, teṣu
śūrā vā, teṣāṁ kanyānām , he vīreti vā, prāyaḥ sva-vīryeṇaivodvahanāt,
ata evāha---vīryaṁ parākramaḥ, haraṇaṁ jayādi-lakṣaṇantad eva śulkaṁ
kanyārtha-deya-dravyam \| ādi-śabdena kanyā-bhaktyādi yathā kālindyādeḥ,
tad eva lakṣaṇaṁ prakāro yasya tam \| pāpād
ajñāna-kṛta-vipra-goharaṇajāt, śāpāt iti pāṭhaś cintyaḥ \| agre
tat-prasaṅge vipra-śāpā-śravaṇāt \| tac cānyatra muny-antaroditam eva \|
dvārakāyām ity atra viśeṣoktis tatratya-kūpatas tad
uddharaṇābhiprāyeṇeti dvārakā-prayāṇam api sūcitam \| he jagat-pate iti
tatrendrādy āgamanena sākṣād-garuḍārohaṇādinā ca nijaiśvarya-prakāśanāt
\|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
pūrvapūrvadṛṣṭatvadavatāralīlākramamahamevaṁ jānaṁīty āha---cāṇuram iti
\| śaṅkhyaḥ pakṣajanaḥ \| bhāvi-nirdeśamātrametat, na tvānastaryamātraṁ
vivakṣitam \|\|17\|\|

**\...**

\|\| 10.37.18 \|\|

udvāhaṁ vīra-kanyānāṁ vīrya-śulkādi-lakṣaṇam \|

nṛgasya mokṣaṇaṁ śāpād dvārakāyāṁ jagat-pate \|\|

**śrīdhara-svāmī (bhāvārtha-dīpikā) :** bhāryayā jāmbavatyā saha \|
sva-dhāmato mahā-kāla-purāt \|\|18.19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brāhmaṇasya dvārakāvāsinaḥ
\| yad vā, avantīvāsino guroḥ sāndīpaneḥ \| tatra sva-śabdaḥ svīyaparaḥ,
svīyasya yamasya dhāmataḥ \| brāhmaṇasyeti caturthathe ṣaṣṭhī \|
brāhmaṇasyeha sampradānābhāvastu tasyaiva svatvāt \| svadhāmata
iti---anāvṛtti-sthānād apīti parama-svātantryaṁ darśitam \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svadhāmata iti
mahā-kāla-puragamanena sva-svarūpopalavdhyā mokṣa-prāpter apīty arthaḥ
\| tac ca śrī-bhāgavatāmṛtotta-khaṇe vivṛtam \| atra cāgre
tat-prasaṅge'bhivyañjanīyam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mṛta-putrāṇāṁ pradānaṁ
brāhmaṇasyeti sampradānatvābhāvas tasyaiva svatvāt \| upādānam iti
kvacit pāṭhaḥ \| sva-dhāmatas tad viśeṣāt anāvṛtti-sthānād apīty arthaḥ
\| iti parama-svātantrayaṁ darśitaṁ paścāt pauṇḍraka-vadhānantaram
\|\|18-19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāryayā jāmbavatyā saha
\| svadhāmato mahākālapurāt \|\|18\|\|

**\...**

\|\| 10.37.19 \|\|

syamantakasya ca maṇer ādānaṁ saha bhāryayā \|

mṛta-putra-pradānaṁ ca brāhmaṇasya sva-dhāmataḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paundrakasya
mithyā-vāsudevasya \| mahākratau yudhiṣṭhira-rājasūye \| paścāt
paunḍraka-vadhānantaram \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paścāt
pauṇḍraka-vadhānantaram, mahākratau śrī-yudhiṣṭhira-rājasūye, caidyasya
śiśupālasya ca nidhanam \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.37.20 \|\|

pauṇḍrakasya vadhaṁ paścāt kāśi-puryāś ca dīpanam \|

dantavakrasya nidhanaṁ caidyasya ca mahā-kratau \|\|

**śrīdhara-svāmī (bhāvārtha-dīpikā) :** dvārakām āvasan dvārakāyāṁ vasan
\| kartā kariṣyati \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhuvi geyānīty uktyā
vīryāṇāṁ saṁsāra-nivṛtty artham eva kṛtatvaṁ sūcayati \| yāni ekenaiva
yugapad-bahvīnāṁ bahudhā vivāhādīni śrīdāmānugrahādīni tāni cāhaṁ
drakṣyāmi \| ata ekaikādaśe---

> govinda bhuja-guptāyāṁ dvārakāyāṁ kurūdvaha \|
>
> avātsīn nārado'bhīkṣṇaṁ kṛṣṇopāsana-lālasaḥ \|\| iti \|

aho bhāgya-māhātmyaṁ mama, aho kāruṇya-māhātmyaṁ taveti bhāvaḥ
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viryāṇy adbhuta-karmāṇi,
ata eva kavibhiḥ śrīnyāsādibhir bhuvi geyāni gātuṁ yogyāni gāsyamānāni
vā, ekenaiva yugapad vahvīnāṁ bahudhā vivāhādīni śrī-dāmānugrahādīni
tāni cāhaṁ drakṣyāmi ata evaikādaśe \|

> govinda-bhuja-guptāyāṁ dvārakāyāṁ kurudvaha \|
>
> avātsīn nārado'bhīkṣṇaṁ kṛṣopāsana-lālasa iti \|\|

aho bhāgya-māhātmyaṁ mama aho kāruṇya-māhātmyaṁ tava ceti bhāvaḥ
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yāni ekenaiva yugapad
vahvīnāṁ bahudhā vivāhādīni śrī-dāmānugrahādīni tāni cāhaṁ drakṣyāmi ata
evaikādaśe \|

> govinda-bhuja-guptāyāṁ dvārakāyāṁ kurudvaha \|
>
> avātsīn nārado'bhīkṣṇaṁ kṛṣopāsana-lālasa iti \|\|

aho bhāgya-māhātmyaṁ mama aho kāruṇya-māhātmyaṁ tava ceti bhāvaḥ
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.37.21 \|\|

yāni cānyāni vīryāṇi dvārakām āvasan bhavān \|

kartā drakṣyāmy ahaṁ tāni geyāni kavibhir bhuvi \|\|

**śrīdhara-svāmī (bhāvārtha-dīpikā) :** amuṣya viśvasya bhūbhārasya vā
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prakṛtatvādbhūbhārasya
ceti \| akṣauhiṇīnām aṣṭādaśānām \| arjuna-sārather ity anena
bhārata-yuddha iti dhvanitam \| amuṣyeti ṣaṣṭhī ārṣī \| nidhanaṁ
nidhana-rūpaṁ caritam iti śeṣaḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atheti yuddhāduparate
satīty arthaḥ, yad va, bhinnopakrama eva pūrvato lilā-viśeṣāt tam
evāha---kāla-rūpasyāpi \| ato'muṣya kṣayayiṣṇor icchā-mātreṇa
saṁhāra-samarthasyāpi \| vai-prasiddhau \|

yad vā, api, amuṣya kālasyāpi kṣapayiṣṇoḥ preraṇa-śīlasyāpi
arjuna-sāratheḥ sata kartari ṣaṣṭhī iti paramavaśyatvaṁ darśitam,
ato'rjunādīnām api parama-pūjyayoḥ śrī-vasudeva-devakyorhi
bandhanena[^22] mama mahāparādho jāta eveti tātparyam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tat tat sarvānantaram
arjuna-sārathitayā sataste tava sambandhe tatra tat
sambandha-mātreṇaivety arthaḥ \| tac ca tvayi nāścaryam ity āha \|
kāleti \| amuṣyety ādau viśvam ity arthaḥ \| kāla-rūpasya sato viśvam
api kṣapayiṣṇos tan nāśanasamarthasyety arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** amuṣya viśvasya \| ṣaṣṭhī
ārṣī \| nidhanaṁ nidhanarūpaṁ te caritam iti śeṣaḥ \|\|21\|\|

**\...**

\|\| 10.37.22 \|\|

atha te kāla-rūpasya kṣapayiṣṇor amuṣya vai \|

akṣauhiṇīnāṁ nidhanaṁ drakṣyāmy arjuna-sāratheḥ \|\|

**śrīdhara-svāmī (bhāvārtha-dīpikā) :** amuṣya viśvasya bhūbhārasya vā
\|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā \| ata eva
jñāna-mūrtitvād eva \| arthāḥ prāptakāmatā śrutyuktā \| yogijīvasāmyatām
ādāyāśaṅkate---nanv iti \| ato'tra \| ato nivṛtta-guṇa-pravāhatvāt \|
yad vā, svatejasā sva-prabhāveṇa, yogijīvādīnāṁ tu bhagavat
prasādāvāpta-yogādibhiḥ saṁsṛtyabhāvo na tu sva-rabhāveṇeti viśeṣaḥ \|
cicchaktyā sadā brahmāham asmīti niṣṭhayeti bodhyam \| svāmi-vyākhyāne
tejo bale prabhāve ca iti yādavaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśuddheti \| tair vyākhyātaṁ
tatra kevaleti na cakṣuṣā gṛhyate rūpam asya yamevaiṣa vṛṇute tena
labhyas tasyaiṣa ātmā vṛṇute tanuṁ svām iti śruteḥ \| sva prakāśatvena
kevala-jñāna-rūpā tasya ca jñānasya bahu-mūrtitve'pi ekasyā mukhyāyā
mūrte raṁśitvādekā mūrtir yasya taṁ tad uktamak-rūpeṇa
bahu-mūrtyekabhūrtikam iti \| eketi vi-śabdasyārthaḥ
viśiṣṭābhidhāyitvenāsādhāraṇatā tādṛśa-nigamanāt \| ata eveti yato
mūrter api kevalaṁ jñāna-rūpatvam akhaṇḍatvaṁ ca tad anubhava-siddham \|
ataḥ sarvaṁ svarūpatvaṁ svarūpaṁ caṭmā ātmā ca sarvabhayaḥ sarvaś ca
jñānāśrayatvenaiva bhāsata iti \| yata ātmatvam ata eva
paramānanda-rūpeṇaiva sthitiḥ \| nirupādhi-parama-premāspada-rūpatvāt \|
yatas tathātvam ata svarūpa eva sarvārtha-prāptiḥ \| ānandānugatyaiva
sarvasyārthatvāt \| etasyaivānandasyānyāni bhūtāni mātrām upajīvantīti
ko hy evānyāt kaḥ prāṇyāt yad eṣa ākāśa ānando na syād iti śruter ity
arthaḥ \| ata eva tasya nānā-rūpādir arthaḥ svarūpata eva prāpta iti
jñānasyaiva mūrtitvaṁ yuktam evānubyhūta mteneti bhāvaḥ \| evam
aprāpta-kāmatve'pi vāñchā nitya-prāptasyāpi līlāyām
apraprāptatva-sampādana-pūrvaka-prāpty arthā tasyāś cāmoghatvaṁ
tādṛśāsambhavakāritvāt \| sā ca māyikī na bhaved iti vyācaṣṭe nanv
ity-ādinā \| atas tad rūpādīnām apy amāyikatvam avadhāritam \| ata eva
bhagavantamīmahīti bhagavān eva nijālambanatayā nigamito na tu
nirviśeṣa-brahmeti \| yad vā, loka-prasiddha-vijñānam atītam iti tat
sambandhābhāvād viśeṣeṇa śuddhaṁ vijñānam ānandaṁ brahmeti prasiddaṁ
brahmākhyam ānandātmakaṁ yad vijñānaṁ tad rūpo yo ghano-mūrtas tal
lakṣaṇaṁ bhagavantam īmahi śaraṇaṁ yāmi \|

nanu, vijñānasya kathaṁ kara-caraṇādy ākāramaya-mūrtitvaṁ katham vā
bhagavattvam ity āśaṅkya śruti-prasiddhasya tasya tat prasiddhatvenaiva
tādṛśaṁ vailakṣaṇyam āha \| sva-saṁsthayeti \| parāsya śaktir vividhaiva
śrūyate iti na cakṣuṣā gṛhāta vamasyeti śrutyā vyañjitayā tat tad
vyañjakas rūpa-śaktyā samyag āptas tat tad rūpaḥ sarvao'y artho yena taṁ
tathāpy amogha-vāñchitam icchā-śaktyā tat tat
prakāśanāprakāśana-samarthaḥ \|

nanv, aparā māyākhyā śaktir api mama vidyata iti śrūyate---māyāṁ tu
prakṛtiṁ vidyān māyinaṁ tu maheśvaram iti śruteḥ \| tatas tad doṣeṇāpy
ahaṁ spṛṣṭo bhaveyam ity āśaṅkyāha svatejaseti \| sva-tejasā
svarūpa-śakti-prabhāveṇeti dik \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** amuṣya kṣapayiṣṇor viśvam api
nāśayituṁ samarthasyety arthaḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ kāryaṁ nivedya
bhagavantaṁ praṇamati dvābhyām \| viśuddhaṁ vijñānamanubhavasvarūpaṁ
yadbrahma tadeva ghanaṁ sāndrībhūtaṁ tvāmīśvaraṁ īmahi, śaraṇaṁ vrajema,
praṇamāmeti vā \| svīyayā saṁsthaya samyakprakāreṇa līlāparikarādi
viśiṣṭarā sthityā sārvakālikya samyagāptā bhavanti, sarvārthāḥ
sarvavidhabhakta-manorathā yasmāttam \| ata evāmogham vyarthaṁ vāñchitaṁ
svabhaktamanorathaniṣpādanalakṣaṇaṁ yasya tam \| svasya svīrānāṁ vā
tejasā nityaṁ pratidinameva nivṛtto guṇapravāho yasmāttam \|\|22\|\|

**\...**

\|\| 10.37.23-24 \|\|

viśuddha-vijñāna-ghanaṁ sva-saṁsthayā

samāpta-sarvārtham amogha-vāñchitam \|\|

sva-tejasā nitya-nivṛtta-māyā-

guṇa-pravāhaṁ bhagavantam īmahi \|\|

tvām īśvaraṁ svāśrayam ātma-māyayā

vinirmitāśeṣa-viśeṣa-kalpanam \|

krīḍārtham abhyātta-manuṣya-vigrahaṁ

nato'smi dhuryaṁ yadu-vṛṣṇi-sātvatām \|\|

**śrīdhara-svāmī (bhāvārtha-dīpikā) :** evaṁ vijñāpya kṛtābhinandanaṁ
bhagavantaṁ namasyati dvayena---**viśuddha-vijñāna-ghanam i**ti kevalaṁ
jñānaika-mūrtim \| ata eva **sva-saṁsthayā** svarūpa-samyak-sthityaiva
paramānanda-rūpayā samyag āptāḥ sarve'rthā yena tam \| āpta-kāmatoktā
satya-saṅkalpatām āha---**amogha-vāñchitam i**ti \|\|23.24\|\|

nanu vāñchā ced asti, tarhi durnivārā saṁsṛtiḥ ? ata
āha---**sva-tejasā** iti \| cec chaktyā **nitya-nivṛtto**
māyā-kārya-rūpo **guṇa-pravāho** yasmāt tam \| ato **bhagavantaṁ**
niratiśayaiśvaryam ī**mahi** śaraṇaṁ vrajemeti \|\|23\|\|

nanu tri-kāla-jñas tvaṁ kathaṁ mat-prapañcaṁ na jānāsi ? jānāsi cet
katham aguṇa-pravahaṁ bravīṣi ? tatrāha---tvām iti \| īśvaram anyasya
vaśayitāraṁ svāśrayam anyasyāvaśam ata ātma-māyayā ātmādhīnayā māyayā
vinirmitā aśeṣa-viśeṣā mahad-ādyā yādavādi-rūpā vā kalpanā yena taṁ
dhuryaṁ śreṣṭhaṁ nato'smīti \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īmahi na tu jānīma ity
atrāśaṅkate---nanv iti \| mat-prapañcaṁ bhagavan māyā-prabhāvam \|
aguṇa-pravāhasya dṛṣṭatvāt \| tatra jñāna-jñāne \| ato'nanyādhīnatvāt \|
aśeṣāḥ sarve \| viśeṣā bhedāḥ \| dhuryo mukhye balirvade samarthe iti
dharaṇiḥ \|\|23\|\|

evam ittham \| yadupatiṁ gopeśam \| tasya kṛṣṇasya darśanenotsavo yasya
saḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** krīḍārtham
abhyāttety-ādi \|krīḍārthaṁ kautukārtham \| abhyātto gṛhīto manuṣyair
manuṣya-rūpaiḥ kaṁsādibhir duryodhanādibhir vā vigraho yuddha-līlā y3
taṁ tvām īśvaram āśraye, svānāṁ bhaktānām āśrayam \|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadūnāṁ patim iti teṣām
avaśya-rakṣyatvam uktam, tatrāpi kṛṣṇaṁ bhakta-vātsalyākṛṣṭa-cittam atas
teṣām arthe tasya tādṛśa-vijñāpanena taṁ prati tasyāsūyādikaṁ na jātam
iti bhāvaḥ \| bhāgavata-pravara ity uktārtham eva punar uktis tasmin
rājño'sūyāsannivṛttaye \| yad vā, praṇipatya sākṣāṅgaṁ praṇamyety atra
hetuḥ---bhagavateti \| evaṁ yadupatim api kṛṣṇaṁ gokula-mahotsavam iti
pūrvoktānusāreṇa praṇipaty atra hetvantaraṁ vā jñeyam \| tasya kṛṣṇasya
darśanamevotsavo yasya, so'pi yayau \| kutaḥ ? abhito'nujñātaḥ kṛṣṇena
prasthāpitaḥ san \|

yad vā, abhi abhayaṁ yathā syāt, ukta-prakāreṇa viprasyātmanaḥ kṛṣṇaṁ
prati namaskāre tasmād bhayam akurvann ity arthaḥ \|

nanu, bhagavad bhakti-mahā-rasiko'sau prayatnena taṁ prārthya tatraiva
kathaṁ nāvasat ? tatrāha---muniḥ \| adhunātra nivāsataḥ
śrī-kṛṣṇasyātratya-tat-priyatamānāṁ ca svacchanda-sukha-krīḍā-vighnena
mamāparādha eva syād iti jānann ity arthaḥ \| yad va, śvo madhupurīṁ
yāsyato'sya saṅgatyā mad-gamane[^23] mat-preraṇayaivāsya tatra gamanaṁ
matvā, nūnaṁ vraja-janā māṁ śapsyantīti vicārayann ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvām iti ca tair vyākhyātaṁ
tatra bravīṣīti niṣidhyamānatveneti śeṣaḥ \| yad vā,
śuddha-vaikuṇṭhādi-lakṣaṇe mat prapañce jāte tatra māyā-niṣedho'py
ayuktaḥ sūrya-maṇḍale tamo-niṣedhavad ity abhiprāyeṇākṣipati nanv iti \|
tatra siddhānta-bhāga ātmādhīnayeti na śuddhe sa niṣidhyeta kim uta
māyika-prapañca yā tava līlā tasyām eva \| yataḥ prakṛtikṣobhāt
pūrvatvena śuddhāpi tavekṣaṇa-līlā prakṛtim upadhāya bhavati tathā
svayaṁ bhagavat sambandhi-rūpatvena śuddhaivaiṣā svāntaraṅgaparikarasya
tava janmādi-līlā tad itara-pūrvāpara-yadu-vaṁśam upadhāyeti bhāvaḥ \|
yaduprabhṛtīnāṁ śreṣṭham iti yathā tava tac chraṣṭhatvaṁ tathā tad
antaraṅgānāṁ teṣām api tad vaṁśyatvam iti bhāvaḥ \| vṛṣṇi-sātvatānāṁ
pṛthag uktiḥ śraiṣṭhyāpekṣayeti \|

nanu tādṛśasya mama māyika-prapañce'bhivyaktiḥ kim arthaṁ tathāha \|
krīḍārtham abhi prapañca-gata-bhaktābhi-mukhyena ātta ānauto
manuṣya-vigrahe narākṛtiparabrahmākhyo yena taṁ yad vā,
tādṛśa-vihārārtham aṅgīkṛtaṁ manuṣya-jātīya-yuddhaṁ yena tam \|
abhyārteti pāṭhe sa evārthaḥ \| adyeti tvad avatā-samaya ity arthaḥ \|
athavā upakramānusāreṇa upasaṁharannamasyati viśuddheti dvayena \| tatra
tvāmīsvaram ity-ādikam ardhaṁ pūrvavat tad aṁśatattvaparam īśvaraṁ
puruṣa-rūpaṁ svayantu krīḍārthām ity-ādi \| anyat pūrvavad iti
\|\|23\|\|

yadupatim iti \| tadāpi śrī-gokula-tyāgān icchayā sākṣān na kiñcid
aṅgīkṛtavān kintu yadupatitva-vyañcaka-lakṣaṇa-viśeṣeṇaiva tat tad
aṅgīkṛtavan iva yatas tam ity arthaḥ \| praṇipatya sāṣṭāṅgaṁ praṇamyety
atra hetuḥ bhāgavateti ato bhagavadabhiprāyaṁ jānan dvārakādau tu
tādṛśa-loka-saṅghaṭṭe tan maryādāṁ darśayati tasminn anyathāpy ācaratīti
bhāvaḥ \| tasya kṛṣṇasya darśanam evotsavo yasya so'pi yayā \|
kuto'bhito'nujñātaḥ kṛṣṇena prasthāpitaḥ san \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśuddheti dvayam \|\|23\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tvām īśvaraṁ svāśrayam
ity-ādi \| tvāṁ nato'smīty anuṣaṅgaḥ \| kīdṛśaṁ ? īśvaraṁ
sarvaiśvarya-yuktaṁ mūrteṇaṁ, svasya mūrteṇasya brahmaṇa āśrayam \|
tathā ca hayaśīrṣa-pañcarātre---

> ānando dvividhaḥ prokto mūrtāmūrta-prabhedataḥ \|
>
> amūrtasyāśrayo mūrto bhagavān acyuto mataḥ \|\|iti \|

ātma-māyayā vinirmitam aśeṣa-viśeṣaṁ kalyāṇaṁ yena \| krīḍārthaṁ
kautukārtham \| abhyātto gṛhīto manuṣyair manuṣya-rūpair asuraiḥ
kaṁsādibhiḥ saha vigraho yuddhaṁ yena tam \|\|24.33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ-vidho'nyaḥ ko 'pi
nāstīty āha---tvam iti \| īśvaraṁ anyasya vaśayitāram, svāśrayaṁ na
kasyāpy āśritam ato 'nyasyāvaśyaṁ etadevānyānadhīnamaiśvaryam
āha---ātmādhīnayā māyayā vinirmitaṁ aśeyaviśeṣakalpanaṁ viśva yena tam
\| kiṁ ca, krīḍaiva arthaḥ svaprayojanaṁ yasya tam \| adya tu ātto
gṛhīto manuṣyaiḥ kaṁsādibhiḥ saha vigrahaḥ kaṁsa
prāṇatulyakeśivadhahetukam śātravaṁ yena taṁ "abhyātte"ti ca pāṭhaḥ \|
eṣāpi tavaikākrīḍeti bhāvaḥ \| yato yaduvṛṣṇisātvatāṁ savandhunāṁ dhuraṁ
rakṣaṇapoṣaṇādibhāraṁ vahasīti tam \|\|23.24\|\|

**\...**

\|\| 10.37.25 \|\|

**śrī-śuka uvāca---**

evaṁ yadu-patiṁ kṛṣṇaṁ bhāgavata-pravaro muniḥ \|

praṇipatyābhyanujñāto yayau tad-darśanotsavaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavān apīty atrāpinā
tad darśanotsava eva tasyādbhutaśrāvakatvād iti bhāvaḥ \| pālair gopaiḥ
\|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** munir yayau, bhagavān api
paśūn apālayad ity ukta-samuccaye'pi-śabdaḥ \| yad vā,
bhakta-vatsalo'sau nija-bhakti-lālasaṁ taṁ kathaṁ tatra nārakṣad ity
apekṣāyām āha---bhagavān api pālair gopaiḥ saha paśūnevāpālayad iti,
yato govindo gokulendraḥ, kiṁ ca vrajasyaiva sukham āvahaty avicchedena
prāpayatīti tathā saḥ, atas taiḥ saha tat-tat-krīḍā-viśeṣa-susiddhaye
tasya tatra rakṣaṇaṁ na yuktam ity api-śabdārthaḥ \|

yad vā, ukta-nyāyena vraja-janeṣu tasyāgaḥ-śaṅkayā taṁ nārakṣat,
bhakta-vātsalyād eva, tadevāha---bhagavān govinda iti \| āhava iti
mahā-valiṣṭhatvādikaṁ sūcitam \| prītaiḥ keśi-vadhena prahṛṣṭair iti
vicitra-madhura-stutiḥ kṛteti sūcitam \|

tathā coktaṁ śrī-parāśareṇa---

> tato gopyaś ca gopāś ca hate keśini vismitāḥ \|
>
> tuṣṭuvuḥ puṇḍarīkākṣam anurāga-manoramam \|\| \[vi.pu. 5.16.17\] iti,

śrī-vaiśampāyanena ca hari-vaṁśe---

> taṁ hataṁ keśinaṁ dṛṣṭvā gopā gopa-striyas tathā \|
>
> babhūvur muditāḥ sarve hata-vighnā gataklamāḥ \|\|
>
> dāmodarantu śrīmantaṁ yathā-sthānaṁ yathāvayaḥ \|
>
> abhyanandan priyair vākyaiḥ pūjayantaḥ punaḥ punaḥ \|\| iti \|

tatra gopya iti gopa-striya iti ca tayor mate vrajāntika eva keśivadhāt
tatra yady api śrī-nāradāt prāg eva teṣāṁ stutir ghaṭate, tathāpy atra
paścāt tat-sūcanam \| parama-guru-śrī-nāradasya gauravāc
chrīvādarāyaṇinā tat-stuter ādāv ukteḥ \| kiṁ vā, sadyaḥ
śrī-nāradāgamanāpekṣayā śrī-bhagavatā gopānām itas tvarayā preṣaṇāt
tadānīṁ teṣāṁ stutāvaśakteḥ \|

yad vā, helayā tad-vadhenādbhutatvābhāvāt stutis tair vyaktaṁ na
kṛtaiveti \| vraja-slukhāvaḥ ity anena tādṛśa-śrī-nārada-vijñāpanenāpi
tasya madhupurī-jigamiṣā na jātety api sūcitam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** munir yayau bhagavān api
paśūn apālayad ity api-śabdaṛthaḥ \| yato govindaḥ tasmin gate sati
prakṛta-gokulendratvocita-lilām evānumodamāna ity arthaḥ \| tatra
hatveti nārada-sambādāt pūrvasyāpy anuvādaḥ \| āhava iti tasyānyena
yuddhe ghātyatvam anabhipretya mahā-baliṣṭhatvādikaṁ sūcitam \| ata
pratitair gatatād viṣayakabhayaiḥ pālais tat saṅgena gopālakaiḥ saha
paśūnabālayat \| vrajān nirgacchantaṁ tam anugatānāṁ vraja-janānāṁ ca
sukhāvaho jātaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.37.26 \|\|

bhagavān api govindo hatvā keśinam āhave \|

paśūn apālayat pālaiḥ prītair vraja-sukhāvahaḥ \|\|

**śrīdhara-svāmī (bhāvārtha-dīpikā) :** nanu nāradena vyoma-vadho na
dṛṣṭaḥ, tat kathaṁ vyoma-vadha-prasaktir iti tatrocyate, prātar eva
keśi-vadhānantaraṁ nāradenoktam aṅgī-kṛtya punas tathaiva paśūn pālayatā
vyomo hataḥ \| yadvā vyoma-vadhaḥ pūrvam eva vṛtto'pi
veṣa-dhāri-vadha-prasaṅgād atrocyata iti draṣṭavyam \| kecit punaḥ
śaṅkhacūḍa-vadhāt pūrvam eva paṭhanti ca \| tam āha---ekadeti
\|\|26.27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pnas tad dina eva \|
tathaiva pūrvavat \| nanu, vyoma preṣaṇādy aśruter atra tadvadhaḥ
prakṛtāsaṅgata iva bhātīty ata āha---yadveti \| draṣṭavyaṁ jñeyam \|
kecit tu pūrvaṁ rāsa-lolottaram ity arthaḥ \| taṁ vyoma-vadham \| te
gopāḥ \| adrisānuṣu govardhana-prastheṣu \| corapālāpadeśataḥ vayaṁ
paśūṁścorayiṣyāmo vayaṁ pālayiṣyāma ity apadeśena channamanasā \|
vyājeneti yāvat \| apadeśaḥ pumāl lakṣye nimitta-vyājayor api iti medinī
\| nilāyanaṁ nilīna-karma \| vyomavadhasya śrī-nāradānuktatvāt tad-dine
tad-vadhe ekadety ukter asaṅgatatvāt tādṛśa-līlāyāḥ kaumārānta eva
yogyatvāc ca \| ata vṛṣamayātmajāt iti gopikā-vākyaṁ ca saṅgacchate \|
vṛṣātmajo vatso mayātmajo vatso mayātmajo vyomāsura iti pūrva-vyākhyānāt
\| nilāyanaṁ nāma coritasya tirodhāpanaṁ, tad rūpāṁ krīḍām \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ekadeti tair vyākhyātam
\| tatra ca vyoma-vadhasya śrī-nāradenānuktatvāt \| yad vā, tad dina eva
tad vadhe ekadety ukter asaṅgatatvāt tathā[^24] vyākhyātam iti te
keśi-vadha-prītāḥ śrī-kṛṣṇādayo vā nilāyanaṁ nāma coritasya
vṛkṣa-mūlādau tiraskaraṇaṁ tad rūpāṁ krīḍāṁ tām evāha---caureti \|
caurāḥ pālāś ca rakṣakās teṣām apadeśato'bhinayān meṣāyitānām atrānuktis
teṣāṁ meṣāyitatayā tat-krīḍāyāṁ ceṣṭā-viśeṣa-rāhityenāprādhānyāt
\|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ekadeti tair vyākhyātaṁ tatra
yadveti vyoma-vadhasya śrī-munīndreṇānuktatvāt tad dina eva tadvaye
eka-devyukter asaṅgatatvāt tādṛśa līlāyāḥ kaumārānta eva yogyatvāc ca
ato vṛṣamayātmajād iti gopikā-vākyaṁ ca saṅgacchate vṛṣātmajo vatso
mayātmajo vyomāsura iti pūrva-vyākhyānāt \| nilāyanaṁ nāma coritasya
tirodhāpanaṁ tad rūpāṁ tām evāha \| caureti \| caurāḥ pālāś ca rakṣakās
teṣām apadeśataḥ abhinayāt tad dvayena meṣāpadeśinām api grahaṇam \|
sambandhi-śabdatvāt \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nilāyanaṁ
coritavastutirodhāpanam \| apadeśo 'bhinayaḥ \|\|26\|\|

**\...**

\|\| 10.37.27 \|\|

ekadā te paśūn pālāś cārayanto'dri-sānuṣu \|

cakrur nilāyana-krīḍāś cora-pālāpadeśataḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra krīḍāyām \| meṣāyitā
meghavad vartamānāḥ \| akutobhayā iti---corayitavyāś corayitāraḥ pālakāś
caitattrayaṁ vayaṁ sakhāya eveti viśvāsāt \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-krīḍā-prakāram eva
prapañcayati---tatreti \| tasyāṁ krīḍāyāṁ teṣu madhye vā, meṣāyitā iti
meṣāṇāṁ vadhe'pi krośanādy abhāvena[^25] sukha-cauryatvāt tatrādrisānuṣu
vijahruḥ, yato'kutobhayāḥ, na kutaś cid api bhayaṁ yeṣām,
śrī-bhagavat-prabhāveṇa daityādibhyo bhayābhāvāt \| yad vā,
śrī-vṛndāvanāntar vartimahādaityakeśyādi-vadhenāśeṣabhaya-nivṛtteḥ \|
ayaṁ ca teṣu vyomasya praveśe hetur apy ūhyaḥ, teṣāṁ niḥśaṅkatvena
krīdāparatayā teṣu sukha-praveśa-siddheḥ \| yad vā, kālādi-bhayasyāpy
abhāvāt śrī-bhagavad vicchedādi-śaṅkā-rāhityād vā, \| he nṛpeti,
tattvayā budhyata eva, yathā sadrājataḥ prajānām akutobhayatvam iti
bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tasyāṁ krīḍāyām \|
meṣāyitvā iti \| meṣāṇāṁ vadhe'pi krośanādy abhāvena sukha-cauryatvāt
tatrādrisānuṣu vijahnuḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** akutobhayā iti \|
corayitavyāścorayitāvaś ca pālakāścaite trayo vayaṁ sakhāya eveti
viśvāsāt \|\|27\|\|

**\...**

**\|\| 10.37.28 \|\|**

tatrāsan katicic corāḥ pālāś ca katicin nṛpa \|

meṣāyitāś ca tatraike vijahrur akuto-bhayāḥ \|\|

**śrīdhara-svāmī (bhāvārtha-dīpikā) :** meṣāyitān meṣa-vad-ācaritān
svayaṁ cora-vad-ācaritaḥ sann apo-vāhāpakṛṣya nināya \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** apakṛṣya balātkāreṇa
gṛhītvā \| apovāha corayāmāsa \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mayo nāma daitya-mukho
mahā-māyāviṣu prasiddhaḥ, tasya putraḥ, ato mahā-māyaḥ \| yad vā, tasmād
api māyitvādhikyāt, ato gopāla-veśa-dhṛk ata eva tair na paricita iti
bhāvaḥ \| yad vā, śrī-bhagavatā katham asau tat-krīḍāyāṁ svīkṛta ity
apekṣāyām āha---gopāleti \| bhakta-veśenāpi tad anugrāhyatvād iti bhāvaḥ
\| prāyo bahūn sarvān eva, catuḥpañcānām evāvaśiṣṭatvāt \|

yad vā, prakṛṣṭo'yo gatir bhaktyādi-pradarśana-rūpo yasya saḥ, ayam api
tadānīṁ tena tasyāpekṣāyāṁ hetur ūhyaḥ \| kiṁ vā, ata eva gopā
viśvasyākrośanādikaṁ na cakrur iti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prāyo bahūn sarvān eva
catuḥpañcānām evāvaśiṣṭatvāt \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apovāha corayāmāsa
\|\|28\|\|

**\...**

\|\| 10.37.29 \|\|

maya-putro mahā-māyo vyomo gopāla-veṣa-dhṛk \|

meṣāyitān apovāha prāyaś corāyito bahūn \|\|

**śrīdhara-svāmī (bhāvārtha-dīpikā) :** pidadhe chāditavān \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** giridaryā parvata-guhāyām
\| vinikṣipya viśeṣeṇa dūrato'ntaḥprade śapraveśanena nitarāṁ kṣiptvā
\|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśeṣeṇa dūrato'ntaḥ
pradeśa-praveśanena nitarāṁ kṣiptvā \| yad vā, vinayena nyāsatayā
rakṣitvā, anyathā tais tasya duṣṭatva-vitarkaṇena teṣāṁ tena
nikṣepaṇāśakteḥ \| nītān iti bahutvam ekadaiva bahūnāṁ nayanāt \| tatra
sāmarthyaṁ darśayati---mahāsura iti, māyitvād ity arthaḥ, tataś ca
catvāraḥ pañca vāvaśeṣitā meṣāyitā eveti gopā babhūvur iti śeṣaḥ,
sandhirārṣaḥ \|

yad vā, catuḥpañcā avaśeṣitā yeṣāṁ tathā-bhūtā babhūvuḥ, te ca meṣāyitā
eveti teṣām eva cauryeṇa neyatvāt, anyathā-nantānāṁ gopānāṁ
tenaikenācirānnayanāsambhavāt \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśeṣeṇa dūrato'ntaḥ
praveśa-praveśanena nitarāṁ kṣiptvā tataś ca catvaṛaḥ pañca vā te
catuḥpañcā avaśeṣitā babhūvuḥ \| arthān meṣāyita-goā eva \| sandhir
ārṣaḥ \| vaśeṣitā iti vā \| vataṁsa iti vat \| yad vā, catuḥpañcā
avaśeṣitā yeṣāṁ tathā-bhūtā babhūvuḥ tāvat paryantaṁ tad ajñānaṁ ca
svacorakṛtāpahārabhramāt \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** catuḥpañca meṣāyitāḥ
sakhāyaḥ \|\|29\|\|

**\...**

\|\| 10.37.30 \|\|

giri-daryāṁ vinikṣipya nītaṁ nītaṁ mahāsuraḥ \|

śilayā pidadhe dvāraṁ catuḥ-pañcāvaśeṣitāḥ \|\|

**śrīdhara-svāmī (bhāvārtha-dīpikā) :** śaraṇa-da āśraya-pradaḥ \| hariḥ
siṁha iva \|\|30.31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya vyomasya \|
tat-karma bālamayanatatpidhāna-rūpaṁ karma \| vṛkam īhāmṛgaṁ
kokastvīhāmṛgo vṛkaḥ ity amarāt \| satāṁ bhakta-mātrāṇām \| śaraṇadaḥ
śaraṇa-rūpam ātmānaṁ dātā kim uta
tat-tat-sattamagaṇa-durlabha-bhāgadheyānāṁ teṣām ity arthaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat mahād āruṇam,
śaraṇadaḥ satām iti gopāla-veśa-dharasyāpi grahaṇe hetuḥ, anyathā
sattamānāṁ gopānāṁ rakṣaṇāsiddhiḥ, ojasā vegena jagrāha \| tatraiva
dṛṣṭāntaḥ---vṛkam iti, vṛkopamānasya dṛṣṭatvāt \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tan mahā-dāruṇaṁ karma tasya
vijñāya satāṁ bhakta-mātrāṇāṁ śaraṇadaḥ śaraṇa-rūpam ātmānaṁ datā \| kim
uta tat tat sattama-gaṇa-durlabha-bhāgadheyānāṁ teṣām ity arthaḥ
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hariḥ siṁhaḥ \|\|30\|\|

**\...**

\|\| 10.37.31 \|\|

tasya tat karma vijñāya kṛṣṇaḥ śaraṇa-daḥ satām \|

gopān nayantaṁ jagrāha vṛkaṁ harir ivaujasā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saḥ vyomaḥ \| grahaṇena
kṛṣṇa-kara-pīḍanenāturaḥ \| bālyapi ātmānaṁ moktum icchann api nijaṁ
rūpam āsthāyāpi nāśaknot \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa vyomaḥ, girīndreṇa
sadṛśam iti sthaulya-kaṭhinyādikam uktam \| valyapi nāśaknod-yato
grahaṇenaiva āturo vivaśaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** valy api ātmānaṁ moktum
icchann api nijaṁ rūpam āsthāyāpi nāśaktnot \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

.

**\...**

\|\| 10.37.32 \|\|

sa nijaṁ rūpam āsthāya girīndra-sadṛśaṁ balī \|

icchan vimoktum ātmānaṁ nāśaknod grahaṇāturaḥ \|\|

**śrīdhara-svāmī (bhāvārtha-dīpikā) :** paśu-māraṁ paśu-māro yathā
bhavati tathā \| aniḥśvāsam ity arthaḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ vyomam \| ity artha
iti-yajñe hi paśuḥ atha hṛdayam adyati ity-ādi mantrair hṛdayādiṣu
niṣpīḍya niḥśvāsa-rahita eva māryata iti bhāvaḥ \| paśyatāṁ harṣeṇa
paśyatsu divīti tadānīm apy āśaṅkayā sthitvety arthaḥ \|
paśumāramamārayat yajñiyaṁ paśum iva śvāsarodhenāmārayat \| upamāne
karmaṇi ca iti ṇamul \| ṇyantasya mriyater aprayogāś ca \| idam apy
anurūpam eva tasyāṁ krīḍāyāṁ cora-daṇḍasyāpi kṣaṇikatanukaraṇa-rūpatvāt
tenāpi gopānāṁ śvāsarodhanāś ca \| acyuta iti tad
dṛśasamucita-līlāto'calanābhiprāyeṇa \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dorbhyāṁ nigṛhya nitarāṁ
gṛhītvā, tan nigrahaṁ kṛtvā vā, paśyatāṁ harṣeṇa paśyatv ity arthaḥ \|
divīti tadānīm api śaṅkayāntardhānena sthitvety arthaḥ \|
paśumāramamārayat paśum ivāmārayat, upamāne ṇamul \|
kaṇṭha-mukha-niṣpīḍanādinā śvaṣa-mārga-nirodhena yathā paśavo yājñikair
māryante tathety arthaḥ \| idam api tat krīḍānurūpam eva, mahā-caurasya
tathaiva durnigrahopapatteḥ \| acyuta iti tathāpi tad
ekasthānato'calanābhiprāyeṇa \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paśyatāṁ harṣeṇa paśyatsu ity
arthaḥ \| divīti tadānīm api śaṅkyāntardhānena sthitvety arthaḥ \|
paśumāram amārayat yajñiyaṁ paśum iva śvāsarodhenāmārayat \| upamāne
karmaṇi ca iti ṇamula ṇyantasya mriyater anuprayogaś ca \| idam apy
anurūpam eva tasyāṁ krīḍāyāṁ cora-daṇḍasyāpi kṣaṇika-tad
anukaraṇa-rūpatvāt tenāpi gopānām ucchvāsarodhanāc ca acyuta iti
tādṛśa-samucita-līlāto'calanābhiprāyeṇa \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paśumāraṁ yajñiṣaṁ paśum
iva śvāsa-rodhenāmārayat \| tenāpi guhā-dvāra-nirodhād iti bhāvaḥ \|
"upamāne karmaṇi ca iti ṇamūl ṇyantasya mriyater anu prayogaḥ
\|\|32.33\|\|

**\...**

\|\| 10.37.33 \|\|

taṁ nigṛhyācyuto dorbhyāṁ pātayitvā mahī-tale \|

paśyatāṁ divi devānāṁ paśu-māram amārayat \|\|

**śrīdhara-svāmī (bhāvārtha-dīpikā) :** paśu-māraṁ paśu-māro yathā
bhavati tathā \| aniḥśvāsam ity arthaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-gokulam ity anena
svīyat svena gṛhītaṁ gokula, gokulopalakṣitaṁ vṛndāvanam \| praviveśa
bahir līlām ācchādya nitya-līlāṁ svīcakāreti \| ataḥ paraṁ
nanda-nandana-līlā vṛndāvana-nikuñjādiṣu rahasya bhaviṣyati
pratyakṣāntardhāsyatīti dhvanitam iti jñeyaṁ śrī-hari-priyaiḥ \|
kṛcchrato guhārūpāt kṛcchra-sthānān niḥsārya, ata eva gopair devaiś ca
stūyamānaḥ, ata eva prakarṣaṇa \| viveśa svasya gokulam ity
āgāmi-līlā-smaraṇa-śaṅkayā sva-cittaṁ samādadhāti---nāyantīnās
tat-parityāgo bhaviṣyatīty abhiprāyāt \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛcchrato
guhā-rūpād-duḥkha-sthānān niḥsārya, ata eva anugair gopair daivaiś ca
stūyamānaḥ, ata eva prakarṣeṇa \| kiṁ vā, śrī-gopy-ādi-samāgama\--rūpeṇa
viveśa aviśat, svasya gokulam iti tadānīm api tasya taj-jihāsā-rāhityaṁ
sūcayati \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛcchrataḥ guhārūpāt
duḥkha-sthānān niḥsārya ata evānu gairgopair devaiś ca stūyamānaḥ \| ata
eva prakarṣeṇa viveśa \| svasya gokulam iti āgāmi-lilā-smaraṇa-śaṅkayā
\| sva-cittaṁ samādadhāti nātyarndhānas tat parityāgo bhaviṣyatīty
abhiprāyāt \| tathātvam agrato vyañjayiṣyati \| sūrair gopair iti
bahutra pāṭhe suraiḥ stūyamāno'pi gotraiḥ saha sva-gokulam eveti
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakta-cetasām

saptatriṁśo'tra daśame saṅgataḥ saṅgataḥ satām

**\...**

**\|\| 10.37.34 \|\|**

guhā-pidhānaṁ nirbhidya gopān niḥsārya kṛcchrataḥ \|

stūyamānaḥ surair gopaiḥ praviveśa sva-gokulam \|\|

**śrīdhara-svāmī (bhāvārtha-dīpikā) :** bhuvi gopaiḥ stūyamānaḥ, upari
vaimānikair devair iti \|\|34\|\|

---------------------------------------------------------------------------------------------------------------------

*anyena kenāpi na vyākhyātam.*

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe'krūra preṣaṇaṁ

nāma saptatriṁśo'dhyāyaḥ \|

\|\| 10.37 \|\|

**\...**

(10.38)

## athāṣṭatriṁśo'dhyāyaḥ

### kaṁsājñayā rāma-kṛṣṇau mathurām ānetum akrūrasya nanda-gokulaṁ prati gamanaṁ, tatra rāma-kṛṣṇa-dvārā tasya satkāraś ca \|

**\|\| 10.38.1-2 \|\|**

**śrī-śuka uvāca---**

akrūro'pi ca tāṁ rātriṁ madhupuryāṁ mahā-matiḥ \|

uṣitvā[^26] ratham āsthāya prayayau nanda-gokulam \|\|

gacchan pathi mahā-bhāgo bhagavaty ambujekṣaṇe \|

bhaktiṁ parām upagata evam etad acintayat \|\|

**śrīdhara-svāmī (bhāvārtha-dīpikā) :**

aṣṭa-triṁśe yathā dhyāyann akrūro gokulaṁ gataḥ \|

tathaiva rāma-kṛṣṇābhyāṁ gṛhaṁ nītvā susatkṛtaḥ \|\|

prātaḥ keśi-vadhe vṛtte dvādaśyāṁ nirgate munau \|

tato vyome hate'krūraḥ sāyaṁ gokulam āgamat \|\|

tad evaṁ nāradena kaṁsa-vadhādi-kārye vijñāpite śrī-kṛṣṇo mathurāṁ
gantum udyato vartate \| tadākrūro\'pi gokulam āgamad ity
āha---**akrūro'pi** iti \|\|1-2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *susatkṛto* mānitaḥ \|
*vṛtte* jāte \| *munau* nārade \| *tato* nārada-gamanottaram \|\| *tad
evaṁ* vākyālaṅkāre'vyaya-dvayam, nidarśane vā \| *tadā* kṛṣṇo
dyuti-samaye \| *udyata* utkaṇṭhitaḥ \| **tāṁ** yasyāṁ rātrau nyayuṅkta,
tām ity arthaḥ \| **akrūro\'pi** iti api-śabdaḥ samuccaye \| samuccayaś
ca śrī-kṛṣṇasya mathurā-gamanodyameneti \| yad vā, **api ca**-śabdaḥ
keśi-gamana-samuccaye ubhayoḥ kaṁsādiṣṭatvāt \| yasyāṁ rātryāṁ
kaṁsenādiṣṭaḥ, **tām** \|

tathā śrī-hari-vaṁśe---niśi stimita-mūkāyāṁ mathurāyāṁ janādhipaḥ
\[ha.vaṁ. 2.22.7\] iti \| ata evātrāpi pūrvam ukta---praviveśa gṛhaṁ
kaṁsaḥ \[bhā.pu. 10.36.40\] ity-ādi \| yac ca tatraivoktam---

> tasminn eva muhur ye tu mathurāyāḥ sa niryayau \|
>
> prītimān puṇḍarīkākṣaṁ draṣṭuṁ dāna-patiḥ svayam \|\| \[ha.vaṁ.
> 2.25.103\]

iti tat-kalpa-bhedād bhinnam \| yad vā, yādavaiḥ saha kaṁsasya
bahula-saṅkathayā prāyo rātri-śeṣa evopasanne'krūraṁ prati tasya
preraṇayā tathaiva paryavasyatīti \|

**mahatī** bhakti-rūpā **matir** yasya saḥ \| tathā caikādaśīṁ rātrīṁ
bhagavad-arcana-kathā-kīrtanādibhir jāgaraṇenaiva **uṣitvā** pāraṇam
akṛtvaiva **yayāv** iti viśvanāthaḥ \|

śrī-gokula-jana-vaiklavya-hetukaṁ tad-gamana-varṇanam anicchur api
kevala tad-bhakti-bhāgāsvādanam avalambyaiva munindro'varṇayat \|
jñātatve'pi punar **nanda-** iti viśeṣaṇaṁ svaya tad-viśiṣṭatayaiva
sphūrteḥ \|\|1\|\|

mahāmatitvam āha---**gacchann** iti \| **mahā-bhāga** iti---bahuṣu satsu
kṛṣṇānayanārthaṁ tasyaivājñaptatvāt \| parāṁ prema-rūpām \| etad
vakṣyamāṇam \| evam ittham \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

akrūrāya namas tasmai yena kaṁso'pi sevitaḥ \|

gokule gopa-gopy-āḍhya-śrī-kṛṣṇaika-didṛkṣayā \|\|

akrūro'pi ca tāṁ rātriṁ madhupuryāṁ mahā-matiḥ \|

uṣitvā[^27] ratham āsthāya prayayau nanda-gokulam \|\|

gacchan pathi mahā-bhāgo bhagavaty ambujekṣaṇe \|

bhaktiṁ parām upagata evam etad acintayat \|\|

kaṁsādi-hananāya mahā-bhāgavatottamena śrī-nāradenāpi
madhu-purī-prayāṇāya bhagavān niveditaḥ, **akrūro'pi prayayau**,
apy-arthe'pi **ca** \| yad vā, tv-arthe **ca**-kāraḥ, **tāṁ tu** iti
śrī-bhagavato'nicchāyām api madhu-purī-gamane bhakta-vara-dvayāgraho
mukhyo hetuḥ sūcitaḥ, yasyāṁ rātrau kaṁsenādiṣṭas **tām**, tathā ca
śrī-hari-vaṁśe---niśi stimita-mūkāyāṁ mathurāyāṁ[^28] janādhipa
\[ha.vaṁ. 2.22.7\] iti \| ata evātrāpi pūrvam uktam praviveśa gṛhaṁ
kaṁsaḥ \[bhā.pu 10.36.40\] ity-ādi \| madhu-nāmnā māha-daityena pūrvam
adhiṣṭhitatayā tadīyatvena prasiddhā \| yad vā, madhu-vaṁśodbhavā
madhavo yādavā eva, teṣāṁ yā purī tasyām uṣitveti gokule prāk
śrī-kṛṣṇa-darśanasyaivāpekṣayā, tac ca vanād āgame sati vikāla eva
ghaṭetety ācayena \| kiṁ vā, vana-madhye rātrau gamanaṁ vartmā-jñānādinā
na sidhyodityādy abhiprāyeṇa \| yac ca śrī-vaiśampāyanenoktam---

> tasminn eva muhūrte tu mathurāyāḥ sa niryayau \|
>
> prītimān puṇḍarīkākṣāṁ draṣṭuṁ dānapatiḥ svayam \|\| \[ha.vaṁ.
> 2.22.103\] iti \|

tac ca kalpa-bhedād bhinnam \| yad vā, yādava-vargaiḥ saha kaṁsasya
bahula-saṅkathayā prāyo rātri-śeṣa evopasanne[^29] akrūraṁ prati tasya
preraṇayā tathaiva paryavaśyatīti dik \| mahā-matir iti
vakṣyamāṇa-mano-rathābhiprāyeṇa, rathaṁ kaṁsoddiṣṭam, āsthāya
śrī-bhagavad ārohyatvena kevalaṁ sārathitayādhiṣṭhāya āśrity aty arthaḥ
\| prakarṣeṇa vakṣyamāṇatat tan-mano-ratha-sukhādinā yayau, nandasya
gokulaṁ sarva-gopāvāsaṁ vrajam eva \|

yad vā, upanandādi-gokula-vyavacchedārthaṁ nandasyeti viśeṣaṇam,
tatraiva śrī-bhagavat-sandarśana-sambhavāt \| yad vā, nandayatīti nandaṁ
yad-gokulaṁ tat \| śleṣeṇa kraurya-rahito'pi, mahā-matir api gokulāt
śrī-kṛṣṇānayanārthaṁ bata pravṛttaḥ \| ato viparīta eveti
śrī-vādarāyaṇeḥ śokoktir iti \|\|1\|\|

kathaṁ prayayau ? tad āha---gacchann ity-ādinā nṛpety antena \| gacchan
san pathi evaṁ vakṣyamāṇa-prakāreṇa etad vakṣyamāṇam acintayat, yato
mahān bhāgo bhāgyaṁ yasya saḥ, tat kutaḥ ? bhagavati
nijāśeṣaiśvarya-prakaṭanapare śrī-kṛṣṇe paramāṁ bhaktim, upa samīpe
anāyāsata eva prāptaḥ, agnerauṣṇyavat svabhāvata eva bhaktimattvāt \|
ambujekṣaṇa iti viṣayasya iti viṣayasya parama-saundaryādinā
parama-bhakty upagatiḥ sambhāvitā, athavā svabhāvato bhakta eva, adhunā
ca gokule gacchan, evam īdṛśīṁ parāṁ bhaktim upagataḥ san, anyat samānam
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

akrūrāya namas tasmai yena kaṁso'pi sevitaḥ \|

kuto'pi vyājato draṣṭuṁ sevituṁ ca nijeśvaram \|\|

akrūra iti tair vyākhyātam \| tatrāpi **ca**-śabdaḥ samuccaye'bhipretaḥ
\| samuccayaś ca śrī-kṛṣṇasya mathurā-gamanodyameneti \| yad vā, api
ca-śabdaḥ keśi-gamana-samuccaye ubhayoḥ kaṁsādiṣṭatvāt \| yasyāṁ rātrau
kaṁsenādiṣṭaḥ, tāṁ \| tathā śrī-hari-vaṁśe, niśi stimita-mūkāyāṁ
mathurāyāṁ janādhipa \[ha.vaṁ. 2.22.7\] iti \| ata evātrāpi pūrvam
uktaṁ---praviveśa gṛhaṁ kaṁsa \[bhā.pu. 10.36.40\] ity-ādi \| yac ca
tatraivoktaṁ\--

> tasminn eva muhūrte tu mathurāyāḥ sa niryayau \|
>
> prītimān puṇḍarīkṣaṁ draṣṭuṁ dānapatiḥ svayam \|\| \[ha.vaṁ.
> 2.22.103\] iti \|

tat kalpa-bhedād bhinnam \|

yad vā, yādava-vargaiḥ saha kaṁsasya bahula-saṅkathayā prāyo rātri-śeṣa
evopasanne'krūraṁ prati tasya preraṇayā tathaiva paryavasyatīti \|
**mahatī** bhakti-rūpā **matir** yasya tādṛśaḥ sann iti
śrī-gokula-jana-vaiklavya-hetutvenārocakaṁ tat-prasthānaṁ kevalaṁ
varṇayitum anicchuḥ, tad-bhakti-bhāgāsvādam evāvalambate \| prayayau
pratasthe \| jñātatve'pi punar nandeti viśeṣaṇaṁ svasya
tad-viśiṣṭatayaiva sphūrteḥ \|\|1\|\|

mahāmatitvam evāha---**gacchann** ity-ādinā nṛpa- \[bhā.pu. 10.38.24\]
ity-antena \| **gacchann** eva **pathi** parāṁ bhaktim upagataḥ sann eva
kiṁ mayā caritam ity-ādi manoratha prakārair etat mayāpi bhagavān
drakṣyate iti manoratha-sāmānyam acintayat yato mahān bhāgas tādṛśaṁ
śrī-kṛṣṇa-kṛpā-rūpaṁ bhāgyaṁ yasya saḥ bhakteḥ parātve hetuḥ bhagavati
nijāśeṣaiśvarya-prakaṭanapare tathāmbujekṣaṇe
tādṛśatvopalakṣaṇaka-mahāmā-mādhurya-prakaṭanapare ca śrī-kṛṣṇe tat-tat
sphūrter ity arthaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭātriṁśe vyadhāt kṛṣṇo yathākrūro manorathān \|

tathā tān pūrayāmāsa tadātithyaṁ ca so'karot \|\|

kaṁsaḥ phālguna-kṛṣṇaikād aśyāṁ kṛtvaiva mantraṇām \|

preṣya keśinam akrūrām ādiśya prāhiṇod vrajam \|\|

prātaḥ keśi-vadho 'krura-prasthānaṁ nārada-stutiḥ \|

aparāhne vyoma-vadho'kruraḥ sāyaṁ vraje'viśat \|\|

tām ekādaśyā rātriṁ mahā-matir iti bhagavat-kathārcanādibhir
jāgaraṇenaivoṣitvā pāraṇam akṛtvaiva yayau \|\|1-2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.3 \|\|

kiṁ mayācaritaṁ bhadraṁ kiṁ taptaṁ paramaṁ tapaḥ \|

kiṁ vāthāpy arhate dattaṁ yad drakṣyāmy adya keśavam \|\|

**śrīdhara-svāmī (bhāvārtha-dīpikā) : apiḥ** sambhāvanāyām \| **arhate**
yogyāya \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-bhāgyam abhinandann
āha---kim iti \| **bhadram** iti sāmānyoktaṁ viśinaṣṭi---kiṁ taptam
ity-ādinā \| \[**arhate**\] yogyāya viṣṇu-bhakty-ādi-guṇa-sampannāya \|
**yat** yataḥ bhadra-karmaṇāṁ madhye **kiṁ mayā** **bhadraṁ kṛtaṁ**
**yad** yataḥ **keśavaṁ** brahma-rudrābhyām api durdarśam \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** cintitam evāha---kim
ity-ādinā sva-bandhuṣu \[10.38.23\] ity antena \| **kiṁ** katamat, evam
agre'pi, bhadraṁ yajñādisat-karma, tapaḥ sarva-bhūtābhayadāna-laksāṇam,
tac ca paramaṁ nirmāna-niṣkāmatvādinā \| yad vā, tapaścittaikāgryaṁ
paramam, śrī-bhagavad viṣayakatvāt, evaṁ paramam ity asya bhadram ity
anenāpy anvayaḥ \|

nanu, tathāpi vinā mahad anugraheṇa naitat sidhyed ity āśaṅkya
pakṣāntaraṁ cintayati-kiṁveti \| vātha athavety arthaḥ, atheti māṅgalye
vā \| arhate dānāt \| kiṁ vā, na dattam \| bhadrādīnāṁ yathottaraṁ
śraiṣṭhyam ūhyam \| yad-yasmāt bhadrādeḥ, keśavam ādi-puruṣaṁ
keśi-hantāraṁ vā drakṣyāmi \| tac cādyeti \| anyat tair vyākhyām \|

yad vā, api niśitam \| yad vā, mayety anenānvayaḥ \| mayāpi
atyantādhamenāpīty arthaḥ \| kim iti vitarke, kiṁ kṛtam ? api tu kṛtam
eveti gamyate, anyathānupapatti-nyāyāt \| tad eva manasyāha---yad iti
yataḥ, api tu na kṛtam eva yad-yasmād-bhadrādeḥ, ato draṣṭum anarho'haṁ
kṛto draṣkyāmīty arthaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nānā sañcāri-bhāvaiś cintitam
evāha---kim ity-ādinā, sva-bandhuṣu \[10.38.23\] ity antena \| tatra
savitarkam āha---kim iti \| **kiṁ** katamat **paramaṁ** **bhadraṁ**
bhagavat pūjādīnāṁ bhadra-karmaṇām api madhye paramam evaṁ paramaṁ
**tapo,** bhagavad-vratānāṁ madhye, **vā** samuccaye atha kārtsnye,
bhadrādīnāṁ yathottaraṁ śreṣṭhyam ūhya \| yad yasmād bhadrādeḥ
**keśavaṁ** parama-durdarśānāṁ brahma-rudrādīnām apīśvaraṁ
**drakṣyāmi,** tac cādyeti \| anyat taiḥ \|

tatra yogyāya mahā-bhāgavatāyety arthaḥ \| yad pūjyāya, tasmād evety
arthaḥ \| mamāpīty anvayaḥ garhitenāpi mayety arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saharṣa-vitarkam
āha---kim iti \| apiḥ sambhāvanāyām \| arhate yogyāya \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.4 \|\|

mamaitad durlabhaṁ manya uttamaḥ-śloka-darśanam \|

viṣayātmano yathā brahma- kīrtanaṁ śūdra-janmanaḥ \|\|

**śrīdhara-svāmī (bhāvārtha-dīpikā) :** svasya kṛṣṇasya
darśane'sambhavam āśaṅkya punaḥ sambhāvayati---**mamaitad** iti dvayena
\| **viṣayātmano** viṣayāviṣṭa-cittasya \| **śūdrāj janma** yasya, tasya
**brahma-kīrtanaṁ** vedoccāraṇaṁ **yathā** iti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat kiṁ yad
**uttamaśloka-darśanam** iti \| **śūdra-janmana**
iti---aśrauta-janmatvāc chūdrasya \| gāyatryā brāhmaṇam asṛjat triṣṭubhā
rājanyaṁ jagatyā vaiśyaṁ na kenacic chūdram iti \| śūdras tu
vedākṣaroccaraṇāc ca śūdraś cāṇḍālatāṁ vrajet iti smṛteḥ \| śūdratvād
api papatīty āśayaḥ \| etat īdṛśaṁ tat-tad-bhadrācaraṇādi-sādhyam \| yad
vā, ādhunikam **uttama-śloka-darśanam** \| yad vā,
svānubhava-mātra-vedya-māhātmyatā-vivakṣayādāv etad ity uktam \|
**uttamaḥ** sa-sārākhya-tamo-nirasanaḥ **ślokaḥ** yaśo yasya, tasya
tasya darśanaṁ mama mat-sambandhe **durlabham** \| sādhana-bāhulyaṁ yadi
syāt tadāpi janmāntara eva labhyaṁ manye \| kutaḥ ? **viṣayātmanaḥ**
prārabdha-vaśena viṣaya-tādātmyaṁ prāptasya \| anurūpo
dṛṣṭānto---**yathā** iti \| **śūdra-janmana** iti---sādhana-bāhulye sati
vipra-janmany eva tat syāt \| karma-śūdrasya tu prāyaścitta-viśeṣeṇeha
janmany api syād iti \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : viṣayātmanaḥ**
**śūdra-janmano** **yathā brahma-kīrtanaṁ** brahma bhāgavataṁ
brahma-sammitam \[bhā.pu.1.3.40\] iti likhitatvāt, viṣayātmana iti
vaiṣṇava-śūdra-vyāvṛtti-param \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad
evābhivyañjayati---**mama** iti \| etad **uttama-śloka-darśanam** \| yad
vā, nigūḍhatvādi-māhātmya-vivakṣayādau sāmānyenaitad uktvā paścān
nirdiśati---uttameti \| uttamaḥ sarvotkṛṣṭaḥ \| yad vā, uttamaḥ
saṁsārākhya-tamo-nirasanaḥ śloko yaśas tat-kīrtanādikam api yasya, tasya
darśanaṁ mama **durlabha**-sambhāvyaṁ **manye** \| kutaḥ ?
**viṣayātmanaḥ** \| durlabhatve dṛṣṭāntaḥ\--**yathā** iti \|
**śūdra-janmana** iti śūdra-jāter ity arthaḥ \| sarveṣām eva śūdrāṇāṁ
veda-pāṭhe'nadhikārāt \| na ca vaktavyaṁ vipravat sat-karmādi-yuktaḥ
śūdraḥ saṁgṛhītaḥ, karma-śūdro vipra-kulajo vyavacchinna iti
strī-śūdra-dvija-bandhūnāṁ trayī na śruti-gocarā \[bhā.pu 1.4.25\]
ity-ādi-vacanāt tasya svata eva tad-adhikārād iti \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punaḥ sa-dainyam
āha---**mama** iti \| etad īdṛśaṁ tat-tad-bhadrācaraṇādi sādhyaṁ \| yad
vā, ādhunikam **uttamaḥ-śloka-darśanaṁ** \| yad vā, svānubhāva-mātraṁ
vedya-māhātmyatā-vivakṣayā ādāv etad ity uktvā vāg-gocaratve kriyamāṇe
tu yat kiñcid evoktaṁ syād ity abyhiprāyeṇa paścāt tādṛśānām
a-viśeṣaṇena sāksāḍ api nirdiśati uttamaḥ saṁsārākhya-tamo nirasanaḥ
ślokaḥ yaśo'pi yasya, tasya darśanaṁ mama mat-sambandhe **durlabhaṁ**
sādhanaṁ bāhulyaṁ yadā syāt, tadāpi janmāntaraṁ eva labhyaṁ **manye** \|
kutaḥ ? **viṣayātmanaḥ** prārabdha-vaśena viṣaya-tādātmyaṁ prāptasya \|
anurūpo dṛṣṭāntaḥ\--**yathā** iti \| **śūdra-janmana** iti \| yathā
tasya tad bahulye sati vipra-janmany eva na syāt, tadvat karma-śūdrasya
tu prāyaścitta-viśeṣeṇeha janmany api syād iti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : durlabhaṁ** sādhana-bāhulyaṁ yadi
syāt, tadāpi janmāntara eva labhyaṁ **manye** \| kutaḥ ?
**viṣayātmanaḥ** prārabdha-vaśena viṣaya-tādātmyaṁ prāptasya anurūpo
dṛṣṭānto---**yathā** iti \| **śūdra-janmana** iti \| yathā tad-bāhulye
sati vipra-janmany eva tat syāt, tadvat \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : mama etad durlabham** ity-ādi
\| **viṣayātmanaḥ śūdra-janmano yathā brahma-kīrtanaṁ** brahma vedas
tat-svarūpaṁ yac chrī-bhāgavatādi tat-kīrtanam \| viṣayātmana iti
vaiṣṇava-śūdra-vyāvṛtti-param, tasya vaiṣṇavatvāt \| kadācid ayam
anurāgād eva tat paṭhati, tena mamānurāgaś cet tathā bhavati, tadā tad
api ghaṭeta \| anyathā śūdra-janmana ity eva siddhe viṣayātmana iti
viśeṣaṇa-vaiyarthyam \|\|4.7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dainyāmbudhau nipatann
āha---**mama** kīdṛśasya? **viṣayātmanaḥ** viṣayāviṣṭasya śūdra-jāter
veda-kīrtanam iva \| ubhayatraivānarhatvaṁ dhvanitam \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.5 \|\|

maivaṁ mamādhamasyāpi syād evācyuta-darśanam \|

hriyamāṇaḥ kāla-nadyā kvacit tarati kaścana \|\|

**śrīdhara-svāmī (bhāvārtha-dīpikā) :** yad vā, maivaṁ, kintv
**adhamasya** nīcasyāpi **mama syād** **eva** \| kutaḥ ? ity ata
āha---**hriyamāṇaḥ** **kāla-nadyā** iti \| ayaṁ bhāvaḥ---yathā nadyā
hriyamāṇānāṁ tṛṇādīnāṁ madhye **kiñcit kadācit tarati** kūlaṁ prāpnoti,
tathā karma-vaśena **kālena hriyamāṇānāṁ** jīvānām api madhye kaścit
tared iti sambhavatīti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣāntaram āha---*yad vā*
iti \| maivaṁ, kṛṣṇa-darśanaṁ mama bhaviṣyaty eva ity āha---*kintv* iti
\| hetum āśaṅkate---*kuta* iti \| *ity ata* ity atra \| atrāśayam
āha---*ayaṁ bhāva* iti \| *kiñcit* tṛṇādi **tarati** taṭe lagati \|
kadācid vāyv-ādi-vivartanādinety arthaḥ \| **kaścid**
bhagavad-anugṛhītaḥ \| mati-dhṛtibhyām āha---**maivam** iti \|
**adhamasya** iti tat-sandarśanākhila-sādhana-rāhityaṁ tad vaiparītyaṁ
coktam \| tathāpy **acyutasya** sad-bhajanābhāve'pi kṛpālutādi-māhātmyāc
cyuti-rahitasya śrī-kṛṣṇasya darśanaṁ tan-māhātmya-balāt syād evety
arthaḥ \| sambhāvanāyā liṅ \| atra
nidarśanam---tat-tat-karma-bhoga-kāla-pravāheṇa saṁsāryamāṇe'pi
**kvacit** sāṅketya nāmādi-nimitte sati kaścanājāmilādi-sadṛśas
**tarati** tat-kūlāyamānaṁ bhagavantaṁ prāpnoti \| yathā kathañcit
tad-abhigamanādau sati pūtanādi-sadṛśo vā nadī-rūpakeṇa yathā tad
dhriyamāṇas tṛṇādir anukūla-vātādi-nimitte sati tarati tadvad iti
vyañjitam \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **adhamasya** iti
tat-sandarśanākhila-sādhana-rāhityaṁ tad-vaiparītyaṁ coktam \| tathāpy
**acyutasya** nirupādhikṛpālutvādi-māhātmyāc cyuti-rahitasya
śrī-kṛṣṇasya **darśanaṁ** tan-māhātmya-balāt syād evety arthaḥ \|
sambhāvanāyāṁ saptamī \| atrānurūpam arthāntaram
upanyasyati---**hriyamāṇa** iti \| pāravaśyena sva-sāmarthya-rāhityam
uktam \| **kvacit** kasmiṁścit sat tīrthādau kāla-viśeṣe vā **kaścana**
janas **taret**, tac ca yathā kevalaṁ śrī-bhagavat-kṛpā-prabhāveṇaiva,
tathedam api sambhaved iti bhāvaḥ \| evaṁ sandarśanaṁ sambhāvya tataś ca
kāryaṁ praṇāmaṁ vibhāvya tena hi sva-kṛtārthā manyate \|\|5\|\|

---------------------------------------------------------------------------------------------------------------------

maivaṁ mamādhamasyāpi syād evācyuta-darśanam \|

hriyamāṇaḥ kāla-nadyā kvacit tarati kaścana \|\|

**jīva-gosvāmī (laghu-vaiṣṇava-toṣaṇī) :** mati-dhṛtibhyām
āha\--**maivam** iti \| **adhamasya** iti
tat-sandarśanākhila-sādhana-rāhityaṁ tad-vaiparītyaṁ coktam \| tathāpy
**acyutasya** tad-bhajanābhāse'pi kṛpālutādi-māhātmyāc cyuti-rahitasya
śrī-kṛṣṇasya **darśanaṁ** tan-māhātmya-balāt syād evety arthaḥ \|
sambhāvanāyāṁ liṅ \| atra nidarśanaṁ
cintayati---tat-tat-karma-bhoga-kāla-pravāheṇa saṁsāryamāṇo'pi kvacit
sāṅketya-nāmādi-nimitte sati **kaścana** ajāmilādi-sadṛśas **tarati**
tat-kūlāyamānaṁ śrī-bhagavantaṁ prāpnoti yathā kathañcit
tad-abhigamanādau sati pūtanādi-sadṛśe vā \| **nadī**-rūpakeṇa yathā
tad-dhriyāmāṇaḥ tṛṇādir anukula-vātādi-nimitte sati tarati, tadvad iti
vyañjitam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : acyutasya** sad-bhajānābhāve'pi
kṛpālutādi-māhātmyāc **cyuti**-rahitasya śrī-kṛṣṇasya **darśanaṁ**
tan-māhātmya-balāt syād evety arthaḥ \| atra nidarśane
tat-tat-karma-bhoga-kāla-pravāheṇa saṁsāryamāṇo'pi kvacit
sāṅketya-nāmādi-nimitte sati **kaścana** ajāmilādi-sadṛśas **tarati**,
tat-kūlāyamānaṁ bhagavantaṁ prāpnoti \| yathā kathañcid abhigamanādau
sati pūtanādi-sadṛśo vā \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : maivam** iti \|
mati-dhṛtibhyāṁ dainyaṁ sammardyāha---**mama** iti \| **syād eva** syād
apīty arthaḥ \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.6 \|\|**

mamādyāmaṅgalaṁ naṣṭaṁ phalavāṁś caiva me bhavaḥ \|

yan namasye bhagavato yogi-dhyeyāṅghri-paṅkajam \|\|

**śrīdhara-svāmī (bhāvārtha-dīpikā) :** ato'nayā pravṛttyaiva
mamāmaṅgalaṁ dhruvaṁ naṣṭam eveti jñāyate \| bhavo janma ca sa-phalaṁ
jātam iti \| yad yato namaskariṣyāmi \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ kāla-vaśena
taraṇa-sambhavāt \| **amaṅgalaṁ** sarvo'py antarāyaḥ \| yogibhir api yad
dhyeyam eva tan namasye sākṣātkṛtya namasyāmīty arthaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yad vā, tad adhunā
tat-kāruṇya-mahimṇā mamādhamatvam apagatam ity āha---mameti \| amaṅgalam
aśubha-dṛṣṭaṁ mumukṣādinā yogibhir dhyeyaṁ hṛdi cintyaṁ yad
aṅghri-paṅkajam, tat sākṣān namasye, tac ca bhagavato nijāśeṣaiśvaryaṁ
prakaṭayata ity arthaḥ \| paṅkajam ity ekatve'pi dvitvaṁ
nitya-yugalatvāt sidhyed eveti pūrvam uktam eva \| yad vā, eka-vacanena
kiñcin namanam evābhipretam, amaṅgalaṁ satyaṁ naṣṭam evety etasya
\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ niścityaiva sa-garvam
āha---mameti \| amaṅgalaṁ tad-darśane sarvo'py antarāyaḥ \| yad iti
krameṇāvirbhāvanā śrī-bhagavat-kāruṇyasyaiva prabhāveṇeti bhāvaḥ \|
yogibhir eva dhyeyam eva ca yad-aṅghri-paṅkajaṁ tan namasye sākṣātkṛtya
namasyāmīty arthaḥ \| tac ca bhagavataḥ nijāśeṣaiśvaryaṁ prakaṭayataḥ
śrī-kṛṣṇasyety arthaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ niścitya sa-garvam
āha---**mamādya** iti \|\|6\|\|

**\...**

**\|\| 10.38.7 \|\|**

kaṁso batādyākṛta me'tyanugrahaṁ

drakṣye'ṅghri-padmaṁ prahito'munā hareḥ \|

kṛtāvatārasya duratyayaṁ tamaḥ

pūrve'taran yan-nakha-maṇḍala-tviṣā \|\|

**śrīdhara-svāmī (bhāvārtha-dīpikā) :** amaṅgala-nāśe sūcakāntaram
āha---kaṁsa iti \| batety āścarye \| ati-khalaḥ kaṁso'pi mamātyantam
anugrahaṁ kṛtavān \| yato'munā kaṁsena prahito harer aṅghri-padmaṁ
drakṣye drakṣyāmīti \| pūrve'mbarīṣādayas tamaḥ saṁsāram ataraṁs tīrṇāḥ
\|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** amaṅgala-nāśae
sandehābhāvam āha---yato'nugrahāt \| tejasā tamas taraṇasya niyatatvād
iti bhāvaḥ \| sambhāvitaśrī bhagavat kāruṇyasyaiva lakṣaṇaṁ savismayam
āha---kaṁsa iti \| anugrahaṁ mamābhīṣṭasācivyam \| yan
nakha-maṇḍalatviṣā tat-kāntyā tat-sphūrti-mātreṇaivātaran, āstāṁ
tad-bhaktivārteti bhāvaḥ \| etena narākṛti-vigrahasya sanātanatvaṁ
vigrahāntarāṇāṁ tad antararbhāvaś ca labhyate \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yad vā,
sambhāvita-śrī-bhagavat-kāruṇyasyaiva lakṣaṇam āha---kaṁsa iti \| harer
ity amaṅgala-haraṇādy abhiprāyeṇa, tatrāpi kṛtāvatārasyeti
bhagavattā-prakaṭanam abhipretam \| atarann ity anena tamasaḥ
samudratvaṁ dhvanitam, ata eva duraty ayaṁ dustaraṁ yasyāṅgri-padmasya
nakhānāṁ maṇḍalaṁ samūhaḥ \| kiṁ vā, nakhasyaikasya maṇḍalaṁ bimbaṁ
tasya tviṣā eka-kāntyā īṣadbhaktyety arthaḥ, sa vai manaḥ
kṛṣṇa-padāravindayoḥ \[bhā.pu 9.4.8\] ity ādy uktyāmbarīṣasya tad
anuganām api śrī-kṛṣṇa-bhaktir eva voddhavyā, teṣāṁ tad
eka-niṣṭhatvābhāve ca sati, tatrāpi kṛtāvatārasyeti paścād yojyam \|

yad vā, yadity asya pūveṇānvayaḥ \| kṛtāvatārasya
vāmana-rāmādi-rūpasyāpi nakha-maṇḍalatviṣā, ayañcāvatārī sākṣād dharir
eva, ato'syāṅgri padmaṁ yad-drakṣya ity arthaḥ \| anyat tair vyākhyātam
\| yad vā, tamo'jñānaṁ mumukṣādi-durvāsanāmūlam \| pūrve vaiṣṇavā
munayaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
sambhāvita-śrī-bhagavat-kāruṇyasyaiva laksāṇaṁ savismayam āha \| kaṁsa
iti \| tair vyākhyātaṁ tatrāpi-śabdāt bhagavat-kāruṇyaṁ vinodaṁ vinā na
sambhavatīti bhāvaḥ \| anugrahaṁ mamābhīṣṭa-sācivyam ity artha iti \|
kiṁ vā, harer ity amaṅgala-haraṇābhiprāyeṇa kṛtāvatārasyeti tatrāpi
samprati sakala-loka-kṛpārtha-prākaṭyābhiprāyeṇa \| yasyāṅghri-padmasya
nakha-maṇḍalaṁ tad vimvaṁ tasya sviṣā ekayāpi kāntyā
tat-sphūrti-mātreṇāpi pūrve tad-bhaktyaivātaran āsatāṁ tāvat teṣāṁ
bhajanāntarāṇīti bhāvaḥ \| iti śrī-narākṛti-vigrahasya sanātanatvaṁ
vigrahāntarāṇāṁ tad antarbhāvaś ca laśyate \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, kaṁsena
bhagavatprātikūlya nirdiṣṭasyāpi mamātyantamānukūlyaṁ phalato
'bhūdityaḥa, kaṁsa iti \| vatetyāścarye \| khalo 'pi kaṁsaḥ
adyātyanugraham akṛta \| yato 'munā prahitaḥ preṣitaḥ \| pūrve
'mbarīṣādayaḥ tamaḥ saṁsāram ataran tīrṇāḥ \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\
\|\| 10.38.8 \|\|**

yad arcitaṁ brahma-bhavādibhiḥ suraiḥ

śriyā ca devyā munibhiḥ sa-sātvataiḥ \|

go-cāraṇāyānucaraiś carad vane

yad gopikānāṁ kuca-kuṅkumāṅkitam \|\|

**śrīdhara-svāmī (bhāvārtha-dīpikā) :** aṅghri-padmaṁ
vibhāvayati---**yad** iti \| **brahmādibhir arcitam** iti paramaiśvaryam
āha---**śriyā ca** iti saubhāgyātiśayam \| **munibhir** bhakta-sahitair
iti parama-puruṣārthatvam \| **go-cāraṇāya** iti kṛpālutvam \| **yad
gopikānām** iti prema-mātra-sulabhatvam \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vibhāvayati* cintayati \|
yad *aṅghri-padmaṁ* sarva-jagat kartuḥ pūjyagatvena paramaiśvaryam \|
atisundaratā lakṣmīto'dhikā na kutrāpy asti tat-pūjyatvena
saubhāgyasyādhikyaṁ sphuṭam eva \| **munibhir** manana-niṣṭair
jīvan-muktair mumukṣu-sahitaiḥ taiḥ svargādivad anapekṣyatvāt
parama-puruṣārthatā \| kṛpā-vaśena gavāṁ tṛṇādy-aśanārthaṁ tad-anucarat
jāti-varṇāśrama-dharmādy-apohenāpi gopikābhiḥ kevalaṁ premṇaiva
tat-sparśānandam anubhūyata ity arthaḥ \| **yad** iti atra
yac-chabdhasya vākyāntimatvāt tac-chabdān apekṣayaiva yojanā syād iti
pūrveṇa yugmakaṁ na kṛtam \| tad uktaṁ kāvya-prakāśe---yac-chabdas
tūttara-vākya-padārtha-gatatvenopapatteḥ sāmarthyāt
pūrva-vākyārtha-gatasya tac-chabdasyopādānaṁ nāpekṣate \[kā.pra. 7.4
(udāharaṇa 187)\] iti \| tataś ca prapañcādhikāribhir
yad-aṅghri-padmārcitam \| mati-buddhi-pūjārthebhyaś ca iti vartamāne
ktaḥ \| ktasya ca vartamāne iti ṣaṣṭhy-abhāvas tv ārṣaḥ \| tair
āgamokta-mārgeṇa sadopāsyamānam iti \|

etad eva draḍhayituṁ krameṇa tac-chiraspadais tad-adhaspadair api tādṛg
upāsyatvam āha---**śriyā** iti vaikuṇṭha-parikarāṇām upalakṣaṇam \|
**munibhir** iti prapañcastha-sarva-bhakta-grāhakam \| tatra munibhiḥ
śruti-purāṇādy-anusāribhiḥ \| siddhaiḥ sādhakaiś ca **sa-sātvataiḥ**
pāñcarātrika-sahitaiḥ \| tat-sāhityam atra tasyāvaśyakatvābhiprāyeṇa \|
tad eva yasyotkarṣa-pratipādanāya tad idaṁ trayam uktaṁ \| tasya
gokulasya paramotkarṣaṁ darśayati---**gocāraṇāya** ity ardhena \|
**yat** teṣām āgama-mārgeṇa dhyātvārcitaṁ, tad eva svayaṁ **gocāraṇāya
anucaraiś carad** bhavati \| tad apy āstāṁ gopikānāṁ
**kuca**-nirmālya-rūpaiḥ **kuṅkumair aṅkitaṁ** bhavatīty aho
paramāścaryam iti bhāvaḥ \| \"ācitam\" iti pāṭhe vyāptam ity arthaḥ \|
tad evaṁ prāyo devarṣi-mukhād rāsa-śravaṇena kevalaṁ tat-prema-sulabham
eva cintitaṁ, na tu rati-keli-maya-viśeṣam iti tad-dāsyabhāve'smin na
rasābhāsatvaṁ \|

kiṁ vā, gopikānāṁ tam atibālaṁ vātsalyād vakṣasi lālayantīnāṁ jyāyasīnāṁ
kāsāñcid ity arthaḥ \| gopikā apy atropalakṣaṇam eva gopālādīnām iti
jñeyam \| seyam asya gokula-mahima-sphūrtis
tad-ābhimukhya-prabhāveṇaiveti dhyeyam \|\|8\|\| \[atra viśvanāthaḥ\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : brahma**-bhavādibhiḥ
**śriyā ca yad arcitaṁ** **tad** **gopīnāṁ kuca-kuṅkumācitam** ity aho
gopikānāṁ saubhāgyam iti \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
nija-janma-sāphalya-pradarśanārtham aṅghri-padmaṁ varṇayati---**yad**
iti \| **arcitaṁ** arcyamānam ity arthaḥ \| yad vā,
atīta-nirdeśo'dhunātra teṣāṁ tad-arcanāśakteḥ \| **ādi**-śabdād
indra-candrādayaḥ \| **devyā** iti brahmādi-devānāṁ parama-pūjyayā
tat-tat-sampatti-prada-kṛpā-kaṭākṣayā mahā-vibhūtimayyā mahā-lakṣmyā
ekāvatāra-rūpayety arthaḥ \| **munibhir** ātmārāmais tasyāṁ śriyām apy
apekṣā-rahitaiḥ \| **sātvata-sahitair** iti munīnām api
sātvata-varga-kṛpayaiva tat-saṅgaty-arcana-siddheḥ \| **anucarair**
gopaiś cārcitaṁ tad api na sadā sarvatrety āha---**gocāraṇāya** vane
śrī-vṛndāraṇye **carad** iti \| **kuca-kuṅkumenāṅkitaṁ** lāñchitaṁ yathā
syāt, tathā gopikānāṁ gopikābhir apy **arcitam** \| \"ācitam\" iti pāṭhe
vyāptam ity arthaḥ \| atīta-nirdeśaḥ sadārcitatvasyābhiprāyeṇa \|

yad vā, priya-sakhatayā gopānāṁ pāda-padmārcane tādṛśa-tātparyābhāvād
arcitam ity atra na yojyam, evam uttaratrāpi \| iti
**gopī-kuca-kuṅkumāṅkitatvenāṅghri-padmasya** parvata
utkarṣa-viśeṣa-vivakṣayā yad ity asyānte punar uktiḥ, itthaṁ brahmādīnāṁ
yathottaraṁ śraiṣṭhyaṁ draṣṭavyam \| tatrādi-śabda-gṛhītā indrādayas
tyājyā gauṇatvāt, ata eva teṣāṁ sākṣād anirdeśaḥ \| anyat tair
vyākhyātam \|

yad vā, **brahmādibhir** iti parama-devatātvaṁ parameśvaratvaṁ ca,
**śriyā** iti parama-vibhūtimayatvaṁ saubhāgya-bharavattvaṁ ca \|
**munibhir** iti parama-puruṣārthādhikyam, **sātvatair** iti
ātma-pradatvena paramaudāryaṁ bhakty-eka-labhyatvaṁ ca \| **gocāraṇāya**
iti parama-sakhya-viśeṣo vinoditvaṁ ca, **yad gopikānām** iti paramaṁ
saundaryaṁ vaidagdhyaṁ prema-viśeṣa-vistārakatvaṁ coktam, paraṁ ca
śrī-bhāgavatāmṛtottara-khaṇḍe vistārya vyākhyātam eva \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punas tasyāṅghri-dvandvasya
mahimādhikyam anusandadhānas tādṛśasyāpi prema-vaśyatva-guṇaṁ smaran taṁ
ca gokulasyāpi paramotkarṣa-vyañjakatayā paryavasāyayan sa-camatkāram
āha\--**yad** iti \| pūrvavad atra ca yac-chabdasya
vākyāntimatvāt-tacchabdān apekṣayaiva yojanā syād iti pūrveṇa yugmakaṁ
na kṛtaṁ, tad uktaṁ kāvya-prakāśe---\"yat\"-chabdas
tūttara-vākya-padārtha-gatatvenopapatteḥ sāmarthyāt
pūrva-vākyārtha-gatasya \"tat\"-chabdasyopādānaṁ nāpekṣate \[kā.pra. 7.4
(udāharaṇa 187)\] iti \| tataś ca prapañcādhikāribhir brahmādibhiḥ
suvair yad aṅghri-padmam arcitam iti mati-buddhī tyā ādinā vartamāne
ktaḥ \| ktasya ca vartamāna iti ṣaṣṭhyāvastvārthaḥ \| tair
āgamokta-mārgeṇa sadāpāsyamānam iti \| tad evaṁ
brahmādi-kartṛka-sadopāsyatvam uktvā tad eva draḍhayituṁ krameṇa
tac-chiraspadais tad-adhas-padair api tādṛg upāsyatvaṁ darśayati \|
**śriyā** ca devyesyādinā \| **śriyā** iti vaikuṇṭha-parikarāṇām
upalakṣaṇam \| **munibhir** iti prapañcastha-sarva-bhakta-grāhakam \|
tatra **munibhiḥ** śruti-purāṇādy-anusāribhiḥ siddhaiḥ sādhakaiś ca
**sa-sātvataiḥ** pāñcarātrika-sahitais tat-sāhityam atra
tasyāvaśyakatvābhiprāyeṇa \| tad evaṁ yasyotkarṣa-pratipādanāya ca tad
idaṁ trayam uktaṁ \| tasya gokulasya paramotkarṣaṁ
darśayati---**gocāraṇāya** ity ardhena \| **yat** teṣām āgama-mārgeṇa
dhyātvārcitaṁ, tad eva svayaṁ gocāraṇāya **anucarair** **carad**
bhramati, tad apy āstāṁ gopikānāṁ **kuca**-nirmālya-rūpaiḥ **kuṅkumair
aṅkitaṁ** bhavatīty aho paramāścaryam iti bhāvaḥ \| \"ācitam\" iti pāṭhe
vyāptam ity arthaḥ \| tad evaṁ prāyo devarṣi-mukhād rāsa-śravaṇena
kevalaṁ tat-prema-sulabham eva cintitaṁ, na tu rati-keli-viśeṣa-mayam
iti tad dāsya-bhāve'smin na rasābhāsatvaṁ \|

kiṁ vā, gopikānāṁ tam atibālaṁ vātsalyād vakṣasi lālayantīnāṁ jyāyasīnāṁ
kāsāñcid ity arthaḥ \| gopikā apy atropalakṣaṇam eva gopālādīnām iti
jñeyam \| seyam asya gokula-mahima-sphūrtis
tad-ābhimukhya-prabhāveṇaiveti jñeyam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : yad arcitaṁ
brahma-bhavādibhir** ity-ādi \| **yad brahma-bhavādibhiḥ** **suraiḥ**
**śriyā ca devyā munibhiḥ** **sātvatā** bhāgavatās tat-sahitaiḥ \| tac
chrī-caraṇāravindaṁ **gopikānāṁ kuca-kuṅkumārcitam** ity aho gopikānāṁ
saubhāgyam iti bhāvaḥ \|\|8.9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ 188):**
athāyogya-vibhāva-saṅgatyābhāsatvam udāhriyate \|
tatrāyogyoddīpana-saṅgatyā yathā **yad-arcitam** ity-ādau, **yad
gopikānāṁ kuca-kuṅkumāṅkitam** iti \|

atrānena rahasya-līlā-cihnena dāsānusandhānāyogyena dāsya-bhāva-maya
ābhāsyate \| samādhānaṁ ca \| atrāsya
bhakti-mātra-sulabhatva-cintane'bhiniveśaḥ \| na tu
tādṛśa-līlā-viśeṣānusandhāne \| yathoktaṁ ṭīkāyām---yad gopikānām iti
prema-mātra-sulabhatvam ity etat \| tato'nanusandhāyaiva tad-viśeṣaṁ
bhakti-mātrodvalakatvena nirdiṣṭatvān na doṣa iti \| evaṁ samarhaṇaṁ
yatra \[bhā.pu. 10.38.17\] ity-ādikaṁ vyākhyeyam \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yad** aṅghri-padmaḥ
**brahmādibhir** anupahatair gandha-mālyādibhir **arcitaṁ** pūjyata ity
arthaḥ \| "mati-buddhi-pūjārthebhyaś ca\" iti vartamāne ktaḥ
ṣaṣṭhy-abhāva āryaḥ \| **go-cāraṇāya** **anucaraiḥ** saha **carat**
gavāṁ paścāc carad ity arthaḥ \| yasyānucarā brahmādayas
tad-aṅghri-padmaṁ gavām anu caraṁ yasyārcakā brahma-bhavādayas tad
**gopikānāṁ** tu **kuco**cchiṣṭa-**kuṅkumā**svādakam ity
utkarṣa-paramāvadhiḥ \| "kuṅkumācitam\" "kuṅkumārcitam\" iti
pāṭha-dvayam \| na ca atrākrūreṇa dāsena sva-prabhor
ujjvala-rasāsvādanaṁ rasābhāsatvād anucitam iti vācyam, vākyasyāsya
svagatatvāt \| svagatoktyā hi pitrādayo'pi harṣāt putrādīnāṁ
śṛṅgāra-rasam anumodayanto dṛṣṭāḥ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.9 \|\|**

drakṣyāmi nūnaṁ sukapola-nāsikaṁ

smitāvalokāruṇa-kañja-locanam \|

mukhaṁ mukundasya guḍālakāvṛtaṁ

pradakṣiṇaṁ me pracaranti vai mṛgāḥ \|\|

**śrīdhara-svāmī (bhāvārtha-dīpikā) :** manorathāntaraṁ
karoti\--**drakṣyāmi** iti \| śobhamānau **kapolau** **nāsikā** ca
yasmiṁs tat \| **smita**-sahito'**valoko** yasmin, **aruṇa-kañja**val
**locane** yasmin, tac ca tac ca mukham \| **guḍālakāvṛtaṁ**
vakra-keśāvṛtam \| tadānīm eva śubha-sūcakaṁ dṛṣṭvātihṛṣyann
āha---**pradakṣiṇam** iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito'py adhikaṁ manorathaṁ
karotīty āha---manorathāntaram iti \| guḍā nivikā alakāḥ kuntalās tair
āvṛtam \| yad vā, gūḍā aṅgulikās tadvad vakrāḥ \| yad vā, guḍa
ikṣu-vikāras tadvat snigdhāḥ \| guḍa piṇḍekṣuvikṛtau snuhy aṅgulikayor
guḍā iti yādavaḥ \| vai-śabdād anye'pi śubha-sūcakā bhāradvājādayo
grāhyāḥ \| tad uktam---

> bhāradvājo mayūraś ca śukaś ca garuḍas tathā \|
>
> eteṣāṁ darśanaṁ puṇyaṁ gatau vāme viśeṣataḥ \|\|

iti jyotiṣe \| itthaṁ sahaja-dāsyenādau pādābja-darśanaṁ vibhāvya tata
eva premodrekeṇa lobhāc-chrī-mukha-darśane'pi manorathaṁ
karoti---drakṣyāmīti \| atra mṛgā iti ayugma-vaiśiṣṭyārtham \|
kṛṣṇa-mṛga-sahitāś eti jñeyam \| tad uktaṁ śakuna-tantre---

> puṇyena gatyā gavayā ayugmāḥ pradakṣiṇaṁ gaura-mṛgāś caranti \|

samā na śastā na ca vāmayātāḥ kṛṣṇair vimiśrā na bhavanti duṣṭā \|\| iti
\|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ sahaja-dāsyenādau
pādābja-darśanaṁ vibhāvya tata eva bhakty udrekeṇa
lobhācchrī-maukha-darśaṇe'pi mano-rathaṁ karoti---drakṣyāmīti \| nūnaṁ
vitarke niścaye vā \| mukundasyeti pūrva-kṛta-niruktyā śrīdantānāṁ
kunda-sādṛśyena smita-kṛtatadīṣad vikāśena ca śrī-mukhasya
śrī-saundaryam evādhikaṁ darśitam, tad darśanam eva sannimitta-darśanena
niścinoti, mama pradakṣiṇaṁ yathā syāt-tathā, amī ime sākṣād ity arthaḥ
\| ratha-nirghoṣeṇa dūravartitvād adaḥ-śabda-prayogaḥ \| vai iti pāṭhe
vyaktam ity arthaḥ \| yad vā, hetau yasmād ity arthaḥ \| mṛgā ity
aviśeṣeṇoktā api ayugmā gaurā jñeyāḥ, tathā ca śākuna-tantre---

> puṇyena gatyā gavayor ayugmāḥ[^30]
>
> pradikṣiṇaṁ gaura-mṛgāḥ prayānti \|
>
> samā na śastā na ca vāmayātāḥ

kṛṣṇair vimiśrā na bhavanti duṣṭāḥ \|\| iti \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ sahajadāsyenādau
pādābja-darśanaṁ vibhāvya tata eva premodrekeṇa lobhāt
śrī-mukha-darśane'pi manorathaṁ karoti \| draṣyāmīti \| nūnaṁ niścaye \|
mukundasyeti pūrvakṛta-niruktyā śrīdantānāṁ kunda-sādṛśyena
smita-kṛtatadīṁṣadvikāśena ca śrī-mukhasya saundaryamevādhikaṁ darśitaṁ
tan niścaye hetuḥ mama pradakṣiṇaṁ yathā syāt tathāmī sākṣād ity arthaḥ
\| ratha-nirghoṣeṇa dūravartitvādadaḥśabda-prayogaḥ \| vai iti pāṭhe
vyaktam ity arthaḥ \| pradakṣiṇam iti \| atra mṛgā ayugma-vaiśiṣṭyārthaṁ
kṛṣṇa-mṛga-sahitāśceti jñeyaṁ tathā ca śākuna-tantre \| puṇyena gatyā
gavayor ayugmāḥ pradakṣiṇaṁ gaura-mṛgāścaranti \| samā na śastā na ca
vāmayātāḥ kṛṣṇair miśrā na bhavanti duṣṭāḥ iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śubhaśakunaṁ
paśyanmanorathasiddhiṁ niścinoti, drakṣyaṁīti \| nūnaṁ niścitameva
guḍālakāvṛtaṁ kuṭilakuntalāvṛtaṁ, yataḥ pradakṣiṇam iti \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.10 \|\|**

apy adya viṣṇor manujatvam īyuṣo

bhārāvatārāya bhuvo nijecchayā \|

lāvaṇya-dhāmno bhavitopalambhanaṁ

mahyaṁ na na syāt phalam añjasā dṛśaḥ \|\|

**śrīdhara-svāmī (bhāvārtha-dīpikā) :** punar apy anyac cintayati---apy
adyeti \| **iyuṣaḥ** prāptavataḥ **lāvaṇyasya** **dhāmā**śrayas tasya
**viṣṇoḥ** \| yad vā, viṣṇor lāvaṇya-yuktaṁ yad dhāma vapuḥ, tasya \|
**upalambhanaṁ** darśanaṁ **bhavitā** bhaviṣyati \| **api** yady evaṁ
syāt, tarhi **mahyaṁ** mama **dṛśo** locanasya **phalaṁ na syād** iti
**na**, api tu syād evety arthaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idānīm anyat tato'py
adhikaṁ smaratīty āha---*punar* iti \| lāvaṇyādhikaraṇatvoktiḥ śarīre
saṅgacchate na tvā ātmanītya svārasyād āha---*yad vā* iti \| yady evaṁ
syād yadi darśanaṁ syāt \| *ity artha* iti---dvau naṣau prakṛtārthaṁ
gamayataḥ iti vāmanokteḥ \| lunāti chinatti draṣṭṝṇāṁ ceto haratīti
lavaṇaṁ saundaryaṁ tad evādhikaṁ lāvaṇyam iti lāvaṇyaṁ tv atisaundarye
chede madhuvane tathā iti nirukteḥ \|

nanu, tad-darśanam asurā api labhanta eva \| tatra tavaiva kā
bhāgya-ślāghā ? ity ata āha---**apy adya** iti \| **adya**
**nijecchayaiva manujatvam** asmad-vaivasvata-vaṁśa-prādurbhūtatvaṁ
gatavato viṣṇor **lāvaṇya-dhāmnaḥ** kim **upalambhanaṁ**
yathārthānubhavitety asurāṇāṁ darśana-mātraṁ, na tu lāvaṇyopalambha iti
bhāvaḥ \| phalaṁ sārthakatvam

> akṣaṇvatāṁ phalam idaṁ na paraṁ vidāmaḥ
>
> sakhyaḥ paśūn anuviveśa yato vayasyaiḥ \|
>
> vakraṁ vrajeśa-sutayor anu-veṇu-juṣṭaṁ
>
> yair vai nipītam anurakta-kaṭākṣa-mokṣam \|\| \[bhā.pu. 10.21.7\] ity
> ukteḥ \|

**añjasā** sākṣād eva, na tu chāyādi-vyavadhāneneti bhāvaḥ \| yad vā,
**upalambhanaṁ** samīpa-prāptiḥ \| **dṛśaḥ** **phalaṁ** darśanam
**añjasā** anāyāsena cakṣur unmīla-mātreṇaiva na tu
yogādi-sādhana-bāhulyeneti bhāvaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** apy adyety-ādi \|
**manujatvam īyuṣo** manuṣya-mātrasya **bhuva** utpatter **bhārāvahārāya
nijecchayā lāvaṇya-dhāmnaḥ** svabhāvena lāvaṇyamaya-vigrahasyāsya
**viṣṇor** vyāpakasya **upalambhanaṁ** **dṛśaḥ phala**-bhūtaṁ, tan na
syāt ? api tu syād eva \| athavā, **manujatvam īyuṣo** mama **dṛśaḥ
phalaṁ** **mahyaṁ** mahanīyaṁ, maha-dhātoḥ kyap \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā punar
atilobhodrekeṇa sarvāṅga-sandarśane manorathaṁ karoti---**api** iti \|
**viṣṇor** vyāpakasyāpi **manujatvaṁ** martya-loke manuṣya-ceṣṭām
**īyuṣaḥ** \| yad vā, antaryāmitvena sarvatra praviśya vartamānasyāpi
narākṛtyā prakaṭībhūtasyety arthaḥ \| kim-artham ? **bhuvo** **bhāro**
daitya-mayas tan-mūla-pāpādi-mayaś ca \| tasya **avatārāya** uttāraṇāya,
na ca tathāpi svātantrya-bhaṅga ity āha---**nijecchayā** iti \|

yad vā, so'pi kim-arthaṁ nijānāṁ bhaktānāṁ śrī-brahmādīnām icchayā
sva-bhakta-vinodārtham ity arthaḥ \| manujatvād eva **lāvaṇya-dhāmnaḥ**
\| **na na syād** iti nija-dainyenādāv asambhāvitatvān niṣiddham,
**dṛk-phalaṁ** paścāt tad-darśana-sambhāvanayā sādhayati---añjaseti \|
tad-arthaṁ sva-prayāsa-viśeṣābhāvāt \| yad vā, uttamam ity arthaḥ \|
anya tair vyākhyātam \|

tatra, **api kim** ity asya vyākhyānam \| pradakṣiṇaṁ me \[9\] iti
pūrva-darśanasya sambhāvitatvāt \| ato'pi śabdasya yadīty arthaḥ kṛtaḥ
\| tathāpi sandehārthatā nirasanārthaṁ yady evaṁ syād iti pṛthag
vyākhyātam iti \| anyathā **mahyaṁ** māṁ **pratyupalambhanaṁ** sparśaḥ
samīpe prāptir vā yadi **bhavitā**, tadā **dṛśo**
bhakti-māhātmyādi-jñānasya \| anyat samānam \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar atilobhodrekeṇa
sarvāṅga-darśane manorathaṁ karoti---apīti \| **adyopalambhanaṁ
bhavitā** ity arthaḥ \| **viṣṇoḥ** sarva-vyāpakasya paripūrṇasya svayaṁ
sthita ity arthaḥ \| tādṛśasyāpi **manujatvam īyuṣaḥ** līlā-mādhuryāya
prasiddha-manuja-sādhāraṇāṁ nityām eva prāptavataḥ \| ayam
ātmāpahata-pāpmā \[chā.u. 8.15.1\] itivan niṣṭhā-prayogaḥ \| manu-vaṁśe
prādurbhūtatvaṁ prāptasyeti vā \|

na cātra svātantrya-bhaṅga ity āha---**nijecchayā** iti, bhaktecchayety
arthatve'pi tad-icchā-bhaktecchayor ekātmakatvāt tathaivārthaḥ \| na
kevalam evaṁ līlā-mādhuryāṇām evāśrayatvaṁ saundaryāṇām apīty
āha---**lāvaṇya-dhāmna** iti \| anyat taiḥ \|

tatra **api**-śabdasya [sambhāvanārthatvādyadīty]{.mark}-ādi vyākhyā \|
tarhīti tarhy atyarthaṁ phalaṁ sārthakatvam \| eva-kāra ita ūrdhvaṁ tan
nāstīti vivakṣayā \| tad uktam akṣaṇvatāṁ phalam idam \[bhā.pu.
10.21.7\] ity-ādi tatra cāñjasā sākṣāt svarūpeṇaiva, na tu chāyādivad
vyavadhānena iti bhāvaḥ \| yad vā, **upalambhanaṁ** samīpa-prāptiḥ \|
**dṛśaḥ phalaṁ** darśanam **añjasā** anāyāsena **bhavitā** iti na kintu
cakṣur-unmīlana-mātreṇaiva bhavitā, na tu yogādi-sādhana-bāhulyenety
arthaḥ \| yad vā, apīti prākāśye tad evaṁ kāmayitvā tat-prāptiṁ
nirdhārayati \| **mahyam** iti tad-**upalambhana**-rūpaṁ **dṛśaḥ
phalaṁ** mama na **bhavitā** iti na, api tu bhavitaiva pūrva-niścayād
iti bhāvaḥ \| atrāpy añjasā na bhaviteti pūrvavat \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu sarvathā **anyopalambhanaṁ
bhavitā** ity anvayaḥ \| **viṣṇoḥ** sarva-vyāpakasya paripūrṇasya svayaṁ
bhagavata ity arthaḥ \| tādṛśasyāpi **manujatvam** **īyuṣaḥ**
līlā-mādhuryāya prasiddha-manuja-sādhāraṇyaṁ nityam eva prāptavataḥ \|
ayam ātmāpahata-pāpmā ity ādau kta-prayogavad atra prayogaḥ \|
manu-vaṁśe prādurbhūtatvaṁ prāptasyeti vā \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** apy adyety-ādi \|
**manujatvam īyuṣo** manuja-mātrasya bhuva utpatter **bhārāvatārāya** \|
bhavanaṁ bhūr janma tasya bhārāvatāro muktis tasyaiva
nijecchayāvatīrṇasyety arthaḥ \| yad vā, tad-artham eva **viṣṇor**
vyāpakasya itas tataḥ prakaṭa-**lāvaṇya-dhāmnaḥ** śrī-kṛṣṇasya **dṛśaḥ**
phala-bhūtam **upalambhanaṁ** tan na syāt ? syād eva \| **añjasā**
sukhena, **mahyaṁ** mamety arthaḥ \| athavā, **manujatvam īyuṣo** mama
**lāvaṇya-dhāmno viṣṇor upalambhanaṁ na na syāt**, syād eva \| **bhuvo
bhārāvatārāya** **nijecchayā añjasā** sukhena **dṛg** darśanaṁ yasya
**bhuvo** bhārāpaharaṇārthaṁ yad avatīrṇaḥ, tena sarvair eva sukhena
dṛśyata iti bhāvaḥ \| tena mamāpi darśanaṁ bhavaty eva \| upalambhanaṁ
kīdṛśam ? **mahyaṁ** mahanīyaṁ **phalaṁ** sarva-puruṣārthānāṁ puṇyaṁ
phalam ity arthaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tad-darśanam asusurā
api labhanta eva tatra tatraiva kā bhāgya-ślāghety ata āha---**apy
adya** iti \| **nijecchayaiva manujatvam** asmad-vaivasvatam anu
vaṁśa-prādurbhūtatvaṁ gatavato **viṣṇor lāvaṇya-dhāmnaḥ** \| kim
**upalambhanaṁ** yathārthānubhavo **bhavitā** ? ity asurāṇāṁ
darśana-mātraṁ, na tu lāvaṇyopalambha iti bhāvaḥ \| tataś ca mama
**dṛśaḥ phalaṁ na na syāt,** api tu syād evety arthaḥ \|\|10\|\|

---------------------------------------------------------------------------------------------------------------------

*bhakti-rasāmṛta-sindhau 3.2.98-padyam api draṣṭavyam \|*

**\...**

**\|\| 10.38.11 \|\|**

ya īkṣitāhaṁ-rahito'py asat-satoḥ

sva-tejasāpāsta-tamo-bhidā-bhramaḥ \|

sva-māyayātman racitais tad-īkṣayā

prāṇākṣa-dhībhiḥ sadaneṣv abhīyate \|\|

**śrīdhara-svāmī (bhāvārtha-dīpikā) :** ya īkṣitety-ādi-caturbhiḥ
kalāpakam \| tatraiva śaṅkā, nanv asmad ādivad eva
bhoktṛtva-kartṛtvādi-dharmais tatra tatra pratīyamānasya kathaṁ
viṣṇutvam itīmāṁ śaṅkāṁ śloka-trayeṇāpākurvaś caturthena tam ahaṁ
drakṣyāmīti mano-rathaṁ karoti \| tathā hi, ya īkṣiteti \| asat satoḥ
kārya-kāraṇayor īkṣitāpīkṣaṇa-mātra-kartāpy ahaṁ rahito'haṅkāra-hīnaḥ \|
tathā apāsta-tamo-bhidā-bhramaḥ, tamaḥ svājñānaṁ tato bhidā bhedas tato
bhramo'bhiniveśādiḥ, apāstā apākṛtās tama ādayo yasmin saḥ \| kuta etat
tatrāha---sva-tejasā cic-chaktyā nitya-svarūpa-sākṣāt kāreṇa \| tathāpi
sva-māyayā svādhīnayā māyayā tad īkṣayā tasyaivekṣayā prāṇākṣadhībhiḥ
sahitair ātmannātmani svasminn eva racitaiḥ jīvaiḥ sadaneṣu
vṛndāvana-taruṣu gopī-gṛheṣu ca līlayā karmāṇi kurvan saktavad abhīyate
ābhimukhyena pratīyate \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kālāpakam iti---

> śloka ekena yugmaṁ hi dvābhyāṁ vaiśeṣikaṁ tribhiḥ \|
>
> kālāpakaṁ caturbhiḥ syāt kulakaṁ tu tataḥ paraiḥ \|\| iti
> sāhitya-sandarbhokteḥ \|

tatra bhagavati \| evaṁ vakṣyamāṇaparītyā \| śaṅkākṣepo'stīty āha---nanv
iti \| tata tatra yuddhādau stryādi-grahaṇe ca \| apākurvann irasyan \|
tathāhi darśayati \| tam ādyapāstau hetum āśaṅkya samādhatte---kuta iti
\| etat tam ādi nirasanam \| tatra ākṣepe \| yady api
svarūpa-sākṣātkāravān sadaivāste tathāpi tasyaiva bhagavata īkṣayā
īkṣaṇena sa aikṣata eko'haṁ bahu syām iti śruteḥ \| svasminveva
prakāṣitai rajjūragavat pradarśitair jīvaiḥ \| etenādhyāstānām
adhiṣṭhānātirekeṇa sattāyā abhāvād vastutaḥ pratīti-kartṛtvam eva na
teṣāṁ svayam evātmanātmānam apaśyad iti \| ayam evārtho vatinā saktavad
ity uktenābhidhīyate lokavat tu līlākaivalyam iti nyāyo'py atrānukūla
eveti \| manuṣyakṛtes tasya lāvaṇyopalambho nayanābhyām eva, sa ca
sāmprataṁ nandagrāma eva antaryāmiṇaḥ parameśvarasya tasya tv
anumānenaivopalambho'smad ādīnāṁ sadā sarvatra vartata evety āha---ya
iti \| asatsator jīvasyāśubhaśubha-karmaṇor īkṣitāhaṁharito'py ahaṁ
paśyāmīty ahaṅkārahīno'pīty apikāreṇa jīvo dehāhaṅkāra-sahita evekṣitā,
paramātmā tu tad dehāhaṅkāra-rahita eva draṣṭā udāsīnaḥ san sākṣīty
arthaḥ \| nanv ahaṅkāra-rāhityābhyāṁ ko vicāraḥ ? dehasthitaścet
tadvarti-śoka-mohādibhir yujyata eva, na hi gṛhe sthita āsakto'nāsakto
vā gṛhavarti dhvāntamauṣṇyaṁ śaityaṁ vā nānubhavet tatrāha---svatejasā
cicchaktyāpāstaṁ tamo'jñānaṁ tat-kṛtā bhidā bhramaś ca yena saḥ \| yo hy
antaryāmī svīyayā māyayātmani jīve'dhikāreṇa racitāḥ sṛṣṭā yāḥ
prāṇendriyadhiyas tābhis tāsāṁ sraṣṭā sa īyate'numīyate, tathā tad
īkṣayā tāsāṁ prāṇādīnām īkṣayā prakāśena ca tāsāṁ prakāśakaḥ sa sadaneṣu
samaṣṭi-vyaṣṭi-deheṣv anumīyate \| tad uktam guṇa-prakāśair anumīyate \|
tad uktam guṇa-prakāśair anumīyate bhavān iti \| tad rūpa-lāvaṇyānubhavo
hi parama-bhāgya-phalam eva \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mahanīyatvam
evāha---ya īkṣitāham evety ādi \| racitair vilāsaiḥ, sadaneṣu gopīnāṁ
bhavaneṣu prāṇākṣdhībhiḥ prāṇair jīvanair akṣair indriyair dhībhiḥ saḥ
sadaneṣu arthāt tāsām abhīyate abhigacchati, īṅ-gatau daivādiko yaḥ,
abhīyate iti karma-pratyayo vā \| tam aham īkṣitā, tatra kāraṇam
āha---tad īkṣayā katham-bhūtayā ? suṣṭhu amāyayeti bhāvaḥ \| svatejasā
svasāmarthyena rahito\'pi asatsator madhye nirastatamobhidābhramaḥ san
he ātman ! iti ātmana eva sambodhanam \| yad vā, tad īkṣayā mohaṁ sad
asator īkṣitā bhaviṣyāmīty arthaḥ \| racitair vilāsaiḥ viśeṣaṇe tṛtīyā
vilāsa-yuktayety arthaḥ \| tad īkṣayeti lavdho yaḥ sa sadaneṣu
gpī-gṛheṣu abhīyate pratyakṣī-krīyate \| kaiḥ ? prāṇair jīvanenākṣair
indriyair dhiyā buddhyā ca \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īkṣitāpy ahaṁrahita ity
anena jīva-vailakṣaṇyam uktam, svatejasetyādinā ca, tac ca
jīvanmuktebhyo vailakṣaṇyārthaṁ teṣāṁ cicchakty abhāvāt, svamāyayā,
prāṇākṣadhībhiḥ prāṇaḥ sūtrātmā deha-dhārakaḥ \| yad vā, prānti
pūrayanti sarvam iti prāṇāḥ pañca-mahā-bhūtāni viṣayāś ca, akṣāṇi
indriyāṇi, dhiyo'ntaḥkaraṇāni tābhiḥ saha racitair iti saparivārāṇāṁ
jīvānāṁ māyāvṛtatvādātmānusāreṇa īśvarasyāpi tathaiva mananāt saktavat
pratītau hetuḥ \| tatra ca tadīkṣayeti, māyāyāḥ svataḥ sāmarthyābhāvena,
ātman-racitair iti teṣāṁ tad ekādhiṣṭhānatayā svato
yathārtha-jñāna-rāhityam evābhipretam, ataḥ saktavat pratītir atyantam
ithyaiveti bhāvaḥ---alupta-jñānādyaiśvaryatvād iti \| anyat tair
vyākhyātam \|

atha nanu, gocāraṇāyety ādy uktyā tādṛśam eva kathaṁ draṣṭum icchasi, na
ca katham ahaṅkārādi-rahitam ity āśaṅkyāha---ya iti \| īkṣitāpi
sadasator brahmāṇḍa-tat-kāraṇayor ahaṁ-rahito mamedam ity
ādyabhimānahīno'pi svatejasāpās tatam-ādir api śrī-nanda-gṛhādiṣu
saktavadevābhīyate'nubhūyate janaiḥ \| kair ity apekṣāyām
āha---sva-māyayety ādi \| sva-śabdena ātma-śabdena tac chabdena ca
svīyatvenānugṛhītair jīvair ity arthaḥ \| prāṇākṣadhībhiḥ saheti,
anyathā tādṛśa-pratīty abhāvena tad asevayā tāsāṁ
vaiyarthyāpatteḥ[^31]\|

nanu, tasyopalambhanaṁ parama-durlabham ? tatrāha---ya iti \| tribhir
viśeṣaṇaiḥ sudurlabhatvam uktam, tathāpi nija-gṛhe'pi tadīkṣayā tad
anusandhānena jīvair abhīyate abhitaḥ prāpyate, kiṁ punaḥ śrī-nanda-gṛha
ity arthaḥ \| tatra hetuḥ---svamāyayā nija-kṛpayā ātman ātmani
bhavārati-nimitte tat-prāpty arthaḥ prāṇākṣadhībhiḥ kṛtvā racitaiḥ
sṛṣṭaiḥ \|

yad vā, tasya tayā vā nijānugraha-sambalitayā īkṣayā dṛṣṭyā prāṇādibhiḥ
saha racitaiḥ, abhi abhayaṁ yathā syāt-tathā īyate prāpyate \| anena
priyatayā prāptir abhipretā, anyat tathaiva \| ata evoktaṁ
mokṣa-dharme---

> jāyamānaṁ hi puruṣaṁ paśyedyaṁ madhusūdanaḥ \|
>
> sāttvikaḥ sa tu vijñeyo bhavenmokṣārthaṁ niścitaḥ \|\| iti \|

asyārthaḥ---paśyet kṛpayāvalokayet, mokṣasyārthaḥ phalaṁ bhaktis tasmin
niścito dārḍhyaṁ gata iti \| yad va, ahaṅkāra-rahito'pi apāstatama-ādir
api, svasya tejasā prābhāveṇa kāruṇya-mahimnā sadasatoḥ sthūla-sūkṣmayor
nīcoccayor vā īkṣitā avalokata iti parama-kāruṇyam uktam \| ataḥ
svamāyayā tadīkṣayātman-racitair atyanta-māyāvaśair api jīvair ity
arthaḥ \| prāṇādibhis tat-tac ceṣṭayā[^32] kṛtvā abhīyate'nubhūyate \|
tatra prāṇa-ceṣṭā deha-ceṣṭaiva-vividhsa-paricaryātmikā,
indriya-ceṣṭā-darśanādi-rūpā deha-ceṣṭaiva---vividha-paricaryātmikā,
indriya-ceṣṭā---darśanādi-rūpā, dhīceṣṭā---viśvāsādy ātmikā jñeyā \|
anyat samānam \| alam ativistareṇa \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tribhir eva kulakam \|
sa cāvatīrṇa ity antenānvaya pariprāpteḥ tatra ya īkṣiteti tair
vyāhyātam \| tatra nanu, asmad ādivad evetyādikaṁ paramatamevānūditaṁ
pūrvaṁ śrī-bhagavati dṛḍha-śraddhāmayatvenoktatvāt
tathekṣaṇa-mātrakartāpy ahaṁrahita itīkṣaṇa-mātraṁ sa karoti
tadīkṣaṇa-labdha-sāmarthāyā māyāyā eva sṛṣṭyādi-kartṛkatvam iti bhāvaḥ
\| tasmin īkṣaṇe'py ahaṅkāra-rahita āveśa-śūnya ity arthaḥ \| tad evam
āveśābhāvāj jīvavailakṣaṇyam uktam \| svatejasetyādinānyeṣām api tama
ādidhvaṁsakatvāj jīvanmuktebhyo'pi \| cic-chakti-śabdena hi tṛtīye
yogamāyā vyākhyā sā ca śrī-sanakādau niṣiddheti
tataś-cic-chakti-svarūpa-sākṣātkārayor viyadhikaraṇya eva tṛtīyā
tasyāvṛttitvāt tasya \| praṇāksadhībhiḥ
karmendriya-jñānendriyāntaḥkaraṇaiḥ \| ātmani ātmāṁśe mamaivāṁśo
jīva-loke jīva-bhūtaḥ sanātanaḥ \[15.6\] iti śrī-bhagavad-upaniṣad-dṛśā
\|

> jāgrat-svapna-suṣuptaṁ ca guṇato buddhi-vṛttayaḥ \|
>
> tāsāṁ vilakṣaṇo jīvaḥ sāksitvena viniścitaḥ \|\|

iti śrī-bhagavad-vākyāntarītyā śuddha-jīve jīvaiḥ pramātṛrūpaiḥ ataḥ
sveṣāṁ prāṇādyāvṛtavānusāreṇa īśvarasyāpi tat-pratītiḥ \| tatra ca
tadīkṣayeti māyāyāḥ svataḥ sāmarthyābhāvena ātmani racir iti ca teṣāṁ
tad ekāśrayatve svato yathārtha-jñāna-bhāvo'bhipretaḥ \|
vṛndāvana-taruṣv ity-ādikam abhiśabdasvārasyena jñeyam \|
tatrābhimukhyena saktavattvaṁ saktavat tasya prastuta-viṣayatvena
vṛnḍavanety sādi tatra ca vati-pratyaye hetur līlayeti punaḥ punar idam
ajñānam akrūrasya saṁśayānucchitteḥ \| śrī-kṛṣṇasya tat-premāsaktatve
nirṇīte tato nayanā-pravṛttiḥ syāt \|

yad vā, yaḥ svādhīnayā māyayā ātmani dehe racitaiḥ kāritādhyāsair jīvaiḥ
sadaneṣu cicchaktyā apāstaṁ tamo jīvasyevājñānaṁ tat-kṛtā bhidā bhramaś
ca yena \| kaiḥ pratīyate tatrāha \| sadasatorīkṣayā yāḥ prāṇakṣadhiyaḥ
karmendriya-jñānendriyāntaḥ karaṇāni tat-tad rūpatāṁ prāptās tābhir eva
tām īkṣāṁ vinā tā svasvakāryakṣamā na bhavantīti vicāryety arthaḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu kathaṁ tasya tādṛśaṁ
daurlabhyaṁ tallābhamāhātmyañca \| yadi ca tattarhi karhi saulabhyaṁ
yena tavāpi tādṛśabhāgyaślāghā syādity atra vivṛṇeti \| ya īkṣiteti
caturbhiḥ \| tatrādyadvayaṁ kaumutyenāha dvābhyām \| daurlabhyaṁ
tāvadāha \| ya īkṣiteti \| apīti samuccaye \| sadasatorīkṣitāpi
tadāveśarahito 'pi \| ubhayatra hetuḥ svatejaseti \|
īkṣatetyādirūpatvena sarvagocarasvarūpo yaḥ svamāyayā svavīkṣayā cātmani
racitatvena svataḥ sāmarthyahīnaistaṁ draṣṭumayogyaiś ca jīvaiḥ
prāṇādipravṛttiliṅgena sadaneṣu tadadhiṣṭhānarūpeṣu sarva-bhūteṣu
abhīyate pratīyate \| anumīyate mātraṁ natu dṛśyate yathoktaṁ dvitīye
"bhagavān sarva-bhūteṣu lakṣitaḥ svātmanā hariḥ \|
dṛśyairbuddhyādibhidraṁṣṭā lakṣaṇairanumāpakai"r iti evaṁ
"viṣṭabhyāhamidaṁ kṛtsnamekāṁśena sthito jaga"d iti uktadiśā
tadaṁśasyāpi paramadaurlabhyaṁ darśitam \|\|11.13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manuṣyākṛtes tasya
lāvaṇyopalambho nayanābhyām eva sa ca sāmprataṁ nanda-grāma eva
antaryāmiṇaḥ parameśvarasya tasya tv anumānenaivopalambho'smad ādīnāṁ
sadā sarvatra vartata evety āha \| ya iti \| asat satoḥ
jīvasyāśubha-śubha-karmaṇor īkṣitā ahaṁ-rahito'py ahaṁ paśyāmīty
ahaṅkāra-hīno'pīty api-kāreṇa jīto dehāhaṅkāra-sahita eva īkṣitā
paramātmā tu tad dehāhaṅkāra-rahita eva īkṣitā draṣṭā tadāsīnaḥ san
sākṣīty arthaḥ \|

nanv ahaṅkāra-rāhitya-sāhityābhyāṁ ko vicāraḥ deha-sthitaś cet tad
vṛtt-śoka-mohādibhir yajyata eva na hi gṛhe sthita āsakto'nāsakto vā
gṛhavatidhvāntam auṣṇyaṁ śaityaṁ vā nānubhavet tatrāha sva-tejasā
cicchaktyā apāstaṁ tamo'jñānaṁ tat kṛtā bhidā bhramaś ca yena saḥ yo hy
antaryāmī svīyayā ātmani jīve'dhikaraṇe racitāḥ sṛṣṭā yāḥ
prāṇendriyadhiyas tābhis tāsāṁ sraṣṭā sa īyate anumīyate yathā tad
īkṣayā tāsāṁ prāṇādīnām īkṣayā prakāśeṇa ca tāsāṁ prakāśakaḥ sa sadaneṣu
samaṣṭi-deheṣu anumīyate yad uktaṁ guṇa-prakāśair anumīyate bhavān iti
tad rūpa-lāvaṇyānubhavo hi parama-bhāgya-phalam eva yasya saṅkīrtanāny
api jagad uddhārakāṇīty āha \| yasyeti \| akhīlāni akhilasya vā amīvāni
pāpāni ghnantīty akhilāmmīvahāni taiḥ śobhanāni maṅgalāni yebhyas tair
yasya guṇa-karma-janmabhir vimiśrā yuktā vāco vākyāni jagat tad
vaktṛ-śrotrātmakaṁ prāṇanti jīvayanti jīvayitvā śubhanti kṛpālutvaṁ
nirmatsaratvādibhir alaṅkāraiḥ śobhayanti śobhayitvā ca punanti
āvidyaka-doṣāt pavitrayanti vyatirekam āha \| yā iti \| tair
guṇa-karma-janmabhir viraktā rahitā vācaḥ guṇālaṅkārādimatyo'pi
śava-śobhanāḥ śavān śobhayantīti tāḥ prathamañjīvato'pi tad
vaktṛ-śrotrātmakān janān śavān kurvanti tata upamādy alaṅkārair
alaṅkārair iva śobhayantīti śava-śobhanāḥ satāṁ sammatāḥ yadyaśaḥ
\|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.12 \|\|**

yasyākhilāmīva-habhiḥ su-maṅgalaiḥ

vāco vimiśrā guṇa-karma-janmabhiḥ \|

prāṇanti śumbhanti punanti vai jagat

yās tad-viraktāḥ śava-śobhanā matāḥ \|\|

**śrīdhara-svāmī (bhāvārtha-dīpikā) :** nanu
sarvathāhaṅkārādi-rahitasyātmārāmasya līlāpi kuta ity āśaṅkya
parānugrahārthety āśayenāha---yasyeti \| akhilāny akhilasya vā amīvāni
pāpāni ghnantīty akhilāmīva-hāni taiḥ \| tathā su-maṅgalaiḥ śobhanāni
maṅgalāni yebhyas taiḥ \| guṇāḥ karuṇādayaḥ karmāṇi janmāni ca tair
vemiśrā yuktā vāco jagat prāṇanti jīvayanti, śumbhanti śobhayanti,
punanti pavitrayanti \| vyatirekam āha---yā iti \| tair viraktā rahitās
tās tu sv-alaṅkṛtā api vastrādy-alaṅkṛta-śava-vac-chobhamānā matāḥ satāṁ
saṁmatāḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** līlāyām ākṣipati---nanv
iti \| akhilānīti karmadhāraye kasyety ākāṅkṣodayāt tat-puruṣam
āha---akhilasya veti \| vāco bhaktānukumpin murāre yaśodāsūto ity evaṁ
lakṣaṇāḥ \| vyatirekaṁ guṇa-karma-janmamiśrābhāvam āha \| tair
guṇa-karma-janmabhiḥ \| tā vācaḥ \| svalaṅkṛtāḥ upamārūpamotprkṣādy
ālaṅkārayuktā api \| yathāsyā mukhaṁ sundaram ity arthe varṇanīye asyā
mukhaṁ kamalam ivety upamā \| etan mukham etan mukham ivety anvayaḥ \|
mukha-kamalaṁ ramyam iti rūpakam \| asyā mukhe bhramarā abjamatyā
patantīti bhrāntimad alaṅkāraḥ \| asyā mukhe kṛte dhātrā kiṁ padme na
kim indunā iti ākṣepaḥ \| etan mukhaṁ kiṁ tu kamalam ity apahnutiḥ \|
manya etan mukhaṁ kamalam ity utprekṣā, evam anyad apy ūhyam \| yathā
suvastrādy alaṅkṛto'pi śavo na śobhate tadvat \| ata evoktam

> na yad-vacaś citrapadaṁ harer yaśo
>
> jagat pavitraṁ pragṛṇīta karhicit \|
>
> tad vāyasaṁ tīrtham uśanti mānasā
>
> na yatra haṁsā niramanty uśikkṣayāḥ \|\| iti prathame \|

yasya saṅkīrtanāny api yaduddhārakāṇīty aḥa---yasyeti \| akhilāni
akhilasya vāmīvāni pāpānighnantīty akhilāmīvahāni taiḥ, śobhanāni
maṅgalāni yebhyas tair yasya guṇa-karmavimiśrā vāco vākyāni jagat tad
vaktṛśrotrātmakaṁ prāṇanti jīvayanti, jīvayitvā śubhanti
kṛpālutva-nirmatsaratvādibhir alaṅkāraiḥ śobhayanti, śobhayitvā ca
punanti āvidyakadoṣāt pavitrayanti \| tad rahitā vāco
guṇālaṅkārādimatyo'pi śavāṣśobhayanti tāḥ \| prathaṁ jīvato'pi
tadvaktṛśrotrātmakāñjanāñchavān kurvanti, tata upamādyair alaṅkārair iva
śobhayantīti \| tad uktam

> jihvāsatī dārdurikeva sūta
>
> na copagāyaty urugāya-gāthāḥ \|

bile batorukrama-vikramān ye

na śṛṇvataḥ karṇa-puṭe narasya \|\| ity-ādi ukteḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** amīvahabhir iti
savāsanāśeṣa-pāpa-hantṛtvam uktam \| tenākhila-duḥkha-vināśakatvam api
teṣāṁ siddham \| mahā-puṇyajanakatvaṁ tena parama-sukha-pradatvaṁ
cāha---sumaṅgalair iti \| su-śabdena kṣayiṣṇutvādikaṁ darśitam \|
guṇādibhir vimiśrā vāca iti svabhāvataḥ kathyamānāsu
bahu-vidha-grāmya-kathāsu kavīnāṁ kāvyeṣu vā kathañcid āpatitair
bhagavad-guṇādibhir yuktā api, kiṁ punaḥ kevala-guṇādi-kīrtanātmikā ity
arthaḥ \| tatra ca vi-śabdena vikalatayā yogena ca sākalyeneti dyotyate,
karmāṇi pūtanā-vadhādīni, janmāni avatāra-rūpāṇāṁ janmasvevāntarbhāvaḥ,
janmānurūpākārādimattvāt prathamaṁ prāṇanti \| jīvatām api guṇādi-śobhāṁ
vinā maraṇa-sādṛśyam evetyata āha---śumbhanti \| tathāpi durvāsanayā
mumukṣādikayā śobhā na syād ity ata āha---punanti,
vividha-durvāsanā-dhvaṁsanena śodhayanti jagad iti adhikārāpekṣā nirastā
\| vai samuccaye, prasiddhau vā \| sā cājāmilopākhyānādau jñeyā \|
viśeṣeṇa riktāḥ śūnyā iti, yat-kiñcits-ambandhenāpi satyatvaṁ
śobhanatvam abhipretam \| anyat tair vyākhyātam \|

tatra tair iti vākyena teṣām api mate viviktāḥ ity eva vā pāṭhaḥ,
anyathā teṣu ity eva vaktuṁ yujyate \| kiṁ ca, rāga-vairāgyādi-dharmaś
cetanānām eveti vākṣu sa na sambhaved eveti \| pakṣāntare cedam---aho
kiṁ vaktavyam, tat-kāruṇya-mahimnā jīvānāṁ tādṛśatvaṁ syād iti kathañcit
taj janmādi-sambandhenāpi acetanāḥ prāṇa-hīnāḥ priyā-rūpā vāco'pi
saprāṇāḥ sarvotkarṣavatyo bhavantīty āha---yasyeti \| prāṇanti saprāṇā
bhavanti, prāṇo'haṅkāra-viśeṣaḥ, phalaṁ vā, śumbhanti alaṅkāra-rahitā
api śobhante, vai api, jagad api punanti, śavā api śobhanā yābhyas tāḥ,
śavānāṁ niṣprāṇatvaṁ śobhā-rāhityam apāvanatvaṁ ca[^33] vyaktam eva \|
tebhyo'pi bhagavad-guṇādi-rāhita-vācām aśobhanatvam anyeṣām api
pāpādi-janakatvena jīvanādi-haraṇād iti \| ayaṁ sādhāraṇaḥ sarvatra
tasya mahimā rājata eva \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tat eva paramātmatvena
durlabhatvam uktvā sarva-maṅgalārthaṁ kṛtanānā-līlāvatāratvena
sulabhasyāpi ye bahirmukhās tān nindati \| yasyeti \| guṇādibhis
tat-pratipādakavāgbhir vimiśrā iti madhye madhye'pi viśiṣṭatayā tad uktā
ity arthaḥ \| tādṛśo vāco bhastrāḥ kiṁ na śvasantyuteti nyāyena
tad-vyatireke mṛtaprāyatvāt \| prathamaṁ tāvat sambandha-mātreṇa
saphala-jīvanaṁ kurvanti \| tataś ca yasyāsti bhakti-bhagavaty
akiñcanety anusāreṇa tat-tad-guṇa-prakāśena śobhayanti \| tataś ca
mumukṣāparyanta-vividha-durvāsanādhvaṁsanena śodhayanti \| atas tāsāṁ
vācāntu sutarāṁ tat-tad bhāvaṁ iti bhāvaḥ \| jagad ity adhikārāpekṣā
nirastā \| vai prasiddhau \| tat-tad-hetutvena guṇādīnāṁ svabhāvānāha \|
akhileti \| sumaṅgaleti ca sarva-duḥkha-nāśakaiḥ sarvottama-guṇa-pradair
ity arthaḥ \| viśeṣeṇa riktā śunyā iti sthānaika-dvaya-sambandhenāpi
tadādy abhipretaṁ śaveti sālaṅkārā api śavaprāyā ity arthaḥ \| śavasya
svato vyartha-sthitatvāt putrotpādanāśaktyā parasyāpi
prāṇa-pradatvābhāvāt tathā svato'śobhanatvāt svadhiṣṭhānasyāpy
aśobhā-hetutvāt tathā svato'pavitratvāt parasyāpy apāvanatvāc ca tair
iti nirdeśena rahitā iti ca vyākhyānena teṣām api mate viraktā ity eva
pāṭho na tu viriktā iti sa pāṭhas tu prāyaḥ sarvatra teṣu viraktā āsaktā
ity arthaḥ \| anyat taiḥ \| tatra līlāyāḥ parānugrahādy arthatve yady
api para-mata-premavatsu vraja-vāsiṣu tad vaiśiṣṭyāpatyā saktatvam api
viśeṣataḥ samāyāti tathāpi vaiśiṣṭya-jñānāt pūrvavat-tad-ajñānam eveti
tathāvatāritam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** mahānīyatvam eva
darśayati---ya ikṣito'ham ity-ādi \| yo'haṁ tad īkṣayaiva īkṣitā
tad-draṣṭā bhaviṣyāmīty arthaḥ \| yataḥ svatejasā svasāmarthyena rahitaḥ
\| kīdṛśyā tad īkṣayā ? svamāyayā suṣṭhu amāyayā tadīkṣayā tad-darśaṇena
tasya niṣkaitaghāvalokena \| tad iti kasya ? tad āha---racitaivilāsaiḥ
sadaneṣu gopīnāṁ bhavaneṣu prāṇākṣadhītiḥ saha ya īṣate, īḍ-gatau
daivādikaḥ, gacchatīty arthaḥ \| prāṇair jīvanair akṣir
ndriyairdhībhibuddhibhiḥ saha bhavaneṣu īyate gamyata iti vā
kamasādhanam \| svatejaso svasāmarthyena rahito'py ayasatsatormadhye
nirastabhidāśramaḥ sanniti vā \| tad īkṣayetyāvattenīyam \| asat kāraṇa
sat kāryam \| he ātman ! hemanaḥ ity ātmana eva sambodhanam, manasā hasa
saṅkathayā \| yad vā, tadīkṣayā yo'haṁ sadasatorīkṣitā bhaviṣyāmīty
arthaḥ \| kīdṛśyā ? suṣṭhu amāyayeti pūrvavat \| racitair vilāsair
yuktayeti viśaṣaṇe tṛtīyā \| tadīkṣayeti tac-chabdasāpekṣo
yac-chabdo'dhyāhāryaḥ \| yaḥ sadaneṣvīyate gamyate gopīnāṁ gṛheṣu
lamyata ity-ādi pūrvavat \| yad gopikānāṁ kuca-kuṅkumācitam \[bhā.pu
10.38.8\] ity atra gopikā-śabda-śrutyā tat-sambandhitvaṁ bhavanānāṁ
bahutvāc ca, anyathā bhavaneṣv iti bahutvaṁ na ghaṭate \|\|12.15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manuṣyākṛtestasya
lāvaṇyopalambho nayanābhyām eva saca sāmprataṁ nandagrāma eva,
antaryāminaḥ parameśvarasya tasya tvanumānenaivopalambho 'smadādīnāṁ
sadā sarvatra vartata evety āha---ya iti \| asatsatoḥ
jīvasyāśubhaśubhakarmaṇorīkṣitā ahaṁrahito 'pyahaṁ paśyāmītyahaṅkārahīno
'pītyapikāreṇa jīvo dehāhaṅkārasahita eva īkṣitā paramātmā tu
taddehāhaṅkārarahita eva īkṣitā draṣṭā tadāsīnaḥ san sākṣīty arthaḥ \|
nanvahaṅkārarāhityasāhityābhyāṁ ko vicāraḥ?
dehasthitaścettadvartiśokamohādibhiryujyata eva, nahi gṛhe sthita āsakto
'nāsakto vā gṛhavartidhvāntamauṣṇyaṁ śaityaṁ vā nānubhavettatr
āha---svatejasā cicchaktyā apāstaṁ tamo 'jñānaṁ tatkṛtā bhidā bhramaś ca
yena saḥ \| yo hyantaryāmī svīyayā māyayā ātmani jīve 'dhikaraṇe racitāḥ
sṛṣṭā yāḥ prāṇendriyadhiyastābhistāsāṁ sraṣṭā sa īyate anumīyate \|
tathā tadīkṣayā tāsāṁ prāṇādīnām īkṣayā prakāśena ca tāsāṁ prakāśakaḥ sa
sadaneṣu samaṣṭideheṣu anumīyate yaduktaṁ (bhā 10.2.35)
"guṇaprakāśairanumīyate bhavān) iti \| tadrūpalāvaṇyānubhavo hi
paramabhāgyaphalameva yasya saṅkīrtanānyapi jagaduddhārakāṇīty
āha---yasyeti \| akhilāni akhilasya vā amīvāni pāpāni
ghnantītyakhilāmīvahāni taiḥ \| śobhanāni maṅgalāni yebhyastairyasya
guṇakarmajanmabhirvimiśrā yuktā vāco vākyaṇi jagattadvaktṛśrotrātmakaṁ
prāṇanti jīvayanti jīvayitvā śumbhanti
kṛpālutvanirmatsaratvādibhiralaṅkāraiḥ śobhayanti śobhayitvā ca punanti
\| āvidyakadoṣāt pavitrayanti vyatirekam āha---ya iti \|
tairguṇakarmajanmabhirviraktā rahitā vācaḥ guṇālaṅkārādityo 'pi
śavaśobhanāḥ śavān śobhayantīti tāḥ \| prathamaṁ jīvato 'pi
tadvaktṛśrotrātmakān janān śavān kurvanti \| tata upamādyalaṅkārair iva
śobhayantīti śavaśobhanāḥ satāṁ sammatāḥ yadyaśaḥ \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.13 \|\|**

sa cāvatīrṇaḥ kila sātvatānvaye

sva-setu-pālāmara-varya-śarma-kṛt \|

yaśo vitanvan vraja āsta īśvaro

gāyanti devā yad aśeṣa-maṅgalam \|\|

**śrīdhara-svāmī (bhāvārtha-dīpikā) :** svayaṁ racitān setūn
varṇāśrama-dharmān pālayatām amara-varyāṇāṁ sukha-kartā sann avatīrṇaḥ
\| yad yaśaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** astv evaṁ prakṛte kim
āgataṁ tatrāha---sa ceti \| sa ca bhagavān \| kileti prasiddham \|
so'vatīrṇa iha kiṁ mānam iti ced āha---gāyanti \| devā
vyāsadeva-prabhṛtayaḥ \| geya-sambhave gānaṁ yuktaṁ sati kuḍye citram
iti nyāyena \| aśeṣāṇāṁ sarveṣāṁ śrotṛ-vaktṛ-prabhṛtīnāṁ maṅgalaṁ
śreyaskaram \| tad evaṁ ya īkṣitā yasya ca nānā-guṇa-karmaṇāṁ tādṛṅ
māhātmyaṁ sa tu so'pi svayaṁ sātvatānvaye'vatarṇiḥ san vraja āsta iti
sambandhaḥ \| kileti mahatsu śānteṣu ca prasiddhiṁ pramāṇayati \|
svasetavo bhagavad dharmādi-maryādāḥ \| amaravaryā brahma-rudrādyāḥ na
kevalaṁ tad avatādi-darśināṁ teṣām eva śarma-kṛd api tv anyeṣām apīty
āha---yaśa iti \| tad eva praśaṁsati---yady aśo devāḥ sarvārādhyā api
gāyanti yac ca parama-nikṛṣṭa-paryantāśeṣa-jīvānāṁ māṅgalam iti \| tat
tat-kartṛtvaṁ ca nāsmādādivat-karma-pāravaśyena kiṁ tu svātantryeṇety
āha---īśvaraḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā caṭra
bhagavattvā-prakaṭanenāto'pi viśiṣṭa ity āśayenāha---sa ceti \| tv arthe
cakāraḥ \| pūvato viśeṣāya tam eva darśayati---yadukule'vatīrṇa
ity-ādinā \| yad vā, apy arthe cakāraḥ, so'pi, kileti
śāstrādi-prasiddhiṁ pramāṇayati---svasetviti \| anyathāmaravaryāṇāṁ
duḥkhena nija-kṛtamaryādābhidāpatter iti bhāvaḥ \|

yad vā, svasetupālo'maravaryo brahmā tasya śarmakṛt, tasyaiva
prārthanayāvatīrṇatvāt, tad uktam eva vikhanasārthitaḥ \[bhā.pu
10.31.4\] iti \| tathāpi brahmāṇḍa-nāyakasya tasya śarma-kṛtvena
tatratyānāṁ sarveṣām eva svataḥ śarma sidhyod eva \| viśeṣeṇa tanvan
pūrvato'py ādhikyena vistārayan, aśeṣa-bhagavattā-prakaṭanāt, vraja āste
vasatīti, anyatra tādṛśa-yaśo-vistāraṇā-siddheḥ \| īśvara iti
nijāśeṣaiśvarya-prakaṭanābhiprāyeṇa \| yad vā, īśvara icchā-mātreṇa
kaṁsādi-vadhato bhū-bhāra-raharaṇe'maravarya-śarma-karaṇe ca samartho'pi
vraja āste, kim artham ? yaśo vitanvan \|

yad vā, īśvaro mādṛśāṁ prabhur api vraja eva yaśo vitanvan āste, aśeṣāṇi
maṅgalāni yasmin yasmād vā \| yad vā, aśeṣāṇāṁ
viṣayi-mumukṣu-mukta-bhaktādīnāṁ maṅgalam, tac ca keṣāñcit sādhanatvena
keṣāñcic ca sādhyatvenety evaṁ yathā-yathaṁ vivecanīyam \| ataḥ
kathañcid eva vrajād āgacched iti \| yad vā, yaśaso'śeṣa-maṅgalatvena
deva-geyatena ca deva-yādavādi-hitārtham āgamiṣyatyeveti nigūḍho bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ ya īkṣitā yasya ca
nānā-guṇa-karmaṇāṁ tādṛṅmāhātmyaṁ sa tu so'pi svayaṁ
sātvatānvaye'vatīrṇaḥ san vraje āsta ity anvayaḥ \| kileti mahatsu
śānteṣu ca prasiddhaṁ pramāṇayati \| svasetavo
bhagavad-dharmādi-maryādāḥ amaravaryāḥ brahma-rudrādayaḥ \| na kevalaṁ
tad avatārādi-darśināṁ teṣām eva śarmakṛt \| api tv anyeṣām apīty āha \|
yaśa iti \| tad eva praśasati yad-yaśo devāḥ sarvārādhyā api gāyanti \|
yac ca parama-tadvat-tad aṁśāvatārasyāpi lābha-māhātmyam āha \| yatyeti
\| nikṛṣṭaparyantāśayajīvānāṁ maṅlam iti \| tat-tat-kartṛtvaṁ ca na tv
asmadādivat karmapāravaśyena kintu svātantryeṇety āha \| īśvara iti
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nigamayati \| taṁ tviti \|
tasmānmahadeva mama bhāgyamiti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛśimatāṁ cakṣuṣmatāṁ
mahotsavasvarūpaṁ śriyo viṣṇuvakṣaḥsthalasthitāyā api lakṣmā īpsitānāṁ
ratirāsavilāsādīnām āspadaṁ rūpaṁ dadhānaṁ tamīśvaraṁ drakṣyāmi,
atraliṅgam, uṣasaḥ prabhātasamayāḥ sudarśanāḥ śubhasūcakā vabhūvur ity
arthaḥ \| bahuvacanena te vahvīnāṁ rātrīṇāṁ jñeyāḥ \| anyathedṛśaṁ
phalaṁ na syād iti bhāvaḥ \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.14 \|\|**

taṁ tv adya nūnaṁ mahatāṁ gatiṁ guruṁ

trailokya-kāntaṁ dṛśiman-mahotsavam \|

rūpaṁ dadhānaṁ śriya īpsitāspadaṁ

drakṣye mamāsann uṣasaḥ su-darśanāḥ \|\|

**śrīdhara-svāmī (bhāvārtha-dīpikā) :** trai-lokye ekam eva kāntam \|
dṛśir dṛṣṭis tadvatāṁ mahān utsavo yasmāt \| yadvā mahān utsava eva \|
ata eva śriya īpsitam āspadam evaṁ-bhūtaṁ rūpaṁ śrī-mūrti dadhānaṁ tam
īśvaraṁ drakṣyāmīti \| atra liṅgam \| uṣasaḥ prabhāta-samayāḥ
su-darśanāḥ śubha-darśanāḥ \| sukhaṁ prabhātā rajanyaḥ śubha-sūcikā
babhūvur ity arthaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-mānasaṁ prati
vakti---taṁ kṛṣṇam \| mahatāṁ gatiṁ mahadbhirgamyam \| ekam evety eva
kāreṇāny atra tādṛśa-saundarya-vyavacchedo bodhyate sva-mūrtyā
loka-lāvaṇya-nirmuktyā iti vakṣyamāṇatvāt, paraṁ padaṁ
bhūṣaṇa-bhūṣaṇāṅgam ity-ādy-ukteś ca \|
pañcamī-bahuvrīhiṇotsava-hetutvaṁ pratīyate \| putra janmādivan na
tūtsava-rūpatvam ity asvārasyādāha---yadveti \| utsavo maha utsakeḥ iti
kośād utsavo bhadra-hetur ity arthaḥ \| bhadraṁ karṇebhiḥ śṛṇuyāma devā
bhadraṁ paśyemākṣabhir yajatrāḥ iti śruteḥ \| evaṁ-bhūtaṁ śrī-kāṅkṣitam
\| atra darśane \| liṅgaṁ hetuḥ \| ity artha iti-prātaḥ
śubhaśakunādibhir jñāyate'vaśyaṁ me bhagavad darśanaṁ bhaviṣyatīti
bhāvaḥ \| nanv evaṁ sādhāraṇyañcet tasmāt tava kiṁ vaiśiṣṭyaṁ
tatrāha---taṁ tviti \| nūnaṁ niściye \| tu śabdaḥ sarvayādavādito'pi
nija-bhāgya-viśiṣṭya-vivakṣayā \| ahaṁ tvadyaiva ta mdrakṣye, mahatāṁ
mahā-bhāgavatānāṁ gatiṁ gamyaṁ guruñcopadeṣṭāram iti sādhya-sādhanatvam
uktam \| rūpaṁ saundaryam \| evaṁ sāmānyata uktvā śrī-kṛṣṇa-rūpe tasmin
viśeṣam āha---trailokya \[madhye madhyo'rdhalokaḥ sa ca
mahā-vaikuṇṭha-paryantaḥ so'pi mahā-nārāyaṇa-paryantas tasmād api\]
kāntam \| ata eva sva-sahitānāṁ tādṛśām api dṛśimatāṁ mahotsavam \|
vakṣyate ca mahā-kāla-puranāthena śrī-bhagavatā dvijātmajā me yuvayo
didṛkṣuṇā mayopanītā iti \| uktaṁ ca uddhavena vismāpanaṁ svasya ca iti
\| na kevalaṁ svarūparīyasām eva tādṛśaṁ tat, api tu sva-śaktivarīyasyā
apīti vadaṁstādṛśasubhagatāyāṁ hetum āha---sarva-saubhāgyāśraya-rūpāyāḥ
śriyo'pi īpsitam īpsā tasyā āspadaṁ na tu mahā-naṛāyaṇādivad bhogyam
apīty arthaḥ \| tad uktam---yad vāñchayā śrīr lalanācarat tapaḥ iti \|
uṣasa ity anena bahvyo rātrayaś ciraṁ suprabhātāḥ santi, anyathedṛśaṁ
phalaṁ na syād ity arthaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yad vā, evaṁ yaśaso
māhātmyaṁ pradarśitam, tādṛśaṁ yasya yaśas tam adya sākṣād-drakṣyāmīt
yatra[^34] tātparyam ūhyam, tu-śabdo vākyālaṅkāre \| pūrvoktārthe
cakāraḥ \| yad vā, nūnam adya drakṣyāmi mahatāṁ śrī-brahmādīnāṁ
bhāgavatānāṁ vā gatiṁ gamyaṁ guruṁ copadeṣṭāram iti sādhya-sādhanatvam
uktam \| evaṁ sāmānyenoktvāvatāre'smin viśeṣam āha---trailokyety ādinā
\| yad vā, mahatāṁ śrī-nandādīnām, dadhānaṁ prakaṭayantam, anyat tair
vyākhyātam \|

tatra dadhānam ity asya prakaṭayantam iti vyākhyānaṁ[^35]
viśeṣaṇa-viśiṣṭatayā dhāraṇasya viśeṣaṇa eva tātparyeṇa doṣāsparśāt,
evam anyatrāpy ūhyam iti \| athavā trailokyam api kāntaṁ bhavati yasmāt,
saundarya-samudrasya yasyāṁśāṁśa-vibhāga-mātra-prāpterātrilokīvarti
saundaryaṁ tad ity arthaḥ \|

yad vā, trailokyasya kaṁ sukhaṁ tasyānto nāśo yasmāt tad
rūpa-didṛkṣayāpi trilokī-sukhe vairāgyotpatteḥ, na kevalaṁ
trilokyantargata-viṣaya-sukha eva tena vairāgyaṁ syāt, kintu
mokṣa-sukhe'pīty āha---dṛśir ātmānubhavas tadvatāṁ mahotsava-rūpaṁ
saundaryam, adhunā bhakta-manoharatvam āha---śriyo bhakta-varga-pūjyāyā
mahā-lakṣmyā api īpsitam īpsā dṛgbhyāṁ sākṣād anubhavitum icchā tasyā
āspadam, na tu dṛśyam ity arthaḥ \| uṣasa iti bahutvena ciraṁ bahvo
rātrayaḥ suprabhātāḥ santīti bodhayati \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv evaṁ sādhāraṇyaṁ cet
tasmāt tava kiṁ veṣṭyaṁ tatraha \| taṁ tviti \| nūnaṁ niścaye \|
tu-śabdaḥ sarvayādavādito'pi nija-bhāgya-vaiśiṣṭya-vivakṣayā
ahantvadyaiva taṁ drakṣye mahatāṁ mahā-bhāgavatānāṁ gatiṁ gamyaṁ
guruñcopadeṣṭāram iti sādhya-sādhanatvam uktaṁ rūpaṁ saundaryam evaṁ
sāmānyata uktvā śrī-kṛṣṇa-rūpe tasmin viśe;sam āha \| trailokyam
adho-madhyārdhvalākaḥ sa ca mahā-vaikuṇṭha-paryantaḥ so'pi
mahā-nārāyaṇa-paryantaḥ tasmād api kāntam \| ata eva kha-sahitānāṁ
tādṛśam api dṛśimatāṁ mahotsavaṁ vakṣyate ca mahā-kālapuranāthena
śrī-bhagavatā \| dvijātmajā me yuvayor didṛkṣuṇā mayopanītā iti \| uktaṁ
ca śrī-mad uddhavena vismānaṁ svasya ceti \| na kevalaṁ svarūpavarīyasām
eva tādṛśaṁ tat api tu sva-śaktivarīyasyā apīti vadan
tādṛśa-subhagatāyāṁ hetur māha sarva-saubhāgyāśrarūpāyāḥ śriyo'pi
īpsitam īpsā tasyā āspadaṁ na tu mahā-nārāyaṇādivad bhogyam apīty arthaḥ
\| tad uktaṁ yad vāñchayā śrīr lalanā iti \| ūṣasa ity anena ciraṁ
bahvayo rātrayaḥ suprabhātāḥ santi anyathedṛśaṁ phalaṁ na syād ity
arthaḥ \| athavā catuḥślokīyam evaṁ prasañjanīyā \|

nanu, kathaṁ tasya tādṛśaṁ daurlabhyaṁ tal-lābha-māhātmyaṁ ca yadi ca
tat-tarhi kathaṁ saulabhyaṁ yena tavāpi tādṛśa-bhāgyāślāghā syād ity
atra vivṛṇoti caturbhiḥ \| tatrādyaṁ dvayaṁ kaimutyenāha dvābhyāṁ
daurlabhyaṁ tāvad āha \| yad ikṣiteti \| apīti samuccaye \|
sadasatorīkṣitāpi tadāvaśerahito'pi ubhayatra hetuḥ svatejaseti īkṣitety
ādi-rūpatve sarvāgocara-svarūpo yaḥ svamāyayā cātmani racitatvena svaḥ
sarva-sāmarthya-hīnais taṁ draṣṭumayogyaiś ca jīvaiḥ
prāṇādi-pravṛtti-liṅgena sadaneṣu tad adhiṣṭhāna-rūpeṣu sarva-bhūteṣu
abhīyate pratīyate'nubhīyate mātraṁ na tu dṛśyate \| yathāktaṁ dvitīye
\| bhagavān sarva-bhūteṣu lakṣitaḥ svātmanā hir iti \| evaṁ
śviṣṭabhyāham idaṁ kṛtsnam ity uktadiśā tad aśasyāpi parama-daurlabhyaṁ
darśitam \| tadvat-tad aṁśāvatāra-gaṇasyāpi lābha-māhātmyam āha \|
yasyeti \| tathāpi saulabhye kāraṇam āha ceti \| nigamayati \| taṁ
nigamayati \| taṁ tviti \| tasmān mahad eva mama bhāgyam iti bhāvaḥ
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ābhyāṁ saha varttamānān sakhīna
vanaukasa ekāntavihāreṇa sakhyātiśayayutān ity arthaḥ \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛśimatāṁ cakṣuṣmatāṁ
mahotsava-svarūpaṁ śriyo viṣṇu-vakṣaḥ sthala-sthitāyā api lakṣmyā
īpsitānāṁ rati-rāsavilāsādīnām āspadaṁ rūpaṁ tam īśvaraṁ drakṣyāmi atra
liṅgam uṣasaḥ prabhātas-amayāḥ sudarśanāḥ śubha-sucakā babhūvur ity
arthaḥ \| bahu-vacanena vahnīnāṁ rātrīṇāṁ jñeyāḥ anyathedṛśaṁ phalaṁ na
syād iti bhāvaḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.15 \|\|**

athāvarūḍhaḥ sapadīśayo rathāt

pradhāna-puṁsoś caraṇaṁ sva-labdhaye \|

dhiyā dhṛtaṁ yogibhir apy ahaṁ dhruvaṁ

namasya ābhyāṁ ca sakhīn vanaukasaḥ \|\|

**śrīdhara-svāmī (bhāvārtha-dīpikā) :** kiṁ ca, atha darśanānantaraṁ
sapadi tat kṣaṇam eva rathād avatīrṇaḥ san pradhānayoḥ puruṣayo
rāma-kṛṣṇayoś caraṇaṁ yogibhir apy ātma-lābhāya kevalaṁ dhiyaiva dhṛtaṁ
sākṣād ahaṁ namasyāmi \| ābhyāṁ sahānayoḥ sakhīn gopāṁś ca namasyāmīti
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ghṛtaṁ dhyātaṁ na tu
dṛṣṭam \| ābhyāṁ rāma-kṛṣṇābhyāṁ saha \| vanaukasaḥ
vṛndāvana-sakala-prāṇinaḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhaktatayā
darśana-mātreṇātṛptyā mano-rathāntaraṁ kurute---atheti \| caraṇam ity
ekatve'pi dvitvasiddhyā tayoḥ pratyekaṁ caraṇāv iti gamyata eva \| yad
vā, dvābhyāṁ hastābhyāṁ tayor ekaikaṁ caraṇaṁ dhṛtvā yuga-pannam
asyāmīty abhipriyāyeṇaikatvam, bhaviṣye vartamānātyanta-sāmīpy
abhiprāyeṇa \| abjādi-rūpakā-prayogaḥ parama-lālaso'dayena kevalaṁ tan
namaskāra-mātrāpekṣayā tad-gūṇādy anapekṣaṇāt, dhiyeti saptamy arthe
tṛtīyā, citte dhṛtam ity arthaḥ \| yad vā, dhāraṇayeti,

yad vā, anyāśeṣatucchatādi-vicāreṇety arthaḥ \| tataś ca dhṛtam iti
dārḍhyena cintitam ity arthaḥ, yogaḥ samādhiḥ
smaraṇa-lakṣaṇa-bhakti-yogo vā, tataś ca svo bandhur ity evaṁ lavdhaye
bandhutvena prāptam ity arthaḥ \| ābhyāṁ saha vartamānām sakhīn anayor
vayasyān \| yad vā, ābhyām anayoḥ, kiṁ punaḥ sakhīn sarvān api
gokula-vāsino namasyāmīty āha---vrajeti, vrajaukaso vraja-prāṇinaḥ, evaṁ
pūrvato viśeṣo jñeyaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhaktatayā
darśana-mātreṇātṛptyā manorathāntaraṁ kurute \| atheti \| namasye
namasyāmi iti vartamāna-sāmīpye laṭ \| dhiyā abhyāse yacchatā suvicāreṇa
\| dhṛtaṁ dārḍharyena cintitaṁ yogibhir ātmārāmair api kiṁ punar
bhaktiyogibhiḥ \| svasya bhagavataḥ prāptaye ābhyāṁ saha vartamānān
sakhīn anayor vayasyān ābhyām anayor iti vā \|

nanu, bhavadīyā yādavāś ca kecit sakhāyo bhaviṣyanti kutas teṣv
evaitāvānādarastatrāha \| vanaukasḥ ekānte tena saha vihāreṇa teṣām eva
sakhyātiśayād iti bhāvaḥ \|

yad vā, kiṁ punaḥ sakhīn sarvān api vṛndāvana-prāṇino namasyāmīty āha \|
vaneti \| evaṁ pūrva-namaskārato viśeṣo jñeyaḥ \| anyataiḥ \| tatreti
śabdasyaitāvad eva mama kṛtyam ity arthaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha darśanānantarameva
rathāt avarūṭaḥ sapadi avarohaṇasamaya eva pradhānayoḥ śreṣṭhayoḥ puṁso
rāmakṛṣṇayoścaraṇaṁ yogibhirapi ātmalābhāya kevalaṁ dhiyaiva dhṛtaṁ,
sākṣādahaṁ namasyāmi abhyāṁ sahitān sakhīṁś ca namasyāmi,
vartamānasāmīpye laṭ \| tato vanaukasaḥ sarvān vrajavāsino 'pi
\|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.16 \|\|

apy aṅghri-mūle patitasya me vibhuḥ

śirasy adhāsyan nija-hasta-paṅkajam[^36] \|

dattābhayaṁ kāla-bhujaṅga-raṁhasā

prodvejitānāṁ śaraṇaiṣiṇāṁ nṛṇām \|\|

**śrīdhara-svāmī (bhāvārtha-dīpikā) :** kiṁ ca---**api** iti \|
**adhāsyat** dhāsyati \| tad vibhāvayati\--**dattābhayam** iti sārdhena
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---*kiṁ ca* iti
\| **api** iti sambhāvanāyām \| kāla-sarpa-vegena **prodvejitānāṁ**
trastānām \| *tad* **dhasta-paṅkajam** \| *vibhāvayati* vivṛṇoti \|
**vibhur** iti sarva-vyāpitvān man-manorathaṁ kariṣyaty evety āha \|
**nṛṇām** iti ṣaṣṭhī caturthy-arthe \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : apy aṅghri-mūle
patitasya** ity ādau **nija-hasta-pallavam** iti
nija-śabdo\'sādhāraṇa-paraḥ \| sa tu svarūpa-siddhaḥ śrī-kṛṣṇāṅga-paraḥ
\|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
bhakti-viśeṣodayena namaskāreṇātṛptyā kara-sparśe manorathaṁ
karoti---**api** iti dvābhyam \| **aṅghryor mūle** tale sannidhau vā \|
yad vā, aṅgrir eva mūlaṁ sarvārthāśrayaḥ, tasmin \| **vibhur**
vyāpako'pi \| yad vā, jagad-īśvaro mat-prabhur iti vā \| **nijam**
asādhāraṇaṁ **hasta-paṅkajam** \| nijatvam eva darśayati---**datta**-
ity-ādinā \| athavā, tat-priya-sakhasya kasyacid gopasya
hasta-dhāraṇenāpi mama kṛtārthatā syād eva, tathāpi nijaṁ kiṁ dhāsyati ?
ity arthaḥ \| **kāla** eva **bhujaṅgaḥ**, sarva-grāsakatvāt, tasya
**raṁhasā** vegena prakarṣeṇa **udvejitānāṁ** nitarāṁ bhīṣitānām, ata
eva **śaraṇaiṣiṇāṁ** śaraṇam icchatāṁ satāṁ **dattābhayam**, **nṛṇāṁ**
sarveṣām eva jīvānām ity adhikārāpekṣā nirastā \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā bhakti-viśeṣodayena
namaskāreṇātṛptyā kara-sparśe manorathaṁ karoti---**api** iti dvābhyām
\| **api** prākāśye \| **aṅghryor mūle** tale \| **vibhuḥ** prabhuḥ \|
**nijaṁ** tādṛśaṁ tadīyaṁ **hasta-paṅkajaṁ** \| tādṛśatvam eva
darśayati---**datta**- ity-ādinā \| yadyapi tat-priya-sakhasya kasyacid
gopasya hasta-dhāraṇenāpi mama kṛtārthatā syād eva, tathāpi nijaṁ kiṁ
dhāsyati ? iti bhāvaḥ \| **kāla** eva **bhujaṅgaḥ** prāṇi-saṁhārakatvāt
alakṣya-gamana-hetu-sādhanatve'pi śīghra-gāmitvāc ca \| tasya
**raṁhasā** anudravaṇena **udvejitānām** \| ata eva **śaraṇaiṣiṇāṁ**
satāṁ **nṛṇāṁ** jīva-mātrāṇāṁ, caturthyāṁ ṣaṣṭhī, tebhyo **dattābhayam**
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : apy aṅghri**- ity-ādi \|
**hasta-pallavam** ity eva siddhe **nija**-śabdasyāyaṁ
bhāvaḥ\--anyānya-līlāvantas tu līlāvatārā eva, ayaṁ tu sva-svarūpaḥ
yathāvatīrṇas tathaiva śāśvataḥ, tenāsyāvikṛtatvān nijatvam \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca---**api** iti \|
**adhāsyat** dhāsyati \| **hasta-paṅkajaṁ** viśinaṣṭi\--**dattābhayam**
\| **nṛṇām** iti caturthy-arthe ṣaṣṭhī \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.17 \|\|**

samarhaṇaṁ yatra nidhāya kauśikas

tathā baliś cāpa jagat-trayendratām \|

yad vā[^37] vihāre vraja-yoṣitāṁ śramaṁ

sparśena saugandhika-gandhy apānudat \|\|

**śrīdhara-svāmī (bhāvārtha-dīpikā) : balinā** tāvat
pada-traya-parimita-bhū-dāna-samaye tasya haste udakaṁ nihitam \|
**kauśika** indras tenāpi kadācit kiñcin nihitam iti jñātavyam \|
mumukṣūṇāṁ saṁsāra-bhaya-nivartakaṁ sa-kāmānām abhyudaya-pradaṁ cety
uktam, anuraktānāṁ parama-sukhaṁ cety āha---**yad vā,** **vā**-śabdo
vitarke \| **vihāre** rāsa-krīḍāyām \| saugandhikasya gandha iva gandho
yasya, tat **saugandhika-gandhi** \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yatra** hasta-paṅkaje \|
kauśikatvam indrasya yathā jātaṁ, tad dhari-vaṁśato'vaseyam \| *nihitaṁ*
sthāpitam \| **dattābhayam** \[16\] ity-ādinā *mumukṣūṇāṁ*
**samarhaṇam** ity-ādinā sakāmānām \| *anuraktānāṁ* parama-premavatām \|
saugandhikaṁ tu kahlāram ity amaraḥ \| **yad** dhasta-paṅkajam \|
**apānudan** nirākarot \| samyag arhyate pūjyate yena tat **samarhaṇaṁ**
saṅkalpodakam, tac ca sārvabhaumāvatāre purandareṇa tasya haste jalaṁ
dattam iti purāṇāntare \| **balinā** ca vāmanāvatāra ity aṣṭame varṇitam
eva \| yac ca **vihāre** rāsa-krīḍānantara-samprayoge **śramaṁ**
vihāra-śramottha-svedāmbu mārjayāmāsa \| tad uktam---

> tāsāṁ rati-vihāreṇa śrāntānāṁ vadanāni saḥ \|
>
> prāmṛjat karuṇaḥ premṇā śantamenāṅga pāṇinā \|\| \[bhā.pu. 10.33.21\]
> iti \|

tena tāsāṁ parama-mādhurī dhvanitā \| tat kimbhūtaṁ ? **sparśena** tāsāṁ
mukha-sparśena **saugandhika-gandhi** mānasa-sarovara-kamalaṁ
saugandhikam iti purāṇāntare prasiddham \| ihāpi pūrvavat
sva-svagatoktatvān na rasābhāsaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anijatvam
avatārāntara-paraṁ tad eva darśayan nijānijatve
prapañcayati---**samarhaṇam** ity-ādi \| paraspara-vipakṣābhyāṁ
**kauśika-balibhyām** api tulyaṁ prāptam iti bhāvaḥ \| tena nāsya
durlabhatvam, vāmanāvatārasya hastasyānijatvaṁ darśitam \| saṁprati
nijatvaṁ darśayati---**yad vā** ity-ādi \| **vā**-śabdaḥ prasiddhau, yad
**vraja-yoṣitāṁ** **vihāraja-śramam apānudat**, tad eva nijaṁ
svarūpa-siddhaṁ \| tat kiṁ bhavādhva-śramaṁ hariṣyati ? atas tasya
mac-chirasi sparśo\'tyasambhāvanīya eva \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag arhyate pūjyate
yena, tat **samarhaṇam**---pūjopakaraṇam, **baliś** ca
**jagat-trayendratām** **āpa** iti balir indro bhaviṣyati \[bhā.pu.
8.13.12\] iti vacana-prāmāṇyena tan nirdhārāt \| tathā coktaṁ
śrī-viṣṇu-purāṇe---

> yatrāmbu vinyasya balir manojñā
>
> navāpa-bhogān vasudhā-talasthaḥ \|
>
> tathāmaratvaṁ tridaśādhipatyaṁ
>
> manvantaraṁ pūrṇam apeta-śatruḥ \|\| \[vi.pu. 5.17.31\] iti \|

kiṁ vā, pūrva-kṛta-viśvajid-yajña-prāptendratvābhiprāyeṇa, tataś ca
tad-yajñasya bhagavad-arpaṇena tac-chrī-haste jalādi-samarpaṇa-nidhānam
ūhyam \| **vā**-śabda utāśeṣotkarṣa-nairapekṣyeṇāsyaivotkarṣārthaḥ \|
**vrajasya yoṣitām** iti---prema-viśeṣeṇa tāsām eva tad-yogyatā darśitā,
tatra **vihāra** iti vināditvam, vraja-yoṣitām iti priyatama-jaṇeṣu
prema-viśeṣa-vistāritvam, **śramam** iti vaidagdhyam, **sparśena** iti
sarva-duḥkha-haratvam, **saugandhika-gandhi** iti parama-manoharatvaṁ
coktam \| asya viśeṣaṇasyānte'traiva prayogaḥ---tāsām eva tat samyag
anubhavanīyatvāt \| tac ca śrī-bhagavatāmṛtottara-khaṇḍe vistāritam
evāsti \| anyat tair vyākhyātam \|

yad vā, indraḥ śatāśvamedha-samarpaṇaṁ **nidhāya** **jagat-trayendratām
āpa**, tad-arpaṇaṁ vinā samyak phalāsiddheḥ \| baliś ca
tathānirvacanīyaṁ dvāra-pālatvādinā tad-vaśīkaraṇādikam āpeti yojyam \|
yad vā, **kauśiko** viśvāmitraḥ śrī-raghunāthāvatāre astra-mantraṁ
nijāśrame taṁ pratyātithyenānnādikaṁ ca samarpya tathā suprasiddhaṁ
tad-bhakty-ādy-ātmakaṁ māhātmyaṁ prāptaḥ \| baliś ca
nija-jagat-trayendratāṁ pāda-traya-bhū-dāna-vyājena yatra jalotsargeṇa
nidhāya tathā prāpa, **ca**-kāreṇa tathety asyātrāpi sambandhād arthaḥ
sa eva \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar api tad eva
hasta-paṅkajaṁ viśiṣyan sva-manorathaṁ pravalayati\--**samarhaṇam** iti
\| samyag arhyate pūjyate yena, tat samarhaṇaṁ dāna-saṅkalpodakaṁ
**kauśikasya** tan-nidhānaṁ śatakratv-anantara-samaye jñeyaṁ,
tatkārāśrayatvād indra-padasya \| **baliś** ca **jagat-trayendratām**
**āpa** iti prathamata eva phalasyāpūrva-rūpatvenodayāt \| tathaivoktaṁ
śrī-viṣṇu-purāṇe---

> yatrāmbu vinyasya balir manojñān
>
> avāpa bhogān vasudhā-talasthaḥ \|
>
> tathāmaratvaṁ tridaśādhipatyaṁ
>
> manvantaraṁ pūrṇam apeta-śatruḥ \|\| \[vi.pu. 5.17.30\] iti \|

asya niṣkāmatvaṁ tu tac-chirasi śrī-trivikrama-caraṇa-dhāraṇād anantaram
eva jñānaṁ tathāpīśvarecchayaiva śrī-prahlādavat tad-aṅgīkāraḥ \| tad
evaṁ pūrvārdhe tasya vadānya-svabhāvatvena sakāma-bhakteṣu
sarva-samṛddhi-pradatvam upālakṣya paramānanda-svarūpatvena
svaika-niṣṭheṣu sarva-duḥkha-nivartakatvam upalakṣayati \| **yad vā**
iti vā śabdo vitarke \| kasmāccid yat kiñcit śrutvā vitarkayāmīty arthaḥ
\| yad eva hasta-paṅkajaṁ **saugandhikeṣu** divya-paṅkaja-viśeṣeṣu
**gandho** guṇa-leśo yasya tādṛśāṁ **vraja-yoṣitāṁ** koṭi-saṅkhyānāṁ
**vihāre** rāsākhya-nṛtya-krīḍā viśeṣa-**śramaṁ** punaḥ pūnar āveśān
mūrchā-paryantaṁ \| kiṁ vā, horikā-rūpe śaṅkhacūḍopadravād rāsena
mūrcchāmayaṁ **sparśena** tanmātreṇa yugapad **apānudat** ity arthaḥ \|
tataḥ pūrvavad atrāpi [śabda-]{.mark}sva-rasa-yogyāṁśa eva cintitaḥ \|
tatra gopīnāṁ tat-patīnāṁ ca \[bhā.pu. 10.33.35\] iti padya-dvaye yathā
svāmibhir vyākhyātaṁ tadvad evaṁ prāyas tad-vidhānām abhiprāya iti
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yatra hasta-paṅkaje
samyak arhyate pūjyate yena tat **samarhaṇaṁ** dāna-saṅkalpodakaṁ
**nidhāya** **kauśikaḥ** purandaraḥ **baliś ca jagat-trayendratvam
avāpa** \| tac ca sārvabhaumāvatāre purandareṇa, vāmanāvatāre balinā
tasya haste udakaṁ dattam \| tatra purandara indratvam āpa, balir
āpsyatīti boddhavyam \| **yat** hasta-paṅkajam** \| vā**-śabdo vitarke
\| **vihāre** rāsa-krīḍānantara-saṁprayoge \| **śramaṁ**
vihāra-śramottha-prasvedāmbu **apānudat** mārjayāmāsa \| yad uktam,

> tāsāṁ rati-vihāreṇa śrāntānāṁ vadanāni saḥ \|
>
> prāmṛjat karuṇaḥ premṇā santamenāṅga[-]{dir="rtl"}pāṇinā \|\|
> \[bhā.pu. 10.33.20\] iti

tena tasya pāda-paṅkajaṁ brahmādy-arcitam api yathā tāsāṁ
kucocchiṣṭa-kuṅkuma-dhārakam uktaṁ tathā hasta-paṅkajam
apīndrādy-arhitaṁ tāsāṁ śramāmbu-mārjakam ity aho tāsāṁ
paramotkarṣa-mādhurīti dhvaniḥ \| hasta-paṅkajam api kīdṛśam ?
**sparśena** tāsāṁ mukha-sparśena **saugandhika-gandhi** \|
mānasa-sarovara-kamalaṁ saugandhikam iti purāṇāntara-prasiddham \|
svagatoktatvāt pūrvavad atrāpi na rasābhāsaḥ \[bhā.pu. 10.38.8\]
\|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.18 \|\|**

na mayy upaiṣyaty ari-buddhim acyutaḥ

kaṁsasya dūtaḥ prahito'pi viśva-dṛk \|

yo'ntar bahiś cetasa etad īhitaṁ

kṣetra-jña īkṣaty amalena cakṣuṣā \|\|

**śrīdhara-svāmī (bhāvārtha-dīpikā) :** evaṁ paramānugrahaṁ sambhāvya
punar apy asambhavam āśaṅkya pariharati---na mayīti \| yadyapy **ahaṁ**
**kaṁsena** **prahito**'tas tasya **dūtaḥ**, tathāpi **mayi arer** ayam
iti **buddhiṁ** **nopaiṣyati** na kariṣyatīty arthaḥ \| yato
**viśva-dṛk** sarva-jñaḥ, ato mama **cetaso'ntaś** ca **bahiś** ca yad
**īhitaṁ** ceṣṭitam **etad** yaḥ **kṣetra-jño**'ntaryāmī nitya-jñānena
**īkṣate** \| ayaṁ bhāvaḥ---cetaso bahir eva kaṁsam anuvarte, antas tu
kṛṣṇam eva \| tad etad asau hṛdi sthito jānātīti \| yad vā, etasya
jagata īhitam iti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *sambhāvya* vicārya \|
*asambhavaṁ* darśanāder manasy evāha \| atha vā, "kiṁ pralāpena ? tava
kaṁsa-bhṛtyatvāt tat-prahitatvāc ca tvayy acyuto'ri-buddhiṁ kariṣyaty
eva" iti mandāśaṅkāṁ pariharann āha---**na mayi** iti \| *ataḥ*
kaṁsa-prahitatvāt \| *ity artha* iti---dhātūnām ekārthatvād etir atra
karaṇe'rthe bodhya ity āśayaḥ \| yato yasmād dhetor ato hetoḥ \| etat
saṅkalpa-lakṣaṇam \| kṣetraṁ śrī-gītokta-lakṣaṇam,

> mahā-bhūtāny ahaṅkāro buddhi-khyaktam eva ca \|
>
> indriyāṇi daśaikaṁ ca pañca cendriya-gocarāḥ \|\|
>
> icchā dveṣaḥ sukhaṁ dukhaṁ samvātaś cetanā dhṛtiḥ \|
>
> etat-kṣetram \[gītā 13.6-7\]

ity evaṁ-rūpaṁ jānāti sākṣāt paśyatīti kṣetrajñaḥ \| nijābhiprāyam
āha---*ayaṁ bhāva* iti \| pūrva-vyākhyāne mamehitam ity ukter bhagavataḥ
paricchinna-darśitva-pratīter asvārasyād āha---*yad vā* iti \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam abhayadānādīnām eṣāṁ
yathottaraṁ śraiṣṭhyam \| acyuto'lupta-jñānaiśvarya ity arthaḥ \| ata
eva viśva-dṛk \| anyat tair vyākhyātam \|

yad vā, īdṛśe tat-paramānugrahe mama kaṁsa-sevakatvena yogyatā nāstīty
āśaṅkya tat pariharati---neti \| etasya janasya mamehitam, anyat samānam
\|

yad vā, kṣetraṁ śrī-mathurā-lakṣaṇaṁ rājatvena jānātīti kṣetrajñaḥ
kaṁsaḥ, tasmin yadetasyehitam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athārta-svabhāvena cintām
atibhyām āha \| na mayīti \| acyutaḥ alupta-jñānaiśvarya ity arthaḥ \|
ata eva viśva-dṛk \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athārttisvabhāvena
cintāmatibhyāmāha \| na mayīti \| pareṣām api \| pareṣām api
pāvanatvāttirthīyate na kevalametāvadeva \| api tu ato dehāddhetorasya
vīkṣaṇādinā teṣāṁ karmātmakabandhaścocchavasiti na tasyetyatra
siddhāntaḥ paramātmasandarbhatrinavatitamavākyasyāvatārikāpraghaṭṭake
dṛśyaḥ dehaṁ bhṛtāṁ dehabhṛtām \|\|18.32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anijatvaṁ
darśayati---samarhaṇaṁ yatrety ādi \| kaiśika indraḥ, baliḥ prasiddhaḥ
\| iti līlāvatārāntara-hastasyānijatvaṁ darśayitvā punar
nija-hasta-lpallavam iti yat prāguktam, tad-darśayati---yadveti
vrajayoṣitāṁ vihāre yannija-hasta-pallavaṁ tāsāṁśramamapānudat \|
kīdṛśam ? saugandhika-gandhīti \| pūrvokta-nija-hastapallavasya niruktiḥ
pūrvārdhe'vatārāntarasyeti nijatvayoḥ prakaṭanam \|\|18.26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api
svasminnanugrahāsambhavamāśaṅkya pariharati, neti \| yadyapyahaṁ
kaṁsasya dūtaḥ prahitastena preṣito 'pi bhavāmi, aribuddhim arerayam iti
bhāvanāṁ na na upeṣyati na kariṣyatīty arthaḥ \| yato viśvadṛk cetaso
'ntarbahirvartamāna etadīhitam etasya sarvajagato 'pīhitam īkṣate
\|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.19 \|\|

apy aṅghri-mūle'vahitaṁ kṛtāñjaliṁ

mām īkṣitā sa-smitam ārdrayā dṛśā \|

sapady apadhvasta-samasta-kilbiṣo

voṭhā mudaṁ vīta-viśaṅka ūrjitām \|\|

**śrīdhara-svāmī (bhāvārtha-dīpikā) :** api yady aṅghri-mūle
caraṇopānte'vahitaṁ saṁyataṁ kṛpāmṛtenārdrayā dṛśā mām īkṣitā drakṣyati
tarhi sapady eva vinaṣṭākhila-kalmaṣaḥ parāṁ mudaṁ voḍhā prāpsyāmīti
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ato nu api yady artha ity
āha---api yadi \| īkṣitā luṭaḥ prathama-puruṣaika-vacanam \| vītā gatā
vividhā śaṅkā śatru-preṣito'yaṁ nāga-saṅgārhaḥ ity evam ādikā yasya sa
tathā \| ūrjitām udriktām \| voḍheti vahate pūrvavat \| sapadi
tat-kṣaṇam eva \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kilviṣyaṁ
kaṁsa-sevādi-lakṣaṇaṁ mumukṣādi-durvāsanā-lākṣaṇaṁ vā \| vītā apagatā
vividhā śaṅkā yasya tathā-bhūtaḥ san, anyat tair vyākhyātam \| yad vā,
ittham anugrahaṁ sambhāvya, sa ca na kevalaṁ śirasi
śrī-hasta-dhāraṇa-mātreṇa, kintu sasmita-kṛpā-dṛṣṭyaivety atṛptyā tatra
mano-rathaṁ karoti \| apīti---api kim avahitam avadhānena sthitam, anyat
samānam \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kilviṣaṁ
kaṁsa-sevādi-lakṣaṇaṁ vītā apagatā vividhā śaṅkā yasya tathā bhūtaḥ san
\| anyat taiḥ \| tatra yadīti niścaye \| dhatte padaṁ tvam avitā yadi
vidhnamūrghnītivat \| yad vā, tad evaṁ niścityātṛpti-svabhāvena
manorathāntaraṁ karoti \| apīti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** api kim aṅghri mūle
avahitaṁ praṇamya saṁyatantaṁ māṁ kṛpāmṛtenārdrayā dṛśā īkṣitā
īkṣiṣyate, sapadi tatkṣaṇādeva ūrjitāṁ mudaṁ voṭā prāpsyāmi, tadaiva
vītaviśaṅkaś ca madantaḥkaraṇaṁ parabhurjānāti smeti niśceṣyāmīty arthaḥ
\|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.20 \|\|**

suhṛttamaṁ jñātim ananya-daivataṁ

dorbhyāṁ bṛhadbhyāṁ parirapsyate'tha mām \|

ātmā hi tīrthī-kriyate tadaiva me

bandhaś ca karmātmaka ucchvasity ataḥ \|\|

**śrīdhara-svāmī (bhāvārtha-dīpikā) :** atha māṁ parirapsyate
āliṅgiṣyati \| yadā tadaiva me ātmā dehas
tīrthī-kriyate'ti-pavitrī-kariṣyate \| ucchvasiti ślatho bhaviṣyati \|
ato dehāt \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dṛṣṭaṣanantaram \|
tīrthīkriyate jñāna-yogya-pātrī kriyate iti vā bhagavad āliṅgane
vinaivoprāsti jñāna-yogyo jāta iti bhāvaḥ \| karmātmakaḥ
saṁsṛti-lakṣaṇaḥ \| ato dehād-bandhaḥ, atoṅga-saṅgād vā \| suhṛttamaṁ
śrīvasudevādi-hitakāritvāt \| na kevalaṁ suhṛttamataiva kintu jñātim \|
jñātitve'pi satyananyadaiṣatam aikāntika-dāsyavantam \| tataś ca tena me
dehas tīrthī kriyate tīrtha kariṣyate, dehaḥ pūto bhūtvānyeṣām api
pāvano bhaviṣyati \| ataḥ parirambhād dhetoḥ \| ucchvasiti udgato
bhaviṣyati \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tenāpy atṛptyā tatra
mano-rathāntaraṁ karoti---suhṛttamam iti \| suhṛttamaṁ parama-mitram,
śrī-vasudevādi-hitakāritvāt \| vṛhadbhyām iti gāḍhāliṅganam abhipretam
\| hi niścitam, atīrtham api tīthaṁ kriyata iti dainyoktiḥ \|
evakāreṇānya-nairapekṣyam uktam \| karma-prāravdha-lakṣaṇaṁ tanmayo
bandho bandhanam, anyat tair vyākhyātam \|

atra ātmā deha ity eva likhanam, asau iti mūla-pāṭhābhāvāt tathā āśleṣāt
karmātmakaḥ karmamayo bandhaś ceti ṭīkā gujjara-vyāsa-racitā jñeyā \|
tadaivety asyāśleṣād iti vyākhyānupapatteḥ \| ato dehād iti ca tair
vyākhyātam eva

evam agre mahīyasā śrī-kṛṣṇenety ādikam api tadracitamovoktam,
durbodhārthasyaiva tair vyākhyānāt \| ittham anyad apy ūhyam, tac ca
purātana-pṛthagvarti-ṭīkā-dṛṣṭyā spaṣṭam eva syād iti \| athavā
parirapsyate kim ? evam agre'pi \| tīrthī-kriyate
parama-pāvanatva-sampattyānyeṣām api saṁsāratārakaḥ kriyate,
karma---śrī-bhagavat-paricaryā-lakṣaṇam, tadātmakas tad rūpo bandho
nirvandho nityakṛtyatvena niyamaḥ, ucchvasiti praphullo bhavati vardhata
ity arthaḥ \| anyat samānam \| ataḥ parirambhād iti vā \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tenāpyatṛptyā manorathāntaraṁ
karoti \| suhṛttamam iti \| suhṛttamaṁ parama-mitraṁ
śrī-vasudevādi-hitakāritvāt \| bṛhadbhyām iti gāḍhāliṅganam abhipretaṁ
niścitam \| atīrtham api tīrthaṁ kriyate tat-parirambhaṇeneti \| śeṣaḥ
\| iti dainyoktiḥ \| evakāreṇānyanairapekṣyam uktaṁ karma
prārabdha-lakṣaṇaṁ tanmayo bandho bandhanam \| anyat taiḥ \| tatra ātmā
deha ity eva lekhanaṁ yuktam \| asāv iti mūlapāṭhābhāvāt \| athavā
pareṣām api pāvanatvāt tīrthī kriyate na kevalam etāvat apitvato dehād
dhetor asya vīkṣaṇādināṁ teṣāṁ karmātmaka-bandhaścocchvasiti \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parirapsyate āliṅgiṣyati
\| tatra hetuḥ, suhṛttamam na kevalaṁ sauhārdātiśaya eva, kintu jñātiṁ
jñātitve 'pi satyananyadaivatam aikāntikadāsyavantam \| tataś ca tena me
ātmā ayaṁ dehaḥ tīrthīkriyate tīrthaṁ kariṣyate, dehaḥ pūto bhutvā
'nyeṣām api pāvano bhavisyatīty arthaḥ \| atastatparirambhādeva
hetorbandhaś ca ucchvasiti udgrathito bhaviṣyatīty arthaḥ \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.21 \|\|

labdhvāṅga-saṅgaṁ praṇataṁ kṛtāñjaliṁ

māṁ vakṣyate'krūra tatety uruśravāḥ \|

tadā vayaṁ janma-bhṛto mahīyasā

naivādṛto yo dhig amuṣya janma tat \|\|

**śrīdhara-svāmī (bhāvārtha-dīpikā) :** tata janma-bhṛtaḥ
saphala-janmānaḥ \| anyathā taj janmaiva na bhavatīty āha---mahīyasā
śrī-kṛṣṇena yo'nādṛto'muṣya tasya jantos taj janma dhik \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tanyate vistāryate
vaṁśo'neneti tataḥ, tanoteḥ kta-pratyaye'nunāsika-lopena rūpa-siddheḥ \|
tato'nukampyate janake iti medinyukter janaka-bhrātṛtvānmayi tata-śabda
upacaryate \| bhagavad-dyṛnukamṣyatvād vā māṁ tateti vakṣyate \| tata
eva tāta ity abhiprety evoktam---bho kīrtinirutāteti \|
mahīyasātipūjyatamena \| yaḥ pumān \| amuṣya puṁsaḥ \| taj-janma
yasmiñjanmani nādṛta ity arthaḥ \| uru mahat śravaḥ
pādhikṛpākaratvādi-lākṣaṇā yasya saḥ \| mahīyasā sarva-pūjyatamena
bhagavatā prema-sambhāṣaṇādinā na sammānitaḥ \| amuṣya tādṛśasya \| tan
mahat tamānādṛtam \| yad vā, paramāpakṛṣṭatvenānirvacanīyam \| yad vā,
sañjātyādinotkṛṣṭam api \| yad vā, mahīyasā kṛpādi-guṇa-mahattamena
tat-sevakena kenacid api \| kiṁ punas tena
sarva-kṛpālu-guṇa-mūrdhanyamaṇinerthaḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** punarapy atṛptyā
manorathāntaraṁ karoti---lavdheti \| aṅga-saṅgaḥ parirambha-lakṣaṇaḥ,
praṇatam iti aṅga-saṅga-lavdhyā harṣeṇa punaḥ kṛta-praṇāmam ity arthaḥ
\| kiṁ ca, kṛtāñjaliṁ vakṣyate yadā kim iti, tathā vakṣyati
parama-kṛpālutvādity āha---uru mahat śravaḥ kīrtir
nirupādhikṛpākaratvādi-lakṣaṇā yasya saḥ \| tadā vayaṁ jana-bhṛta ity
anenāsya manorathasya sarvato mahattvam
abhipretam---prema-sambhāṣaṇenaiva paramānanda-siddheḥ \| evaṁ kṛtānāṁ
tat tanmanorathānāṁ yathottaraṁ śraiṣṭhyaṁ draṣṭavyam \| mahīyasā
śrī-bhagavatānādṛtaḥ sambhāṣaṇādinā na sammānitaḥ, evakāreṇa kadācit
kathañcid apy ādareṇa saphala-janmatā sūcyate \| amuṣyeti parokṣoktis
tādṛśasya tatra dūravartitvābhiprāyeṇa, tat mahattamānādṛtam, amuṣyety
ukte'pi tad ity uktir anādara-dārḍhya-bodhanārthā \|

yad vā, paramāpakṛṣṭatvenānirvacanīyam ity arthaḥ \| yad va,
sajjātyādinotkṛṣṭam api \| anyat tair vyākhyātam \| tatra janor iti
mahattamānādṛtatayā aśeṣa-guṇa-hīnatābhiprāyeṇeti \| athavā mahīyasā
tat-sevakena kenacid api, kiṁ punas tenety arthaḥ \| anyat samānam
\|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar apy atṛptyā
manorathāntaraṁ karoti \| labdheti \| praṇatam iti \| aṅga-saṅga-labdhyā
harṣeṇa punaḥ kṛta-praṇāmam ity arthaḥ \| kiṁ ca \| kṛtāñjaliṁ
taddhruvatvaṁ prema-vaiklavyena vakṣyate yadā kim iti tathā vakṣyati
parama-kṛpālutvādity āha \| uru mahat śravaḥ kīrtirnirupādhi
kṛpākaratvādi-lakṣaṇā yasya saḥ \| tadā vayaṁ janmatṛta ity anenāsya
manorathasya sarvato mahattvam abhipretaṁ prema-bhāṣaṇenaiva
paramānanda-siddheḥ \| evaṁ kṛtānāntu manorathānām uttarottaraṁ
śraiṣṭyaṁ mahīyasā śrī-bhagavatā nādṛtaḥ sambhāṣaṇādinā na sanmānitaḥ
evakāreṇa kadācit sukhaṁ kadāpy ādareṇa saphala-janmatā sūcyate \|
amuṣyeti parokṣoktis tādṛśasya tad-dūravartitvābhiprāyeṇa
tan-mahattamānādṛtam amuṣyety ukte'pi tad ity uktir
anādaradārḍhyabodhanārthā \|

yad vā, paramāpakṛṣṭvenānirvacanīyam ity arthaḥ \| yad vā,
sājātādinotkṛṣṭam api \| anyat taiḥ \| tatra jntor iti
mahattamānādṛtatayā aśeṣa-guṇa-hīnatābhiprāyeṇeti athavā \| mahīyasā
kṛpādi-guṇa-mahattamena tat-sevakena kenacid api kiṁ punas tena
sarvakṛpāluguṇamūrdhanya-maṇinety arthaḥ \| anyat samānam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadeti \| he tāta, iti
tadā janmabhṛtaḥ saphalajanmānaḥ anyathā janmanovaiyarthyam ity
āha---mahīyasā mahattaralokena \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.22 \|\|

na tasya kaścid dayitaḥ suhṛttamo

na cāpriyo dveṣya upekṣya eva vā \|

tathāpi bhaktān bhajate yathā tathā

sura-drumo yadvad upāśrito'rtha-daḥ \|\|

**śrīdhara-svāmī (bhāvārtha-dīpikā) :** nanu suhṛd-ādiṣu
pariṣvaṅga-saṁpraśnādayo jīva-dharmāḥ katham īśvare saṅgacchante ? ata
āha---na tasyeti \| dayitaḥ priyaḥ, tad-viparīto'priyaḥ, suhṛttamo
hitatamaḥ, tad-viparīto dveṣyaḥ \| etat-sarva-vyatirikta upekṣya iti \|
dayitādayo na santīti satyaṁ, tathāpi bhaktān bhajate, tatra yathā ye
bhaktās tāṁs tatha bhajate, ye yathā māṁ prapadyante tāṁs tathaiva
bhajāmy aham \[gītā 4.11\] iti bhagavad-vacanāt \| aviṣamatve'pi
bhaktebhya eva phalaṁ dadātīty atra dṛṣṭāntaḥ, yadvat sura-druma iti
\|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrānīśvaratām
āśaṅkate---nanv iti \| ato\'tra \| tasmāt priyād viparītaḥ \| etasmād
dayitādi-catuṣkādy-atirikto bhinnaḥ \| iti satyam---dayitatvādy-abhāvas
tatra satyaṁ vidyate\'pi \| tatra dayitatvādimatsu \| yathā
dayitatvādi\--rūpeṇa \| tān dayitatvādi-mataḥ \| tathā dayitatvavantaṁ
dayitatvena, dveṣyaṁ dveṣyatva\--rūpeṇa \| tathā ca śrī-gītāsu \| ity
atratasmin viṣaye \| yadvad yathā sura-drumaḥ kalpa-taruḥ \| na hi
kalpa-drumasya kenāpi sākaṁ rāga-dveṣādi, tathāpi phalaṁ tu sevāyaiva
dadātitivad bhagavān apīti bhāvaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na tasyeti \| evam api
upekṣyo\'pi, vā-śabdaḥ kṣaṇe \| dayitādayo na santi, jagadīśvarasya
sarveṣv eva sāmyāt \| yadyapy tair vyākhykṛtān bhajata eva janān bhajate
tan-manorathaṁ pūrayati, āśritānāṁ sarveṣām evāviśeṣeṇeṣṭa-pradānena,
anāśritānāṁ ca tad-adānenāpi yathā tasya vaiṣamyaṁ na syāt, tathā
bhaktānām eva manoratha-pūraṇena śrī-bhagavato\'pīty arthaḥ \| bhakter
eva tat-phalatvāt \| anyat tair vyākhyātam \|

yad vā, yathā loke yathāvat bhajate, yadvat sura-drumas tatheti yojyam
\| yad vā, yathā tathā yena kenāpi prakāreṇety arthaḥ \| anyat samānam
\| yad vā, yathā loke sakhyācaraṇādinā dayito bhavet tādṛśaḥ kaścid
dayito nāsti, tathopakārādinā prākṛta-janmādinā vā yathā suhṛttamas
tādṛśaś ca nāsti, kintu svabhāvata eva nityaṁ dayitaḥ suhṛttamaś ca
vartata ity arthaḥ \|\
\
tarhi dayitādīnām abhāve upekṣyo\'stu ? nety āha, upekṣyo\'pi nāsti \|
sahaja-parama-dayāmayatvena sarva-jīva-hitācaraṇa-paratvāt \|
apriyādīnāṁ sattātyanta-nirasanārthaṁ punar na ceti prayuktam \| bhaktān
yathā kathañcit sakhyādinā bhajato\'pi lokān bhajate, ato bhakteṣu
prīty-anācaraṇādinā\'priyādiṣv aprīty-ādikam api kuryād iti jñeyam \|
sura-drumo\'py āśrita-prārthanayā tathaivācaret, ataḥ
prākṛta-sevakasyāpi dveṣya-kaṁsāśritasyāpi mama manorathaṁ pūrayiṣyaty
eveti bhāvaḥ \|

athavā dayitādayo na santiti na, api tu santy evety arthaḥ \| dvābhyāṁ
naṣābhyāṁ prakṛty-artha-gamanāt \| ca-kārādy-avyaya-trayasya apriya
ity-ādibhis tribhiḥ pratyekaṁ sambandhaḥ, tathety avyayaṁ tasmād ity
arthaḥ \| api-śabdasya yathā tathety anenānvayaḥ \| sura-drumo yadvad
upāśrito\'rthadaḥ, tadvat kim ? kākvā, api tu naivety arthaḥ \| kintu
yathā tathāpi nija-nibandhātikramādināpi bhajate \| tathā ca
bhagavad-gītāsu---ye yathā māṁ \[gītā 4.11\] ity-ādi \|

asyārthaḥ---ye yathā māṁ prapadyante tāṁs tathaiva bhajāmi kim ? kākvā,
api tu naivety arthaḥ \| tarhi kathaṁ bhajasīty apekṣāyām āha---yathā
sarve manuṣyāḥ sarveśo mama vartma bhakti-mārgam anuvartante, tathā
bhajāmi, bhajanād apy adhika-phala-pradānād iti \|\
\
yad vā, dayitaḥ suhṛttamaś ca nāstīti dainyenātmānam uddiśyaivoktam \|
tasya priyatāṁ vinā ca na janma-sāphalam ity āśaṅkya punar āha---na
cāpriya iti \| sarva eva tasya priya ity arthaḥ \| ata eva na ca dveṣyo
nāpy upekṣyo\'pīty arthaḥ \|\
\
nanu tarhi kathaṁ kaṁsaṁ hanyāt ? kathaṁ vā tādṛśānāṁ manorathaṁ na
paripūrayed ity āśaṅkyāha---tathāpīti \| hitārtham eva kaṁsādīn hanyāt
manorathaś ca bhaktānām eva paripūrayet, na tv anyeṣām iti bhāvaḥ \|
anyat samānam \|

yad vā, dayita ekānta-bhakto janaḥ, suhṛttamaḥ paramottama-bandhuś ca
nāsti kim ? api tv asty eva \| tatra dayito vaikuṇṭhe śrī-garuḍādir
mahā-lakṣmy-ādir vā, gokule ca śrīdāmādiḥ śrī-rādhā-devy-ādir vā,
suhṛttamaś ca kaśyapādiḥ śrī-nandādir vā, evam agre\'py ūhyam \| ata
ādhunika-sakāme yad bhajane tasya na kāpy apekṣā, tathā
duṣṭādi-saṅgenāpriyatvādikaṁ ca bhaved evety arthaḥ \| tathāpi
duṣṭa-saṅge yathā tathā bhaktān api bhajate, tasya
bhakti-mātra-priyatvāt \| yathā tathā bhajanenāpīṣṭa-siddhau
dṛṣṭāntaḥ---sureti \| ato duṣṭa-saṅgino\'pi mama bhajanābhāsenāpi
kṛpayiṣyatv eveti bhāvaḥ \| alam ativistareṇa \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na tasyeti \| tair vyākhyātam
\| tatra katham īśvara ity āpta-kāmatvādinā priyādy-abhāvād iti bhāvaḥ
\| priyaḥ sa-guṇena prīti-viṣayaḥ, tad-viparītaḥ
sva-doṣeṇāprīti-viṣayaḥ, para-guṇa-doṣayor āveśābhāvāt \| tau dvau na
hita upakārataḥ pratyupakāra-viṣayaḥ, tad-viparītas tv apakārato
dveṣa-viṣayaḥ, tasminn apakārādi-nimittāsambhavāt, tau ca na sarvasya
tad-ekātmatvāt \| upekṣyo\'pi na iti satyam iti naṣ-dvayānvayāyohyaṁ \|

mūle ca-kāraḥ suhṛttamādi-traye\'py anvitaḥ, punar na-kāraḥ
pūrva-niṣiddha-virodhitvāt prāptasya priyādi-trayasya
niṣedha-nirdhāraṇārthaḥ \| eva-kāras tu bhaktād ity anenānvitaḥ
bhaktebhya eveti vyākhyāsyamānatvāt, atrānupayuktatvāc ca \| vā-śabdas
tad-guṇa-dvaya-vyatiriktasyopekṣasyāpi samuccaye \| tathā hi, tasya
kaścid eko\'pi dayitaḥ suhṛttamaś ca na, naivāpriyaś ca dveṣyaś ca \|
upekṣyo nāma yaḥ sa ca nety arthaḥ \|

yadyapy evaṁ prīty-ādi-viṣayo na, tathāpi bhaktān eva bhajate \| yadyapi
cāprīty-ādi-viṣayo na, tathāpy abhaktān na bhajata ity arthaḥ \| tatra
ca yathā yādṛśa-bhāvanādinā ye bhaktās tāṁs tathā
tādṛśa-prādurbhāvādineti vaśatā-prāptir apy abhipretā \| tad uktaṁ
śrī-vaikuṇṭha-devena---

ahaṁ bhakta-parādhīno hy asvatantra iva dvija \|

sādhubhir grasta-hṛdayo bhaktair bhakta-jana-priyaḥ \|\| \[bhā.pu.
9.4.63\]

iti bhakti-sambandhenaiveti kṛpādayo bhavati, kṛpayā ca vaśībhūya
suhṛttamam \[bhā.pu. 10.38.20\]
ity-ādi-pūrvokta-suhṛttamatva-jñātitva-parirambhitvādikam api prāpnoti,
na mayy upaiṣyati\[bhā.pu. 10.38.18\] ity-ādi
pūrvokta-vidveṣi-dveṣṭṛtvam apīti siddhāntaḥ \| tathoktaṁ
śrī-bhagavad-gītāsv eva---

samo 'haṁ sarva-bhūteṣu na me dveṣyo'sti na priyaḥ \|

ye bhajanti tu māṁ bhaktyā mayi te teṣu cāpy aham \|\| \[gītā 9.29\]
iti\|

tatratyaṁ mayi ta ity-ādikaṁ śrī-vaikuṇṭha-devena vivṛtaṁ---

sādhavo hṛdayaṁ mahyaṁ sādhūnāṁ hṛdayaṁ tv aham \|

mad anyat te na jānanti nāhaṁ tebhyo manāg api \|\| \[bhā.pu. 9.4.68\]
iti \|

īśvarasya sato bhakta-kṛpā-sa-bhāve tu doṣaḥ pūrvam eva darśitaḥ \| evam
eva ca vaiṣamya-nairghṛṇye parihṛte syātāṁ, prākṛta-guṇa-doṣais
tac-cittāsparśāt \| bhaktyā tat-tat-sparśād iti viśeṣa-vicāras tu
śrī-bhāgavata-sandarbhasya paramātma-sandarbhe \[§93\] jñeyaḥ \|

dṛṣṭānto\'pi tathā tasmāt paśyanti pādapās tasmāt śṛṇvanti pādapā
\[ma.bhā. 12.177.12-13\][^38] iti bhāratīya-nyāyena kalpa-vṛkṣe tu
devatvāṁśa-sad-bhāvena sutarāṁ sajñānatve buddhi-pūrvaka-pravṛtteḥ
abuddhi-pūrvakatve tu
pūrva-prakaraṇa-prāpta-pariṣvaṅgādi-dvāraka-tat-kṛpālutābhiprāyāsiddhiḥ
syāt \| kalpa-vṛkṣeṇāpi tat-kṛpaika-prārthakebhyas tad-varo\'pi deya iti
sarvaṁ samañjasam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tasya
parameśvaratvāt sarvatra sāmyam eva sambhavet \| ekaṁ ca tvaṁ svasmin
tat-suhṛttamatvādikaṁ kiṁ sambhāvayasīti? tatrāha---na tasyeti \| athāpi
bhaktān bhajata iti \|

> samo 'haṁ sarva-bhūteṣu na me dveṣyo'sti na priyaḥ \|
>
> ye bhajanti tu māṁ bhaktyā mayi te teṣu cāpy aham \|\| \[gītā 9.29\]
> iti tad-ukteḥ \|

tatrāpi yathā tatheti \| ye yathā bhaktās tāṁs tathā bhajate \| ye yathā
māṁ prapadyante tāṁs tathaiva bhajāmy aham \[gītā 4.11\] iti tad-vacanāt
\| yadvat suradruma iti \| āśrayaṇa-tāratamyena phala-dāna-tāratamyam \|
anāśritebhyaḥ phalāpradānaṁ ca tad api sura-drumasya yathā na vaiṣamyaṁ,
tathā tasya bhagavato 'pi \| kiṁ ca, surdrumasyāśritādhīnatvaṁ tathā
nāsti yathā bhagavato bhaktādhīnatvam, ato bhakti-sambandhena tasya
sauhārda-dveṣopekṣā api dṛṣṭā eva, yathāmbarīṣādau sauhārdaṁ,
tad-dveṣṭṛ-durvāsaḥ-prabhṛtau dveṣopekṣe ca dṛṣṭe eveti \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.23 \|\|

kiṁ cāgrajo māvanataṁ yadūttamaḥ

smayan pariṣvajya gṛhītam añjalau \|

gṛhaṁ praveṣyāpta-samasta-satkṛtaṁ

samprakṣyate kaṁsa-kṛtaṁ sva-bandhuṣu \|\|

**śrīdhara-svāmī (bhāvārtha-dīpikā) :** yo mayāñjaliḥ kariṣyate tasminn
evāñjalau gṛhītaṁ mām \| āptāni samastāny arghādi-sat-kṛtāni yena taṁ
mām \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idānīṁ baladeva-viṣayiṇīṁ
cintāṁ kurute-kiṁ ca iti \| smayannahye māṁ pitṛvyaṁ sannamatīti
mandasmitaṁ kurvan svabandhuṣu samprakṣyate'nuyokṣyate \| svabandhuṣu
vasudevādiṣu \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagato
nanda-nandanatvena svasya mananāt gopa-gopīṣu paramāsaktyā svasmiṁs
tādṛśam anugrahamasambhāvya śrī-baladevasya suvyaktena
śrī-vasudeva-nandanatvena svasambandhaṁ matvā tasyānugrahe manorathaṁ
kurute---kiṁ veti \| vā---śabdaḥ śrī-kṛṣṇānugrahasya
durlabhatābhiprāyeṇa \| agraja iti jyeṣṭha-sammānanaparaḥ, paścāt so'pi
tamevānusariṣyatīti gūḍho bhāvaḥ \| avadhānena natam, yadūttama iti
śrīvasudevātmajatvena tasya prasiddhatvāt \| smayan smayamāna iti
manaḥ-prasādāpekṣayoktam, gṛhaṁ praviśyeti agrajatvena tasya
gṛha-kṛtyāpekṣatvāt, tataś cātithyenāpta-samasta-sat-kṛtaṁ santaṁ svasya
bandhuṣu śrī-vasudevādiṣu kaṁsasya kṛtaṁ ceṣṭitaṁ kiṁ samyak prakṣyati,
yadūttamatvāt \| tathā sati tena samaṁ sammantrya śrī-kṛṣṇamito netuṁ
śakṣyāmīti gūḍho bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ
śrī-vāsudevādi-parama-bhakta-sambandhena mayy api suhṛttamādibhāvaṁ
śrī-kṛṣṇaḥ kariṣyaty eva iti sambhāvya labdhāśvāso manorathāntaraṁ
kurute kiṁ veti kim iti sambhāvanāyāṁ vā samuccaye agrajaś ca kim ity
arthaḥ \| yadūttama iti \| suhṛttamatvaṁ jñātivad abhiprāyaḥ añjalāveva
grahaṇaṁ ca saṅkācenaiva kṛte tasminn iti bhāvaḥ \| agraja iti svayam
añjali-grahaṇa gṛha-praveśenādau hetuḥ smayan smayagāna iti manaḥ
prasādāpekṣayoktam ata evātithyenāpta-samastasatkṛtam iti
tatpariṇāmāpekṣayā asya bandhuṣu śrī-vasudevādiṣu kaṁsasya kṛtaṁ
ceṣṭitam iti tasyāpi viśeṣāpekṣayā tathā sati tenānukūlīkṛtena
śrī-kṛṣṇam iti ānetuṁ śakṣyāmīti cābhipretam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyāgrajo baladevaḥ \|
mā mām aṅjalau matkṛṭañjalau svadakṣiṇahastena gṛhītaṁ māmākṛṣya
gṛhamekāntasaṁlāpārthaṁ praveśya \| satkṛtaṁ satkāraḥ \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.24 \|\|**

**śrī-śuka uvāca---**

iti sañcintayan kṛṣṇaṁ śvaphalka-tanayo'dhvani \|

rathena gokulaṁ prāptaḥ sūryaś cāsta-giriṁ nṛpa \|\|

**śrīdhara-svāmī (bhāvārtha-dīpikā) :** sa tu mārgam api na veda tathāpi
rathena prāpta iti \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti ittham \|
sūryaścāstagirim iti---prātaścalito mathurāto'lpe mārge
bhagavad-dhyānāveśita-cetastvād aśvaraśmisañcālanādikaṁ na sasmāreti
bhāvaḥ \| nṛpālanādi-vyagrāṇām etad daurlamyam āha---nṛpeti sambodhayann
iti bhāvaḥ \| sūryaścāstagirim iti sahopamā \| sā cāstagiriṇā sūryasyeva
gokula-mahasā tasyāvṛtatvaṁ dhvanayati \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti ukta-prakārṇa kṛṣṇam
adhvani samyak cintayan, śvaphalkatanaya iti muni-putratvena
tad-ygyatoktā \| yad va, tādṛśa-kārye pravṛttatvāt tan nāma noktam,
ratheneti tair vyākhyātam \|

yad vā, rathena sahaiva śrī-bhagavatas tadārohaṇādy artham, anyathā
rathārūḍhatayā tasya tatra praveśānupapatteḥ sūryaś cāstagiriṁ prāpta
iti sāyaṁkāle godhūli-saṁjñaka-sallagne ity arthaḥ \| tathā coktaṁ
śrī-vaiśampāyanena athāstaṁ gacchati tadā manda-raśmau divākare
\[ha.vaṁ. 2.24.1\] iti, śrī-parāśareṇa ca---kiñcit sūrye virājati
\[vi.pu. 5.17.19\] iti \| yadyapi śrī-madhu-purīto vāyavya-koṇe
krośatrayodaśakāntare vrajānte suprasiddhaṁ nandīśvarākhyaṁ
śrī-nanda-gṛhaṁ ratha-vegena madhyāhna eva gataṁ syāt, tathāpi sāyam eva
tatra tasya gamanaṁ sal-lagnāpekṣayā \| kiṁ vā,
dīrgha-manorathābhiniveśenāśvānām a-preraṇādinā svacchanda-manda-gamanād
iti jñeyam \| he nṛpate ! śoka-santaptaṁ rājānaṁ svasthayati \| yad vā,
svayam eva śokena sambodhayati \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ratheneti tair vyākhyātam ata
evānatidūre'py adhvani vilambo jātaḥ ratham āruhaiva
śrī-bhagavat-samīpa-paryanta-gamanaṁ sūryaścāstagiriṁ prāpta iti
sahopamā sā cāstagiriṇā sūryasyeva gokula-mahasā tasyāvṛtatvaṁ
dhvanayati \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.25 \|\|**

padāni tasyākhila-loka-pāla-

kirīṭa-juṣṭāmala-pāda-reṇoḥ \|

dadarśa goṣṭhe kṣiti-kautukāni

vilakṣitāny abja-yavāṅkuśādyaiḥ \|\|

**śrīdhara-svāmī (bhāvārtha-dīpikā) : akhilair loka-pālaiḥ** **kirīṭeṣu
juṣṭā amalāḥ pāda-reṇavo** yasya, tasya \| **kṣiti-kautukāni** kṣiter
alaṅkāra-rūpāṇi \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya śrī-kṛṣṇasya \|
**padāni** pādatala-cihnāni \| vilakṣitāni vilakṣaṇatvena jñāpitāni \|
alaṅkāre'pi kautukam iti kośāntarāt nanu, rathoparyāsīnena sāyaṁ
godhuli-kṛtāndhakāre bahula-gopa-gaṇa-padāvṛtāni tasya padāni kathaṁ
dṛṣṭāni tathāha---kṣitīti \| kṣiteḥ kautukam utsavo yebhyas tānīti \|
nijālaṅkāratvena tayaiva suvyaktatayā rakṣaṇāt \| tatra ca
bhakta-jana-dṛṣṭau svataḥ sphūraṇād iti bhāvaḥ \|

nanu, tasyaiva tānīti kathaṁ vijñātaṁ ? tatrāha---abjādyair vilakṣitāni
asādhāraṇāni \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasya kṛṣṇasya padāni,
goṣṭhe tat-samīpe vraja-bahiḥ-pradeśe dadarśa, acirād eva śrī-bhagavato
vanād goṣṭhāntaḥ praveśāt \| tasya cālabhyalābho'bhūd ity
āśayenāha---akhileti \| tatra kirīṭa-juṣṭeti parama-bhakti-namratayā
dūrād eva prāptiḥ sūcitā \| amalaḥ sundaraḥ sundaraḥ \| kiṁ vā, na
tiṣṭhati malaḥ saṁsāra-lakṣaṇo mumukṣādi-durvāsanālakṣaṇo vā yebhyaḥ ity
amalatvaṁ kirīṭa-juṣṭatve hetuḥ \|

nanu, rathoparyāsīnena sāyaṁ godhulikṛtāndhakāre bahula-gopa-gaṇāvṛtasya
tasya padāni kathaṁ dṛṣṭāni ? tatrāha---kṣitīti \| dharaṇyā
paramotsava\--rūpeṇa parisphuraṇād iti bhāvaḥ \|

nanu, tasyaiva tānīti kathaṁ vijñātam ? tatrāha---abjādyair vilakṣitāni
viśeṣeṇa cihnitāny asādhāraṇāni vā, **ādya**-śabdena dhvaja-vajrādīni \|
anyat tair vyākhyātam \|

yad vā, akhilānāṁ lokānāṁ pālo brahmā, tasya kirīṭair juṣṭhāḥ
śrī-vṛndāvane'nugrahāntaram eva sevitā amala-pādareṇavao yasya, tad
uktam eva spṛṣṭvā catur-mukuṭa-koṭibhir aṅghri-yugmam \[bhā.pu
10.13.62\] iti \| yad vā, akhilair loka-pālair brahma-śivādibhiḥ
kirīṭeṣu juṣṭaḥ kathañcit prāpya krameṇa seveto'vala-pāda-reṇur eko
yasyeti parama-dulabhatvam uktam \| tasya reṇuśreṇīmayāti padāni sākṣād
dadarśeti tebhyo'py asya parama-bhāgyam uktam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** goṣṭhe tat-samīpe dadarśa
acirād eva śrī-bhagavato goṣṭhāntaḥ-praveśāt padānāṁ māhātmyam
āha---akhileti \| tatra na tiṣṭhati manaḥ saṁsārādi-lakṣaṇo yebhya ity
amalatvaṁ kirīṭa-juṣṭatve hetuḥ \| nanu rathopary āsīnena sāyaṁ
go-dhūli-kṛtāndhakāre bahula-gopaṇa-padāvṛtāni tasya padāṇi kathaṁ
dṛṣṭāni ? tatrāha---kṣitīti \| kṣiteḥ kautukam utsavo yebhyas tānīti \|
tathaiva nijālaṅkāratvena suvyaktatayā rakṣaṇāt tatra ca
bhakta-jana-dṛṣṭau svataḥ parisphuraṇād iti bhāvaḥ \| nanu tasyaiva
tānīti kathaṁ vijñātaṁ tatrāha---abjādyair vilakṣitāni viśeṣeṇa
nirūpitāni asādhāraṇāni vā \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : padāni** pada-cihṇāni \|
kṣiteḥ kautukaṁ savismayasaubhāgyaṁ yataḥ \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.26 \|\|

tad-darśanāhlāda-vivṛddha-sambhramaḥ

premṇordhva-romāśru-kalākulekṣaṇaḥ \|

rathād avaskandya sa teṣv aceṣṭata

prabhor amūny aṅghri-rajāṁsy aho iti \|\|

**śrīdhara-svāmī (bhāvārtha-dīpikā) : tad-darśanena** teṣāṁ padānāṁ
darśanena ya **āhlādaḥ,** tena **vivṛddhaḥ sambhramo** yasya saḥ \|
**premṇā ūrdhvāni romāṇi** yasya saḥ \| **aśrūṇāṁ kalābhir** leśair
**ākule** **īkṣaṇe** yasya saḥ \| **avaskandya** avaplutya **teṣu**
padeṣu **so**'krūraḥ **aceṣṭata** vyaluṭhat \| **aho iti** durlabhatāṁ
bhāvayan \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ padānāṁ darśanena \|
**sambhramo**'tra bhakty-udreka-nimitta-vyāpāra-viśeṣaḥ \| sambhramaḥ
kartavyatānusandhānābhāvaḥ \| **aśrūṇāṁ kalā** kalanam atikṣaraṇaṁ tena
ākule īkṣaṇe yasya saḥ \| "**aho** bhāgyaṁ durlabha-lābho mamāyam" iti
sa-gadgadaṁ bruvan \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sambhrama āvega iti
kartavyatānusandhānābhāvaḥ, ata evāceṣṭata premṇety asya yathāpekṣyaṁ
sarvair apy anvayaḥ, tenaiva pulakāśrv-ādi-sampatteḥ, tatrordha-śabdena
romāñcasyātirekaḥ, kalā-kulekṣaṇatvenāśruṇo'pi jñeyaḥ \| **prabhor**
jagadīśvarasya mat-svāmino vā, **amūnīti** imāni \| anyat tair
vyākhyātam \| yad vā, kalā bindavo dhārāpāte vā, kali-halī kāma-dhenū
iti vacanāt, iti vadan \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sambhrama āvega iti
kartavyatānusandhānābhāvaḥ \| ata evāceṣṭata premṇety asya yathāpekṣaṁ
sarvair apy anvayaḥ \| prabhoḥ parameśvarasya \| amūni imāni \| anyat
taiḥ \| tatra **aho** iti **prabhor** ity-ādikasya
sarvasyaivopalakṣaṇārtham **iti**-śabdasya sarvānvayitvāt \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aśrūṇāṁ kalā kalanam
atikṣaraṇaṁ, kali-halī kāma-dhenū, avaskandya sahasaivāvaplutya **sa**
akrūraḥ teṣu padeṣu aceṣtata sa-rodanam aluṭhat, "aho bhāgyaṁ
durlabha-lābho mamāyam" iti sa-gadgadaṁ bruvan \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.27 \|\|**

dehaṁ-bhṛtām iyān artho hitvā dambhaṁ bhiyaṁ śucam \|

sandeśād yo harer liṅga-darśana-śravaṇādibhiḥ \|\|

**śrīdhara-svāmī (bhāvārtha-dīpikā) :** nanu kim-artham evaṁ vyaluṭhat ?
nāsti prema-saṁrambhe phaloddeśa ity āha---dehaṁ-bhṛtām iti \|
**deha-bhājām** **etāvān** eva **puruṣārthaḥ** \| kaṁsasya **sandeśād**
ārabhya **hareḥ liṅga-darśana-śravaṇādibhir yo**'yam akrūrasya varṇita
iti \| sandeśa ādyo yasyārthasya sa yāvān akrūrasya jāta iti vā
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rajo-loṭhane kiṁ
prayojanam ity ākṣipati---*nanv* iti \| *prema-sambhrame* premāveśe
*phaloddeśaḥ* phalam uddiśya pravṛttir bhavatīti \| pada-vibhāgam
upekṣyaika-padasya laghutvād āha bahuvrīhiṇā \| matub-antena
matub-antasyānvayo vā, tulyāli-niveśa-nyāyena vā \| sandeśaḥ param
uddiśya nija-vṛtta-kathanam \| mathurāto yātrām ārabhya nanda-vraje
praveśa-paryantam akrūrasya mano-vāk-kāya-ceṣṭitaṁ varṇayitvā tad eva
dṛṣṭāntīkṛtya siddhānta-sāram āha---*deham* iti \| deham iti dvitīyā
ārṣī \| aluk-samāse prathamā-dvitīyayor agrahaṇāt \| tac ca prayogād
darśanāt tatrodāharaṇābhāvāc ceti dhyeyam \|

**deha-dhāriṇām iyān** etāvān eva puruṣārthaḥ \| kaṁsasya **sandeśād**
ārabhya **harer liṅga-darśana-śravaṇādibhir yo**'yam akrūrasya varṇitaḥ
\| yathā harer liṅgaṁ pada-cihnaṁ dṛṣṭvā akrūras tatraiva dhūlau luloṭha
\| tathākrūro rāja-mantrī rājño'tyādaraṇīyaḥ, kathaṁ gocārakasya
pada-dhūlau loṭhāmīti **dambhaṁ** hitvaiva, mad-dūto'pi bhūtvā
mac-chatroḥ kṛṣṇasya pada-dhūlau loṭhatīty upajāpakapitāt kaṁsād
**bhayaṁ** hitvā, kupita-kaṁsa-vināśyeṣu gṛha-kalatrādiṣu ca śucaṁ śokaṁ
hitvaiva luloṭha \| yathā tathaiva vayaṁ paṇḍitatvād abhijātatvād
aiśvaryavattvāc ca śreṣṭhāḥ kathaṁ
sarva-lokānādṛta-kucailākiñcana-nikṛṣṭa-vaiṣṇava-dhūlau patatām iti
dambhaṁ, svajana-nindanād bhayaṁ, tat-tat-tyāgāc chokaṁ ca hitvā **harer
liṅgaṁ** vaiṣṇavaṁ dṛṣṭvā tac-caraṇa-dhūlau pateyuḥ ?

yad vā, hitvety-ādikaṁ deha-bhṛtsv eva yogyaṁ, na tv akrūre
prema-vihvala iti \| yathā harer nāradādi-mukhād yaśaḥ-śravaṇena
smaraṇena cākrūro yathā dāsya-rasānukūlān manorathān cakāra, tathaiva
kadā hariṁ paricariṣyāmaḥ ? api kiṁ taṁ drakṣyāmaḥ ? ity-ādi-manorathān
kuryur iti \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : dambhaṁ** vyājaṁ,
**śucaṁ** śokaṁ "mayā kiṁ kṛtaṁ" paścāt tāpam \| "ko'pi māṁ nindiṣyati"
iti **bhiyam** \| **hitvā** vartamānasya janasyeyān evārthaḥ, yaḥ khalu
akrūrasyābhūt \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** akrūrasya
śrī-bhagavat-padeṣu tathā-viluṇṭhana-kathanena bhakty-udrekād
āha[^39]---deham iti, deha-dhāriṇām iti, anyathā deha-dhāraṇe vaiphalyam
iti bhāvaḥ \| **dambhādikaṁ hitvā** iti svarūpa-nirūpaṇa-mātram,
prema-sambhrame svata eva tat-tad-abhāvāt, tatra **dambhaḥ** kāpaṭyam,
**śuca** iṣṭa-viyogataḥ, **bhīr** duṣṭataḥ, teṣāṁ sattve
viluṭhanādy-asiddhyā tat-tat-tyāga uktaḥ \| yad vā, hitvety upadeśaḥ,
yadyapi dambhādināpy arthaḥ sidhyed va, tathāpi prema-sampattyāpekṣayā
tat-tat-tyāgo'bhihitaḥ \| **harer** iti mano-haraṇābhiprāyeṇa,
**liṅgaṁ** kiñcic-cihnam \| ādi-śabdāt smaraṇa-kīrtanādi \| anyat tair
vyākhyātam \|

yad vā, **sandeśe** vācikaṁ dautya-karmaṇāpīty arthaḥ \| anyat samānam
\|

yad vā, **iyān** premṇā bhūmau viluṇṭhanātmaka evārthaḥ \| katham-bhūtaḥ
sandeśaḥ ? saṅkīrtanaṁ yathā prabhor amūni \[26\] ity-ādikam
akrūra-kṛtaḥ, sa evādya ādau bhavo yasmin jaya jaya śrī-kṛṣṇa
ity-ādi-pūrvaka ity arthaḥ, yad va, tat-pradhāna ity arthaḥ \| liṅgaṁ
śrī-mūrty-ādi, tathāpi sa evārthaḥ, kevalaṁ prema-mayatvāt kīrtanasya
prādhānyam apekṣitam iti bhedaḥ, paścāc ca gokulābhyantare
ratha-nayanārthaṁ rathaṁ punar ārūḍha iti jñeyam, rathāt tūrṇam
avaplutya \[bha.pu. 10.38.34\] iti vakṣyamāṇatvāt \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī ) :** akrūrasya śrī-bhagavat
padeṣu tathā viluṭhana-kathanena bhakty-udrekāt taṁ praśaṁsati---**dehaṁ
bhṛtāṁ** deha-dhāriṇām anyathā deha-dhāraṇa-vaiphalyam iti bhāvaḥ \|
anyat taiḥ \|

kiṁ ca, **dambhādikaṁ hitvā** yo'yaṁ jāta iti yojanikayaivaṁ gamyate,
yathākrūrasyātra dambho nāsīt, na mayy upaiṣyaty ari-buddhim acyuta
\[bhā.pu. 10.38.18\] ity-ādi-cintanāt \|
athāntaḥ-sukhāntara-tātparya-lakṣaṇo yadi dambho na syāt, yathā ca
kaṁsa-pratāpito yo bandhu-vargas tat-pratāpayitavyaś ca yaḥ, tasya tasya
hetor nija-kula-rakṣāvatīrṇa-śrī-kṛṣṇa-purato vyañjanīyaḥ **śoko bhīś**
ca tādṛśāveśe hetur nāsīt, tad-darśanāhlāda- \[bhā.pu. 10.38.26\]
ity-ādy-ukteḥ prema-vibhinna-dhairya iti tṛtīyokteś ca \| tathā yadi
nija-duḥkha-hāni-tātparyaṁ na syād iti **liṅgam** anubhava-hetuḥ bhiyaṁ
śucam iti pāṭho bahutra \| atha gokulābhyantare ratha-nayanārthe punar
ārūḍha iti jñeyaṁ, rathāt turṇam avaplutya \[bhā.pu. 10.38.34\] iti
vakṣyamāṇatvāt \|\|27\|\|

---------------------------------------------------------------------------------------------------------------------

**prīti-sandarbhaḥ (69) :** tad evaṁ prīter lakṣaṇaṁ citta-dravas tasya
ca śrī-romaharṣādikam \| kathañcij-jāte'pi citta-drave romaharṣādike vā
na ced āśaya-śuddhis tadāpi na bhakteḥ samyag-āvirbhāva iti jñāpitam \|
āśaya-śuddhir nāma cānya-tātparya-parityāgaḥ prīti-tātparyaṁ ca \| ata
eva animittā svābhāvikī \[bhā.pu. 3.25.23\] ca iti tad-viśeṣaṇam \|
yathāhākrūram uddiśya---dehaṁ-bhṛtām iti \| ṭīkā ca--- nanu kim artham
evaṁ vyaluṭhat ? nāsti prema-saṁrambhe phaloddeśa ity āha---dehaṁ-bhṛtām
iti \| **deha-bhājām etāvān** eva **puruṣārthaḥ** \| kaṁsasya
**sandeśād** ārabhya hareḥ **liṅga-darśana-śravaṇādibhir yo**'yam
akrūrasya varṇitaḥ ity eṣā \|

atra **dambhaṁ śucaṁ bhayaṁ hitvā yo**'yaṁ jāta iti yojanikayā caivaṁ
gamyate---yathākrūrasya tatra dambho nāsīt, na mayy upaiṣyaty
ari-buddhim acyutaḥ \[bhā.pu. 10.38.18\] ity-ādi-cintanāt,
tathāntaḥ-sukhāntara-tātparya-lakṣaṇo yadi dambho na syāt \| yathā ca
kaṁsa-pratāpito yo bandhu-vargaḥ, tat-pratāpayitavyaś ca yaḥ, tasya
tasya hetor nija-kula-rakṣāvatīrṇa-śrī-kṛṣṇa-purato vyañjitaḥ śoko bhīś
ca tādṛśāveśe hetur nāsīt, tad-darśanāhlāda- \[bhā.pu. 10.38.26\]
ity-ādy-ukteḥ, prema-vibhinna-dhairyaḥ \[bhā.pu. 3.1.32\] ity-ādy-ukteś
ca, tathā yadi nija-duḥkha-hāni-tātparyaṁ na syāt, tadākrūrasya
**yo**'yaṁ premāveśo jātaḥ, sa **iyān** etāvān api **dehinām arthaḥ**
parama-puruṣārthaḥ syāt, kim uta tato'pi bhūyān iti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** dehaṁ-bhṛtām ity-ādi \|
**dambhaṁ** vyājam \| **śucaṁ** śokam \| **bhiyam** bhayaṁ **hitvā**
sthitānāṁ **dehaṁ bhṛtāṁ** prāṇinām **iyān** eva **arthaḥ** puruṣārthaḥ
\| etāvān eva puruṣārthaḥ, yo'krūrasyābhūd ity āha---**sandeśād** iti \|
sandeśa-mātrāt kaṁsasyājñayā kṛṣṇānayana-rūpo yaḥ sandeśaḥ, tasmāt
**harer liṅgaṁ** pada-cihnādi, tataḥ paraṁ **darśanam**, tataḥ paraṁ
sparśanam \| tad-ādi-bhiyo'krūrasyābhūd iti \| yad vā, sandeśād iti
lyab-lope pañcamī kaṁsa-sandeśaṁ hitvā, sa tu kāmyo na bhavati
\|\|27.31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mathurāto yātrām ārabhya
nanda-vraja-praveśa-paryantam akrūrasya mano-vāk-kāya-ceṣṭitaṁ
varṇayitvā tad eva dṛṣṭāntīkṛtya siddhānta-sāram āha---**dehaṁ bhṛtām**
iti \| dvītīyā ārṣī deha-dhāriṇām **iyān** etāvān eva **puruṣārthaḥ,**
kaṁsasya **sandeśād** ārabhya **harer liṅga-darśana-śravaṇādibhir
yo**'yam akrūrasya varṇitaḥ, yathā harer liṅgaṁ pada-cihnaṁ dṛṣṭvā
akrūras tatraiva dhūlau luloṭha, tatra "aham akrūro rāja-mantrī
rājño'syādaraṇīyaḥ, kathaṁ gocārakasya pada-dhūlau luṭhāmi" iti dambhaṁ
hitvaiva, "mad-dūto'pi bhūtvā mac-chatroḥ pada-dhūlau luṭhati" ity
upajāpa-kupitāt kaṁsāt **bhayaṁ** hitvā, kupita-kaṁsa-vināśyeṣu
**śucaṁ** gṛha-kalatrādiṣu śokaṁ hitvaiva luloṭha, tathā tatraiva "vayaṁ
paṇḍitatvād abhijātatvād aiśyaryavatvāc ca śreṣṭhāḥ, kathaṁ
sarva-lokānādṛta-kucelākiñcana-nikṛṣṭa-vaiṣṇava-caraṇa-dhūlau patāmaḥ"
iti dambhaṁ, sva-jana-nindanād bhayaṁ, tat-tat-tyāgāc chokaṁ ca hitvā
harer liṅgaṁ vaiṣṇavaṁ dṛṣṭvā tac-caraṇa-dhūlau pateyuḥ \|

yad vā, hitvety-ādikaṁ deha-bhṛtsv eva yogyaṁ, na tv akrūre
prema-vihvale iti \| yathā harer nāradādi-mukhād yaśaḥ-śravaṇena
smaraṇena cākrūro yathā dāsya-rasānukūlān manorathāṁś cakāra, tathaiva
kadā hariṁ paricariṣyāmaḥ ? api kiṁ taṁ drakṣyāmaḥ ?" ity-ādi-manorathān
kuryur iti \|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.28 \|\|**

dadarśa kṛṣṇaṁ rāmaṁ ca vraje go-dohanaṁ gatau \|

pīta-nīlāmbara-dharau śarad-amburuhekṣaṇau \|\|

**śrīdhara-svāmī (bhāvārtha-dīpikā) :** tataḥ **kṛṣṇaṁ rāmaṁ ca
dadarśa** \| gāvo duhyante'sminn iti **go-dohanaṁ** tat-sthānaṁ
**gatau** prāptau \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
tato\'ṅghri-rajo-loṭhanottaram \| **go-dohanaṁ** kriyāṁ vā \| prathamaṁ
dūrato vastra-darśanāt tad evādau varṇayati---**pīta-nīla-** iti \|
tatas taḍid-ādibhyo'pi prakāśa-bahulatvena netra-darśanāt tayor eva
varṇanam \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **dadarśa kṛṣṇam** iti
tasyādau nirdeśaḥ, tasmin bhakti-viśeṣeṇa \| kiṁ vā, prabhāva-viśeṣeṇa
tasyaivādau darśana-sampatteḥ, **vraje** pavāvāsasthāna-madhye, tatra
**godohana**-sthānaṁ **gatau**, tatrāpi vatsa-varga-madhye **dadarśa**
iti śrī-parāśaraḥ-vaiśampāyanau tathā ca viṣṇu-purāṇe---

> sa dadarśa tadā tatra kṛṣṇam ādohane gavām \|
>
> vatsa-madhye gataṁ phulla-nīlotpala-dala-cchavim \|\| \[vi.pu.
> 5.17.20\] iti,

śrī-hari-vaṁśe ca---

> praviśann eva ca dvāri dadarśa dohane gavām \|
>
> vatsa-madhye sthitaṁ kṛṣṇaṁ sa-vatsam iva go-vṛṣam \|\| \[ha.vaṁ.
> 2.25.16,17\] iti \|

tac ca gopair duhyamānābhir gobhiḥ samaṁ vatsānāṁ sammelanārthaṁ jñeyam
\|

athāgre gamanānukrameṇākrureṇa yathā tau dṛṣṭau, tad anusāreṇa dvāv api
yathokta-kramaṁ viśinaṣṭi---pīteti sārdha-pañcabhiḥ \| tatrādau
vastra-parisphūryā pīteti paridhānam āha, tac copalakṣaṇam, anyānyapi
svarṇālaṅkaraṇāni jñeyāni, tāni caṅre kanakācitau \[33\] iti sūcitāny
eva, tataḥ śrī-locana-parisphūrtyā śarad iti tad āha \| tenopalakṣitam
anyad apy aṅga-sauṣṭhavaṁ draṣṭavyam \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dadarśeti ṣaṭkaṁ \|
prathamataḥ śrī-**kṛṣṇaṁ dadarśa** akrūrasya bhakti-viśeṣeṇa tasya
prabhāva-viśeṣeṇa ca \| vraje gavām āvāsa-madhye kīdṛśau tau
godohana-sthānaṁ gatau ? tatrāpi vatsa-varga-madhye dadarśeti
śrī-parāśara-vaiśampāyanau tathā ca śrī-viṣṇu-purāṇe

> sa dadarśa tadā tatra kṛṣṇam ādohane gavām \|
>
> vatsa-madhye gataṁ phulla-nīlotpala-dala-cchavim \|\| \[vi.pu.
> 5.17.19\]

iti śrī-hari-vaṁśe ca,

> praviśann eva ca dvāri dadarśa dohane gavām \|
>
> vatsa-madhye sthitaṁ kṛṣṇaṁ savatam iva go-vṛṣam \|\|
>
> dadarśa kṛṣṇaṁ rāmaṁ ca vraje go-dohanaṁ gatau \|
>
> pīta-nīlāmbara-dharau śarad-amburuhekṣaṇau \|\| \[ha.vaṁ. 2.25.16\]

iti tac ca gopair duhyamānābhir gobhiḥ samaṁ vatsānāṁ saṁmelanārthaṁ
jñeyam \|

tāv eva yathā-nirdeśaṁ varṇayati---pīteti sārdha-pañcabhiḥ \| tatra
dūrād eva vastra-darśanaṁ tad eva tayor ātmani yaḥ kṛpāvalokaḥ, tat
svabhāvenāntar-bahir-indriyākarṣaṇāt tārā-taḍid-ādito'pi
parama-kānti-kandalī-tundilānāṁ locanānām ālocanam \| tatra tu
raktimādinā vyaktaṁ vyaktī-bhūtasya kaiśorasyānubhavaḥ atha
sarvānubhavāya jātena cāpalena prathamaṁ varṇa-nirvarṇanaṁ tato
mahā-śobhopalambhaḥ tataḥ paścād gavādi-sambhālanārthaṁ samutthāpitayor
bhurjayor avalokanaṁ tataḥ parama-sukhena tena śrī-mukha-nibhālanaṁ
tataḥ kiñcin nikaṭī-bhūya paśyatā tena sarvāṅga-saundarya-paryālolanaṁ
tato bālau kiśorāv api dvirada-vikramāv iti mahaujaḥsahovalāgamaḥ
\|\|28.29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gāvo duhyante'sminn iti
**go-dohanaṁ,** tat sthānaṁ **gatau** prāptau \| yad vā, gavāṁ dohanaṁ
karma-prāptau gā duhantāv ity arthaḥ \| sānukrośe sānukampe sa-smite ca
īkṣaṇe yayos tau pradhāna-bhūtau puruṣau jagati avatīrṇau \| artheṣu
bhārāvatāra-rūpeṣu prayojaneṣu madhye svāṁśaḥ svaḥ svo yo bhāgaḥ, tena
hetunā \| yathā agha-bakādīn kṛṣṇo jaghāna \| dhenuka-pralambādīn rāmo
jaghāna \| yathā ca cāṇura-kaṁsādīn kṛṣṇaḥ \| muṣṭika-dvividādīn rāmo
haniṣyatīti \|\|28.34\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.29 \|\|

kiśorau śyāmala-śvetau śrī-niketau bṛhad-bhujau \|

sumukhau sundara-varau bala-dvirada-vikramau \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kiśorāv** anāpta-yauvanau \|
kiśoro'śva-śiśau sūrye vayasi yauvanāgrime iti dharaṇiḥ \| tataḥ kiñcic
calane sati vyaktībhūta-kaiśorasya tato varṇasya tatra śobhopalambhāt
tad varṇanam \| tato gavāṁ sambhālanārtham utthāpita-bhūjāvalokanaṁ,
tataḥ śrī-mukha-nibhālanaṁ, tataḥ kiñcin nikaṭībhūya paśyatā tena
sarvāṅga-saundaryāvalokanaṁ, tato bālau **kiśorāv** api
mahā-**bala**tvena **dvirada-vikramau** matta-gajavac calantau dadarśa
\|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca **kiśorāv** iti
vayaḥ, **śyāmala-śvetāv** iti varṇaḥ, **śriyo** vividha-śobhāyā
**niketāv** iti lāvaṇyādi, **bṛhadbhujāv** iti vīryavattvam,
**sumukhāv** iti manoharatvam \| yad vā, **śriyo** vakṣasā **niketāv**
iti vakṣaḥ, **bṛhadbhujāv** iti bhujau, **sumukhāv** iti śrī-mukham
evoktam \| anuktam anyat saṁgṛhnāti---**sundara-varāv** iti \|
parākramam āha---**bāla-** iti \| bāla-gajopamā kaiśora-mātrābhiprāyeṇa,
vikramavattva-darśanaṁ ca sudṛptatvādi-darśanād iti jñeyam \| evam anyad
apy ūhyam \| yad vā, **vikramaḥ** pāda-vinyāsaḥ, bāla-**dviradopamā**
gati-cāñcalya-vivakṣayā \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.38.30 \|\|

dhvaja-vajrāṅkuśāmbhojaiś cihnitair aṅghribhir vrajam \|

śobhayantau mahātmānau sānukrośa-smitekṣaṇau \|\|

**śrīdhara-svāmī (bhāvārtha-dīpikā) : anukrośo**'nukampā
tad-vilasita-**smita**-yuktam **īkṣaṇaṁ** yayos tau \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahātmānau puruṣau
\|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evāha---dhvajeti \|
aṅgribhis tac cihnar ity arthaḥ \| kiṁ vā, pratyekaṁ dvābhyām ity evaṁ
caturbhiḥ \| pādābjair vrajaṁ śobhayantāv iti lilayetas tataḥ
paribhramantāv ity arthaḥ \| yad vā, maṇḍayantau iti gavām dohanaṁ gatau
gā duhantāv ity artho nirastaḥ \| ata eva śrī-viṣṇu-purāṇe
tuṅga-rakta-nakhaṁ padbhyāṁ dharaṇyāṁ supratiṣṭhitam \[vi.pu. 5.17.22\]
iti, śrī-hari-vaṁśe bhuvi padbhyāṁ vyavasthitaḥ \[ha.vaṁ. 2.25.25\] iti
\| guṇān āha---mahātmānau sarva-sad-guṇavantāv ity arthaḥ \| tatra
mukhaṁ kāruṇyaṁ sūcayati---sānukrośeti \| etena mādhuryam apy uktam
\|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato bhagaval-lakṣaṇālakṣaṇam
\| **aṅghribhir** iti bahutvaṁ dvayoś catuṣṭayatvāt tato
adbhuta-mādhurībhir viśveṣām api stambhāt sthagita-gatinā tena punar api
kṛpā-dṛṣṭi-vṛṣṭi-lābhaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.31 \|\|

udāra-rucira-krīḍau sragviṇau vana-mālinau \|

puṇya-gandhānuliptāṅgau snātau viraja-vāsasau \|\|

**śrīdhara-svāmī (bhāvārtha-dīpikā) : udārā rucirā krīḍā** yayos tau \|
**sragviṇau** ratna-sragbhir alaṅkṛtau \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** udārā mahatī khyātā
cāturya-viśiṣṭā vā rucirā draṣṭṛceto harā \| udāro mahati khyāte dakṣiṇe
dāna-śauḍake iti śāśvataḥ \| vana-mālāyāḥ pṛthag upādānād ratna-sragbhir
ity uktam \| puṇyaḥ surabhir gandho yasya tulasī-dārupaṭīrādeḥ sa
puṇya-gandhas tena nāsti priyo'nulepo'nyo hares tulasijo yathā iti
hari-bhakti-candradaye \| udāra-rucirā mahā-manoharā krīḍā
gavāhvanarodhanādiṣu vilāsa-hāsādi-rūpā yayos tau \| kṛpayā
nija-mādhurīṁ darśayituṁ tam adṛṣṭvaiva sthitayor anayoḥ krīḍāyāṁ
kautukāveśaḥ \| tatra ca veśa-viśeṣāṇāṁ pratyeka-niśāmanam iti krameṇa
varṇanam \| srag viṇau hrasva-madhyamālā-dhāriṇau \| vana-mālinau
dīrgha-mālādhāriṇau \| virajaṁ vāso yayos tau \| viraja ity akārānto
raja-śabdaḥ arthāḥ pāda-rajopamāḥ iti prayogāt \| sragvītyādikaṁ tu
snānānantaram eva gṛhāt tatrāgamād iti jñeyam \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** lilām āha---udārā sarvato
vilakṣaṇā sarvārtha-pradā vā rucirā ca krīḍā
veṇu-vādana-gavāhvānādi-lakṣaṇā yayos tau \| veśam āha---sragviṇāv iti
\| pañcabhir viśeṣaṇaiḥ srag-ratma-mālā śiroveṣṭana-puṣpa-mālā vā \|
āpāda-lambi-vana-māletarā mālā, puṇyo divyo gandhaḥ, yathā-śobhaṁ
pīta-nīlādi-varṇaḥ, śrī-khaṇḍa-sahaghṛṣṭa-kuṅkumādy anulepas tena
bhakticcheda-rūpeṇānuliptāṅgau \| snātāv iti gṛhe mātṛbhyāṁ
gorajo'pasaraṇādy arthaṁ punaḥ snapanāt, ata eva viraje virajasī vāsasī
yayos tau, virajeti arthāḥ pādarajopamā ity-ādi-prayogād-kārāntasyāpi
raja-śabdasya vṛtteḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tata udaṛa-rucirā
mahā-manoharā krīḍā gavāhvānarodhanādiṣu vilāsa-hāsādirūpā yayos tāv iti
kṛpayā samyag iva nija-mādhurīṁ darśayituṁ tama-dṛṣṭvaiva sthitayor
anayoś ca krīḍāyāṁ kautukāveśaḥ tatra ca veśa-viceṣāṇāṁ
pratyeka-niśāmanam iti yathā-kramam eva varṇanaṁ srag viṇau
hrasva-madhyamādi-mālādharau vana-mālinau dīrgha-mālādharau virajā-v
ityakārānto raja-śabdaḥ arthāḥ pādarajopamā iti prayogāt srag vitvādikaṁ
gṛhāt snānādy anantaram evātrāgamanāt \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.32 \|\|

pradhāna-puruṣāv ādyau jagad-dhetū jagat-patī \|

avatīrṇau jagaty-arthe svāṁśena bala-keśavau \|\|

**śrīdhara-svāmī (bhāvārtha-dīpikā) : pradhāna**-bhūtau **puruṣau,**
prakṛti-puruṣātmakau vā \| kutaḥ ? **ādyau** \| tad api kutaḥ ?
**jagad-dhetū** \| ata eva **jagat patī** \| viparīto vā caturṇāṁ
padānāṁ hetu-hetumad bhāvaḥ \| **jagaty-arthe** pṛthivyā bhārāpanayanāya
**svāṁśena** mūrti-bhedena **bala-keśavau** santāv **avatīrṇau**
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aprasiddheḥ prasiddhir
balīyasī iti nyāyenāha---prakṛti-puruṣātmakau vā \| baladevasya
śeṣāvatāratvena prakṛtitvaṁ jñeyam \| tac ca yasyādya āsīd guṇa-vigraho
mahān \[5.17.21\] ity-ādinā, mahān ahaṁ vaikṛta-tāmasendriyāḥ sṛjāma
sarve yad-anugrahād idam \[5.17.22\] ity anena pañcama-skandhe'vaseyam
\| tatrāśaṅkate---kuta iti \| tad api ādyatvam api \| ata eva
jagad-dhetutvād eva, utpādakasya prāyo rakṣakatva-darśanāt \| vaiparītye
vinigamanāvirahāt tad apy astv ity āha---viparīto vā iti \|
jagat-patitvaṁ kutaḥ ? yato jagad dhetū \| tad api kutaḥ ? yata ādyau \|
tad api kutaḥ ? yataḥ pradhāna-puruṣāv iti \|

**svāṁśena** nijaiśvaryeṇa māyayā vā \| kṛṣṇasya sarvāpekṣayā
pradhānatvaṁ, rāmasya tv asyāpekṣayā svāṁśena svāvirbhāva-bhedena hetunā
\| yathāgha-bakādīn kṛṣṇo, dhenuka-pralambādīṁś ca rāmo jaghāneti \|
yathā cāṇūra-kaṁsādīn kṛṣṇo, muṣṭika-dvividādīn nāma ity ubhāv eva
jagatī-kṣemāyāvatīrṇāv iti \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : svāṁśena bala-keśavau**
iti jagaty-arthe svāṁśa-nāminau prabhū ca tau rāma-keśavau ceti tathā \|
athavā, bala-keśavāv iti viśeṣya-padayor viśeṣaṇa-padāni vyatikrameṇaiva
nirdiṣṭāni, śyāmala-śvetau yathā mārakataḥ śailo raupyaś ca kanakācitau
iti paurvāparya-viparyayaḥ, tathātrāpi, kīdṛśau ? jagaty arthe
svāṁśenāvatīrṇau svāṁ svarūpaṁ ca aṁśaś ca dvandvaikatvān napuṁsakam
ekavacanaṁ ca \| kṛṣṇaḥ svarūpeṇāvatīrṇaḥ, balo\'ṁśeneti viparyayeṇa
viśeṣaṇam \|\|32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** māhātmam āha---pradhāneti
\| svāmśeneti eka eva bhagavān dvidhāvatīrṇāv ity arthaḥ \| iti tayor
dvitvāpekṣayaiva sarvatra dvivacanānta-prayogaḥ, anyathā jagat-patī ity
āde ādāvekasyaiva jagat-patitvādinā dvitvānupapattiḥ,
bhū-bhāra-haraṇa-sāmārthyam anvarthena tat tan nāmnaiva bodhayati-baleti
\| tatra balādhikyād valaṁ viduḥ \[bhā.pu 10.8.12\] iti tasya
valiṣṭhatā, keśi-hananāc ca keśavatvena tasyāpi sā suprasiddhaiveti
balasyādāv atra nirdeśo'vataraṇa-kramāpekṣayā, anyat tair vyākhyātam \|

yad vā, jagaty arthe nija-prema-bhakti-vistāraṇena jagato hitārtham ity
arthaḥ \| ata eva svānāṁ śrī-garuḍādīnām aṁśena, jātāvekatvam, aṁśaiḥ
śrīdāmādibhiḥ saha, anyat samānam \| tataś ca
prathama-skandha-tṛtīyādyāyoktānusāreṇāvatāra-dvaya-vivakṣayā dvitvaṁ
jñeyam \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṃ tasya
mādhuryānubhava-camatkāra-jāte tad-bhābānusāreṇa
pāramaiśvaryānubhava-camatkāro'api jāta ity āha---pradhāneti \| kṛṣṇasya
sarvāpekṣayā pradhānatvaṃ rāmasyānyāpekṣayeti svāṃśeneti
svābirbhāva-bhedenety arthaḥ \| ata eva jagat-patī iti dvitvama \|
baleti balādhikya-sphurteḥ, keśaveti sāmprataṃ keśiihantṛtva-sphurteḥ,
kaṃsa-maraṇe niścayaṃ bodhayati \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** pradhāna-puruṣāvādyāv
ity-ādi \| svāṁśena balakeśavau svāṁśānāṁ nijānāṁ sarveṣām aṁśānāṁ inau
prabhū ca tau bala-keśavāv iti tathā \| atha bala-keśavāv iti
viśeṣyapadasya viśeṣaṇāni, yathā kiśorau śyāmalaśvetau, yathā mārakataḥ
śailo raupyaś ca kanakācitāv i'ti vyatikrameṇa nirdiṣṭāni, tathātrāpi
jagatyarthe svāṁśena svaṁ sva-svarūpam aṁśaś ca dvandaikyam \| kṛṣṇaḥ
svena sva-rūpeṇa balo aṁśena kṛṣṇasyaivāṁśeneti vyatikrama-nirdeśaḥ
\|\|32.43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.38.33 \|\|

diśo vitimirā rājan kurvāṇau prabhayā svayā \|

yathā mārakataḥ śailo raupyaś ca kanakācitau \|\|

**śrīdhara-svāmī (bhāvārtha-dīpikā) :** sva-prabhayā vigata-timitā diśaḥ
kurvāṇau kanakācitau suvarṇa-vyāptāv iti sālaṅkārayoḥ śailasādṛśyārtham
uktam \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mārakataḥ śyāma-maṇis
tacchailopamaḥ kṛṣṇaḥ \| rūpya rajataṁ tat-samo rāmaḥ \| nanu,
kṛṣṇa-prabhāyā andhakāra-nirāsakatā na sambhavati tat-tulyatva-darśanād
iti cetkaścin mando vadet taṁ praty āha yadetadādityasya paraṁ kṛṣṇaṁ
rūpam iha śrutau, ākṛṣṇena rajasā vartamānaḥ iti śrutau ca, ravi-tejaḥ
kṛṣṇam eva yathā tamo'pahaṁ tathaivātrāpy anusandheyam \| netre'pi
kṛṣṇa-varṇaiva kaṇīnikā prakāśikāstīty ābāla-gopāla-prasiddheḥ \|

nanu, dūratas tad-viśeṣaḥ kathaṁ dṛṣṭaḥ, ucyate---mahātejasvitvād iti \|
yataḥ kramaḥ rātryaṁśe jāte'pi viśeṣato vidyotetām ity āha---diśa iti
śaila-dṛṣṭānto'nya-savayaskāpekṣayā \| tathā ca viśṇu-purāṇe prāṁśum
uttaṅgavāhvaṁsam \[vi.pu. 5.17.25\] ity-ādi \| yojanā ceyaṁ vathā
mārakataś cailau raupyaś ca kanakācitau bhavatas tathā tau dadarśeti
\|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, rathopari dūre
vartamānena kathaṁ viraja-vāsas tvādikaṁ dṛṣṭam ? tayoḥ sahaja-dīptyaiva
tat-tat-prakāśanādity āha---diśa iti \| anena parama-sutejasvitoktā \|
rājann iti akrūra-mahā-bhāgyata āścaryeṇa sambodhanam \| yad vā, śaila
ity anenāsyānvayaḥ, rājamāna ity arthaḥ, anyathā sādṛśyābhāvena
dṛṣṭāntānupapattiḥ, ata eva ekatvena nirdiṣṭasyāpi
śailasyānāśrita-dvitvāpekṣayā kanakācitāv iti viśeṣaṇam anyathā
sālaṅkārayos tayoḥ kevala-mārakata-raupya-śailābhyām upamānupapattir
iti, tac ca tair vyākhyātam eva \|

śaila-dṛṣṭāntena tayor ākārasya vṛhattāpi dhvanitā \| ata eva
śrī-hari-vaṁśe tat-prasaṅga eva parvata-pravarākṛtiḥ \[ha.vaṁ. 2.25.20\]
iti, śrī-viṣṇu-purāṇe'pi śrī-baladevam uddiśya, prāṁśum uttaṅgavāhvaṁsam
\[vi.pu. 5.17.25\] ity-ādi \| sā ca svabhāvata evānyajanāpekṣayā
durabhibhavatvena vā \| kiṁ vā, sādṛśyātiśayena duratikramatvena vā \|
kiṁ vā, kaṁsādi-hanana-sāmarthya-bodhanārthaṁ tasminn eva tathaiva
parisphurtyeti, anyathā kva caṭisukumārāṅgau \[bhā.pu 10.44.8\]
ity-ādi-purastrī-gaṇa-śokānupapattiḥ, na ca vaktavyaṁ sneha-viśeṣeṇa
tāsu tādṛśayor api tathaiva sphūrter iti śrī-bhāgavate kutrāpy anyatra
bṛhad ākārāśravaṇāt, tathātyanta-vaiṣamyeṇa vraja-janādibhiḥ saha
krīḍā-śobhā-hāneśceti dik \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, dūratas tad viśeṣaḥ
kathaṁ dṛṣṭaḥ ucyate mahā-tejasvitvād iti yataḥ kramaśaḥ rātry aṁśe
jāte'pi viśeṣato vyadyotetām ity āha \| diśa iti \|
śaila-dṛṣṭānto'nyasa-vayaskāpekṣayā bṛhattvādeḥ stana-śailādivat tathā
ca śrī-viṣṇu-purāṇe prāṁśumuttuṅgavāhvaṁ śamity-ādi yojanāceyaṁ yathā
mārakataḥ śailo raupyaś ca kanakācitau bhavataḥ \| tathā tau dadarśeti
bṛhat tayā savarṇatayā tathā sauvarṇālaṅkāratayā ceti bhāvaḥ \| kiṁ
kurvantāv ity atrāha \| diśa iti \| evam eva taiḥ sūcitaṁ kanaketi
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā mārakataḥ śailo raupyaś ca
kanakācitau bhavataḥ tayā tau dadarśetyanvayaḥ \| bṛhattayā sarvātmatayā
suvarṇālaṅkāratayā ceti bhāvaḥ \| kiṁ kurvantāv ity atrāha \| diśa iti
\|\|33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam.*

**\...**

**\|\| 10.38.34 \|\|**

rathāt tūrṇam avaplutya so'krūraḥ sneha-vihvalaḥ \|

papāta caraṇopānte daṇḍa-vad rāma-kṛṣṇayoḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tūrṇaṁ** darśana-sama-kālam
eva \| **apaplutya** avaruhya \| ayaṁ bhāvaḥ---dūrataḥ prathama-darśane
yad rathān nāvaplutaḥ, tatra sneha-vaikalyam eva hetuḥ \| "bhūmau rathe
vā sthito'ham" ity anusandhānābhāvāt, tad abhimukha-gāmi-turageṇa
rathena tadīya-rūpākṛṣṭa-dṛṣṭi-manasaḥ svasyānukūlyālābhāc ca \| atha
nikaṭāgato yad avaplutas tatrāpi tad eva hetuḥ \| dūra-svabhāvas tad
ātmana īṣad ūrdhva-sthiter na sphūṭam avagatāsīt, nikaṭāt tu sphuṭam
avagatātas tad-anusandhānād ādarākarṣaṇe jāte iti \| tathā
pitṛvyatā-vyavahāreṇa yogyatāyām api praṇāme yathā-vidhi tad-avidhāne
hetur durgamya iti \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa ciraṁ gokule tau
didṛkṣuḥ kṛta-tat-tan-manoratho vā, caraṇānām upānte īṣat samīpe
daṇḍavat papāteti praṇāma-rīty-abhāvo darśitaḥ \| tatra hetuḥ---premṇā
vihvala iti \| rāmasyādau nirdeśaḥ---akrūra-samāgamecchayābhimukham
āgatayos tayor jyeṣṭhatvād agre śrī-baladevasyāvasthānāt \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa tathā nikaṭāgato'krūro
**rathāt tūrṇam avaplutya** avāk plutya patitvā rāma-kṛsṇayoḥ
samāna-sthitayoś caraṇa-samīpe daṇḍavat papāta katicit padāni padbhyām
evāgatyeti śeṣaḥ \| tatra sarvatra hetuḥ sneha-vihvalaḥ
dāsysa-bhāvocita-prema-viśeṣa-mohita iti \| ayaṁ bhāvaḥ\--dūrataḥ
prathama-darśane yan nāplutas tatra sneha-vaikalyam eva hetuḥ \| bhūmau
rathe vā sthito'ham ity anusandhānābhāvāt \| tad abhimukhaṁ
druta-gāmi-turageṇa rathena tadīya-rūpākṛṣṭa-dṛpti-manasaḥ
svasyānukūlya-lābhāc ca \| atha nikaṭāgato yad vaplutas trāpi tad eva
hetuḥ \| dūra-svabhāvatas tad ātmana īṣad ūrdhva-sthiter na sphuṭam
avagatāsīt nikaṭāt tu spuṭam avagatā \| atas tad anusandhānād
ādarākārṣaṇe jāte iti \| tathā pitṛvyatā-vyavahāreṇa yogyatāyām api
praṇāme yathā-vidhi tad avidhāne ca hetur gamya iti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.38.35 \|\|**

bhagavad-darśanāhlāda- bāṣpa-paryākulekṣaṇaḥ \|

pulakācitāṅga autkaṇṭhyāt svākhyāne nāśakan nṛpa[^40] \|\|

**śrīdhara-svāmī (bhāvārtha-dīpikā) : bhagavad-darśanāhlādena** yad
bāṣpaṁ, tena **paryākule īkṣaṇe** yasya saḥ \| **pulakair ācitaṁ**
vyāptam **aṅgaṁ** yasya saḥ \| **svakhyāne** "akrūro'haṁ namaskaromi"
iti kathane nāśaknot \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : āhlādo**'nyānandaḥ \|
**pulakai** romāñcaiḥ \|

> pulako maṇi-doṣe'śma-bhede kṛmi-viśeṣake \|
>
> romāñce haritāle gandharve hasty-anna-piṇḍake \|\| iti dharaṇiḥ \|

sneha-vihvalatvaṁ sa-hetukam abhivyañjayati\--**bhāgavad** iti \|
**paryākule** samyak draṣṭum api nāśakad iti sūcitam \| **ut** uccair
gataḥ **kaṇṭhas** tad-bhavaḥ svaro yasya, sa utkaṇṭhaḥ, tasya bhāva
**autkaṇṭhyaṁ,** tasmāt sanna-kaṇṭhatvād ity arthaḥ \| **svākhyāne**'pi
**nāśakat,** kiṁ punaḥ prasaṅgāpādana iti bhāvaḥ \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prema-vihvalatvena
daṇḍavat-pāta-mātram eva sahetukam abhivyañjayati---**bhagavad** iti \|
anena tasya prema-vistaraḥ sūcitaḥ \| ata eva **paryākuleti**
bāṣpasyātireko dhvanitaḥ \| iti samyak draṣṭum api nāśaknod iti sūcitam
\| **ācita-** iti **pulakā**tireka ukta eva, **autkaṇṭhyāt**
prema-vaivaśyād ity arthaḥ \| **svākhyāne'pi nāśakat**, kiṁ punaḥ
praṇāmāṣṭāṅgatvādi-sampādana ity arthaḥ \| **hi** niścitam \| "nāśakan
nṛpa" iti pāṭhe'pi tathaivārthaḥ \| tatra **nṛpa** iti punar apy
akrūrasya bhāgya-viśeṣaṁ darśayan \| kiṁ vā, tat-premodreka-śravaṇāt
prema-vivaśaṁ rājānaṁ svasthayan sambodhayati \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sneha-vihvalatvam eva
sahetukam abhivyañjayati\--**bhagavad** iti \| **paryākula-** iti samyag
draṣṭum api nāśakad iti sūcitam \| **ut** udgataḥ uccair gataḥ
**kaṇṭhas** tad-bhavaḥ svaro yasya sa utkaṇṭhas tasya bhāvaḥ
**autkaṇṭhyaṁ,** tasmāt sanna-kaṇṭhatvād ity arthaḥ \| **svākhyāne'pi**
**nāśakat,** kiṁ punar aprasaṅgatvādi-sampādana ity arthaḥ \| "nāśakan
nṛpa" iti bahutra pāṭhe'pi tathaivohyam \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : svākhyāne** "akrūro 'haṁ
namaskaromi" iti sva-kathane'pi na śaśāka \|\|35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.36 \|\|

bhagavāṁs tam abhipretya rathāṅgāṅkita-pāṇinā \|

parirebhe'bhyupākṛṣya prītaḥ praṇata-vatsalaḥ \|\|

**śrīdhara-svāmī (bhāvārtha-dīpikā) : abhipretya** akrūro'yam
etad-artham āgata iti jñātvā kaṁsa-hanana-sāmarthyaṁ dyotayann iva
**rathāṅgena** cakreṇa **aṅkito** yaḥ **pāṇiḥ,** tena **abhyupākṛṣya**
tam āliṅgitavān \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tam** akrūram \|
**rathāṅga**-padena niśātana-dyotakena balādhikyaṁ dyotitam \|
**abhyupākṛṣya** samīpam ānīya \| **prītas** tad-bhakty-avabodhanena \|
bhagavān iti sārvajñyaṁ parama-kāruṇyādikaṁ cāha \| **abhipretya**
jñātvā \| **rathāṅga**- ity upalakṣaṇam \| tad uktaṁ parāśareṇa,

> so'py enaṁ dhvaja-vajrābja-kṛta-cihnena pāṇinā \|
>
> saṁspṛśyākṛṣya ca prītyā sugāḍhaṁ pariṣasvaje \|\| \[vi.pu. 5.18.2\]
> iti \|

prītaḥ san **parirebhe**, na tu pitṛvya-vyavahāreṇa \| tad amanane
hetuḥ---**praṇata-vatsala** iti \| tadīyadāsyamaya-bhakti-viśeṣavaśaḥ,
ye yathā māṁ prapadyante \[gītā 4.11\] ity-ādeḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān iti sārvajñyaṁ
parama-kāruṇṣādikaṁ ca darśitam \| rathāṅgāṅkita-pāṇitvasya
sāmarthya-viśeṣe tātparyam, tathoktaṁ śrī-parāśareṇa---

> so'py enaṁ dhvaja-vajrābja-kṛta-cihnena pāṇinā \|
>
> saṁspṛśyākṛṣya ca prītyā sugāḍhaṁ pariṣasvaje \|\| \[vi.pu. 5.18.2\]
> iti,

**prītaḥ** san **parirebhe** \| tatra hetuḥ---praṇata-vatsala iti \|
bhakta-vātalyenaiva prītiḥ, na tu tad āgamana-prayojanādineti bhāvaḥ \|
ayaṁ ca dvayoś caraṇopānte patitasyāpi tasya śrī-bhagavatā prāk
parirambhaṇe hetur api jñeyaḥ \| anyat tair vyākhyātam \| yad va,
abhipretya tasya hṛdyaṁ manorathaṁ jñātvā tata eva prītas taṁ parirebhe
\|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān iti sārvajñyaṁ
parama-kāruṇyādikaṁ ca darśitam abhipretya sarvajño'pi līlayā
śrutenākāreṇākrūro'yam iti sambhāvya rathāṅgāṅgitatvena bhagaval
lakṣaṇaṁ vyajya tat sparśeṇākrūrasya bhāgya-māhātmyaṁ darśayati \|
rathāṅgety upalakṣaṇaṁ yathoktaṁ śrī-parāśareṇa so'py enaṁ
dhvaja-vajrābjakṛta-cihnena pāṇinā \| sṁspṛśyākṛṣya ca prītyā sugāḍhaṁ
pariṣasvaja iti prītaḥ san parirebhe na tu pitṛvya-vyavahāreṇa
namaskṛtavān tatra prītatve'pi pitṛvya-vyavahārām anene'pi hetuḥ \|
praṇata-vatsala iti \| tadīya-dāsya-bhakti-viśeṣa ity arthaḥ \| ye yathā
mām ity ādeḥ śrī-kṛṣṇena prāk parirambhe'py ayam eva hetuḥ anyat taiḥ
tatra ivety utprekṣāyāṁ tato vastuto dyotanārthaṁ nopākarṣat kintu
prītyaivety arthaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : abhipretya** lakṣaṇādinā loka-rītyā
vitarkya \|\|36.37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : abhipretya** akrūro 'yam
etad-artham āgata iti jñātvā rathāṅgāṅkitena cakra-cihnāṅkitena pāṇinā
tam **abhyupākṛṣya** sva-nikaṭam ākṛṣya ākarṣaṇena
kaṁsa-hanana-sāmarthyaṁ jñāpayann iveti bhāvaḥ \|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.37 \|\|

saṅkarṣaṇaś ca praṇatam upaguhya mahā-manāḥ \|

gṛhītvā pāṇinā pāṇī anayat sānujo gṛham \|\|

**śrīdhara-svāmī (bhāvārtha-dīpikā) :** pāṇī añjali\--rūpeṇa saṁhitāv
eva gṛhītvā \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pāṇī anayad iha
prakṛti-bhāvaḥ \| sānuja iti agrajatva-vyavahāreṇātithyakaraṇe tasyaiva
mukhyatvāt \| gṛhaṁ śrī-nanda-gṛham \| śrī-rāmasyāpi
sva-gṛhatvenaivābhimānāt \| pāṇinā svadakṣiṇena \| pāṇī añjali-bhūtau \|
gṛhītveti gṛhītam añjalau iti tan-manorathāt \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṅkarṣaṇa iti \| yadūnām
apṛthag-bhāvāt \[bhā.pu 10.8.12\] ity uktasya yadubhiḥ saha
tad-abhedasya \| kiṁ vā, śrī-kṛṣṇavad ākarṣaṇasyābhiprāyeṇa \| praṇatam
iti puraiva kṛta-pramāṇāmāt \| kiṁ vā, tad anugraha-prāptaye punas taṁ
prati pṛthak praṇāmāt \| mahāmanā iti vakṣyamāṇātithyādau paramaudāryāt
\| kiṁ vā, śrīmānanujo'yaṁ bhakta-vātsalyena vivaśo vṛttaḥ, tātaś ca
śrī-nando'dya sa-parivāro'prasanna-manāḥ śokārta iva gṛhāntarvartate,
ato mayā vinādya asyātithyārthaṁ vraja-mahārti-hetu-tad
vārtādi-saṅgopanād iti, sānujaḥ ity ātithye śrī-kṛṣṇasya gauṇatvāt \|
kiṁ vā, vivaśasya tasyāpy ānayanād, gṛhaṁ
śrī-nandasyaiva---śrī-yaśodā-rohiṇyor ekatraiva nivāsāt \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkarṣaṇa iti \| yadūnām
apṛthag bhāvādity uktaucityābhiprāyeṇa mahat śrī-kṛṣṇa-bhakteṣu
vātsalyādi-guṇaiḥ sarvata utkṛṣṭaṁ mano yasya sa iti pūrvavad dhetuḥ
sānuja ity agrajatva-vyavahāreṇa tasyātithyakaraṇe mukhyatvāt gṛhaṁ
śrīman nanda-gṛhe śrī-rāmasyāpi sva-gṛhatvenaivābhimānāt \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pāṇinā** sva-dakṣiṇena,
pāṇī añjalibhūtau gṛhītveti gṛhītam añjalāv iti tathaiva tan-manorathāt
\|\|37.38\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.38 \|\|

pṛṣṭvātha sv-āgataṁ tasmai nivedya ca varāsanam \|

prakṣālya vidhi-vat pādau madhu-parkārhaṇam āharat \|\|

**śrīdhara-svāmī (bhāvārtha-dīpikā) :** madhu-parka evārhaṇaṁ tasmin vā
yad ucitam arhaṇam āharat \| ānīya samarpitavān ity arthaḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** madhuparkaṁ
ghṛtakṣudradadhibhiḥ sambhaven muneḥ ity-ādi-purāṇāt \|
tat-tad-dravyamānīya madhuparkaṁ kṛtvārcayad iti bhāvaḥ \|
pūrva-vyākhyāne'rhapadaṁ vyartha jñātvā vyākhyāntaraṁ kṛtavān iti
dhyeyam \| varaṁ śreṣṭhaṁ ratnādimayam \| prakṣālya pādāv ity atra tad
apratyākhyāne hetuḥ---ādṛtaḥ sādaraḥ \| tathādaraparipāṭībhiḥ svamādhurī
vyañjitā yathākrūro'pi tad aiśvaryādikaṁ vismṛtya tad icchānusārī
babhūveti bhāvaḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha gṛhānayanānantaram,
varaṁ śreṣṭhaṁ ratnādimayamāsanam, vidhivad iti yathā-vidhi tathety
arthaḥ, idantu sarvair api yojyam, agre'py anuvartyam, tat tad vidhiś ca
smṛtyādau prasiddha eva \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** varaṁ śreṣṭhaṁ ratnādimayam
āsanaṁ vidhivat yathāvidhīty arthaḥ idaṁ sarvatra yojyaṁ prakṣālya pādāv
ity atra tad apratyākhyāne hetuḥ ādṛtaḥ sādaraḥ tathādaraparipāṭībhiḥ
sva-mādhurī-vyañjitā yathākrūro'pi tad aiśvaryādikaṁ vismṛtya tad
icchaikānusārī babhūveti bhāvaḥ \| evaṁ samvāhya pāda-samvāhanaṁ kṛtveti
ca ubhayatra ṇyantatvaṁ vā \|\|38-39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prakṣālya vidhivat pādāv ity atra
hetuḥ ādṛtaḥ sādaraḥ tathādaraparipāṭībhiḥ svamādhurīvyañjitā yathākrūro
'pi tadaiśvaryyādikaṁ vismṛtya tadicchaikānusari babhūveti bhāvah
\|\|38.43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam***.**

**\...**

**\|\| 10.38.39 \|\|**

nivedya gāṁ cātithaye saṁvāhya śrāntam ādṛtaḥ \|

annaṁ bahu-gaṇaṁ medhyaṁ śraddhayopāharad vibhuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gāṁ go-śabdopalakṣitāṁ
vāsārtha-bhūmim \| pānīyādi dugdhārthaṁ dhenuṁ vā \| sambāhya pāda-sevāṁ
kṛtvā \| bahu-guṇaṁ ṣaḍsayuktaṁ pāyasaṁ vā \| vibhuḥḥ svayaṁ bhagavān \|
kiṁ ca, goni-vedanaṁ kim artham iti praśne na tv evāmāṁṣo'rthaḥ syāt iti
śruteḥ tu-śabdaḥ pakṣavyāvṛtau argho'rcanamamāṁsaḥ paśvālambhana-varjito
naiva bhavet \| atra yady alabhed yady utsisṛkṣet ity anena sūtreṇa
gavālambhasya vikalpaṁ vidhāya na tvevāmāṁso'rghaḥ ity anenārgha-mātre
gavālambhanaṁ niyamena vidhatte \| tathā tad-dvayoḥ
smṛtyatara-virodhenāprāmāṇye prāpte vyavasthām āha---adhi-yajñam
adhivivāhaṁ kurute ity evaṁ brūyāt \| adhiyajñaṁ yajñe \| adhi-vivāhaṁ
vivāhe \| kurute vidadhāti \| gavālambhanapāpmānaṁ hinomi ity asyānte
ity evaṁ brūyāt \| anyatra pāpmā hataḥ pāpmānaṁ hanmīti vā vikalpaḥ \|
yady apy evaṁ madhuparke tad yathaivādo manuṣyarāja āgate'smin vārhaty
ukṣāṇaṁ vehataṁ vā kṣadante iti śrutervehataṁ vandhyā gāṁ kṣadante
hiṁsanti iti gavālambho vihitas tathāpy asvargyatvāl loka-vidviṣṭatvāc
ca mā gāmanāgāmad iti vadhiṣṭha iti śruteḥ,

> aśvālambhaṁ gavālambhaṁ sannyāsaṁ palapaitṛkam \|
>
> devarāc ca sutotpattiṁ kalau pañca vivarjayet \|\|

iti smṛteś ca, kalau na vidheyaḥ \|

atropaviṣṭaṁ kārṣṇi taṁ śāstrataḥ pratyapūjayat \|

pādyaṁ nivedya prathamam arghaṁ gāṁ ca nyavedayat \|\|

sa ca tāṁ mantravat pūjāṁ pratyagṛhnādy athāvidhi \|

prati-gṛhya tu tāṁ pūjāṁ janakāddvijasattamaḥ \|\|

gāṁ caiva samanujñāya

iti mokṣa-dharmeṣu bhāratokter gāṁ dhenuṁ samanujñāya tṛṇādanārthaṁ
samyag ājñāṁ dattvānyāṁ pūjāṁ pratyagṛhnād iti ṭīkokteś ca kalau na
vidheyaḥ \| asvargyaṁ lokaviddviṣṭaṁ dharmam apy ācarennahi iti
yājñavalkya-smṛtiṣu niṣedha-darśanāt \| arghyāś ca ṣaḍrghyā bhavanti iti
śruteḥ ṣaḍeva arghyā arghārhāḥ \| ke te ācārya ṛtvigvivāhyo rājā priyaḥ
snātakaḥ iti śruteḥ \| ācārya upanaya-pūrvakaṁ vedādhyāpakaḥ \| ṛtvik
śautasmārtādi-karmārthaṁ vṛto brahmādiḥ \| vivāhyo varaḥ \| rājā
abhiṣekādi-guṇavān prajāpālane'dhikṛtaḥ kṣatriyaḥ \| priya utkṛṣṭa-jātiḥ
samāna-jātir vā sakhā \| snātako brahma-caryāt samāvṛttaḥ \|
ācaryasyārghyo nānyasya \| tathā ca manuḥ

> taṁ pratītaṁ sva-dharmeṇa brahmadāyaharaṁ pituḥ \|
>
> sragviṇaṁ talpa āsīnamarhayet prathamaṁ gavā \|\| iti \|

brahma vedaḥ sa eva dāyas taṁ haratīti tathā \|
pratītiṁ---pratisaṁvatsaram āgatānācāryādīnargheṇa pūjayeyur nārvāgity
alaṁ prapañcena \| tathā cākrūrasya priyatvād arghyatvam \| tatra
gopradarśanam eva yogyaṁ na tvālambho yājñavalkyena yajñodvāhayor api
kalau niṣiddhatvād yajña-vivāhābhyām anyatrā-vihitatvāc ca \| evaṁ
samvāhya pāda-samvāhanaṁ kṛtvā ubhayatra ṇyantatvaṁ vā \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samvāhya pādayoḥ
sambāhanaṁ kṛtvā, nanvakreṇa tat kathaṁ kāritam ? tatrāha---ādṛtaḥ
sādara ātithye prītimānity arthaḥ \| tasya prīty apekṣayā tena soḍham
iti bhāvaḥ \| bahu-guṇaṁ medhyaṁ ceti prāyo gorasamayatvāt, upāharat
samīpe niviśya pariveśana-pūrvakaṁ samrpitavān ity arthaḥ \| śraddhayeti
punaḥ punar āgraheṇa pariveśanaṁ madhura-vācā bhojanārthaṁ
prārthanādikaṁ ca bodhayati \| vibhus tatra tatra samartha iti
tat-tat-sampūṇatā sūcitā \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nivedya gām iti
pādyādyupacāreṣu gauriyaṁ dṛśyatāṁ taveti nayanendriyasukhadānārthaṁ
sundaragavopasthānamapyeko maṅgalopacāraḥ medhyam iti
dvādaśīpāraṇavihitam ity arthaḥ \| asya dinasya dvādaśītvaṁ
paraśvaścaturdaśyāṁ bhūtarājapūjāyāṁ kaṁsamāraṇāt \| na rātrau pāraṇaṁ
kuryād iti niyamātikramaḥ kṛṣṇagṛhānnaprāptilobhāt \|\|39.40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.40 \|\|

tasmai bhuktavate prītyā rāmaḥ parama-dharma-vit \|

mukha-vāsair gandha-mālyaiḥ parāṁ prītiṁ vyadhāt punaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmai akrūrāya \|
mukhavāsaiḥ karpūra-tāmbūlaiḥ \| punar mukhavāsādidānānte \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva prītyā
bhuktavate, ṣaṣṭhy arthe caturthī, rāma iti tathā tad ramaṇāt,
parama-dharmo vaiṣṇava-dharma-lakṣaṇas tadvit, atithiṁ tatrāpi pāraṇāyāṁ
tatrāpi vaiṣṇavaṁ pratyevam evam eva vyavahartavyam iti loke
pravartayann ity arthaḥ \| ataḥ punar api paramāṁ prītiṁ sampāditavān
\|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prītyā bhuktavate ṣaṣṭhyāś
caturthī parama-dharmeṇa vaiṣṇava-dharmeṇa atithiṁ tatrāpi
dvādaśī-pāraṇāyāṁ tatrāpi vaiṣṇavaṁ praty evam eva vyavahartavyam iti
lokaiḥ pravartayann ity arthaḥ \| ata punar api paramāṁ prītiṁ vyadhāt
tasya dinasya dvādaśītvaṁ paraś catur daśyāṁ bhūta-rāja-pūjāyāṁ
kaṁsa-rāja-māraṇāt pāraṇāyāḥ prātar akaraṇantu bhagavad didṛkṣayā na
rātrau pāraṇaṁ kuryād iti niyamātikramas tu sākṣād bhagavad gṛhānn
aprāpteḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.38.41 \|\|

papraccha sat-kṛtaṁ nandaḥ kathaṁ stha niranugrahe \|

kaṁse jīvati dāśārha sauna-pālā ivāvayaḥ \|\|

**śrīdhara-svāmī (bhāvārtha-dīpikā) :** sat-kṛtaṁ saṁmānitam \|
niranugrahe krūre \| kathaṁ kena prakāreṇa stha jīvathety arthaḥ \|
saunaḥ paśu-ghātī sa eva pālako yeṣām avīnāṁ meṣāṇāṁ ta iva tat tulyā
ity arthaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti---jīvanasyaiva sattāpadārthatvāt prāṇadhāraṇānukūlo vyāpāraḥ sarteti
tal-lakṣaṇād iti tātparyam \| sūnāyutādhika-paśuhanana-sthānaṁ, tatra
tiṣṭhatīti saunaḥ \| ity atha iti---saunapāle jīvati yathā meṣa-jīvanaṁ
durghaṭa tathā bhavatām apīty arthaḥ \| avirnāthe ravau meṣe śaile
mūṣika-kambale iti medinī \| hedāśārheti kaṁsasya yadūkula-dveṣṭṛtvena
tasyāpi tato bhayaṁ sūcayati \| sūnāvṛttyā caratīti saunaḥ, sūnā
paśumāraṇaṁ jīvaghātasthānam iti yāvat \| etena na jāne kasmiṁścid dine
yuṣmān eva hariṣyatīti bhayaṁ sūcitam \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ jeṣṭha-putreṇa
sat-kṛtaṁ santam, he dāśārheti kaṁsasya yadukula-dveṣṭṛtvena tasyāpi
tato bhayaṁ sūcayati, śaunapālatvena meṣāṇāṁ śaune jīvati sati
yathāvaśyam eva vināśaḥ, tathā kaṁse rājani jīvati yuṣmākam api
jīvana-rakṣo nāsti \| tatra capi dṛṣṭāntena yādavānāṁ balādy abhāvato
hananasya sukaratābhipretā \| niranugraha ity anena ca śaunād api tasya
duṣṭatā vyartham eva, yadu-varga-drohāt, ato'sau hantuṁ yogya eveti
bhāvaḥ \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ jyeṣṭha-putreṇa satkṛtaṁ
santaṁ he dāśārhati kaṁsasya yadukula-dveṣṭṛtvena tasyāpi tato bhayaṁ
sūcayati śūnā hatyā tayā caratīti śaunaḥ paścādighātī \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathaṁ stha jīvathety
arthaḥ \| śaunaḥ paśughātī sa eva pālako yeṣāṁ te avayaḥ meṣā iveti na
jāne kasmiṁścana dine yuṣmān haniṣyatītyeveti bhayam iti bhāvaḥ
\|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.42 \|\|**

yo'vadhīt sva-svasus tokān krośantyā asu-tṛp khalaḥ \|

kiṁ nu svit tat-prajānāṁ vaḥ kuśalaṁ vimṛśāmahe \|\|

**śrīdhara-svāmī (bhāvārtha-dīpikā) :** niranugrahatām āha---yo'vadhīd
iti \| tokān tokāni \| asu-tṛp asūn eva tarpayati yaḥ \| ataḥ khalaḥ \|
tasya kaṁsasya prajānām \| he akrūra, yeṣāṁ jīvana-mātram api durlabhaṁ
teṣāṁ vaḥ kiṁ nu kuśalaṁ vicārayāma iti \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaḥ kaṁsaḥ \|
sva-svasurdevakyāḥ \| tokaṁ putre sutāyāṁ ca iti medini \|
ato'sutarpakatvāt \| na svid iti nipātad vayaṁ vitarke \| tokān
bālāpatyāni, tatrāpi svasuḥ, tatrāpi krośantyā iti nirdayatvaṁ
mahā-duṣṭatvaṁ coktam \| tac ca kevalam ātma-deha-rakṣārtham evety
āha---asutṛviti \| tad api teṣu mithyā-doṣāropād ity āha---khala iti \|
tasya prajānām adhīnānāṁ kiṁ katat kuśalam \| kuśalābhāve niścite'pi
kathaṁ kuśalaṁ pṛcchāma iti bhāvaḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svasya svasur iti
sambandhasya naikaṭyaṁ bhāgineya-hananāyogyatvaṁ ca darśitam, tatrāpi
tokān bālāpatyāni \| puṁstvam ārṣam \| tatrāpi krośantyā iti nirdayatvaṁ
mahā-duṣṭatvaṁ ca, tac ca kevalam ātma-deha-rakṣārtham evety
āha---asutṛv iti \| tad api teṣu niraparādheṣu mithyā-doṣāropād ity
āha---khala iti \| tasya prajānām adhīnānām ity arthaḥ \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svasya svasur iti
sambandhasya naikaṭyaṁ bhāgineyaṁ hananāyogyatvaṁ ca darśitaṁ tatrāpi
tokān bālāpatyāni tatrāpi krośantya iti nirdayatvaṁ mahā-duṣṭatvaṁ ca
tac ca kevalam ātma-deha-rakṣārtham evety āha \| asutṛviti \| tad api
teṣu niraparādheṣu mithyā doṣāropādity āha \| khala iti \| tasya
prājānām adhīnānām ity arthaḥ \| nu sambodhane svit vitarke kiṁ katamat
kuśalam \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tokān tokānyapatyāni \|
kiṁ kuślam iti kuśalābhāve niścite 'pi kathaṁ kuśalaṁ pṛcchāma iti
bhāvaḥ \| he iti sambodhane \|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.38.43 \|\|**

itthaṁ sūnṛtayā vācā nandena su-sabhājitaḥ \|

akrūraḥ paripṛṣṭena jahāv adhva-pariśramam \|\|

**śrīdhara-svāmī (bhāvārtha-dīpikā) :** madhurayā vācā itthaṁ sat-kṛtaḥ
\| tathaiva vācā paripṛṣṭena praśnena \| adhva-pariśramaṁ saṁsāra-śramam
\|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhvā saṁsāra-mārgayoḥ iti
dharaniḥ \| bhagavad darśanam eva saṁsāra-pariśrama-hānau hetur na tu
nanda-praśnādiḥ \| imam evādhyāyārthaṁ śrutir apy āha---devānāṁ dūtaḥ
purudhaḥ prasūto nāgān no vocatu sarvatāta ity-ādiḥ \| sudāsugaḥ pitu
māṁ astu panthāḥ iti \| udrāyo asthā sadanaṁ purukṣoḥ ity
akrūra-manoratho varṇitaḥ \| akrūrāgamanam āha---devānāṁ kaṁsaṁ
hetu-kāmānāṁ vāgādy abhimāninām aagnyādīnām ahaṁ dūto'smi kṛṣṇaṁ prati
gantuṁ prasthito'smi \| purudhaḥ bahu-prakāraiḥ prasūto nisṛṣṭaḥ kaṁsena
no'smān prati anāgān niṣpāpān sarvatātā sarvasya vistārakartā hariḥ
vocatu vadatu \| asmābhiḥ saha sambhāṣaṇāṁ karotu \| tathā panthā api
sadā sugaḥ sugamaḥ pitum ānannavānas tu mārge'py antarāyo mā bhūd ity
arthaḥ \| purukṣor bahūnāṁ kṣayakartuḥ sadanaṁ gṛhameśyā prāśuyām \|
udrāya utkaṭasampada iti śrutipadānām arthaḥ \| adhvani mārge paritaḥ
śramaḥ na mayyupaiṣyaty aribuddhim acyutaḥ iti pūrvoktarītyā
śrī-vrajeśvarādimanaḥ-prasāde sandehātmako yo manaḥkhedas tam api jahāv
ity arthaḥ \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa
kaṁsa-pīḍita-bandhu-vargakaḥ, śrī-bhagavan nayanārthāgamanāparādhenāntar
bhīto'pi vā \| pāṭhāntare---su śobhanaṁ sabhājitaḥ sammānitaḥ san
saṁsāra-pariśramam api jahau, kim uta vartma pariśrāntim ity arthaḥ \|
anyat tair vyākhyātam \|

yad vā, nandasyaiva viśeṣaṇam, paripṛṣṭeneti---akrūreṇa kuśalaṁ
paripṛṣṭo yas tenety arthaḥ, anyo'nyaṁ sādhūnāṁ kuśala-praśnāt
\|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ittham iti tair vyākhyātaṁ
tatrādhva-śabdena saṁsāra-vacana-madhya-pariśramābhāvena varṇitatvāt \|
yad vādhvani pariśramam iti na mayy upaiṣyaty ari-buddhim acyuta iti
pūrvoktarītyā śrī-vrajeśvarādi-manaḥ-prasāde tu sandehātmako yo
manaḥkheda āsīt tam api jahāv ity arthaḥ \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūnṛtayā madhurayā vācā
yat paripṛṣṭaṁ praśnas tena sabhājitaḥ jahau tatyāja \|\|43\|\|

iti sārārtha-darśinyāṁ harṣiṇyāṁ bhakta-cetasām \|

aṣṭatriṁśo'tra daśame saṅgataḥ saṅgataḥ satām \|\|\*\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe'krūrāgamanaṁ

nāmāṣṭātriṁśo'dhyāyaḥ \|

\|\| 10.38 \|\|

(10.39)

## ekonacatvāriṁśo'dhyāyaḥ

### śrī-kṛṣṇa-balarāmayor mathurāṁ prati prasthānaṁ viraha-kātara-gopīnāṁ karuṇodgāraḥ, kālindyām akrūra-kartṛkaṁ bhagavad-dhāma-darśanaṁ ca \|

**\|\| 10.39.1-2 \|\|**

**śrī-śuka uvāca---**

sukhopaviṣṭaḥ paryaṅke rāma-kṛṣṇoru-mānitaḥ \|

lebhe manorathān sarvān pathi yān sa cakāra ha \|\|

kim alabhyaṁ bhagavati prasanne śrī-niketane \|

tathāpi tat-parā rājan na hi vāñchanti kiñcana \|\|

**śrīdhara-svāmī (bhāvārtha-dīpikā) :**

nava-triṁśe purīṁ gacchaty acyute gopikoktayaḥ \|

akrūreṇātha kālindyāṁ viṣṇu-lokasya darśanam \|\|

bhaktānāṁ manorathāḥ satyā bhavantīti dyotayann āha---**sukhopaviṣṭa**
iti \| **rāma-kṛṣṇābhyām uru** adhikaṁ **mānitaḥ** \|\|1.3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *atha* gopikokter
anantaram \| *darśanaṁ* kṛtam iti śeṣaḥ \| satyaṁ me bhakta-cintitam ity
āha---*bhaktānām* iti \| **manorathān** gocāraṇāyānucarad vane \[bhā.pu.
10.38.8\] ity ārabhya, kiṁ cāgrajo māvanatam \[bhā.pu. 10.38.23\] ity
antān yān \| **so**\'krūraḥ \| **cakāra** dadhyau \| kṛṣ atra dhyāne
karaṇārthatvāt \| tad uktaṁ yādavena---karaṇaṁ kāraṇe kāle
sādhane\'nuvratādiṣu \| spaṣṭādy-uccāraṇābhede dhyāna-padmāsanādiṣu \|\|
iti \|\|1\|\|

nanu mukhya-manoratho mokṣaḥ, sa tv anena no labdhaḥ saṁsārānivṛtter ity
atrāha---**kim** iti \| tat-parā mukhya-bhāgavatās tat-prasādam
antareṇānyan nākāṅkṣanti iti bhāvaḥ \| nanv anyān sārṣṭy-ādīnām iti
kathaṁ na prārthitavān ? tatrāha---**kim alabhyam** iti \| **tat-parās**
tad-bhakty-eka-niṣṭhāḥ \| **kiñcana** bhakti-vyatiriktam \| **rājann**
iti---śrī-kṛṣṇa-bhaktyāṁ dedīpyamānatvāt tubhyam idaṁ śrāvayāmi iti
bhāvaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

yā līlā majjayet sadyo jagac chokārṇave'khilam \|

tad-vyākhyāne'pi yo'yaṁ māṁ prerayet so'tra me gatiḥ \|\|

**paryaṅke sukham upaviṣṭaḥ** ity ātithya-paripūrti-darśitā,
tāvat-paryantam evātitheḥ sammānyatvāt, **rāma-kṛṣṇābhyām uru-mānitaḥ**
san **lebha** iti sarva-manoratha-labdhes
tad-dvaya-kṛta-parirambhaṇādy-uru-sammānan-rūpatvāt \| uru-śabdena
kṛta-manorathebhyo'py adhika-prāptir uktā \| sā coktaiva---bhagavāṁs tam
abhipretya \[bhā.pu. 10.38.36\] ity-ādinā \| vakṣyate ca tāta \[bhā.pu.
10.39.4\] ity-ādinā \| tathā vāñchitasya śrī-baladeva-praṣṭavyasya
śrī-bhagavattaiva svayaṁ pṛṣṭatvāt \|

yad vā, sukhopaveśānantaraṁ punar apy adhikaṁ vastrālaṅkārādinā
sammānanaṁ tābhyāṁ kṛtam iti boddhavyam \| anyat samānam \| rāmasyādau
nirdeśa ātithyenoru-mānane tasyaivātra prādhānyāt \| **ha** harṣe,
sphuṭaṁ **lebhe** iti vā \|\|1\|\|

gokulāc chrī-kṛṣṇa-nayanārtham āgatasya akrūrasya durghaṭa-manorathānāṁ
paripūrtyā svasya vraja-janatayābhimānāt tasmin jātena
mātsaryeṇaivāha---**kim** iti \| **śriyo**'khila-vibhūtīnām īśvaryā
mahā-lakṣmyā **niketane** sthāna iti sarva-vibhūti-nilayatvāt,
sad-guṇa-gaṇa-mayatvaṁ coktam \| tatrāpi **bhagavati**
nijāśeṣaiśvarya-prakaṭake, tatrāpi **prasanne** sati **kiṁ** katamat
traiguṇya-viṣayaṁ siddhyādikaṁ tṛtīyaṁ vā mokṣa-sukhaṁ, pañcamaṁ
bhakti-sukhaṁ vā **alabhyaṁ** bhavati ? api tu sarvam eva sulabhaṁ syād
ity arthaḥ \| ato, gṛhaṁ praveśyāpta-samasta-sat-kṛtam \[bhā.pu.
10.38.23\] iti yat tena vāñchitam, tat-siddhau kim āścaryam ? iti bhāvaḥ
\| **tat-parāḥ** śrī-bhagavad-eka-niṣṭhāḥ **kiñcit** tādṛśaṁ
bhagavad-vyatiriktaṁ **nābhito vāñchanti**, sakāmatvena tathā
vividhecchayā svātantryeṇa ca tatparatva-hāneḥ,
abhi-śabdasyāvāñchana-samyaktve tātparyam \|\
\
yad vā, **abhi** abhayaṁ yathā syāt, tatparatā-hāni-bhayān naiva
vāñchantīty arthaḥ \| \"nahi\" iti pāṭhe **hi** niścitam \| he
**rājann** iti tvayedaṁ jñāyata eva iti bhāvaḥ \|

athavā nanv akrūreṇa yadu-kula-drogdhṛ-suduṣṭa-kaṁsa-hanane kathaṁ
manoratho na kṛtaḥ ? so'pi tadānīm eva sidhyed ity āśaṅkyāha---**kim**
iti \| **śriyo** vakṣasā **niketana** iti paramaṁ priya-jana-vaśyatvam
uktam \| ato yadyapi **kiñcid apy alabhyaṁ nāsti**, so'pi tat-prabhāvaḥ
sadya eva hataḥ syāt, tathāpy ekāntinaḥ kiñcid anyan na vāñchanti, kintu
tam evābhivāñchantīty arthaḥ \| ato bhagavad-darśanādīnām api
tat-paratāyām eva paryavasānāt tāny eva tena vāñchitāni, na tv anyad iti
bhāvaḥ \|

yad vā, avāñchyamānam api durlabham api paramārtha-sukhaṁ
tat-paratvābhijñena śrī-bhagavataiva deyam ity abhivāñchanti \|

yad vā, nanu śrī-nanda-kiśorāliṅganādikaṁ śriyo'pi sudurlabhaṁ katham
akrūrasya siddham ? tatrāha---**kim** iti \| śriyaḥ sarva-śobhāyāḥ
sthāne \| kiṁ vā, bahula-tapa-ādinā śriyā lakṣmyāpy āśrita iti
parama-sevyatvam uktam \| tathāpi **prasanne** sati, atas **tat-parā**
api tathā tenoktena prakāreṇa \| kiṁ ca, kim api na na vāñchanti, dvayor
naṣoḥ prakṛty-artha-gamakatvād vāñchanty evety arthaḥ \|
tat-paratvenaiva tādṛśa-manorathānām utpatteḥ sampatteś ceti bhāvaḥ
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

yā sadyo līlayel līlā lokaṁ śoka-mahārṇave \|

tad-vyāpāro'pi yaḥ svairam īrayen māṁ sa me gatiḥ \|\|

sukheti \| ayam arthaḥ---tataḥ śrī-nande tam ānandya naktaṁ kṛtyāya
svāntar-gṛhaṁ praviṣṭe sati śrī-rāma-kṛṣṇa-nideśena
sevaka-paryarpita-**paryaṅke** **sukham** asaṅkocam **upaviṣṭaḥ** punaḥ
śrī-**rāma-kṛṣṇābhyāṁ**
tāmbūla-gandha-puṣpa-jala-vyajana-sevakādi-samādhānena **ūru-mānitaś**
ca \| tataḥ **sarvān manorathān lebhe** \| tayor api svāntar-gṛhaṁ
praviṣṭayoḥ sambhrame gate sati krameṇa tat-tat-prāpti-bhāvanayā pūrṇam
ātmānaṁ mene \| teṣām anavacchedaṁ vārayati---**pathi** iti \| **ha**
sphuṭam, ekānta-bhakti-yogyatvena prasiddhaṁ yathā syāt tathā ity arthaḥ
\| tad uktaṁ dehaṁ bhṛtām \[bhā.pu. 10.38.12\] ity-ādi \| tatra
darśanasya siddhiḥ dadarśa kṛṣṇam \[bhā.pu. 10.38.28\] ity-ādinā,
darśitā namaskārasya---rathāt tūrṇam \[bha.pu. 10.38.34\] iti \|
tatraiva hasta-paṅkaja-dhāraṇasya kṛpekṣaṇasya ca jñeyā
kṛṣṇa-kartṛka-tad-āliṅganasya bhagavāṁs tad \[bhā.pu. 10.38.36\] iti
tat-kartṛkatāteti sambodhanasya tv agre bhāvitāyā niścitatvāt \|
śrī-saṅkarṣaṇena kaṁsa-kṛte sva-bandhu-varga-duḥkha-praśnasya ca
tenāñjali-grahaṇa-pūrvaka-gṛha-nayanādy-ātithya-karaṇasya tu saṅkarṣaṇaś
ceti \|\|1\|\|

nanv anyān dharmārthādi-manorathān kathaṁ na cakāra ? tatrāha---kim iti
\| bhagavattvād eva **śriyaḥ** preyasī-rūpāyā hṛdi rekhā-rūpāyāś ca
**niketane** āśraye \| **kiñcana** iti pūrvam uddiṣṭaṁ
bhagavat-prasādamaya-tat-tat-prakāraṁ vinā yat kiñcid anyad ity arthaḥ
\| dehaṁ-bhṛtām iyān artha \[bhā.pu. 10.38.27\] ity-ādeḥ \| he rājan !
iti tvayedaṁ jñāyata eveti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : lebhe manorathān sarvān** iti
keṣāñcit prāptatvena varṇitatvāt, keṣāñcit tad-upalakṣitatvena
sūcitatvāt, keṣāñcit prāptavyena niścitatvād iti \|\|1\|\|

nanv anyān sārṣṭy-ādīn api kathaṁ na prārthitavān ? tatrāha---**kim
alabhyam** iti \| tat-parās tad-abhakty-eka-niṣṭhāḥ \| **kiñcana**
bhakti-vyatiriktam \|\|2.10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

nava-triṁśe purīṁ yāti priye gopyo'tivihvalāḥ \|

vilepur yamunā-magno'krūro vaikuṇṭham aikṣata \|\|

nanu katham akrūreṇa kevalaṁ kṛṣṇa-darśana-sparśanādāv eva manorathāḥ
kṛtāḥ, na tu pārameṣṭhya-sāyujyādau ? tatrāha---**kim alabhyam** iti
\|\|1-2\|\|

**\...**

**\|\| 10.39.3 \|\|**

sāyantanāśanaṁ kṛtvā bhagavān devakī-sutaḥ \|

suhṛtsu vṛttaṁ[^41] kaṁsasya papracchānyac cikīrṣitam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sāyantanāśanaṁ**
rātri-bhojanam \| sāyaṁ prātar dvijātīnāṁ bhojanaṁ śruti-coditam iti
yājñavalkyokteḥ \| **suhṛtsu** vasudevādiṣu \| **vṛttaṁ** vartanam,
vṛttaṁ vartana-cchandasoḥ iti dharaṇiḥ \|

**sāyantanāśanaṁ kṛtvā** iti \| dvādaśyām api dvir-bhojanam upānayāt \|
prāg na viruddham iti dharma-śāstrāt \| **devakī-suta** iti tad-bhāvam
ātmano vyañjayann ity arthaḥ \| ata eva **suhṛtsu** yādaveṣu **vṛttiṁ**
vartamānāṁ ceṣṭāṁ tathānyac **cikīrṣitam** adhyavasīyamānā bhāvinī
ceṣṭā, tām api **papraccha** \| \"vṛttam\" iti pāṭhe'tītāṁ ceṣṭām \| yad
vā, anyat tan-māraṇa-lakṣaṇam cikīrṣitaṁ svayaṁ kartum iṣṭam ity arthaḥ
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sāyantanāśanaṁ kṛtveti \|
dvādaśyām api dvir-bhojanam sākṣād bhagavattvena tathā
laukika-vyavahārāpekṣāyām api brahmacaryānantaram eva
dharmācaraṇādhikāṛeṇopavāsasyāpy abhāvāt \| yac coktam---aṣṭa-varṣādhiko
bālaḥ ity-ādi \| tac ca sarva-dharme brāhmaṇasyaiva prādhānyena tam
adhikāryaiva tasya hy aṣṭama-varṣa evopanayana-vidhānāt \| **suhṛtsu**
śrī-vasudevādi-yādava-vargeṣu **vṛttiṁ** vartanam \| kaṁsaḥ kathaṁ
vartatety evaṁ **papraccha** \| yato devakī-sutas tad-garbhāj jātaḥ \|

viśeṣato bhagavān bhakta-vātsalyādi-prakaṭana-para ity arthaḥ \| kiṁ ca,
suhṛtsv eva sāmānyato vā tasya cikīrṣitaṁ samprati kartum iṣṭam anyad
api papraccha \| mātuḥ snehena bhakta-vātsalyena ca kaṁsa-jighāṁsayā
tad-doṣa-khyāpanārthaṁ tat-tat-praśna iti bhāvaḥ \| yad vā, bhagavān
sarvajño'pi papraccha \| kutaḥ ? **devakī-suta** iti manuṣya-līlāṁ
darśayann ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sāyantanāśanaṁ kṛtveti \|
dvādaśyām api dvir-bhojanam upānayāt \| pūrvaṁ samyag dharma-niyama iti
na maryādā-viruddham \| **devakī-suta** iti tad-bhāvam ātmano vyañjayann
ity arthaḥ \| ata eva **suhṛtsu** yādaveṣu **vṛttiṁ** vartamānāṁ ceṣṭāṁ,
vṛttam iti pāṭhe tv atītāṁ \| tathā **anyad** **yac cikīrṣitam**
adhyavasīyamānā bhāvinī ceṣṭā, tad api **papraccha** \|

yad vā, pāṭha-dvaye'pi ceṣṭā-mātraṁ yato'**nyat** tan-māraṇa-lakṣaṁ
**cikīrṣitaṁ**, svayaṁ kartum iṣṭam ity arthaḥ \| tataś ca
tad-doṣa-sthāpanāyaiva tat-praśna iti bhāvaḥ \| atra yadyapi
tad-agraja-kartṛkatvenaiva tena tat-praśnaḥ pūrvaṁ bhāvitaḥ, tathāpi
nijānujāṅgīkārāpekṣayā kṣaṇaṁ tūṣṇīṁ sthitasyāgrajasya
pratinidhīyamānānuja-vacanam agrajasyaiva pratipannam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.4 \|\|**

**śrī-bhagavān uvāca---**

tāta saumyāgataḥ kaccit svāgataṁ bhadram astu vaḥ \|

api sva-jñāti-bandhūnām anamīvam anāmayam \|\|

**śrīdhara-svāmī (bhāvārtha-dīpikā) :** he tāta ! he saumya !
**svāgataṁ** yathā tathā **āgataḥ** \| **sva-jñāti-bandhūnām**, sve
suhṛdaḥ, jñātayaḥ sa-piṇḍāḥ, bandhavo'sa-piṇḍāḥ sambandhinaḥ, teṣām api
kim **anamīvam** apāpam aduḥkhaṁ sukham iti yāvat \| **anāmayam**
ārogyam \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : svāgataṁ** śubhāgamanam \|
*sapiṇḍā* sapta-puruṣāvadhayaḥ \| **anamīvam** astīti śeṣaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **tāteti** pitṛvyatayā
gauraveṇa sambodhanam \| tena ca jñātitvam **he saumyeti** ca sādhutvaṁ
bodhayati \| ito'sman-nayane'krūra-karmaṇi nimitte tavāgamanam ayuktam
iti gūḍho bhāvaḥ \| **āgatāḥ** iti tathā vaḥ iti ca bahutvaṁ gauravād
eva \| **bhadraṁ** kṣemas tu **vo** yuṣmākam ity āśīḥ, praśne
sadācārānusārāt \| kiṁ vā, dainyenāgatasya tasya samāśvāsanārtham \|
**anamīvam anāmayam** iti dvābhyāṁ krameṇa
bāhyāntara-duḥkhābhāva-praśnaḥ \| anyat tair vyākhyātam eva \|

āgata ity asambhāvyasya tatra tad-āgamanasya siddhyā tad-anumodanena taṁ
santoṣayati \| etad evāgre vyañjayiṣyati---diṣṭyeti \| ata eva kañcit
svāgatam \| kiṁ sukhenāgatam iti praśnaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he **tāteti** pitṛvyatayā
pitṛ-tulyatvaṁ \| he **saumyeti** sādhutayā tatrāpi gauravātiśayo
vyañjitaḥ \| ata eva **āgatā** iti bahutvaṁ **va** iti ca āgata ity
eka-vacanānta-pāṭho bahutra \| **bhadraṁ** kṣemam **astu** yuṣmākam ity
āśīḥ-praśne sadācārānusārāt \| kiṁ vā, dainyenāgatasya tasya
samāśvāsanārtham **anamīva anāmayam** iti dvābhyāṁ krameṇa
sāmānya-viśeṣa-duḥkhābhāva-praśnaḥ \| anyat taiḥ \|

yad vā, āgatā ity asambhāvyasya tatra tad-āgamanasya siddhyā
tad-anumodanena taṁ santoṣayati \| etad evāgre'bhivyañjayiṣyati \|
**diṣṭyā** ity atra **kaccit svāgataṁ** kiṁ sukhenāgatam iti praśnaḥ
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sve** suhṛdaḥ **jñātayaḥ**
sapiṇḍāḥ **bandhavo**'sapiṇḍāḥ, teṣāṁ kim **anamīvaṁ** pāpābhāvaḥ ?
**anāmayam** ārogyaṁ ca ? \|\|4\|\|

**\...**

**\|\| 10.39.5 \|\|**

kiṁ nu naḥ kuśalaṁ pṛcche edhamāne kulāmaye \|

kaṁse mātula-nāmny aṅga svānāṁ nas tat-prajāsu ca \|\|

**śrīdhara-svāmī (bhāvārtha-dīpikā) :** evaṁ praśno'pi mama nātisaṅgata
ity āha---**kiṁ nv** iti \| **aṅga** he akrūra ! **pṛcche** pṛcchāmi \|
**no**'smākaṁ **kulasyāmaye** roge **no mātula** iti **nāma** yasya,
tasmin \| **naḥ svānāṁ** jñātīnām \| **tasya prajāsu** ca \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *evaṁ
praśno*'namīvādi-praśnaḥ \| *tasya* kaṁsasya \| anāmayasya viśeṣataḥ
praśne sva-tātparyaṁ darśayati---tad-anupahṛtir evānāmayatayā pṛṣṭeti
bhāvaḥ \| **nāma**-mātreṇaiva **mātule**, vastutas tu **āmaye** yato'sau
nāgantukaḥ \| na tv ekasya kintu sarvasyaiva kulasya ity atas
tan-nāśanam evocitam \| tathāpy etāvantaṁ kālaṁ mātula-nāmnaivopekṣitam
iti bhāvaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **kulāmaye edhamāna** iti
nityam evāntara-bāhya-duḥkha-hetutvam uktam, **nāma**-mātreṇaiva
**mātule**, vastutas tu **āmaye**, atas tad-vadho nānucita iti \| tathā
etāvat-kālaṁ mātula-nāmnaivāsāv upekṣito'stīti ca sūcayati \| **tasya
prajāsu** prajānām \| yad vā, tad-anujādiṣu ca edhamāneṣu \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kulāmaya** iti anāmayasya
viśeṣataḥ praśne sva-tātparyaṁ darśayati tad-anupahatir evānāmayatayā
pṛṣṭeti bhāvaḥ \| **nāma**-mātreṇaiva **mātule,** vastutas tv āmaye
yato'sau na āgantukaḥ na tv ekasya, kintu sarvasyaiva kulasyety atas
tan-nāśanam evocitam \| tathāpy etāvantaṁ kālaṁ mātula-nāmnaivāsāv
upekṣita iti bhāvaḥ \| **tasya prajāsu** prajānāṁ ca \| yad vā,
tad-anujādi-rūpāsu ca edhamānāsu \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kuśala-praśno'pi
nātisaṅgacchata ity āha---kintv iti \| **aṅga** ! he akrūra ! **pṛcche**
pṛcchāmi \| **naḥ kulāmaye** asmat-kulasya roga-rūpe **kaṁse** **naḥ**
**svānām** asmaj-jñātīnām \|\|5\|\|

**\...**

**\|\| 10.39.6 \|\|**

aho asmad abhūd bhūri pitror vṛjinam āryayoḥ \|

yad-dhetoḥ putra-maraṇaṁ yad-dhetor bandhanaṁ tayoḥ \|\|

**śrīdhara-svāmī (bhāvārtha-dīpikā) : asmad** asman-nimittam \|
**vṛjinaṁ** duḥkham \| **āryayor** niraparādhayoḥ \| **yad-dhetor**
yo'ham eva hetus tasmāt \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** praśnottaram anutaptaḥ
sann āha---**asmad** iti \| hetau pañcamī \| **vṛjinaṁ** duḥkha-pāpayoḥ
iti viśvaḥ \| **āryaḥ** śiṣṭe nirāgasi \| varṇāśramokta-dharmāgrye
śreṣṭhe vaṇik-saṁhatau iti dharaṇiḥ \| **tayoḥ** pitroḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sva-hetukaṁ pitror
duḥkham anusmṛtya anutapyamāna āha---**aho** iti khede \| **asmad** iti
bahutvaṁ śrī-bala-rāmādy-apekṣayā \| kiṁ vā, ātmano **vṛjina**-hetutāyāṁ
gaurava-vivakṣayā \| vṛjinam eva nirdiśati---**yad-dhetor** iti \| asya
punar uktir ātmaika-hetutā-vivakṣayā \| ata etasmād ity ukte'pi yo'ham
iti tair vyākhyātam \| etac ca sarvam akrūrāśvāsanārthaṁ
śrī-madhu-purī-gamana-hetūtthāpanam \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : asmad** iti pañcamī hetau \|
bahutvam ekatve, asmado dvayoś ca iti smaraṇāt \| **yad-dhetor** iti
paunaruktyam anutāpa-svabhāvenātmaika-hetutā-vivakṣayā ca \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : asmat** asmattaḥ mattaḥ
putrāt **vṛjinaṁ** duḥkhaṁ tad eva kim ? tatrāha---**yo'**ham eva
**hetuḥ,** tasmāt \|\|6\|\|

**\...**

**\|\| 10.39.7 \|\|**

diṣṭyādya darśanaṁ svānāṁ mahyaṁ vaḥ saumya kāṅkṣitam \|

sañjātaṁ varṇyatāṁ tāta tavāgamana-kāraṇam \|\|

**śrīdhara-svāmī (bhāvārtha-dīpikā) :** he **saumya** ! **svānāṁ vo
darśanam** **adya** mama **sañjātaṁ,** tad-**diṣṭyā** bhadram \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mahyaṁ** mama \| tad evaṁ
sati yad **adya vo darśanaṁ** **sam**yag aikāntikaṁ **jātaṁ,**
tad-**diṣṭyā** \| kīdṛśānāṁ vaḥ ? **svānāṁ** kaṁsasya
parajātasvāda-snigdhatvāc ca bhoja-rājatve'pi mamaiva jñātīnāṁ
madīya-dhana-rūpāṇāṁ vety arthaḥ \| sarvanāmatvābhāvas tu
svo'rtha-jñāty-anya-vācy api ity ukteḥ \| kīdṛśaṁ darśanaṁ ?
**kāṅkṣitam** \| tatas tāvat-priyatvenaiva yady ekasyāpy ātmīyasya
tatratyasya darśanaṁ bhavet, tadā tan-māraṇa-yuktiḥ siddhyed ity
abhiprāyeṇeti bhāvaḥ \| atraitāvatī vivakṣā---atratyā mātā-pitrādayas
tatratyebhyo'pi parama-snigdhā iti tad-anumatiṁ vinā tatra gantuṁ na
śaknomi \| tathāprakaṭeṣv api teṣu mahāparādheṣūpekṣitasya mātula-nāmnas
tasya sahasā jighāṁsayā abhigamane tam eva kāraṇī-kartum icchāmi \|
tasmād api tādṛśo'pekṣitaḥ kaścid āyāti tatas tad-anurodhena teṣām
anumatiṁ lebhe, tena saha yuktvā ca tasyaiva tat-kāraṇam udbhāvayāmi,
tadaiva tan-māraṇaṁ nīti-padavīm ārohatīti \| ato he **tāta** !
**tavāgamana-kāraṇaṁ** tāvad **varṇyatām** \| tasmin jñāte saty āyati
cintāṁ kariṣyāma iti bhāvaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, tarhi kathaṁ tayor
duḥkhaṁ jñātvāpy etāvantaṁ kālam upekṣase ? vinā kasyāpy ātmīyatarasya
preraṇayeto gantuṁ na śakyata ity āśayenāha---**diṣṭyā** iti \|
**kāṅkṣitaṁ** kaṁsa-vadhāya tatra gantuṁ ciram abhīṣṭam idaṁ
tad-āśvāsana-mātram, **vaḥ** iti bahutvaṁ gauraveṇaiva \| **saumya** !
he krūretareti gauraveṇa, sākṣād agrāhyasyākrūra-nāmnaḥ saṅketena
grahaṇāt, sādhutva-vivakṣayā vā tad-abhiprāyaḥ purokta eva \| he
**tāta** ! iti punar api sambodhanam \| tava gauraveṇa tat
sādhayiṣyāmīti bhāvaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ sati yad **adya**
**vo darśanaṁ** **sam**yag aikāntikaṁ **jātaṁ,** tad **diṣṭyā** \|
kīdṛśānāṁ ? **svānāṁ** kaṁsasya para-jātatvād asnigdhatvāc ca
bhoja-rājatve'pi mamaiva jñātīnām ity arthaḥ \| madīya-dhana-rūpāṇām iti
vā \| yad vā, ārṣam sarva-nāmatvaṁ sveṣām ātmīyānām ity artho vā \|
kīdṛśaṁ darśanaṁ ? **kāṅkṣitaṁ** tatas tāvat priyatvenaiva yadi
tatratyasyaikasyātmīyasya darśanaṁ bhavet, tadā tan-māraṇa-yuktiḥ
siddhyatīty abhiprāyeṇeti bhāvaḥ \| atraitāvatī vivakṣā atratyā
mātā-pitrādayas tatra tebhyo'pi parama-snigdhā iti tad-anumatiṁ vinā
tatra gantuṁ na śaknomi \| tathā prakaṭeṣv api teṣu mahāparādheṣu
upekṣitasya mātula-nāmnas tasya sahasā jighāṁsayābhigamane tam eva
kāraṇīkartum icchāmi \| tasmād yadi tādṛśo'pekṣitaḥ kaścid āyāti, tatas
tad-anurodhena teṣām anumatiṁ lebhe, tena saha yuktvā ca tasyaiva
tat-kāraṇatvam udbhāvayāmi, tad eva tan-māraṇaṁ nīti-padavīm ārohatīti
\| ato he **tāta** ! **tavāgamana-kāraṇaṁ** tāvad **varṇyatāṁ**, tasmin
jñāte saty āyatīṁ cintāṁ kariṣyāma iti bhāvaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kāṅkṣitam** iti \| yad eva
kāraṇīkṛtya tatra gatvā kaṁsaṁ haniṣyāmīti bhāvaḥ \|\|7\|\|

**\...**

**\|\| 10.39.8 \|\|**

**śrī-śuka uvāca---**

pṛṣṭo bhagavatā[^42] sarvaṁ varṇayāmāsa mādhavaḥ \|

vairānubandhaṁ yaduṣu vasudeva-vadhodyamam \|\|

**śrīdhara-svāmī (bhāvārtha-dīpikā) : mādhavo** madhor vaṁśajaḥ
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mādhavo**'krūraḥ \|
**vairasya** prakṛtasya **anubandham** anuvartanaṁ, vaireṇānubandhaṁ
satata-doṣa-bhāvaṁ vā,

> anubandho doṣa-bhāve prakṛty-ādi-vinaśvare \|
>
> mukhyānuyāyini śiśau prakṛtasyānuvartane \|\| iti yādavaḥ \|

bhagavate bhagavantaṁ jñāpayitum ity arthaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti śrī-bhāgavataḥ
praśnenāśeṣaṁ vṛttaṁ saṅkṣepeṇāvarṇayad ity āha---dvābhyāṁ **pṛṣṭa** iti
\| anena tad-varṇane'vasaro'saṅkocaś ca darśitaḥ \| kiṁ ca, bhagavate
bhakta-vātsalyādi-nijāśeṣa-guṇa-prakaṭana-parāyety arthaḥ \| ata
ekānta-bhakta-yadu-kula-hitārthaṁ tasmin tat-tad-varṇanam, tathā
**mādhavo** madhu-vaṁśodbhava iti tasyāpi tad ucitam eveti bhāvaḥ \|
śleṣeṇa madhu-sambandhi-bhramaro yathā sāragrāhī, tathā sāratayā kiñcit
kiñcid akathayad ity arthaḥ \| tad evāha---**vaira-** iti sārdhena \|
yaduṣu sāmānyato **vairasyānubandham** ārambhaṁ nirbandhena caraṇaṁ vā,
**vasudevasya vadhe** kaṁsasya **udyamam**, tan-nāmāgrahaṇaṁ
duṣṭatvenāgrāhyatvāt, evam agre'pi \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pṛṣṭa** iti yugmakam \|
bhagavata iti bhagavantaṁ jñāpayitum ity arthaḥ \| tādarthye caturthī \|
tan-māraṇaṁ tad-abhīṣṭam iti \| tad-artham eva **varṇayāmāsa** na
svārtham ity arthaḥ \| \"bhagavatā\" iti pāṭhaḥ kvacit \| yato
madhu-vaṁśajaḥ sva-pakṣatvād ity arthaḥ \| sarvaṁ kim ? ity apekṣāyām
āha---**vaira-** iti sārdhena **vairānubandhaṁ** tat-sātatyam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanāthaḥ: mādhavo** madhu-vaṁśa-bhavo yaḥ \|\|8\|\|

**\...**

**\|\| 10.39.9 \|\|**

yat-sandeśo yad-arthaṁ vā dūtaḥ sampreṣitaḥ svayam \|

yad uktaṁ nāradenāsya sva-janmānakadundubheḥ \|\|

**śrīdhara-svāmī (bhāvārtha-dīpikā) : yo** dhanur-makha-cchadmā
**sandeśo** yasya \| **tad-arthaṁ** cāṇūrādibhir ghātanārtham \|
**asya** kṛṣṇasya purato varṇayāmāsa \| **sva-janma** kṛṣṇa-janma \|
**ānakadundubheḥ** sakāśāt \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : svayam** akrūraḥ \|
**preṣitaḥ** kaṁseneti śeṣaḥ \| kiṁ tad uktam ? tatrāha---**sva-janma**
iti \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **svayam** akrūraḥ \|
nanv etāvantaṁ kālam evam akṛtvā kuto'dhunā kartum ārabhatety apekṣāyām
āha---**yad uktam** iti \| anyat tair vyākhyātam \| yad vā, yad-artham
iti gokulān madhupuryāṁ bhārtṛ-pitr-ādi-sahitasya tasya nayanārtham iti,
asya kaṁsasya taṁ prati yad uktam etac cākrūra-vacanaṁ
paramārti-hetutvāt śrī-bādarāyaṇinā saṁkṣepeṇoktam \| śrī-vaiśampāyena
ca vistareṇa varṇitam \| tathā ca hari-vaṁśe---

> śvaḥ purīṁ mathurāṁ tāta gamiṣyāmaḥ sukhāya vai \|
>
> yāsyanti ca vrajāḥ sarve gopālāḥ sa-parigrahāḥ \|\|
>
> kaṁsājñayā samucitaṁ karam ādāya vārṣikam \|
>
> samṛddhas tasya kaṁsasya bhaviṣyati dhanur-mahaḥ \|
>
> tad drakṣyathaḥ samṛddhaṁ ca svajanaiś ca sameṣyathaḥ \|
>
> pitaraṁ vasudevaṁ ca satataṁ duḥkha-bhājanam \|
>
> dīnaṁ putra-vadha-śrāntaṁ yuvām atha sameṣyathaḥ \|
>
> satataṁ pīḍyamānaṁ ca kaṁsenāśubha-buddhinā \|
>
> deśānte śoṣitaṁ vṛddhaṁ duḥkhaiḥ śithilatāṁ gatam \|
>
> kaṁsasya bhaya-santrastaṁ bhavadbhyāṁ ca vinā kṛtam \|
>
> dahyamānaṁ divā-rātrau sotkaṇṭhenāntarātmanā \|
>
> tāṁ ca drakṣyasi govinda putrair amṛditastanīm \|
>
> devakīṁ deva-saṅkāśāṁ sīdantīṁ vihata-prabhām \|
>
> putra-śokena śuṣyantīṁ tvad-darśana-parāyaṇām \|
>
> viyoga-śoka-santaptāṁ vivatsām iva saurabhīm \|
>
> upapūtekṣaṇāṁ dīnāṁ nityaṁ malina-vāsasam \|
>
> svar-bhānuvad anugrastāṁ śaśāṅkasya prabhām iva \|
>
> tvad-darśana-parāṁ nityaṁ tavāgamana-kāṅkṣiṇīm \|
>
> tvat-pravṛttena śokena sīdantīṁ vai tapasvinīm \|
>
> tat-prabhāveṣv akuśalāṁ tvayā bālye viyojitām \|
>
> arūpajñāṁ tava vibho vaktrasyāsyendu-varcasaḥ \|
>
> yadi tvāṁ janayitvā sā devakī paritapyate \|
>
> apatyārtho nu kas tasyā varaṁ hy evānapatyatā \|\[ha.vaṁ. 2.26.2-13\]

kiṁ ca,

> tvam tu śakra-samaḥ putro yasyās tv asadṛśo guṇaiḥ \|
>
> pareṣām apy abhayado na sā śocitum arhati \|
>
> vṛddhau tavādya pitarau para-bhṛtyatvam āgatau \|
>
> bhartsitau tvat-kṛte nityaṁ kaṁsenāśubha-buddhinā \|
>
> yadi te devakī mānyā pṛthivīvātma-dhāriṇī \|
>
> tāṁ śoka-salile magnām uttārayitum arhasi \|
>
> tvaṁ ca vṛddhaṁ priya-sutaṁ vasudevaṁ sukhocitam \|
>
> putra-yogena saṁyojya kṛṣṇa dharmam avāpsyasi \|
>
> yathā nāgaḥ sudurvṛtto damito yamunā-hrade \|
>
> vimūlaś ca kṛtaḥ śailo yathā vai bhūdharas tvayā \|
>
> darpotsiktaś ca balavān ariṣṭo'pi nipātitaḥ \|
>
> para-prāṇa-haraḥ keśī duṣṭātmā ca hayo hataḥ \|
>
> etenaiva prayatnena vṛddhāv uddhatya duḥkhitau \|
>
> yathā dharmam avāpnoti tat kṛṣṇa paricintyatām \|
>
> nirbhartsyamāno yair dṛṣṭaḥ pitā te kaṁsa-saṁsadi \|
>
> te sarve cakṣur aśrūṇi netrair duḥkhānvitā bhṛśam \|
>
> garbhāv akṛntanādīni duḥkhāni subahūny api \|
>
> mātā te devakī kṛṣṇa kaṁsasya sahate vaśa \|\| \[ha.vaṁ. 2.26.16-23\]
> ity-ādi \|

etac ca sarvaṁ śrī-bhagavato'tyantānukampā-jananārthaṁ jñeyam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yat-sandeśaḥ** **svayam**
ātmanā akrūro **dūtas** tena **sampreṣito** **yad-arthaṁ** vā
tat-sandeśaṁ tam arthaṁ ca varṇayāmāsa, samprati vaira-sātatyādau hetuḥ
yad uktam iti tac ceti pūrvavat \| anyat taiḥ \| tatra sandeśo
hari-vaṁśānusāreṇa vācyaḥ---nanda-gopair ity-ādikaḥ pūrvokta eva jñeyaḥ
\| yad-artham iti yaś cāṇūrādibhir ghātanam evārtho yatra tādṛśaṁ yathā
syāt tathā preṣita iti yojyam \| anyaś cākrūrasya śrī-kṛṣṇāvedana-vākyaṁ
śrī-vaiśampāyanenoktaṁ---

> sva-purīṁ mathurāṁ tāta gamiṣyāmaḥ sukhāya vai \|
>
> yāsyanti ca vrajāḥ sarve gopālāḥ saparigrahāḥ \|
>
> kaṁsājñayā samucitaṁ karam ādāya vārṣikam \|
>
> samṛddhas tasya kaṁsasya bhaviṣyati dhanur mahaḥ \|
>
> tad drakṣyathaḥ samṛddhaṁ ca svajanaiś ca sameṣyathaḥ \|
>
> pitaraṁ vasudevaṁ ca satataṁ duḥkha-bhājanam \|
>
> dīnaṁ putra-vadha-śrāntaṁ yuvām atha sameṣyathaḥ \|
>
> satataṁ pīḍyamānaṁ ca kaṁsenāśubha-buddhinā \|
>
> daśānte śoṣitaṁ vṛddhaṁ duḥkhaiḥ śithilatāṁ gatam \|
>
> kaṁsasya bhaya-santrastaṁ bhavadbhyāṁ ca vinā kṛtam \|
>
> dahyamānaṁ divā-rātrau sotkaṇṭhenāntarātmanā \|
>
> tāṁ ca drakṣyasi govinda putrair amṛditastanīm \|
>
> devakīṁ deva-saṅkāśāṁ sīdantīṁ vihata-prabhām \|
>
> putra-śokena śuṣyantīṁ tvad-darśana-parāyaṇām \|
>
> viyoga-śoka-santaptāṁ vivatsām iva saurabhīm \|
>
> upapūtekṣaṇāṁ dīnāṁ nityaṁ malina-vāsasam \|
>
> svar-bhānuvad anugrastāṁ śaśāṅkasya prabhām iva \|
>
> tvad-darśana-parāṁ nityaṁ tavāgamana-kāṅkṣiṇīm \|
>
> tvat-pravṛttena śokena sīndantīṁ vai tapasvinīm \|
>
> tat-prabhāveṣv akuśalāṁ tvayā bālye viyojitām \|
>
> arūpajñāṁ tava vibho vaktrasyāsyendu-varcasaḥ \|
>
> yadi tvāṁ janayitvā sā devakī paritapyate \|
>
> apatyārtho nu kas tasyā varaṁ hy evānupatyatā \| \[ha.vaṁ. 2.26.2-13\]

kiṁ ca,

> tvam tu śakra-samaḥ putro yasyāḥ sva-sadṛśo guṇaiḥ \|
>
> pareṣām apy abhayado na sā śocitum arhati \|
>
> vṛddhau tavādya pitarau para-bhṛtyatvam āgatau \|
>
> bhartsyete tvat-kṛte tena kaṁsenāśubha-buddhinā \|
>
> yadi te devakī mānyā pṛthivīvātma-dhāriṇī \|
>
> tāṁ śoka-salile magnām uttārayitum arhasi \|
>
> taṁ ca vṛddhaṁ priya-sutaṁ vasudevaṁ sukhocitam \|
>
> putra-yogena saṁyojya kṛṣṇa dharmam avāpsyasi \|
>
> yathā nāgaḥ sudurvṛtto damito yamunā-hrade \|
>
> vimūlaś ca kṛtaḥ śailo yathā vai bhūdharas tvayā \|
>
> darpotsiktaś ca balavān āviṣṭo'pi nipātitaḥ \|
>
> para-prāṇa-haraḥ keśī duṣṭātmā ca hayo hataḥ \|
>
> etenaiva prayatnena vṛddhāv uddhṛtya duḥkhitau \|
>
> yathā dharmam avāpnoti tat kṛṣṇa paricintyatām \|
>
> nirmatsyamāno yair dṛṣṭaḥ pitā te kaṁsa-saṁsadi \|
>
> te sarve cakṣur aśrūṇi netrair duḥkhānvitā bhṛśam \|
>
> garbhāv akṛntanādīni duḥkhāni ca bahūny api \|
>
> mātā te devakī kṛṣṇa kaṁsasya sahate'vaśā \|\| \[ha.vaṁ. 2.26.16-23\]
> ity-ādi \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ):** *na
vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhanur-makha-cchadmā
**sandeśo** yasya **yad-arthaṁ** cāṇūrādibhir ghātanārtham \|\|9\|\|

**\...**

**\|\| 10.39.10 \|\|**

śrutvākrūra-vacaḥ kṛṣṇo balaś ca para-vīra-hā \|

prahasya nandaṁ pitaraṁ rājñā diṣṭaṁ vijajñatuḥ \|\|

**śrīdhara-svāmī (bhāvārtha-dīpikā) : vijajñatur** viśeṣeṇa
jñāpayāmāsatuḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pareṣu** śatruṣu **vīraḥ**
kaṁsas tad-dhrtā, paraś cāsau vīraś ceti vā \| vaiśampāyanoktam api
vākya-jātam atrānusandheyam---

> mathurāṁ sva-pūrīṁ tāta yāsyāmaḥ sva-sukhāya vai \|
>
> gamiṣyanti vrajāḥ sarve gopālāḥ sa-parigrahāḥ \|\|
>
> kaṁsājñayā samucitaṁ karam ādāya vārṣikam \|
>
> samṛddhas tasya kaṁsasya bhaviṣyati dhanur mahaḥ \|\|
>
> tad-drakṣyathaḥ samṛddhaṁ ca svajanaiś ca sameṣyathaḥ \|
>
> pitaraṁ vasudevaṁ ca satataṁ duḥkha-bhājanam \|\|
>
> dīnaṁ putra-vadha-śrāntaṁ yuvām atha sameṣyathaḥ \|
>
> satataṁ pīḍyamānaṁ ca kaṁsenāśruta-buddhinā \|\|
>
> deśānte śoṣitaṁ vṛddhaṁ duḥkhaiḥ śithilatāṁ gatam \|
>
> kaṁsasya bhaya-santrastaṁ bhavadbhyāṁ ca vinā kṛtam \|\|
>
> dahyamānaṁ divā-rātrau sotkaṇṭhenāntarātmanā \|
>
> tāṁ ca drakṣyasi govinda putrair amṛdita-stanīm \|\|
>
> devakīṁ deva-saṅkāśāṁ sīdantī vigata-prabhām \|
>
> putra-śokena śuṣyantī tvad-darśana-parāyaṇām \|\|
>
> viyoga-śoka-santaptāṁ vivatsām iva saurabhīm \|
>
> upaplutekṣaṇāṁ dīnāṁ nityaṁ malina-vāsasam \|\|
>
> sarbhānuvadana-grastāṁ śaśāṅkasya prabhām iva \|
>
> tvad-daśana-parāṁ nityaṁ tavāgamana-kāṅkṣiṇīm \|\|
>
> tvat-pravṛttena śokena sīdantī vai tapasvinīm \|
>
> tvat-prabhāveṣv akuśalāṁ tvayā bālye viyojitām \|\|
>
> arūpajñāṁ tava vibho vakrasyāsyendu-varcasaḥ \|\|
>
> yadi tvāṁ janayitvā sā devakī paritapyate \|
>
> apatyārtho nu kas tasyā varam evānapatyatā \|\|
>
> tvaṁ tu śakra-samo yasyāḥ putraḥ sva-sadṛśo guṇaiḥ \|
>
> pareṣām apy abhayado na sā śocitum arhati \|\|
>
> vṛddhau tavādya pitarau para-bhṛtyatvam āgatau \|
>
> bhartsyete tvat-kṛte tena kaṁsenāśubha-buddhinā \|\|
>
> yadi te devakī mānyā pṛthivī vātma-dhāriṇī \|
>
> tāṁ śoka-salile magnām uttārayitum arhasi \|\|
>
> taṁ ca vṛddhaṁ priya-sutaṁ vasudevaṁ sukhocitam \|
>
> putra-yogena saṁyojya kṛṣṇa dharmam avāpsyasi \|\|
>
> yathā nāgaḥ sudurvṛtto damito yamunā-hrade \|
>
> vimūlaś ca kṛta-śailo yathā vai bhūdharas tvayā \|\|
>
> darpotsiktaś ca balavān ariṣṭo'pi nipātitaḥ \|
>
> para-prāṇa-haraḥ keśī duṣṭātmā ca hayo hataḥ \|\|
>
> etenaiva prayatnena vṛddhāv uddhṛtya duḥkhitau \|
>
> yathā dharmam avāpnoṣi tat kṛṣṇa paricintyatām \|\|
>
> nirbhatsyamāno yair dṛṣṭaḥ pitā te kaṁsa-saṁsadi \|
>
> te sarva cakṣur aśrubhir netrair abhyutthitā bhṛśam \|\|
>
> garbhāvakṛtaṁ tanādīni duḥkhāni ca bahūni ca \|
>
> mātā te devakī kṛṣṇa kaṁsasya sahate vaśe \|\| \[ha.vaṁ. 2.26. 2-13,
> 16-23\] ity-ādi \|

**prahasya** iti \| sva-mṛtyum api nimantrya svāntikam ānetum upakramate
yuṣmākaṁ rājety artha-dyotako'yaṁ prahāsaḥ \| rājādiṣṭaṁ
dhanur-makha-nimantraṇaṁ vijñāpayāmāsatur na tu rahasyam \| vijñāpane
hetuḥ---**para-vīrahā** iti \| para utkṛṣṭo vīraḥ kaṁsas
tad-dhananārtham eveti bhāvaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **paraḥ** śatrur yo
**vīro** mahā-vikramaḥ \| kiṁ vā, pareṣu vīras taṁ hantīti \| tathā saḥ
\| ata eva **prahasya** helayaiva kaṁsa-hanana-sāmarthye virājamāne'py
**akrūrasya** sa-sneha-sabhaya-dainya-**vacanāt** kaṁsādiṣṭam
utsavārthaṁ puryāṁ sopāyana-gamanam eva, na tv akrūroktaṁ
pitṛ-mātṛ-duḥkhaṁ śrī-nāradoktād anyat kiñcid ity arthaḥ \|
pitṛ-duḥkha-hetutvāt vijñāpane hetuḥ---**pitaram** iti \|

kiṁ ca, **rājñā** iti rājājñāyās tādṛśyās tad eva vaktum ucitatvāt \|
yad vā, **krūraṁ** dāruṇaṁ **vacaḥ** **śrutvāpi** ca
śrī-nandāśvāsanārthaṁ **prahasya**, yataḥ **pitaraṁ** sneha-paravaśam
ity arthaḥ \| vijñāpane prayojanaṁ---**para-vīrahā** iti \|
kaṁsa-hananārtham ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrutvā** **prahasya** iti \|
**prahasya pitaraṁ vijajñatur** iti cānvayaḥ \| pūrvatra svāmīṣṭa-lābhāt
uttaratrāvajñā-jñāpanena tac-chaṅkā-saṅkocanāyeti jñeyam, yataḥ
**paraḥ** śatrur yo **vīro** mahā-vikramaḥ, taṁ **hanti** iti \| yathā
sa vijñāpane hetuḥ\--**pitaram** iti \| ata eva **rājñādiṣṭam** eva, na
tv akrūroktam anyad apīty arthaḥ \| kiṁ ca, rājñeti rājājñāyās tādṛśyās
tathaiva vaktum ucitatvāt \| yad vā, uttaratra **prahasya** ity atra
hetuḥ---**pitaraṁ** sneha-paravaśam ity arthaḥ \| vijñāpane
prayojanaṁ\--**para-vīrahā** iti, kaṁsa-hananārtham ity arthaḥ \|
**vijajñatur** ity antar-bhūta-ṇy-arthaḥ \| vijñāpanaṁ pitṛ-sannidhānam
āgatyeti jñeyam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prahasya** iti \|
sva-mṛtyum api nimantrya svāntikam ānetum upakramate yuṣmākaṁ rājety
arthasya dyotako'yaṁ prahāsaḥ \| **rājñādiṣṭāṁ**
dhanur-makhotsava-nimantraṇaṁ **vijñāpayāmāsur** na tu rahasyam
\|\|10\|\|

**\...**

**\|\| 10.39.11 \|\|**

gopān samādiśat so'pi gṛhyatāṁ sarva-go-rasaḥ \|

upāyanāni gṛhṇīdhvaṁ yujyantāṁ śakaṭāni ca \|\|

**śrīdhara-svāmī (bhāvārtha-dīpikā) : so'pi** nando gopān **samādiśat**
\| tad eva darśayati---**gṛhyatām** ity-ādinā \| **go-rasaḥ** kṣīrādiḥ
\| **upāyanāny** uttama-vastūni \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sarve gorasāḥ**
kṣīrājya-dadhy-ādi-rūpā yatra samūhe sa tathā \| yad vā, **sarvagaḥ**
sarvatragaḥ **rasaḥ** suvarṇādiḥ \| **raso** rāge viṣe vīrye tiktādau
pārade drave \| retasy āsvādane hemni śṛṅgārādau dhvanāv api \|\| iti
yādavaḥ \| yad vā, **sarvagaḥ** sarva-vyāpī **rasaḥ** kṛṣṇaḥ, raso vai
saḥ, yaṁ hy evāyaṁ labdhvānandī bhavati \[tai.u. 2.7.1\] iti śruteḥ \|
kaṁsena **gṛhyatām** asmad-deśādhīśatvād duṣkarmatve'pi tasya mokṣo
bhavatv ity abhiprāyaḥ \| *uttama-vastūni* ratnādi-rūpāṇi navanītādīni
vā \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **so'pi** iti \|
śrī-vallavendras tatrāsammato nābhūt \| kintu **samādiśad** iti
śrī-bādarāyaṇeḥ śokoktāv **api**-śabdaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : so'pi** iti \|
sva-putra-pālana-vyagratvena prasiddhaḥ śrī-nando'pīty arthaḥ \|
indra-makha-bhaṅgavat tasyaiva vijñāpana-mohanatayā para-vaśī-bhūyeti
bhāvaḥ \| evaṁ sarveṣām api vipratipattir na jāteti jñeyam \| śleṣeṇa
śrī-vallavendro'pi bata tatrāsaṁmato nābhūt, kintu **samādiśad** iti
śrī-bādarāyaṇer vraja-yoṣid-bhāva-bhaya-śoṣa-vyañjanā \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : so'pi** sva-putra-pālana-vyagratvena
prasiddhaḥ śrī-nando'pīty arthaḥ \| indramakha-bhaṅgavat tasyaiva
vijñāpana-mohanatayā paravaśībhūyeti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : so'pi** nandaḥ \|\|11\|\|

**\...**

**\|\| 10.39.12 \|\|**

yāsyāmaḥ śvo madhu-purīṁ dāsyāmo nṛpate rasān \|

drakṣyāmaḥ su-mahat parva yānti jānapadāḥ kila \|

evam āghoṣayat kṣattrā nanda-gopaḥ sva-gokule \|\|

**śrīdhara-svāmī (bhāvārtha-dīpikā) : rasān** ghṛtādīn \|
śabda-cchalenedaṁ sūcayati, acikitsyasya rogasya cikitsārthaṁ rasān
dāsyāma iti \| **kṣattrā** vraja-rakṣādhikṛtena \| **āghoṣayat** sarvato
ghoṣitavān \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *śabda-cchalena* śleṣeṇa
\| eka-śabdasya anekārthatā-viśiṣṭasya prakṛta-bhinnābhinnārtha-sūcanaṁ
śleṣaḥ \| acikitsyasyānivartyasya rogasya kaṁsasya \| tatraiva
bhagavatāṇy āmaya-śabdaḥ prayuktaḥ, **edhamāne kulāmaye** \[10.39.5\]
iti \| cikitsārthaṁ nivṛtty-artham \| **rasān** viṣavan māraka-svabhāvān
śrī-kṛṣṇa-baladeva-rūpān \| bahutvaṁ pūjāyām \| **parva** utsavaṁ,
pakṣa-sandhāv utsave ca grathau parva vidur budhāḥ iti dattaḥ \|
**jānapadā** lokāḥ, bhavej janapado jānapado'pi jana-deśayoḥ iti medinī
\| **kṣattā** śūdrākṣatriyaje pratīhāre ca sārathau \| bhujiṣyāta
naye'pi syān niyukte vedhasi pumān \|\| iti ca \| jānapadā iti
sarva-janapada-vāsino yāntīty ato'smākam eva tatra kā vipratipattir iti
bhāvaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **madhupurīm** iti
śleṣeṇa tatra sukham eva, na tu kim api duḥkham ity-ādikaṁ gopānām
āśvāsanārthaṁ, kilāntas tu pralobhana-mātram ity arthaḥ \| nandaś cāsau
gopaś ca gāṁ pṛthvīṁ vraja-lakṣaṇaṁ pātīti rājety arthaḥ \| ayam
aghoṣaṇe hetuḥ \| śleṣeṇa gopāyati rakṣatīti gopaḥ \| so'pi yo
gokula-rakṣitā, sa eva yadi tathā karoti sma, tadā ko bata tad rakṣet ?
iti bhāvaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yāsyāma** iti padyasyaivam ity
ardhena \| śṛṅkhalā yānti **jānapadā** ity abhayoktiḥ \| **kila**
prasiddhau \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : rasān** ghṛtādīn
**nṛpateḥ** karān **jānapadā** iti sarva-janapada-vāsinaś ca **yānti**
ity ato'smākam atra kā vipratipattir iti bhāvaḥ \| **kṣattrā**
vraja-nagara-rakṣādhikāriṇā \|\|12\|\|

**\...**

**\|\| 10.39.13 \|\|**

gopyas tās tad upaśrutya babhūvur vyathitā bhṛśam \|

rāma-kṛṣṇau purīṁ netum akrūraṁ vrajam āgatam \|\|

**śrīdhara-svāmī (bhāvārtha-dīpikā) : tāḥ** kṛṣṇaika-jīvanā **gopyas**
**tat** tadākrūram āgatam **upaśrutya** iti \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vyathitā** jāta-pīḍāḥ \|
**upaśrutya** kasyāpi kutaścin mukhāc chrutvā sākṣāt tāsu kasyāpi
kathānāśakteḥ \| tāṁ svabhāva-siddha-preyasī-bhāvāḥ \| tat
āghoṣaṇa-mātraṁ śrutvā bhṛśaṁ vyathitāḥ \| anyās tu
sādhana-siddha-preyasī-bhāvās **tau netum āgatam akrūram upaśrutya
bhṛśaṁ vyathitā** iti yojyam \| kintu tāsām apīyaṁ vyathā
tad-viraha-bhītyaiva jātā tatra gatasva tasyāniṣṭāśaṅkayā tu na jātā
tāsāṁ mukunda \[10.39.24\] ity-ādi vakṣyamāṇāt \| tad-gamane
parama-dhīra-śrīman-nandopanandādi-sarva-vṛnda-sammatir eva tatra
kāraṇam anyathā sadya eva tāsām antardhānaṁ syād iti līlā-śaktir eva
tādṛśa-sphūrtim arautsīd iti jñeyam \| viraha-bhītir api na sārva-kālikī
tatrāsārva-kālika-sthiti-niścayena \| nanda-sūnur iti---śrīman
nanda-sūnutvenaiva niśceṣyamāṇatvāt \| tāsāṁ mukunda
ity-ādikasyāśaṅkāmaya mātratvāt \| anyathā tathāpi prāg uktam eva syāt
\| āśā-mātrājīvātutvāt proṣita-preyasīnām evam api tādṛśy avasthā
paramānurāga-svabhāvenaiva jñeyā \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **upaśrutya** samīpe eva
śrutvā āghoṣaṇāt \| kiṁ vā, parasparayā śrutvā sākṣāt tāsu kasyāpi
tat-kathanāśakteḥ \| **bhṛśam** atyarthaṁ **vyathitāḥ**
parama-duḥkhāntya-kāṣṭhām api maraṇaṁ menire ity arthaḥ \| anyat tair
vyākhyātam \| yad vā, tad aghoṣaṇaṁ śrutvā prathamaṁ vyathitāḥ, paścād
rāma-kṛṣṇety-ādikaṁ śrutvā bhṛśaṁ vyathitā iti yojyam \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : upaśrutya** kasyāpi kutaścit
kathayato mukhāc chrutvā sākṣāt tāsu kasyāpi tat-kathanāśakteḥ
**bhṛśam** atyarthaṁ **duḥkhitāḥ** parama-duḥkhātmakam api maraṇaṁ
sukhaṁ menire ity arthaḥ \| anyat taiḥ \| yad vā, tāḥ
svabhāva-siddha-preyasī-bhāvāḥ tat āghoṣaṇa-mātraṁ śrutvā bhṛśaṁ
vyathitāḥ, anyās tu sādhana-siddha-preyasī-bhāvās tau netum āgatam
akrūram upaśrutya bhṛśaṁ vyathitā iti yojyaṁ, kintu tāsām apīyaṁ vyathā
tad-viraha-bhītyaiva jātā \| tatra gatasya tasyāniṣṭha-śaṅkayā tu na
jātā \| tāsāṁ mukunda ity-ādi vakṣyamāṇāt \| tad-gamena
parama-dhīra-śrīman-nandopanandādi-sarva-vṛddha-vṛnda-sammatir eva tatra
kāraṇam anyathā sadya eva tāsām antardhānaṁ syād iti \| līlā-śaktir eva
tādṛśa-sphūrtim arautsīd iti jñeyam \| viraha-bhītir api na sārvakālikī
tatrāsārvakālika-sthiti-niścayena nanda-sūnur iti
śrīman-nandanandanatvenaiva niśceṣyamāṇatvāt \| tāsāṁ mukunda
ity-ādikasyāśaṅkāmaya-mātratvāt \| anyathā tathāpi prāg-uktam eva syāt
\| āśā-mātra-jīvātutvāt proṣita-preyasīnām evam api tādṛśy avasthā
paramānurāga-svabhāvenaiva jñeyā \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat** tadā **tāḥ**
prasiddhāḥ kṛṣṇaika-jīvanā **gopyaḥ akrūram āgatam upaśrutya**
\|\|13\|\|

**\...**

**\|\| 10.39.14 \|\|**

kāścit tat-kṛta-hṛt-tāpa- śvāsa-mlāna-mukha-śriyaḥ \|

sraṁsad-dukūla-valaya- keśa-granthyaś ca kāścana \|\|

**śrīdhara-svāmī (bhāvārtha-dīpikā) :** vyathā-liṅgāny āha
pañcabhiḥ---**kāścid** iti \| **tena** śravaṇena **kṛto** yo
**hṛt-tāpaḥ**, tena yaḥ **śvāsaḥ**, tena **mlānā** **mukha-śrīr** yāsāṁ
tā babhūvur iti \| **dukūlāni** ca **valayāni** ca **keśa-granthayaś**
ca, **sraṁsanto** dukūlādayo yāsāṁ tathā-bhūtāḥ **kāścana** babhūvur iti
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dukūlaṁ ślakṣya-vastre
syāt kṣaume ca iti medinī \| tatra rāsa-darśita-prema-tāratamyenāsām
uttarottaram avasthā-vaiśiṣṭyam āha---**kāścid** iti tribhiḥ \| yadyapy
atra pūrvoktāyā vyathāyā liṅga-varṇanam iti tad upaśrutikṛtatvaṁ svata
eva labhyate, tathāpi tat-kṛtety adhika-prayogas tad-avasthāyāḥ
tad-upaśravaṇasya svarūpa-mātreṇaiva na tu anyāś ca tad anudhyāne
\[10.39.15\]
ity-ādy-ādyarthānusandhānārtha-kāla-lava-vilaba-jāta-tad-anudhyānādi-kārya-dvāreti
bodhayati \| **sraṁsad** ity arthe tu kāryādi-nirdeśāt tā sahayogāc ca
tat-kṛtety evānvitaṁ gamyam \| śravaṇa-mātra-janyatvād atra ca tatra
cārtha-sandhānānantarāṇy api kaimutyena gamyānīti \| evaṁ sati
prathama-dvayam uttamaṁ prāyo nitya-siddhaṁ ca, svābhāvika-hārdāt \|
uttaraṁ kaniṣṭhaṁ prāyaḥ sādhana-siddhaṁ ca, tādṛśatvābhāvaṭ \| atra ca
prathame dvaye uttarottaraṁ śraiṣṭhyam uttare tu nyūnatvam iti jñeyam \|
atha krameṇa vyākhyāyate---tatraikāsāṁ bhadrādīnāṁ sahasā
śvāsa-vaivarṇyaṁ prāha---**kāścid** ity arthena \| śvāsena mlānāḥ sadyo
vivarṇībhūtā mukha-śriyas tilakādayo'pi \| kiṁ punar varṇā yāsāṁ tāḥ \|
tat-kṛta-hṛt-tāpādi-paraparatrāpi gamyaṁ pūrva-pūrvāvasthāś ca \| atha
kāsāñcic chyāmalādīnāṁ sahasā kārśyam apy āha---sraṁsad iti \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : kāścid** iti
pati-putrādimatyaḥ, yāsāṁ chāyābhiḥ manyamānāḥ sva-pārśvasthānaṁ svān
svān dārān vrajaukasaḥ \[bhā.pu.10.33.37\] iti tās tad-gṛha-vartinyo\'pi
tat tat-sambandha-rahitā eveti vrajasthitā eva \| anyāś ceti kumāryo
vṛndāvana-vāsinya eveti, tad anudhyāna-nivṛttāśeṣa-vṛttayaḥ satya imaṁ
lokaṁ nābhyajānan, imam iti mathurātaḥ kaṁsa-prahitaḥ kaścid akrūrākhyaḥ
śrī-kṛṣṇaṁ netum āgataḥ \| śrī-kṛṣṇaḥ sa-bhrātṛ-bandhus tatra gantā,
mad-vidhās tad viraheṇa dūyamānās tiṣṭhāma iti vartamānaṁ lokaṁ
loka-vyavahāraṁ nājānan \| tad ajñānānantaraṁ kim-bhūtā babhūvur ity
āha---ātma-lokaṁ gatā iva \| iva-śabdasyāyam evārthaḥ---ātma-lokaṁ
nitya-siddhaṁ śrī-vṛndāvanaṁ nirantaraṁ sphuratā śrī-kṛṣṇena sahaiva tā
nitya-siddhe śrī-vṛndāvane sthitāḥ \| bṛhad-dhyānādau yā adyāpi
dhyāyante pūjyante ca \| ayaṁ tu bhagavato mahimā, naiṣa tarkādi-gocaraḥ
\|\|14-15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra varga-bhedena
bhāva-bhedād avasthā-bhedam āha---kāścid iti tribhiḥ \| tat-kṛtety asya
samāsāntar-vartamānasyāpy agre sarvatrākarṣaḥ, tenaiva
tat-tad-avasthodbhūteḥ \| yadyapi pūrvokta-vyathā-liṅgasya varṇanāt
tad-upaśruti-kṛtatvaṁ svataḥ prāpyata eva, tathāpi tat-kṛtety
adhika-prayogas tad-avasthāyāṁ tad-upaśravaṇa-mātraika-hetutā-vivakṣayā
sahaja-mukha-śriyo mlāni-hetutvena hṛt-tāpasyautkaṭyaṁ dhvanitaṁ,
dukūlādīnāṁ sraṁsaś ca sadya eva bhāvi-viraha-duḥkha-bhareṇa
kārśyāpatteḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra
rāsa-darśita-prema-tāratamyenṣām uttarottaram avasthā-vaiśiṣṭyam
āha---kāścid iti tribhiḥ \| yadyapy atra pūrvoktāyā eva vyathāyā
liṅga-varṇanam iti \| tad upaśruti-kṛtatvaṁ svata eva labhyate, tathāpi
tat-kṛtety adhika-prayogas tad-avasthāyāṁ tad-upaśravaṇasya
svarūpa-mātreṇaiva na tv anyāś ca \| tad-anudhyānety-ādi
arthānusandhānārtha-kāla-lava-vilamba-jāta-tad-anudhyānādi-kārya-dvāreti
bodhayati \| sraṁsad ity ardhe tu kārśyādi-nirdeśāt tat sahayogāc ca
tat-kṛtety evānvitaṁ gamyam iti śravaṇa-mātra-janyatvād atra ca tatra
cārthānusandhānānantarāṇy kaimutyena gamyānīti \| evaṁ sati
prathama-dvayam uttamaṁ prāyonitya-siddhaṁ ca svābhāvika-hārdāt uttaraṁ
kaniṣṭhaṁ prāyaḥ sādhana-siddhaṁ ca tādṛśatvābhāvāt \| atra ca prathame
dvaye uttarottaraṁ śraiṣṭhyam uttare tu nyūnatvam iti jñeyam \| atha
krameṇa vyākhyāyate \| tatraikāsāṁ bhadrādīnāṁ sahasā śvāsa-vaivarṇye
āha kāścid ity ardhena śvāsena mlānāḥ sadyo vivarṇībhūtāḥ mukha-śriyas
tilakādayo'pi kiṁ punar varṇā yāsāṁ tāḥ
tat-kṛta-hṛt-tāpādi-para-paratrāpi gamyaṁ pūrva-pūrvāvasthāś ca \| atha
kāsāñcit śyāmalādīnāṁ sahasā kārśyam apy āha---sraṁsad iti \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kāścit tat-kṛta-hṛt-tāpety
ādi \| kāścit patimatyaḥ \| tāsāṁ tad-viraha-vyathānubhūtes tathātvam \|
atha kāścid iti yābhiḥ saha vipralambha-līlā karaṇīyatvenāṅgīkartavyeti
bhagavata icchā-viśeṣo jātaḥ, tā ity arthaḥ \| śṛṅgārasya dvaividhye
vipralambhasyāpi rasanīyatvāt \|\|14 \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyathā-liṅgāni pañcabhir
varṇayaṁs tāsu bhadrādīnāṁ śvāsa-vaivarṇye āha---kāścid iti \| tena
śravaṇena kṛto yaḥ santāpas tasmāc ca yaḥ śvāsas tena mlānā mukha-śrīr
yāsāṁ tāḥ \| śyāmālādīnāṁ sahasā kārśyam apy āha---sraṁsad iti
\|\|14\|\|

**\...**

**\|\| 10.39.15 \|\|**

anyāś ca tad-anudhyāna- nivṛttāśeṣa-vṛttayaḥ \|

nābhyajānann imaṁ lokam ātma-lokaṁ gatā iva \|\|

**śrīdhara-svāmī (bhāvārtha-dīpikā) :** tasya śrī-kṛṣṇasyānudhyānena
**nivṛttā aśeṣāś** cakṣur-ādi-**vṛttayo** yāsāṁ tā **imaṁ lokaṁ** deham
api na jānanti sma muktā iveti \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātma-lokaṁ mokṣam \|
candrāvalyādīnāṁ praṇayam apy āha---tasyānusandhānena dhyānadhārayā
nivṛttā aśeṣāś cakṣurādi-vṛttayo yāsāṁ tāḥ \| yad vā, śrī-kṛṣṇasya
gamane'nusandhānam---katham asau yāsyati, kathaṁ vā tatra sthāsyati,
kathaṁ vayaṁ jīvema ity-ādi lakṣaṇā nirantarācintā, tena nivṛttāśeṣa
vṛttayaḥ \| imaṁ lokaṁ deha-daihika-padārthaṁ sarvam eva ātma-lokaṁ
paramātma-svarūpaṁ prāptā iveti dehādy ajñāna-mātre dṛṣṭāntaḥ, na
tvāsvādāṁśe'pi, kāca-kāñcanayor iva brahmāsvāda-premāsvādayos
tulyatvānaucityāt \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātma-lokaṁ sva-svarūpaṁ
prāptā jīvanmuktā iveti dehājñā-mātre dṛṣṭāntaḥ \| abhi-śabdena
tebhyo'pi viśeṣaḥ sūcitaḥ \| teṣu bādhitatvena tasya sphūrteḥ \| āsu ca
sarvathā vismaraṇāt \| anyat tair vyākhyātam \| yad vā, tasya gokulān
madhupuryāṁ śrī-kṛṣṇa-gamanasyānudhyānaṁ---"katham asau yāsyati ? kathaṁ
tatra sthāsyati ? kathaṁ ca jayaṁ jīvema ?" ity-ādi lakṣaṇā
nirantara-cintā, tena nivṛttāśeṣa-vṛttayaḥ \| imaṁ sākṣād vartamānam api
lokaṁ deha-daihikaṁ sarvam eva \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha candrāvaly-ādīnāṁ
kāsāñcid arthānusandhāne viccheda-bhītyā tad-āveśāntaraṁ praṇayam āha \|
anyāś ceti \| pūrvāsām apy anudhyāne sadya etad uktaṁ vaiśiṣṭyārtham
ātma-lokaṁ sva-svarūpaṁ prāptā jīvanmuktā iveti dehājñāna-mātre
dṛṣṭāntaḥ \| anyat taiḥ \| yad vā, tasya śrī-kṛṣṇa-gamanasyānudhyānaṁ
katham asau yāsyati kathaṁ vā tatra sthāsyati kathaṁ ca jayaṁ jīvema
ity-ādi lakṣaṇā nirantara-cintā tena nivṛttāśeṣa-vṛttayaḥ imaṁ sākṣād
vartamānam api lokaṁ deha-daihikaṁ sarvam eva \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : anyāś ca** ity-ādi \|
**anyāḥ** kumārikāḥ \| athavā, yābhiḥ saha nitya-saṁyoga-līlā
karaṇīyatvenāṅgīkartavyetīcchā-viśeṣo jātas tāḥ \| tadvad dhyānaṁ
tat-sphūrtiḥ sākṣātkāra iti yāvat \| tena nivṛttā aśeṣā vṛttir yāsām \|
kevalaṁ bhagavat-sākṣātkāra-mātra-vṛttaya iti yāvat \| tāval-lokaṁ
nābhyajānan \| imaṁ lokam iti vartamāna-loka-caritam \| tac ca
mathurātaḥ kaṁsa-prahitaḥ kaścanākrūra-nāmā śrī-kṛṣṇaṁ netum āgataḥ \|
śrī-kṛṣṇaḥ sa bhrātṛ-bandhus tatra gamiṣyatīty ādi \| tad-ajñānānantaraṁ
kimbhūtā babhūvur ity āha---ātma-lokaṁ gatā iva \| iva-śabda evārthaḥ \|
ātma-lokaṁ nitya-siddhaṁ vṛndāvanam eva \| nirantaraṁ tatra virājamānena
śrī-kṛṣṇena sahaiva sthitā ity arthaḥ \| ābhaumāṁśa-vṛndāvanaṁ hy
ātma-lokaḥ \| sa ca tadānīṁ bhaumena saha samaevata āsīt \| yad vā, ātmā
śrī-kṛṣṇo lokyate dṛśyate yasmin paraṁ sparśanam \| tad-ādibhir
yo'krūrasyābhūd iti \| yad vā, sandeśād iti lyab-lope pañcamī \|
kaṁsa-sandeśaṁ hitvā, sa tu kāmyo na bhavati \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** candrāvaly-ādīnāṁ
praṇayam apy āha---tasyānudhyānena dhyāna-dhārayā nivṛtā aśeṣāś
cakṣur-ādi-vṛttayo yāsāṁ tāḥ \| imaṁ lokaṁ deha-daihika-padārthaṁ sarvam
eva ātma-lokaṁ paramātma-svarūpaṁ prāptā iveti dehādy-ajñāna-mātreṇa
dṛṣṭāntaḥ \| na tv āsvādāṁśe'pi \| kāca-kāñcanayor iva
brahmāsvāda-premāsvādayos tulyatvānaucityāt \|\|15\|\|

**\...**

**\|\| 10.39.16 \|\|**

smarantyaś cāparāḥ śaurer anurāga-smiteritāḥ \|

hṛdi-spṛśaś citra-padā giraḥ sammumuhuḥ striyaḥ \|\|

**śrīdhara-svāmī (bhāvārtha-dīpikā) :** aparāḥ striyaḥ śaurer giraḥ
**smarantyaḥ saṁmumuhuḥ** \| kathaṁ-bhūtāḥ ? **anurāgeṇa** yat **smitaṁ
teneritāḥ** \| hṛdi spṛśantīti **hṛdi-spṛśo** manojñāḥ \| citrāṇi padāni
yāsu tāḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : īritāḥ** varṇitāḥ
śrī-rādhādīnāṁ praṇayātiśayam āha---**smarantya** iti \| śaurer
iti---samprati śūrāpatyatābhimatā yo gantukāmas tasyeti tāsāṁ
pakṣapātinaḥ śrī-śukasya praṇayerṣyoktiḥ \| **anurāga**-vyañjakaṁ yat
**smitaṁ** tena ritāḥ \| citrāṇi vismayajana kāni yāsu tā giraḥ na
pāraye'haṁ niravadya-saṁyujām \[bhā.pu. 10.32.22\] ity-ādi vākyāni
**smarantyaḥ** **sam**yag eva **mumuhuḥ** \| pūrvās tad-rūpasyaiva
dhyāna-dhārayaiva **mumuhuḥ**, etās tu tad-vāco'pi smaraṇenāpi samyag
eva mumuhur iti pūrvataḥ prema-vaiśiṣṭyavatyo jñeyāḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : aparās** tad-bhinnās tv
evaṁ cakrur ity āha---**smarantya** ity-ādi \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śaurer iti \|
nija-bhagavattā-prakaṭanārthaṁ śūra-vaṁśe'vatīrṇasyety arthaḥ \| śaurir
atra vrajeśvaraḥ, śūra-pituḥ pautratvena śūrasya bhrātuḥ putratayā
putra-tulyatvāt \| tathā hi śrī-mādhvācāryair brahma-vākyatvena
likhitam---

> tasmai varaḥ sa mayā sannisṛṣṭaḥ
>
> sa cāsa nandākhya utāsya bhāryā \|
>
> nāmnā yaśodā sa ca śūra-tāta
>
> sutasya vaiśyā prabhavo'tha gopaḥ \|\| iti \|

tena ca rūpa-guṇa-līlā-viśeṣamayatvaṁ sūcitam \| ata eva hṛdi-spṛśa iti
manasaḥ sukha-kāritvam \| tatra hetuḥ---anurāgeti \|
prema-rasārdratvenārthataḥ phalataś ca paramotkṛṣṭatvāt
śravaṇa-sukha-kāritvaṁ ca vadana bandhavarṇanādināpy utkarṣam
āha---citrāṇi yamakānuprāsa-vinyāsādi-lakṣaṇāni adbhutāni padāni yāsu
tāḥ \| saṁ-śabdena mohasya dīrghatāntya-daśā-sadṛśatā vābhipretā \|
striya iti sahaja-prema komala-hṛdayasthit sadyas tādṛśāvasthā-yogyatām
\| kiṁ vā, tādṛśa-duḥkhāyogyatāṁ bodhayati---kāścid ity-ādinā \|
vargaśaḥ pṛthag-uktānām āsām avasthā-tāratamyena kiñcit tāratamyaṁ
kalpyam \| tataś ca tāḥ kāścit kaniṣṭhāḥ, kāścin madhyamāḥ, kāścid
uttamāḥ \| kācid ekā sā tu yā sarvottameti bhedena \| kiṁ vā,
muni-rūpā-śruti-rūpā-devī-rūpā nitya-priyād iti mṛdu-mugdhāḥ
sraṁsad-dukūleti prakhara-mugdhāḥ tad-anudhyāneti mṛdu-prauḍhāḥ,
smarantya iti prakhara-prauḍhāḥ \| yad vā, kāścid avivāhitā bālā \| kiṁ
vā, vivāhitā api bālā eva \| kāścid vivāhitāḥ prauḍhāḥ \| kāścic ca
śrī-bhagavad-eka-niṣṭhāḥ kṛta-kātyāyanī-vratāḥ \| tāsu ca kāścid
akṛta-vivāhā eva \| kāścic ca hetunā kenāpi jāta-vyāja-vivāhā ity evaṁ
catur-vidhānāṁ krameṇa pūrvavad avasthā jñeyeti dik \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha rādhādīnāṁ
praṇayātiśayam apy āha---smarantya iti \| śaurer iti ca \| samprati
śūrāpatyatām abhimatya yo gantukāmas tasyety artha iti tāsāṁ pakṣapātena
śrī-śukasya praṇayerṣyoktiḥ \| anurāgeṇa ity anurāga-vyañjaka-svareṇa
vilāsena ca hṛdi-spṛśa ity arthena citra-padā iti śabdena girāṁ
sauṣṭhavam uktaṁ citrāṇi yamakānuprāsādi-lakṣaṇāni adbhutāni padāni yāsu
tāḥ ity amūbhiḥ saha śrī-bhagavataḥ praṇaya-viśeṣo darśitaḥ \| ata eva
saṁmumuhuḥ mahāghātādināpy apratikāryatvenātiśayitaṁ mohaṁ prāpuḥ striya
iti tatra svena na sutarām apratikāryatvaṁ darśitam \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rādhādīnāṁ tu
praṇayātiśayam āha---smarantya iti \| śaurer iti \| samprati
śūrāpatyatvam abhimatya yo gantukāmas tasyeti tāsāṁ pakṣapātinaḥ
śrī-śukasya praṇayerṣyoktiḥ \| anurāga-vyañjakaṁ yat smitaṁ, tena īritāḥ
citrāṇi vismaya-janakāni padāni yāsu tā giraḥ---na pāraye'haṁ
niravadya-saṁyujām \[10.32.22\] ity-ādi-vākyāni smarantyaḥ samyag eva
mumuhuḥ \| pūrvās tad-rūpasyaiva dhyāna-dhārayaiva mumuhuḥ \| etās tu
tad-vāco'pi smaraṇenāpi samyag eva mumuhur iti pūrvataḥ
prema-vaiśiṣṭyavatyo jñeyāḥ \|\|16\|\|

**\...**

**\|\| 10.39.17 \|\|**

gatiṁ sulalitāṁ ceṣṭāṁ snigdha-hāsāvalokanam \|

śokāpahāni narmāṇi proddāma-caritāni ca \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : gatiṁ** yātrām \| **ceṣṭām**
aṅgādi-cālana-rūpām \| **narmāṇi** hāsya-vacāṁsi \| evaṁ
mūrcchādi-sañcāri-grastā eva rātriṁ gamayitvā punaḥ punaḥ kiṁ sañjātam ?
iti \| śaṅkā-sañcāri-saṁskāra-prābalyena labdha-bāhyānusandhānāḥ
paramotkaṇṭhayā prātar vraja-rāja-pura-dvāra evāgatā bhāvi-virahattvena
sāmyāt sarvaḥ saṁhatā vilepur ity āha---**gatim** iti \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā viraha-sāmyena
sarvaḥ saṁhatya rudatyo vilepur ity āha---gatim iti dvābhyām \|
sulalitāṁ matta-gajendra-gamanād api parama-sundarīm, asya pareṇāpy
anvayaḥ \| upalakṣaṇam etad anyasyā api deha-ceṣṭāyāḥ \| ceṣṭāṁ
pūtanā-vadhādi-karma iti parākramaḥ \| ayam api deha-ceṣṭā-bheda eva \|
yad vā, kāruṇyādi-prakaṭanam iti guṇaḥ \| snigdhaṁ sarasaṁ hāsa-yuktam
avalokanaṁ ceti mādhurya-rūpam \| śokaḥ prema-svābhāvikātṛptyānutāpaḥ \|
pady-ādi-bhayena śocanaṁ vā \| tam apaghanti dūrato nāśayantīti tathā
tāni narmāṇi parihāsa-vākyāni proddāmāni paramodbhaṭāni caritāni
rāsa-krīḍādīni \| ca-kārāc chaukāpahānīty asyātrāpi sambandhaḥ \| evaṁ
krameṇa guṇa-rūpa-vāg-līlānāṁ madhura-mahimoktaḥ \| mukundasya
paramānanda-pradesyati gaty-ādīnām api tādṛśatvam abhipretam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punaś ca kiṁ jātam ? iti
śaṅkā-saṁskāra-prābalyena labdha-bāhyāḥ paramotkaṇṭhayā
śrī-vrajeśvara-pura-dvāra evāgatāḥ samāna-duḥkhatvena sarvāḥ saṁhatya
krandantyo vilepur ity āha---gatim iti dvābhyām \| gatiṁ
vraja-praveśa-nirgamanādi-samayeṣu svayam utkaṇṭhābhir muhur dṛṣṭāṁ
tatraiva ceṣṭāṁ sakhībhiḥ saha nānā-vilāsa-rūpāṁ, tatra cātmanaḥ prati
nigūḍha-sasneha-hāsāvalokanaṁ trayāṇām eva viśeṣaṇaṁ sulilitām iti
snighdety atra tu liṅga-vyatyayaḥ \| tatra su-śabdārthasya parāṁ koṭiṁ
tā ye ye jānantīti nāsau vyākhyātuṁ śakyate \| evaṁ labdhe'pi
snigdha-hāsāvalokane tad-aṅga-saṅga-prāptāv aviśvasteṣu sveṣu
tad-anutāpa-hārīṇi narmāṇi tat-prāpti-vyañjaka-parihāsa-bhaṅgī \| tato
narmaṇaiva saṅketite kuñjādau proddāma-caritāni
gāḍhānurāgodbhaṭa-saurata-līlāś ca \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ
mūrcchādi-sañcāri-grastā eva rātriṁ gamayitvā punaś ca kiṁ jātam iti
śaṅkā-sañcāri-saṁskāra-prābalyena labha-bāhyānusandhānāḥ paramotkaṇṭhayā
prātar vraja-rāja-pura-dvāra eva āgatā bhāvi-virahavattvena sāmyāt
sarvāḥ saṁhatya vilepur ity āha---gatim iti \| nimeṣa-virahato'pi bhītāḥ
samprati tu bhāvinā mahā-viraheṇa vihvalāḥ saṅghaśaḥ sametāḥ yūthair
yūthaiḥ saṅgatya militāḥ \|\|17\|\|

**\...**

**\|\| 10.39.18 \|\|**

cintayantyo mukundasya bhītā viraha-kātarāḥ \|

sametāḥ saṅghaśaḥ procur aśru-mukhyo'cyutāśayāḥ \|\|

**śrīdhara-svāmī (bhāvārtha-dīpikā) : viraheṇa kātarā** vihvalāḥ \|
**acyute āśayaś** cittaṁ yāsāṁ tāḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṅghaśaḥ saṅghībhūya \|
sametā yutāḥ \| nimeṣa-virahato'pi bhītāḥ samprati bhāvinā mahā-viraheṇa
vihvalāḥ saṅghaśaḥ sametā yūthair yūthaiḥ saṅgatā militāḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svabhāvenaiva virahato
bhītāḥ \| adhunā copasannena tena kātarāḥ \| saṅghaśa iti pūrva-vargaśaḥ
sva-sva-sthāne pṛthak pṛthak sthitā apy adhunā sarvāḥ samūhatvena
militāḥ satyaḥ prakarṣeṇa kāṣṭha-pāṣāṇādīnām api bhedakatayā
karuṇa-svareṇocuḥ \| aśrūṇi mukheṣu yāsāṁ, atyantaṁ rudatya ity arthaḥ
\| kim-artham ? acyute dīna-vātsalyādi-māhātmyāc cyuti-rahite śrī-kṛṣṇe
āśayo yāsāṁ, asmākam ārti-rodanena dīna-vātsalyāt kadācid asau nivartata
vety etad-artham ity arthaḥ \|

yad vā, nanu yātrāyāṁ maṅgala-jñānam evocitam, na ca śoka-rodanam ?
tatrāha---acyuta-hṛta-cittatvena vivekāpagmād ity arthaḥ \| yad vā,
cintayantya iti vartamāna-nirdeśena cintanāvicchinnatoktā \| tatra
hetuḥ---acyuto mukundāt tad-gaty-ādibhyo vā na cyuto na skhalita āśayo
yāsāṁ tāḥ \| yad vā, cintanādau sarvatrāpi hetur ayam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** cintayantyo hanta tat tad
asmākaṁ samprati vicchinnam iti sānutāpaṁ bhāvayantyaḥ \| ata evāśrubhir
liptaṁ mukha-khaṇḍam eva tuṇḍaṁ yāsāṁ tad-vidhāḥ satyaḥ yataḥ
svabhāvenaiva nimeṣa-vyavahite'pi bhītā adhunātūpasannena mahā-viraheṇa
vihvalāḥ \| tatra sarvatra hetuḥ---acyute sthitaḥ tanmayatvāt sa eva vā
āśayo yāsāṁ tāḥ \| acyuteti tenāpi tad-aparityāgāpekṣayā \| saṅghaśaḥ
milane'py avāntara-saṅgha-bhedāt prakarṣeṇa śoka-prakarṣatvenocuḥ \|

atra sarvāsām apy eka-vacana-sphūrtis tadānīm iti
tad-ātmaka-hṛdayatā-prāpteḥ \| kadācid akhila-mukhyā vākyaṁ śṛṇvatīnām
anyāsāṁ tan-mātrasyānumodanenopacārād anukaraṇāt pūraṇāc ca \| etac ca
tāsāṁ paridevanaṁ prādoṣika-ghoṣaṇām ārabhya tat-prasthāna-paryantaṁ
jñeyam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.19 \|\|**

**gopya ūcuḥ---**

aho vidhātas tava na kvacid dayā

saṁyojya maitryā praṇayena dehinaḥ \|

tāṁś cākṛtārthān viyunaṅkṣy apārthakaṁ

vikrīḍitaṁ te'rbhaka-ceṣṭitaṁ yathā \|\|

**śrīdhara-svāmī (bhāvārtha-dīpikā) :** kṛṣṇa-saṅgatiṁ vidhāya
vighaṭṭayatīti vidhātāraṁ pratyekam ākrośantya āhuḥ---aho iti \|
**maitryā** hitācaraṇena \| **praṇayena** snehena ca **akṛtārthān**
aprāpta-bhogān api tān **viyunaṅkṣi** viyojayasi \| tasmān **na tava
dayā** \| bāliśo'pi tvam ity āhuḥ---**apārthakam** iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vighaṭṭayati* viyojayati
\| *bāliśo*'jño bālo vā, bāliśaś ca śiśau mūrkhe iti medinī \|
**apārthakaṁ** niṣphalam \| kathaṁ ? yatheti \| **arbhaka-ceṣṭitaṁ**
bālāṅga-cālanādi \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇasya saṅgatāv iva
vicchede'pi kam apy anya-hetum anālocayantyo jagat-kartāram
śrī-brahmāṇam eva c+++ \| tatra hetuṁ manvānās tam evākrośantya
āhuḥ---aho iti tribhiḥ \| **aho** ārti-sambodhane kheda eva vā \| he
**vidhātar** iti sarvasvam eva vidadhāsīti bhāvaḥ \| ataḥ sarveṣv api
jīveṣu dayāṁ kartum arhasy api **tava** **kasmiṁścid** api **dayā
nāsti** \|

vidhātṛtvam eva darśayan nirdayatvaṁ ca darśayati---saṁyojya ity-ādinā
\| **dehino** dehābhimāna-vaśenetas tato vartamānān api jīvān akasmād
anyo'nyaṁ **maitryā praṇayena ca** **saṁyojya** iti vidhātṛtvaṁ darśitam
\| evaṁ śrī-kṛṣṇa-saṅgatau nija-guṇādi-rāhityaṁ sūcitam \|

tatra **maitryāḥ** kadācid asiddhyā saṁyoga-bhaṅgaḥ syād ity āśaṅkya
**praṇayeneti** kāraṇāntaram uktam \| tatra
samuccayārtha-ca-kārasyāprayogaḥ praṇayasya saṁyoge prādhānya-vivakṣayā
\| apy-arthe **ca**-kāraḥ \| saṁyojyāpi **akṛtārthān** api
**viyojayasi**, vividha-**ceṣṭitam** **apārthakaṁ** vyartham eva \| kena
hetunā ? kim-arthaṁ kān saṁyojayasi akṛtārthān api paścāt kena hetunā
kim-arthaṁ vā viyojayasi ? iti tat-tad-dhetu-prayojanayor abhāvāt \|
hetau prayojane ca sati saṁyojitānām akasmād viyojanam ayuktam eveti
bhāvaḥ \| apārthakatve dṛṣṭāntaḥ---tac-ceṣṭitaṁ yathā hetuṁ prayojanaṁ
ca vinā kevalaṁ mauḍhyād eva tadvad ity arthaḥ \| anyat tair vyākhyātam
\|

yad vā, dayā nāstīty atra hetuḥ---he **vidhātar** ity eva \| sarvatraiva
sāmyaucitye'pi ucca-nīca-sukhi-duḥkhy-ādi-sṛṣṭeḥ \| evaṁ nirdayatvam
uktvā mauḍhyam āhuḥ---saṁyojyeti \| apārthakam eva viyojayasi, tena ca
tava prayojanābhāvāt \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-kṛṣṇa-saṅgatāv iva
vicchede'pi kam apy anya-hetum anālocayantyo vidhātāram eva \| tatra
hetuṁ manvānās tam evākrośantya āhuḥ---aho iti tribhiḥ \| **aho** khede
\| he **vidhātar** iti sarvaṁ tvam eva vidadhāsīti bhāvaḥ \| ataḥ
sarveṣv api jīveṣu dayāṁ kartum arhasy api **tava kasmiṁścid dayā
nāsti** \|

vidhātṛtvam eva darśayantyo nirdayatvaṁ ca darśayanti---**saṁyojya**
ity-ādinā \| **dehinaḥ** dehābhimāna-vaśenetas tato vartamānān api jīvān
akasmād anyo'nyaṁ **maitryāpi** kevalaṁ tathā **praṇayena** ca
**saṁyojya** iti vidhātṛtvaṁ darśitam \| evaṁ śrī-kṛṣṇa-saṅgatau
nija-guṇādi-rāhityaṁ sūcitam \| apy-arthe **ca**-kāraḥ \| saṁyojyāpi
**akṛtārthān** api paścāt kena hetunā kim-arthaṁ vā viyojayasīti
nāvagacchāma ity arthaḥ \| hetau prayojane ca sati saṁyojitānām akasmād
viyojanam ayuktam eveti bhāvaḥ \| **apārthakatve** dṛṣṭāntaḥ---**arbhake
ceṣṭitaṁ** yathā hetuṁ prayojanaṁ ca vinā kevalaṁ mauḍhyād eva tadvad
ity arthaḥ \| anyat taiḥ \|

tatra hitācaraṇena tat-kṛta-prītyā snehena sambandhādi-kṛta-prītyety
arthaḥ \| yad vā, svayaṁ maitryopalakṣitaḥ san praṇayena mitho
viśrabdha-premṇā saha saṁyojyeti yojyam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇasya saṅgasya
saṅgatāv iva vicchede'pi kam apy anyaṁ hetum anālocayantyo vidhātāram
eva dūṣayanti---aho iti \| he **vidhātar** **aho** āścaryaṁ tavāpy evam
anyāya iti bhāvaḥ \| ko'sau ? **tava kvacid api na dayety** eṣa eva \|

nanu, katham evaṁ niścinudhve ? tatrāhuḥ---**maitryā** sakhyena yaḥ
prakṛṣṭo nayaḥ manaḥ-prāṇa-buddhyādīnāṁ paraspara-prāpaṇaṁ tena
**dehinaḥ** **saṁyojya** **tāṁś ca akṛtārthān** aprāpta-tad-bhogān eva
**viyunaṅkṣi** viyojayasi \| evārthe **ca**-kāraḥ \| na ca
tvad-viyojanāt tava kiñcit prayojanam astīty āhuḥ---**apagato'rthaḥ**
phalaṁ yatas tat \| atas tava ceṣṭitam **arbhaka-ceṣṭitaṁ** yatheti \|
tvam atibāliśa eveti bhāvaḥ \|\|19 \|\|

**\...**

**\|\| 10.39.20 \|\|**

yas tvaṁ pradarśyāsita-kuntalāvṛtaṁ

mukunda-vaktraṁ sukapolam unnasam \|

śokāpanoda-smita-leśa-sundaraṁ

karoṣi pārokṣyam asādhu te kṛtam \|\|

**śrīdhara-svāmī (bhāvārtha-dīpikā) :** vigarhitaṁ tavedaṁ karmety
āhuḥ---yas tvam iti \| śokam apanudatīti **śokāpanodaḥ**, sa cāsau
**smita-leśaś** ca gūḍha-hāsaḥ[,]{dir="rtl"} tena **sundaraṁ**
**mukundasya vaktraṁ** sakṛt **pradarśya** punas tasya **pārokṣyam**
adṛśyatāṁ **karoṣi**, atas **tava kṛtaṁ** karm[a
**a**]{dir="rtl"}**sādhu,** nindyam ity arthaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nindyatvam
āha---*vigarhitam* iti \| *adṛśyatāṁ* cakṣur-aviṣayatvam \| *ity artha*
iti------na hy etat sādhv-ācāra iti bhāvaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
**arbhaka-ceṣṭita**-darśanena mauḍhyam āyātam eva \| **pra**karṣeṇa
sākṣād yathāyathaṁ tad-rasānubhava-pūrvakaṁ **darśayitvā** **asitaiḥ
kuntalair** alakair **āvṛtaṁ** śrī-lalāṭopari-bhāge bhramaravan-nipātena
vyāptam ity ūrdhva-bhāgasya śobhā, **sukapolam** iti pārśva-dvayasya
**unnasam** iti madhyasya, śobheti madhura-smitena
vikasad-adhara-bimba-tad-āruṇya-cchurita-śrīmad-danta-paṅkti-mādhuryābhyām
antar-bhāgasyāpi sūcitaiva \| sā ca mukhe kundāni yasyeti
mukunda-pada-niruktyā śrī-danta-śobhā-sūcanena samarthitā \| śokaś
cārtānāṁ sarveṣām \|

kiṁ vā, atṛptyātmano daurbhāgya-mananād asvātantryād vā \| yad vā,
**mu** mukti-sukham api, **ku** kutsitaṁ yasmin tat \|
mokṣa-sukhādhika-prema-sukhaṁ **dadād** iti niruktyā tad-**vaktrasya**
api tādṛśatvam evābhipretam \| ata īdṛśasya tad-vaktrasya
**parokṣatā**caraṇāt **tava karma** **asādhv** eva \| ata eva
śrī-viṣṇu-purāṇe,

> sāraṁ samasta-goṣṭhasya vidhinā haratā harim \|
>
> prahṛtaṁ gopa-yoṣitsu nighṛṇena durātmanā \|\| \[vi.pu. 5.18.16\] iti
> \|

anyat tair vyākhyātam \| tad vā, pūrva-śloke sāmānya evoktvādhunā tad
eva darśayan nirdayatvādikam eva prapañcayati---ya iti \| **pārokṣyaṁ**
parokṣa-varti \| atas **tava karma asādhv** eva \| anyat samānam
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhavatu vā sāmānyatas tava
tādṛśaṁ caritaṁ viśeṣatas tv idaṁ garhitam ity āhuḥ---yas tvam iti \|
**pra**karṣeṇa rasānubhava-pūrvaṁ **darśayitvā** **asitaiḥ**
**kuntalaiḥ** kuṭilālakair **āvṛtaṁ** śrī-lalāṭopari-bhāge bhramaravan
nipātena vyāptam ity ūrdhva-bhāgasya śobhā **sukapolam** iti
pārśva-dvayasya **unnasam** iti madhyasya śobheti madhura-smitena
vikasad-adhara-bimba-tad-āruṇya-cchurita-śrīmad-danta-paṅkti-mādhuryābhyām
antar-bhāgasyāpi sūcitā śokaś cārtānāṁ sarveṣāṁ tata īdṛśasya
tad-vaktrasya parokṣatācaraṇāt tava karma **asādhv** eva \| ata eva
śrī-viṣṇu-purāṇe,

> sāraṁ samasta-goṣṭhasya vidhinā haratā harim \|
>
> prahṛtaṁ gopa-yoṣitsu nighṛṇena durātmanā \|\| \[vi.pu. 5.18.16\] iti
> \|

anyat taiḥ \|

yad vā, **yas tvaṁ mukundasya** sarva-duḥkha-mocakatvena
tan-nāma-dheyasya **vaktraṁ** **pra**karṣeṇa **darśayitvā pārokṣyaṁ
karoṣi**, tasya **te** tava **kṛtam asādhv eva** \| cāturvarṇyam
ity-ādivat svārthe ṣyaṣ \| āstāṁ tāvan
maitrī-praṇaya-pūrvaka-tadīya-saṁyogasya viyojanaṁ nāma
tad-darśana-mātrasyāpi garhitaṁ kim uta tat-prakṛṣṭa-darśanasyety arthaḥ
\| prakarṣam eva darśayanti---asitety-ādi viśeṣaṇaiḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarva-pitāmahasya mama
nārbhaka-tulyatvam iti cet, tarhi tvaṁ lokānām abhadra-kārīty āhuḥ---yo
vidhātāpi bhūtvā tvaṁ **mukunda-vaktraṁ** **śokasyāpanodo** yasmāt, tena
**smita-leśena sundaraṁ** pradarśya tasya **pārokṣyam** adṛśyatvaṁ
**karoṣy** atas **tava kṛtaṁ** karma **asādhu** abhadraṁ nindyam ity
arthaḥ \|\|20\|\|

**\...**

**\|\| 10.39.21 \|\|**

krūras tvam akrūra-samākhyayā sma naś

cakṣur hi dattaṁ harase batājñavat \|

yenaika-deśe'khila-sarga-sauṣṭhavaṁ

tvadīyam adrākṣma vayaṁ madhu-dviṣaḥ \|\|

**śrīdhara-svāmī (bhāvārtha-dīpikā) :** kiṁ ca, dattāpahāritvenātikrūras
tvam ity āhuḥ---**krūras tvam** iti \| nanv akrūro harati, nāham iti ced
ata āhuḥ---**akrūra-samākhyayeti** \| na hy evaṁ kartum anyaḥ
prabhavati, ato nāmāntareṇa sma dhruvaṁ tvam evāgato'si \| kṛṣṇaṁ
harāmi, na yuṣmac-cakṣur iti cet, na \| yena **tvad-dattena cakṣuṣā
madhudviṣa eka-deśe** netra-vaktrādau **tvadīyaṁ** samagraṁ
sṛṣṭi-naipuṇyam **adrākṣma** dṛṣṭavatyo **vayaṁ**, tac cakṣuḥ \| ayaṁ
bhāvaḥ---mama sarvaṁ rahasy[a]{dir="rtl"}ṁ a[s]{dir="rtl"}mābhir jñātam
ity amarṣeṇeva kṛṣṇaṁ viyojayann asmān andhī-karoṣīti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyat tato'py adhikam
āha---*kiṁ ca* iti \| svasya krūratām apānudann āśaṅkate---*nanv* iti \|
yato'**nyo**'prabhuḥ \| **ato** hetoḥ \| *nāmāntareṇa* akrūra-nāmnā \|
bhaṅgy-antareṇāha---kṛṣṇam iti \| tatrāhuḥ---*na* iti \| atra brahmaṇa
āśayaṁ prakaṭayantya āhuḥ---*ayaṁ bhāvaḥ* \| *rahasyaṁ* guhyaṁ gopībhir
abhijñātam ity amarṣeṇa kopena \| iva-śabdena vastutaḥ kopābhāvaṁ
bodhayati nija-kalpitatvāt \| krūro bhayaṅkare saure nṛśaṁse
kaṭhinoṣṇayoḥ iti halāyudhaḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **hi** eva \| **tvam**
eva **harasi** \| **bata** khede \| tathā śrī-viṣṇu-purāṇe'pi---

> aho gopī-janasyāsya darśayitvā mahā-nidhim \|
>
> uddhṛtāny adya netrāṇi vidhātrākaruṇātmanā \|\| \[vi.pu. 5.18.28\] iti
> \|

ajñavad iti vidhātṛtvena sarvajño'pi tvaṁ dattāpahārād ajña-tulya
evāsīty arthaḥ \| kathaṁ **cakṣur** hṛtam ? tad āhuḥ---yeneti \|
**tvadīyam akhila-sarga-sauṣṭhavam adrākṣma** iti \| tvadīya-
saundaryāmṛtārṇava-kaṇāṁśāṁśa-vibhāga-prāptyā kāma-devādīnāṁ
parama-saundarya-sampatteḥ \| ato viṣaya-haraṇena
cakṣuṣo'nyatrāpravṛtter āndhyāpattyā cakṣuṣa eva sākṣāt haraṇaṁ siddham
\| **madhv**-ādi-daityas taṁ **dveṣṭi** hantīti tathā tasyeti
mahā-baliṣṭhatayā dṛptatvena saundarya-viśeṣaḥ sūcitaḥ \|

yad vā, madhv iva madhu kṣudra-viṣaya-sukham \| kiṁ vā,
catur-varga-sāra-bhūtaṁ mokṣaṁ dveṣṭīti \| tathā tasya yad apekṣayā
viṣaya-sukhaṁ mokṣāsukhaṁ vā nirastaṁ bhavatīti
paramānanda-ghana-mūrtitvaṁ, tena ca tad-eka-deśasyāpi tādṛśatvam
evābhipretam iti \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : hi** eva \| **tvam** eva karoṣi
\| **bata** khede \| tathā śrī-viṣṇu-purāṇe'pi---

> aho gopī-janasyāsya darśayitvā mahā-nidhim \|
>
> uddhṛtāny[^43] adya netrāṇi vidhātrākaruṇātmanā \|\| \[vi.pu.
> 5.18.28\] iti \|

yathājñaḥ pāpāpāpam ajānan jano **dattam** api **harati** tadvad ity
arthaḥ \| kintu tvaṁ sarvajño'pi ajñāyasa iti
parama-duḥkha-dāna-mātra-tātparyatvena tato'pi pāpa-viśiṣṭam iti bhāvaḥ
\|

kathaṁ **cakṣur** hṛtam ? tatrāhuḥ---yeneti \| **tvadīyam**
**akhila-sarga-sauṣṭhavaṁ madhudviṣa** **eka-deśe'drākṣma** iti
tadīya-netra-vaktrādi-saundaryāmṛtārṇava-kalāṁśāṁśa eva
padma-candrādi-saundaryaṁ paryāptam apaśyāma ity arthaḥ \|
ato'nabhirucer anyatrāpravartamānasya tan-mātra-viṣayasya cakṣuṣas
tad-dharaṇena cakṣuṣa eva haraṇaṁ, tatra madhudviṣa iti
yogya-padopādānaṁ nārāyaṇa-samo guṇaiḥ \[bhā.pu. 10.8.19\] iti vākyāt
sarvātiśayi-guṇa-śālitvenaiva tat-paryāyasyety arthaḥ \|

yad vā, madhv iva madhu tad-itara-sarva-prākṛta-vāñchanīyaṁ tasmai
dveṣṭi tadīyānāṁ tad dharatīti tasyeti \| yad vā, madhupurī-patitvāt
tat-sama-śīlatvāc ca kaṁsa eva madhu, tad-dviṣa iti taṁ hatvā tad-rājye
labdhe punar atrāgamanaṁ durlabham iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.39.9*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv akrūraḥ kṛṣṇaṁ purīṁ
nayati nāham iti cet, tatrāhuḥ---**krūras tvaṁ** viparīta-lakṣaṇayā
**akrūrasya samākhyayā** nāmnā na hy evaṁ kartum anyaḥ śaknotīti bhāvaḥ
\| tathā dattāpahāritvenāpi krūro'pīty āhuḥ \| tvayaiva **dattaṁ cakṣus
tvam** eva **harase**, yathājñaḥ puṇya-pāpe ajānan dattam api harati,
tadvat \| kṛṣṇaṁ harāmi na yuṣmac-caksūr iti cet, tatra kṛṣṇa-haraṇād
evāsmākam āndhyāc cakṣur-haraṇam ity āhuḥ \| **yena** cakṣuṣā
**madhudviṣaḥ** kṛṣṇasya **eka-deśe** vaktra-netrādau **tvadīyam**
**akhila-sṛṣṭeḥ sauṣṭhavam adrākṣma**, tena kim anyat paśyāmaḥ ?
ato'ndhā eva bhaviṣyāmaḥ \|\|21\|\|

**\...**

**\|\| 10.39.22 \|\|**

na nanda-sūnuḥ kṣaṇa-bhaṅga-sauhṛdaḥ

samīkṣate naḥ sva-kṛtāturā bata \|

vihāya gehān sva-janān sutān patīṁs

tad-dāsyam addhopagatā nava-priyaḥ \|\|

**śrīdhara-svāmī (bhāvārtha-dīpikā) :** vidhātāraṁ vihāya parasparam
ūcuḥ---**na nanda-sūnur** iti \| **bat[a]{dir="rtl"}** [i]{dir="rtl"}ti
khede \| **kṣaṇa-bhaṅgam** asthiraṁ **sauhṛdaṁ** yasya saḥ \|
**gṛhādīn** **vihāy[a]{dir="rtl"}** [a]{dir="rtl"}ddhā sākṣāt **tasyaiva
dāsyam upagatāḥ** **sva-kṛtāturās** tat-kṛtenaiva smitādinā para-vaśā
api **no**'smān **na samīkṣate** \| **navaṁ** navaṁ **priyaṁ** yasya saḥ
\| ata enaṁ nivārayāma iti bhāvaḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇaṁ kṣaṇīkṛtyānyonyam
āhuḥ---neti \| **nanda-sūnur** iti sābhiprāyoktiḥ \| ato
**nava-priyatvāt** \| *iti bhāva* iti---nūtana-strī-saṅga-rasikaḥ punar
asmān prāg anubhūtāḥ prati nāgamiṣyatīty āśayaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** naṣa ādau nirdeśo
niṣedhasya gauraveṇa \| nanda-sūnuri iti
vallavendra-kumāratvenāsmat-samīkṣaṇa-yogyo'pīty arthaḥ \| na samīkṣate
prayāṇa-samaye nāvalokayiṣyaty api \| kiṁ vā, puryāṁ gataḥ sann
āpekṣiṣyata ity arthaḥ \| tatra hetuḥ---kṣaṇa-bhaṅga-sauhṛda iti \|

nanv evaṁ tarhi tatratyān apy upekṣya cirād asmān apekṣiṣyate ?
tatrāhuḥ---nava priya iti \| bahuśo'nubhūtatvena purātanyo vayam
upekṣitavyā eveti bhāvaḥ \| yad vā, duḥkha-vṛddhi-śaṅkayā gopīṣu dṛṣṭim
anarpayantaṁ kṛṣṇaṁ dṛṣṭvāhuḥ---neti \| vidhātāraṁ kiṁ nindāmaḥ,
nandasūnur evāsmān na samīkṣate, na paśyati, nandasūnutayā
tat-svabhāvenaiva samīkṣā-yogyatā sūcitā \|

adhunā nija-bhāvenāpi tām āhuḥ---vihāyeti \| gehādīnāṁ yathottaraṁ
śreṣṭham ūhyam \| addhā sākṣāt sva-dehārpaṇādinā dāsītvam upa sāmīpyena
prāptā iti dāsya-viśeṣaḥ sūcitaḥ \| tad-upagatāv eva
hetuḥ---sva-kṛtāturā iti \| anyat tair vyākhyātam \|\
\
athavā, nanu yuṣmākaṁ priyatamo'yaṁ svayam eva prayāti, tatra mam ko
doṣa ity āśaṅkya vidhātāram evāhuḥ---nanda-sūnur ayaṁ
kṣaṇa-bhaṅga-sauhṛdo na bhavati \| tatra hetuḥ---nanda-sūnur iti \| kiṁ
ca, ananya-gatikatvād asmākam upekṣāṁ naiva kuryād ity āhuḥ---bata re
vidhātaḥ ! no'smān apekṣata eva \| tatra hetuḥ---sva-kṛtāturā iti \| kiṁ
ca, vihāyeti tad-anirvacanīyaṁ dāsyam \| anyathā kṛtajñatāpattir iti
bhāvaḥ \| nava-priyo'pi \| anyat samānam \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** udāsīnaṁ vidhātāraṁ kiṁ
nindāmaḥ ? param ātmīyo'smaj-jīvanaika-hetuḥ śrī-nanda-sūnur eva
tathā-vidha ity āhuḥ---neti \| nanda-sūnur vallavendra-kumāratvenāpy
asmat-samīkṣaṇa-yogyaḥ kiṁ punar asmābhis tādṛśa-prema-bandhena so'pīty
arthaḥ \| na samīkṣate nāpekṣate \| apṛṣṭvaiva dūra-prasthānodyamāt
samīkṣiṣyata iti ca vyākhyāne'pi sampraty apekṣāyā adarśanād iti bhāvaḥ
\| ato dṛḍha-sauhṛdatvena jñātatve'pi kṣaṇa-bhaṅga-sauhṛda evāsau na
samīkṣāyāṁ hetu-viśeṣam āhuḥ---vihāyeti \| gehādīnāṁ yathottaraṁ
śreṣṭham ūhyam \| addhā sākṣāt sva-dehārpaṇādinā dāsītvam upa sāmīpyena
prāptā iti dāsya-viśeṣaḥ sūcitaḥ \| tad-upagatāv eva
hetuḥ---sva-kṛtāturā iti \| tair vyākhyātam \|\
\
yad vā, samprati samīkṣāyāṁ viśeṣato hetv-antaram āhuḥ---sva-kṛtena
parityāgenāturā rogeṇaiva pīḍitāḥ \| na kevalaṁ na samīkṣate, kiṁ ca,
nava-priyo'sau sarvān vraja-janān vihāya akrūreṇa samam ātmīyatāṁ vyajya
gamana-darśanān nava-priya evāsau samprati mādhurībhir eva prītiṁ
vidhāsyatīty arthaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na samīkṣate nāpekṣate \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta
hantāsmat-premāspadatvād asmaj-jīvanaika-hetuḥ kṛṣṇa evāsmān upekṣate
vidhātāraṁ kim iti dūṣayāma ity āhuḥ---neti \| atiprabalaḥ premā katham
anena chinna ity ata āhuḥ---kṣaṇa-mātreṇaiva bhaṅgo yasya tathā-bhūtaṁ
sauhṛdaṁ yasya saḥ \| sauhṛdaṁ naivam anyḥ kartuṁ śaknotīti bhāvaḥ \|
hanta hanta svasya kṛte āturāḥ prāṇāntima-daśāpannā apy asmān na samyag
īkṣate'pi etā ruditvā mriyantāṁ nāma, ahaṁ tu mathurāṁ gatvā sukhaṁ
labhe ity asya niścaya iti bhāvaḥ \| vayaṁ tu vihāyety-ādi yad
dāsyārthaṁ paty-ādīn apy atyajāma, so'smāṁs tyajati \| tatra hetuḥ---na
vā eva priyā yasya saḥ \| vayam adhunā purātanyo'bhūma yatas tasmād iti
bhāvaḥ \| tasmād vayam anenobhaya-lokata eva bhraṁśita iti dhvaniḥ
\|\|22\|\|

**\...**

**\|\| 10.39.23 \|\|**

sukhaṁ prabhātā rajanīyam āśiṣaḥ

satyā babhūvuḥ pura-yoṣitāṁ dhruvam \|

yāḥ saṁpraviṣṭasya mukhaṁ vrajas-pateḥ

pāsyanty apāṅgotkalita-smitāsavam \|\|

**śrīdhara-svāmī (bhāvārtha-dīpikā) :** serṣyam ūcuḥ---sukhaṁ prabhāteti
\| vrajaspateḥ śrī-kṛṣṇasya mukhaṁ pāsyanty ādareṇa drakṣyanti \|
kathaṁ-bhūtam ? apāṅgena netra-prāntenotkalitam ujjṛmbhitaṁ smitam
evāsavo raso yasmiṁs tat \| yad vā, apāṅgotkalita-smitenāsava-rūpaṁ yan
mukham \| tataś ca pānaṁ mukhyam eva sambhāvayanti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** serṣyaṁ kṣānti-rahitam \|
vrajaspater iha pati-śabdasya chāndasaḥ suṭ \| mukhasya pānāsambhavād
arthāntaram āha---yad veti \| rūpakeṇa mukham āsavī-kriyate, tataś ca
mukhasyāyaṁ svarūpatvād āsavasya pānaṁ sambhavaty eva \|
āsavo'mṛta-madyayoḥ iti dharaṇiḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āśiṣo viprāśīr-vādāḥ \|
dīrgha-manorathā vā satyāḥ saphalāḥ samyak gopa-veśādinā pury-antaḥ
praviṣṭasya vrajaspater iti vraja-janānām eva dṛśyam iti bhāvaḥ \|
apāṅgeti sabhāva-nirīkṣaṇa-madhura-smita-yuktatvam uktam \| anyat tair
vyākhyātam \| yad vā, apāṅgeti kriyā-viśeṣaṇaṁ, tena ca tāsāṁ
bhāva-viśeṣeṇa saubhāgyam abhipretam \| ata eva viṣṇu-purāṇe---

> suprabhātādya rajanī mathurā-vāsi-yoṣitām \|
>
> pāsyanty acyuta-vaktrābjaṁ yāsāṁ netrāli-paṅktayaḥ \|\| \[vi.pu.
> 5.18.24\] iti \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva serṣyam ūcuḥ
pañcabhiḥ \| viprādy-āśīr-vādāḥ dīrgha-manorathā vā satyāḥ saphalāḥ
samyak pury-antaḥ praviṣṭasya vrajaspater iti vraja-janānām eva dṛśyam
iti bhāvaḥ \| suḍ atrārṣaḥ \| pāsyanti netra-rasanayā svādayiṣyanti \|
ata eva śrī-viṣṇu-purāṇe---

> suprabhātādya rajanī mathurā-vāsi-yoṣitām \|
>
> yāsām acyuta-vaktrābje yāti netrāli-bhogyatām \|\| \[vi.pu. 5.18.24\]
> iti \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta ! kim
adbhutam idam asmākaṁ duradṛṣṭaṁ mathurāṅganānāṁ śubhādṛṣṭaṁ yugapad eva
phalati smety āhuḥ---sukham iti \| iyaṁ rajanī pura-yoṣitāṁ suprabhātā
vraja-yoṣitāṁ tu duṣprabhātā \| tāsām āśiṣo viprādi-dattāḥ
dīrghatara-manorathā vā satyāḥ saphalalā asmākaṁ tu naṣṭā babhūvuḥ \|
vrajaspateḥ kṛṣṇasya suḍ ārṣaḥ \| apāṅge netrānte utkalita-smitam
utkṛṣṭo rasa-vyañjikāḥ kalāḥ sañjātā yasya tad utkalitaṁ smitam eva
rahasyeṅgitam āsavo mādako raso yatra tan-mukhaṁ pāsyanti
svāpāṅga-rasanābhir āsvādayiṣyanti kula-dharma-lajjā-bhayādikaṁ
sahasaiva tyaktvā asyeṅgitam aṅgīkariṣyantīty arthaḥ \| tataś ca
samucita-samaye samyak prakāreṇānya-janālakṣitatayā praviṣṭasya mukham
api sākṣāt pāsyanti \|\|23\|\|

**\...**

**\|\| 10.39.24 \|\|**

tāsāṁ mukundo madhu-mañju-bhāṣitair

gṛhīta-cittaḥ paravān manasvy api \|

kathaṁ punar naḥ pratiyāsyate'balā

grāmyāḥ sa-lajja-smita-vibhramair bhraman \|\|

**śrīdhara-svāmī (bhāvārtha-dīpikā) :** nanu dvitrāṇi dināni tathā
bhavatu nāma, tathāpy asmat snehākṛṣṭaḥ pitrādibhiś ca parāvartita
āgamiṣyatīty āśaṅkyāhuḥ---he abalāḥ, tāsāṁ madhu-van-mañjubhir bhāṣitair
vaśī-kṛta-cittas tathā tāsāṁ salajja-smitair vibhramair bhraman paravān
pitrādi-para-tantro'pi \| yad vā, vraje pare'nye bandhavaḥ santi yasya
\| tathā manasvī dhīro'pi grāmyā avidagdhā naḥ kathaṁ pratiyāsyate
pratyeṣyati, na kathañcid ity arthaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyonyam āśaṅkya
samādadhata ity āhuḥ---nanv iti \| tathā bhavatu purāṅganānāṁ suprabhātā
rajanī bhavatu \| nāmeti vākyālaṅkāre \| pitrādibhir nandādyaiḥ \| tāsāṁ
mathurāṅganānām \| madhuvat puṣparasavat \| mañjubhiḥ śruti-manoharair
vākyaiḥ \| vibhramair vilāsaiḥ \| manojñaṁ mañju-mañjulam ity amaraḥ \|
na hi nandādaya eva tat-sambandhinaḥ kiṁ tv anye'pīty āhuḥ---yad veti \|
anye vasudeva-prabhṛtayaḥ \| grāmyā grāma-bhavāḥ \| avidagdhāś
cāturya-hīnāḥ \| grāmyaṁ strī-karaṇe klībe'ślīla-prākṛtayos triṣu iti
medinī \| ity artha iti--- catura-strī-prāptau ko mūḍhām ādriyata iti
bhāvaḥ \| paravāṁs tu parādhīno nighnaḥ paravaśaḥ smṛtaḥ iti halāyudhaḥ
\| yad vā, abalāḥ surata-dhārṣṭya-hīnāḥ \| grāmyā aślīla-līlāḥ \|
mathurāṅganās tv agrāmyā nitya-surata-karmopetāḥ \| samudrormivad
unnamya bhrū-vilāsena sundari \| nidritaṁ madanaṁ yā tu bodhayet sā
varāṅganā \|\| iti kāmandakoktaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mukundaṁ paramānandaṁ
dadat sann ity arthaḥ \| abalās tat-prāptau sarva-śakti-hīnā iti bhāvaḥ
\| bhramaṇa-cāpalyaṁ labhamāno bhrānto bhavann iti vā \| tathā ca
tatraiva,

> mathurāṁ prāpya govindaḥ kathaṁ gokulam eṣyati \|
>
> nāgara-strī-kalālāpaḥ madhu śrotreṇa pāsyati \|\|14\|\|
>
> vilāsi-vākya-jāteṣu nāgarīṇāṁ kṛtāspadam \|
>
> cittam asya kathaṁ grāmyaḥ gopa-gopīṣu yāsyati \|\|15\|\|
>
> sāraṁ samasta-goṣṭhasya vidhinā haratā harim \|
>
> prahṛtaṁ gopa-yoṣitsu nighṛṇena durātmanā \|\|16\|\|
>
> bhāva-garbha-smitaṁ vākyaṁ vilāsa-lalitā gatiḥ \|
>
> nāgarīṇām atīvaitat kaṭākṣekṣitam eva tu \|\|17\|\|
>
> grāmyo harir ayaṁ tāsāṁ vilāsa-nigaḍair yataḥ \|
>
> bhavatīnāṁ punaḥ pārśvaṁ kayā yuktyā sameṣyati \|\| \[vi.pu.
> 5.18.14-18\] iti \|

anyat tair vyākhyātam \| yad vā, paravān gṛhīta-cittatvād eva
tat-parādhīnaḥ sann ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhraman sarvaṁ vismaran \|
anyat taiḥ \| paravān gṛhīta-cittatvād eva tat-parādhīnaḥ sann ity
arthaḥ \| tathā ca tatraiva,

> mathurāṁ prāpya govindaḥ kathaṁ gokulam eṣyati \|
>
> nāgara-strī-kalālāpaḥ madhu śrotreṇa pāsyati \|\|14\|\|
>
> vilāsi-vākya-jāteṣu nāgarīṇāṁ kṛtāspadam \|
>
> cittam asya kathaṁ grāmyaḥ gopa-gopīṣu yāsyati \|\|15\|\|
>
> sāraṁ samasta-goṣṭhasya vidhinā haratā harim \|
>
> prahṛtaṁ gopa-yoṣitsu nighṛṇena durātmanā \|\|16\|\|
>
> bhāva-garbha-smitaṁ vākyaṁ vilāsa-lalitā gatiḥ \|
>
> nāgarīṇām atīvaitat kaṭākṣekṣitam eva tu \|\|17\|\|
>
> grāmyo harir ayaṁ tāsāṁ vilāsa-nigaḍair yataḥ \|
>
> bhavatīnāṁ punaḥ pārśvaṁ kayā yuktyā sameṣyati \|\| \[vi.pu.
> 5.18.14-18\] iti \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu dvitrāṇi dināni
tathā bhavatu nāma, tathāpy asmat-snehākṛṣṭaḥ pitrādibhiś ca parāvartita
āgamiṣyatīti ced bho mugdhā na jānītha tattvaṁ, śṛṇutety āhuḥ \| tāsāṁ
madhuto'pi mañjubhir atimadhurair bhāṣitair gṛhīta-citta ākṛṣṭā-manāh \|
ata eva paravāṁs tad-adhīnaḥ san manasvy api dhīro'pi he abalāḥ!
tādṛśa-kalā-lāvaṇya-bala-hīnāḥ kathaṁ grāmyā asmān pratyāyāsyati \| nanu
tad api pitrādīn loka-dharmayor api vartmānusmṛtya viveka-balād āyāsyaty
evety ato viśiṁṣanti---tāsāṁ salajja-smitair vibhramair
madanāveśa-sūcaka-ceṣṭitaiś ca bhraman bhrāntiṁ prāpnuvan ayam aho
sarvaṁ vismariṣyaty eveti bhāvaḥ \|\|24\|\|

**\...**

**\|\| 10.39.25 \|\|**

adya dhruvaṁ tatra dṛśo bhaviṣyate

dāśārha-bhojāndhaka-vṛṣṇi-sātvatām \|

mahotsavaḥ śrī-ramaṇaṁ guṇāspadaṁ

drakṣyanti ye cādhvani devakī-sutam \|\|

**śrīdhara-svāmī (bhāvārtha-dīpikā) :** kiṁ ca, asmad-utsava-bhājo'nya
evādya bhaviṣyantīty āhuḥ---adyeti \| tatra pure dāśārhādīnāṁ dṛśo
dṛṣṭer mahān utsavo bhaviṣyate bhaviṣyati \| ye devakī-sutaṁ drakṣyanti
\| tathā ye cādhvani gacchantaṁ drakṣyanti teṣām api dṛśo bhaviṣyatīti
\| yad vā, dṛśa iti dvitīyā \| teṣāṁ dṛśo netrāṇi mahotsavo bhaviṣyate
prāpsyati \| prāpty-arthasya bhavater ātmanepaditvāt \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-grāhyasyānyatra-gatyā
śocantya āhuḥ---kiṁ ceti \| ārṣatvāśrayaṇena
ātmanepada-svīkārasyāgatikatvād āha---yad veti \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dāśārhādayo
yādava-kula-bhedāḥ \| yadyapi tatra kukurādayo'nye'pi bahavaḥ santi,
tathāpi prādhānyāpekṣayaite nirdiṣṭāḥ \| śriyaṁ lakṣmīṁ ramayati \| yad
vā, śriyā nija-vicitra-śobhayā jagad ramayatīti tathā tam iti
parama-saundaryaṁ veṣādikaṁ coktam \| guṇāspadam iti
kṛpāvaloka-madhura-līlādikam \| devakī-sutam iti tat tena dāśārhādīnāṁ
viśeṣotpatteḥ \| yad vā, devakī śrī-yaśodeti pūrvam evoktam \| tena
mādhurya-viśeṣaḥ sūcitaḥ \| ye cādhvani vartamānāḥ pathikās
tad-vāsino'pi lokāḥ \| tathā ca tatraiva,

> dhanyās te pathi ye kṛṣṇam ito yāntam avāritāḥ \|
>
> udvahiṣyanti paśyantaḥ sva-dehaṁ pulakāñcitam \|\|25\|\|
>
> mathurā-nagarī-pauraḥ nayanānāṁ mahotsavaḥ \|
>
> govinda-vadanālokād atīvādya bhaviṣyati \|\|26\|\|
>
> ko nu svapnaḥ sabhāgyābhir dṛṣṭas tābhir adhokṣajam \|
>
> vistāri-kānta-nayanā yā drakṣyanty anivāritam \|\| \[vi.pu.
> 5.18.25-27\] iti \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** guṇānāṁ guṇa-jātīnāṁ
sarvāspadam āśrayaṁ yad āśrayeṇaiva te siddhyanti tam ity arthaḥ \| kiṁ
bahunā, sarva-guṇa-sampatti-hetu-viṣṇu-priyāṁ śriyaṁ lakṣmīm api
ramayituṁ jāta-ratiṁ kartuṁ śīlaṁ yasya tam iti prauḍhi-vākyaṁ
devakī-sutam iti prāg ayaṁ vāsudevasya ity-ādi tat-purohita-vākyena sa
ca sā ca tat-putratvam evābhimasyata iti \| yad vā, devakī śrī-yaśodeti
pūrvam evoktam \| ye cādhvani vartamānāḥ pathikās tad-vāsino'pi lokāḥ \|
tathā ca,

> dhanyās te pathi ye kṛṣṇam ito yāntam avāritāḥ \|
>
> udvahiṣyanti paśyantaḥ sva-dehaṁ pulakāñcitam \|\|25\|\|
>
> mathurā-nagarī-pauraḥ nayanānāṁ mahotsavaḥ \|
>
> govinda-vadanālokād atīvādya bhaviṣyati \|\|26\|\|
>
> ko nu svapnaḥ sabhāgyābhir dṛṣṭas tābhir adhokṣajam \|
>
> vistāri-kānta-nayanā yā drakṣyanty anivāritam \|\| \[vi.pu.
> 5.18.25-27\] iti \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devakī-sutam iti \| prāg ayaṁ
vasudevasya \[bhā.pu. 10.8.14\] ity-ādi tat-purohita-vākyena \| sa ca sā
ca tasmin putratvam evābhimaṁsyata ity abhiprāyeṇa \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, vrajasthānām
ānandaṁ pura-sthāḥ prāpsyantīty āhuḥ---adyeti \| dṛśa iti jātyaikatvaṁ
dāśārhādīnāṁ dṛśāṁ mahotsavo bhaviṣyati \| ye cādhvani drakṣyanti dṛśām
ātmanepadam ārṣam \| yad vā, dṛśa iti dvitīyā, teṣāṁ dṛśo dṛṣṭīr
mahotsavo bhaviṣyate prāpsyati prāpty-arthako'yaṁ bhavatir ātmanepadī
\|\|25\|\|

**\...**

**\|\| 10.39.26 \|\|**

maitad-vidhasyākaruṇasya nāma bhūd

akrūra ity etad atīva dāruṇaḥ \|

yo'sāv anāśvāsya suduḥkhitaṁ janaṁ

priyāt priyaṁ neṣyati pāram adhvanaḥ \|\|

**śrīdhara-svāmī (bhāvārtha-dīpikā) :** akrūraṁ śapantya āhuḥ---**maitad
vidhasya** iti \| **eṣā vidhā** vidhānaṁ karma yasya \| ata eva
niṣkṛpasya **akrūra iti** śobhanaṁ **nāma mā bhūt** \| tatra hetuḥ,
**atīva dāruṇa** ity-ādi \| **priyāt** prāṇād api **priyataraṁ** kṛṣṇam
**adhvanaḥ pāram** asmad-dṛg-agocaratvād ati-dūraṁ deśaṁ neṣyati
\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idānīm
akrūra-nāmānarthakam ity abhipretyaivoktam---

> akrūra te nāmani niścayena
>
> balī bahu-vrīha-samāsa eva \|
>
> asmākam ātmānam anu yatas tvaṁ
>
> kṛtāntavan netum upāgato'si \|\| iti \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti-śabdenaiva evam ity
asyoktārthatvād ity evam iti tair na likhitam, lekhaka-bhramo vā \|
atīva-dāruṇaḥ parama-krūraḥ kutaḥ ? tad āhuḥ---**ya** iti \| **asāv**
iti dūra-vartitvād **dāruṇatve**'nirvacanīyatvād vā \| yad vā, asāv ayam
ity arthaḥ \| iti nayanasya tadādhvam uktam \| **anāśvāsya** \"punar eṣa
mayā samānīya yuṣmāsu samarpaṇīyaḥ\" iti vacasāpi \| kiṁ vā,
śrī-kṛṣṇa-dvārāvadhi-dina-nirṇayādināsāntvayitvā \| ato'cirād asmin
strī-vadho bhāvīti **su**-śabdābhiprāyaḥ \| **janam** iti sāmānyenoktir
auddhatya-parihārāya \| kiṁ vā, paramārtyā nirviṇṇatvād ātmani
paramaudāsīnyeneti \| ato'tikrūra eva \| tathā ca tatraiva---

> kiṁ na vetti nṛśaṁso'yam anurāga-paraṁ janam \|
>
> yenemam akṣarāhlādaṁ nayaty anyatra no harim \|\| \[vi.pu. 5.18.20\]
> iti \|

ataḥ paramasya krūra ity eva nāma yuktam iti bhāvaḥ \| anyat tair
vyākhyātam

yad vā, evam anena śrī-kṛṣṇa-nayana-prakāreṇātīva-dāruṇaḥ \| tad
evāha---**ya** iti \| yad vā, evam ity asya neṣyatīty anenānvayaḥ \|
anena sahasā kaṁsājñayā tan nikaṭa-prāpaṇādi-prakāreṇeti \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : iti**-śabdenaiva **etad** ity
asyārthasyoktatvāt \| **ity etad** iti tair na likhitam \| yad vā, ity
etat ity evam ity-ādi prayoga-darśanād go-valīvarda-nyāyena
paunaruktya-doṣo jñeyaḥ \| **atīva dāruṇaḥ** parama-krūraḥ kutaḥ ? tad
āhuḥ---**ya** iti \| **asāv** iti dāruṇatvenānirvacanīyatvaṁ sūcitam \|
yad vā, asāv ayam ity arthaḥ \| pratyakṣa-sthito'pīti \| **anāśvāsya**
\"punar eṣa mayā samānīya yuṣmāsu samarpaṇīyaḥ\" iti vacasāpi **janam**
iti sāmānyenoktes tan-mātrasyāpy āśvāsa ucitaḥ \| kim utābalā-rūpasyety
arthaḥ \| ato'cirād asmin strī-vadho bhāvīti **su**-śabdābhiprāyaḥ \|
ato'tīva krūra eva \| tathā ca tatraiva---

> kiṁ na vetti nṛśaṁso'yam anurāga-paraṁ janam \|
>
> yenemam akṣarāhlādaṁ nayaty anyatra no harim \|\| \[vi.pu. 5.18.20\]
> iti \|

ataḥ paramasya krūrasya krūra ity eva nāma yuktam iti bhāvaḥ \| anyat
taiḥ \|

yad vā, **akrūra iti nāma mā bhūd** eva ity **evam** etat-prakāram anyan
nāmāpi mā bhūd ity arthaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** akrūraṁ śapantya
āhuḥ---**etad-vidhasya** etādṛśasya \| yad vā, **eṣā vidhā** vidhānaṁ
karma yasya \| ata eva niṣkaruṇasya akrūra ity etan **nāma mābhūt**, na
yujyata ity arthaḥ \| tatra hetuḥ---**atīva-** iti \| tasmād ataḥ param
ayaṁ krūra iti nāmnābhidheya iti bhāvaḥ \| \"punar eṣa mayā samānīya
yuṣmāsu samarpaṇīyaḥ\" iti vacasāpi janaṁ vrajastham ekam api **janam
anāśvāsya suduḥkhitam** iti **su**-śabdena mariṣyatāṁ vraja-janānāṁ
vadha-pātakam ayam eva prāpsyatīti **dāruṇa** dyotitam \| **priyāt**
prāṇād api **priyaṁ** kṛṣṇam **adhvano**'smad-gamyasya **pāraṁ**
dūra-deśam ity arthaḥ \|\|26\|\|

**\...**

**\|\| 10.39.27 \|\|**

anārdra-dhīr eṣa samāsthito rathaṁ

tam anv amī ca tvarayanti durmadāḥ \|

gopā anobhiḥ sthavirair upekṣitaṁ

daivaṁ ca no'dya pratikūlam īhate \|\|

**śrīdhara-svāmī (bhāvārtha-dīpikā) :** aho dhig asmaj-jīvitam ity
āhuḥ---anārdra-dhīr iti \| **anārdrā** kaṭhina **dhīr** yasya sa tāvad
**eṣa** kṛṣṇo **ratham** adhirūḍhaḥ asyāvinayam ālakṣya **sthaviraiś
copekṣitam** \| te na nivāritavanta ity arthaḥ \| kiṁ ca, **daivaṁ
ceti** \| ayaṁ bhāvaḥ---yadi daivam asmākam anukūlaṁ bhavet, tarhi
vighnaiḥ kaścid eṣāṁ madhye pratihanyeta \| akasmād vajra-pāto vā bhavet
\| anyadvā kiñcid aniṣṭaṁ syāt, na tu tat kiñcid astīti \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmānaṁ nindantya
āhuḥ---aho iti \| asya kṛṣṇasya \| avinayaṁ dhārṣṭyam \| sthaviraiḥ
vṛddhaiḥ \| ity artha iti--- vṛddhā api dhṛṣṭa-sambandhena dhṛṣṭā eva
jātā iti bhāvaḥ \| na hi vṛddhānāṁ doṣa ity āhuḥ---kiṁ ceti \| ayaṁ
bhāva iti \| eteṣāṁ gopānām \| anyat āmayādi-rūpam \| tat aniṣṭam \|
kiñcitkam api \| sarvam etad daiva-prātikūlyāj jātam \| pratikūle nṛṇāṁ
daive sarale vakratā bhavet ity ukter iti bhāvaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kaṁsa-dūto'yaṁ krūra
eva, parama-kṛpā-komala-cittaḥ śrī-vrajendra-nandano'py adyāsmān prati
parama-kaṭhino'bhūd iti paramārtyāhuḥ---anārdra-dhīr iti \| yato rathaṁ
samyag āsthitaḥ, upari nīḍam ārūḍhaḥ, taṁ ratham anu paścāt \| kiṁ vā,
śrī-kṛṣṇam anuvartante ye te'mī gopāḥ anobhiḥ kṛtvā
śīghra-śakaṭa-yojanādinā \| yad vā, taiḥ saha vartamānās tāny ārūḍhā ity
arthaḥ \| tvarayanti gamane tvarāṁ kurvanti \| yad vā, tam evānu
anukṣaṇaṁ gantuṁ tvarayanti, yato durmadāḥ mahā-mattāḥ, anyathā vicāraḥ
sambhavet \| etat tāsāṁ vyathādikaṁ paridevanādikaṁ ca
prādoṣika-ghoṣaṇāśravaṇād ārabhya prātaḥ kṛṣṇa-prasthānāvadhi jñeyam
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho kaṁsa-dūto'yaṁ krūra eva
parama-kṛpā-komala-cittaḥ śrī-nandanandano'py asmān prati
parama-kaṭhino'bhūd iti paramārtyāhuḥ---anārdra-dhīr iti \| yato rathaṁ
samyag avasthita upari nīḍam ārūḍhaḥ, taṁ ratham anu paścāt \| kiṁ vā,
śrī-kṛṣṇam anuvartante ye te'mī gopāḥ śrīdāmādayaḥ anobhiḥ kṛtvā śīghraṁ
śakaṭa-yojanādinā \| yad vā, taiḥ saha vartamānās tāny ārūḍhā ity arthaḥ
\| tvarayanti gamane tvarāṁ kurvanti \| yad vā, tam evānu anukṣaṇaṁ
gantuṁ tvarayanti yato durmadāḥ mahāmattāḥ anyathā vicāra-sambhavāt
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho atrāgatyākrūreṇa
duṣṭā mattataivājaniṣṭa \| atrānāgamiṣyataḥ kṛṣṇasya viraheṇa svayaṁ yan
mariṣyanti, tad api nānusandadhatte iti bhāvaḥ \| **sthavirair**
vṛddhair api niṣedham akurvadbhir upekṣitaṁ sva-jīvitam iti śeṣaḥ \| kiṁ
ca, **daivaṁ ceti** \| ayaṁ bhāvaḥ---yadi daivam asmākam anukūlam
abhaviṣyat, tadā vighnaiḥ kiñcid eṣām upadravam udapādayiṣyateti \|
tasmād āyur eva vrajasthānām ataḥ paraṁ nāstīti niścinuma iti bhāvaḥ
\|\|27\|\|

**\...**

**\|\| 10.39.28 \|\|**

nivārayāmaḥ samupetya mādhavaṁ

kiṁ no'kariṣyan kula-vṛddha-bāndhavāḥ \|

mukunda-saṅgān nimiṣārdha-dustyajād

daivena vidhvaṁsita-dīna-cetasām \|\|

**śrīdhara-svāmī (bhāvārtha-dīpikā) :** parasparaṁ saṁmantrya sāhasam
adhiruhyāhuḥ---nivārayāma iti \| akariṣyan kariṣyanti \|
nimiṣārdha-dustyajān mukunda-saṅgād vidhvaṁsitāni viyojitāny ata eva
dīnāni cetāṁsi yāsām \| evaṁ-bhūtānām asmākaṁ na mṛtyor api bhayam ity
arthaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāhasam uttara-kālam
anālocya karma-karaṇam \| ata eva vimuktatvād eva \| evaṁ-bhūtānāṁ
kṛṣṇa-viyuktānām \| ity artha iti--- mṛtyu-bhayaṁ hi jīvatāṁ bhavati tat
tv asmākam ātma-bhūtena kṛṣṇena rahitānāṁ mṛta-prāyāṇāṁ nāstīti \|
api-śabdāt kula-sambandhināṁ tu tad-dūrāpāstam iti bhāvaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak lajjādikam apahāya
sāhasam avalambya, upa samīpe gatvā nitarāṁ śrī-hasta-vastra-dhāraṇādinā
nivārayāmo vārayāmeti \| kiṁ vā, vārayāmaiva \| mādhavaṁ
madhu-vaṁśodbhavam \| ato yadu-kula-rakṣārthaṁ prayāntam apīti bhāvaḥ \|
yad vā, madhunā madhura-rasena krīḍā-param iti
parama-saundarya-vaidagdhyādi-sad-guṇa-gaṇa-nilayatvādikam abhipretam \|

ayaṁ nivāraṇe hetuḥ---kulasya vṛddhā dharma-pravartakā bāndhavāś ca
snehādi-baddhāḥ paty-ādayo no'smākaṁ kiṁ kariṣyanti ? api tu na kim
apīty arthaḥ \|

nanu parityakṣyanti sāstiṁ vā mayi kariṣyanti ? tatrāhuḥ---mukundeti \|
paramānanda-pradatvaṁ parama-saundaryaṁ vābhipretam \| nimiṣārdham
atyalpa-kālam api dustyajāt tyaktum aśakyād ity arthaḥ \| daiveneti
nijādṛṣṭena vidhātṛ-kṛtatvena vāparihāryatvam abhipretam \|

cetasāṁ vidhvaṁsitatvaṁ punaḥ prātpy-āśāpagamāt \| ata eva dīneti \|
anyat tair vyākhyātam eva \|

yad vā, vidhvaṁsitāś ca tāḥ, ata eva dīna-cetasaś ceti \| tathā tāsāṁ
nimiṣārdha-dustyajād iti \| anyathā cira-viraheṇa maraṇāt
kula-vṛddhādibhiḥ saha svata eva sambandho na sthātaiveti \| jīvane ca
mukunda-saṅgāpekṣayā parama-heyair atitucchaiḥ kiṁ tair iti bhāvaḥ \|

nanu vṛddhāpanādareṇehāmutra ca duṣkīrtyādi-bhayam \|
tatrāhuḥ---daiveneti \| mukunda-saṅga-vidhvaṁsanena yad dainyaṁ,
tato'dhikaṁ tat-tulyaṁ vā \| na kim apy anyad iti tac-cintayālam iti
bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** so'yam asmābhir bālyam
ārabhyānanya-vṛttinā manasā vṛta iti sa cāpy asmāṁs tathaivāṅgīkṛtavān
iti patir eva syāt \| tataḥ sampraty asmān parityajya vrajann asau
kathaṁ nivāraṇīya kasya vā tu saṅkoca ity āśayenāhuḥ---nivārayām iti \|
samyak lajjādikam apahāya sāhasam ālambya upa samīpe gatvā
śrī-hasta-dhāraṇādinā mādhavaṁ nivārayāmaḥ śīghram eva nivārayiṣyāmaḥ \|

nanu pitrādy-anumatiṁ vinā kathaṁ svātantryeṇa vṛto'sau ? tatrāpy
āhuḥ---mādhavam iti \| nūnaṁ lakṣmyāpi nigūḍham ayaṁ vṛto'stīti
sadācāra-praśnenāyaṁ doṣa iti bhāvaḥ \| sthāpayiṣyate cedam evaṁ bruvāṇā
ity ādau \|

nanu kula-vṛddhādayas tv idam auddhatyaṁ dṛṣṭvā śāntiṁ kariṣyanti ?
tatrāhuḥ---kiṁ na iti \| kulasya vṛddhā dharma-pravartakā bāndhavāḥ
snehādi-baddhāḥ paty-ādayaś ca dhārṣṭyaṁ darśanena
niścita-rahasya-vṛttāntā api no'smākaṁ kiṁ kariṣyanti yato
daivenāparihāreṇa nijādṛṣṭena hetunā yo mukunda-saṅgas
tat-prathama-darśanādis tenaiva vidhvaṁsitāni deha-gehādy-āsaktito
vicālitāni tathā yathā mano-rathaṁ tad aprāptyā dīnāni ca cetāṁsi yāsāṁ
tāsām \|

nanv ato daivena tad-viyojanam adhunā bhadram eva kṛtam ? tarhy adhunāpi
tat-saṅgāgrahas tyajyatām \| tatra sabhayam āhuḥ---nimeṣeti \| yad vā,
yuṣmākaṁ te kiñcid api na kariṣyanti ? tatrāhuḥ---mukundeti \|
mukundasya sānurāgeṇa kula-vṛddhā devyo mocakatvāt tan-nāmnas tasya
mādhavasya saṅgād daivena vidhvaṁsitaḥ \| ata eva dīna-cetasaḥ yās tāsām
asmākaṁ kīdṛśān mukunda-saṅgān nimiṣārdhe'pi dustyajatvena pūrvam
asmābhir anubhūtād ity arthaḥ \| ayaṁ bhāvaḥ---yady asau nivṛttaḥ syāt
tasya yadi tais tyajyemahi, tadā vana-devya iva vṛndāvanaikaśaraṇā
bhūtvā taṁ sukham eva niṣedhemahi \| yadi daṇḍyemahi nirudhyemahi ca,
tadāpi tan-nivṛttiṁ dṛṣṭvaiva mriyemahīti sukham eva yadi na nivṛttaḥ
syāt tadotsarga-siddham eva maraṇaṁ syād iti na kim api te kuryus tato
nivārayāma eveti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mādhavaṁ lakṣmyā api
patibhāva-hetu-guṇa-vṛndam ity arthaḥ \|\|28.33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parasparaṁ saṁmantrya
sāhasam adhiruhyāhuḥ---nivārayāmaḥ samyag upety vastra-hastākarṣaṇādinā
\| bhoḥ prāṇaika-vallabha ! rathād avatarāvatara ! tvaṁ strī-vadha-koṭīṁ
mā gṛhāṇeti vāgbhir api nivartayāmaḥ \| nanu kula-vadhūnām asmākam
etāvad atidhārṣṭyaṁ dṛṣṭvā lokā hasiṣyanti rahasyam udghāṭitam ālakṣya
bandhavo'pi tyakṣyanti \| tatrāhuḥ---kiṁ no'kariṣyan kariṣyanti \|
kīdṛśānāṁ nimiṣārdham api vyāpya tyaktum aśakyāt mukundasya saṅgād
daivena vidhvaṁsitā viyojitā \| ata eva dīna-cetasaś ca yās tāsām
asmākam \| ayaṁ bhāvaḥ---yady asau nivṛttaḥ syāt, tadā yadi bandhubhis
tyajyemahi, tadā vana-devya iva vṛndāvane sthāsyāma ity abhīṣṭa-siddhir
eva yadi vā daṇḍayemahi rudhyemahi vā, tadāpy eka-grāma-sthiti-jñānena
sakhī-jana-cāturya-prāpitaitan-nirmālya-mālya-carcitādinā ca sukham eva
jīvāmaḥ \| yadi cāsau naiva nivṛttaḥ syāt, tadotsarga-siddhaṁ maraṇam
asmākam asty eveti \|\|28\|\|

**\...**

**\|\| 10.39.29 \|\|**

yasyānurāga-lalita-smita-valgu-mantra-

līlāvaloka-parirambhaṇa-rāsa-goṣṭhyām \|

nītāḥ sma naḥ kṣaṇam iva kṣaṇadā vinā taṁ

gopyaḥ kathaṁ nv atitarema tamo durantam \|\|

**śrīdhara-svāmī (bhāvārtha-dīpikā) :** ito'pi kāraṇād avaśyaṁ sāhasam
evāvalambanīyam ity āhuḥ---he gopyaḥ !**yasyalalitaṁ smitaṁ** ca,
**valgu mantraś** ca, **līlāvalokaś** ca, **parirambhaṇaṁ**
cānurāgeṇaitāni yasyāṁ **rāsa-goṣṭhyāṁ** rāsa-krīḍā-sabhāyāṁ
**no**'smābhiḥ **kṣaṇadā** rātrayaḥ **kṣaṇam iva nītāḥ**,**tam** amuṁ
kṛṣṇaṁ **vinā durantaṁ tamo** viraha-duḥkhaṁ **kathaṁ nu atitarema**? na
kathañcid ity arthaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito'pi vakṣyamāṇād api \|
kṣaṇaṁ nidrāvasaraṁ suratotsavaṁ vā dadatīti kṣaṇadāḥ, kṣaṇaḥ
kālāṁśa-vyāpāra-parvotsava-hāniṣu iti dharaṇiḥ \| ity artha iti---
priya-virahe kṣaṇam api yugaśatam iva tartum aśakyaṁ bhavatīti bhāvaḥ
\|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadyapy anurāgeṇaiva
lalita-smitādīni prāyo jāyante, tathāpi anurāgeti prayogo rāsa-krīḍānāṁ
premādhikya-vivakṣayā tatra valgu-mantro madhura-rahasya-saṁketa-vārtā,
līlāvalokaḥ savibhrama-kṣaṇa-mokṣaḥ \| sma niścaye \| nu khede \|
atitaremeti tamasaḥ samudratvaṁ dhvanyate \| tatrāpi durantam iti
parama-mahattvam \| tatrāpi he gopya iti prema-komalānāṁ tāsāṁ
parama-dustaratvam abhipretam \| ata eva tat-taraṇasya
duṣkaratvenāti-śabdaḥ \| anyat tair vyākhyātam \|

pakṣāntare---nanu daiva-kṛta-duḥkhaṁ dhairyato vicāreṇa soḍhum eva
yujyate ? tatrāhuḥ---yasyeti \| yathā rāsa-krīḍā-sukhena bahvyo'pi
rātrayaḥ kṣaṇā iva bhavanti, tathā tad-viraha-duḥkhena kṣaṇo'pi
yuga-śatam iva syāt, atas tat sahyaṁ na syād iti bhāvaḥ \|
anurāga-kṛta-lalita-smitādīnāṁ tat-saṅgatyā paramānanda-pradānām api
tad-viraheṇa tat-tat-smaraṇa-viśeṣeṇārti-bharotpādakatvāt \| anyat
samānam \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha nivāraṇārtham udyatā api
bahu-viruddha-saṅghaṭṭe tasmin sveṣāṁ praveśam adṛṣṭvā sabhayam
āhuḥ---yasyeti \| rāsopalakṣaṇatvena līlāntaram api jñeyam \|
valgu-mantraḥ madhura-rahasya-saṅketa-vārtā \| sma vismaye \| nu vitarke
\| taraṇasya duṣkaratvenāti-śabdaḥ yathā rāsa-krīḍā-sukhena bahvyo'pi
rātrayaḥ kṣaṇa iva bhavanti sma, tathā tad-viraha-duḥkhena kṣaṇo'pi
yuga-śatam iva syāt, atas tat sahyaṁ na syād iti bhāvaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ito'pi kāraṇān nivārayāma
evety āhuḥ---yasyānurāgeṇaiva lalita-smitādīni yasyāṁ tatraiva
valgu-mantro rahasya-saṅketa-vārtā \| rāsa-goṣṭhyāṁ
rāsopalakṣita-krīḍā-mātra-sabhāyāṁ no'smābhiḥ kṣaṇadā rātrayaḥ kṣaṇam
iva nītāḥ \| taṁ kṛṣṇaṁ vinā durantam adṛṣṭa-pāraṁ tamo
virahāndhakāra-duḥkha-samudraṁ nu niścitaṁ katham atitarema \| yathāsya
saṅga-sukhena bahvyo'pi rātrayaḥ kṣaṇa ivābhuvaṁs tathaiva
viraha-duḥkhena kṣaṇo'py asmākaṁ yuga-sahasraṁ sadā bhavaty eva, kintu
bahvī rātrīr āgāminīr gamayituṁ kathaṁ prabhaviṣyāma ity arthaḥ
\|\|29\|\|

**\...**

**\|\| 10.39.30 \|\|**

yo'hnaḥ kṣaye vrajam ananta-sakhaḥ parīto

gopair viśan khura-rajaś-churitālaka-srak \|

veṇuṁ kvaṇan smita-kaṭākṣa-nirīkṣaṇena

cittaṁ kṣiṇoty amum ṛte nu kathaṁ bhavema \|\|

**śrīdhara-svāmī (bhāvārtha-dīpikā) :** kiṁ ca, āstāṁ tāvat
tamo'titaraṇaṁ, jīvanam eva kathaṁ syād ? ity āhuḥ---ya iti \| **ahnaḥ
kṣaye** dināvasāne **khura-rajobhiś churitā** dhūsarā **alakāḥ srajaś**
ca yasya, sa **vrajaṁ viśansmitena** yat **kaṭākṣa-nirīkṣaṇaṁ**, tena
naś **cittaṁ kṣiṇoti** harati \| **amuṁ** kṛṣṇaṁ **vinā kathaṁ bhavema**
jīvema ? \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jīvane'pi sasandehā
āhuḥ---kiṁ cety ādi \| āstāṁ tiṣṭhatu \| churitā vyāptāḥ, churitaṁ
vyāpane chede iti nirukteḥ \| na katham apīty arthaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anantaḥ śubhra-varṇaḥ
śeṣāvatāraḥ śrī-baladevas tasya sakhā tat-sahita ity arthaḥ \| ataḥ
snehān mithaḥ saṁlagnatādhika-śobhā ca sūcitā \| gopair vayasyaiḥ parito
veṣṭitaḥ \| ahnaḥ kṣaya ity-ādikaṁ svarūpa-kathanam api śobhā-viśeṣaṁ
bodhayati, tatra ca kṣaṇo'pāṅga-darśanam ity abhidhānāt, svata eva
nirīkṣaṇa-prayogaḥ prāyo nirīkṣaṇasya kṣaṇātmatā-bodhanārtham \|

yad vā, kṣaṇo'pāṅga-kūṇanam \| nirīkṣaṇaṁ stanādy-avalokanaṁ cittaṁ
kṣiṇoti, premodrekeṇa sammohayati \| nu khede \| pakṣāntare ca \|
ato'dya sāyam evātratyāḥ sarve vayaṁ mariṣyāma iti bhāvaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anantaḥ saṅkarṣaṇatayā
tad-eka-nāmatvāt śubhra-varṇatvena sārūpyād ananta-balatvāc ca vraje
kṛṣṇa-nāmāntaravat tathā prasiddhaḥ śrī-baladevas tasya sakhā tat-sahita
ity arthaḥ \| gopair vayasyaiḥ parito veṣṭitaḥ smitaṁ manda-hāsaḥ
kṣaṇe'pāṅga-darśanaṁ tat-pradhānaṁ nirīkṣaṇaṁ vakṣojādi-nibhālanaṁ tena
cittaṁ kṣiṇoti premodrekeṇa sammohayati na āśaṅkāyām ato'dya svayam
evātratyā mariṣyāma iti bhāvaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ cādyaiva sāyaṁ
mariṣyāma ity āhur---ya iti \| ahnaḥ kṣaye dināvasāne anantasya rāmasya
sakhā vrajaṁ viśan kvaṇayan nirīkṣaṇaṁ vakṣojādi-nibhālanaṁ, tena cittaṁ
kṣiṇoti sammohayati \| amuṁ kṛṣṇam ṛte kathaṁ bhavema jīvema ? iti \|
adya sāyaṁ tat tad yadi na bhaviṣyati, tadā kā khalu jīvitaṁ dhārayituṁ
pārayiṣyati iti bhāvaḥ \|\|30\|\|

**\...**

**\|\| 10.39.31 \|\|**

**śrī-śuka uvāca---**

evaṁ bruvāṇā virahāturā bhṛśaṁ

vraja-striyaḥ kṛṣṇa-viṣakta-mānasāḥ \|

visṛjya lajjāṁ ruruduḥ sma susvaraṁ

govinda dāmodara mādhaveti \|\|

**śrīdhara-svāmī (bhāvārtha-dīpikā) :** kṛṣṇe viṣaktāni mānasāni yāsām
\| su-svaram uccaiḥ \|

krūram akrūrataḥ śrutvā kaṁsaṁ kaṁsa-niṣūdanaḥ \|

gopī-manorathārāmaḥ sa-rāmaḥ sva-puraṁ yayau \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-rītyā \|
govindety anena dīna-dayālutā \| dāmodarety anena bhaktāyattatā \|
mādhavety anena madhoḥ kṣatriyatvena tad-vaṁśyatvāt krauryaṁ vā strīṣu
kṛpālutā ca dhvaniteti bhāvaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam īdṛśaṁ bhṛśaṁ
bruvānā ity anyad api tādṛśam ūcur iti jñeyam \| tatra
hetuḥ---viraheṇāturā vivaśāḥ \| tatrāpi hetuḥ---vraja-striyaḥ
sahaja-prema-rasamayya ity arthaḥ \| ata eva kṛṣṇe viṣaktāni premṇā
saktāni mānasāni yāsāṁ tāḥ \| ata eva lajjāṁ hitvā susvaraṁ
karuṇocca-svareṇa ruruduḥ \| sma prasiddhau khede vā \|

kathaṁ ruruduḥ ? he govinda ! he dāmodara ! he mādhava ! ity evam \|
tatra govindeti gokulendra-smaraṇam, tvāṁ vinā gokulam idaṁ sarvaṁ
kṣaṇād eva vinaṅkṣyatīti bhāvaḥ \| dāmodareti
bhakta-vātsalya-pradarśakaṁ madhura-līlā-smaraṇaṁ
tādṛśa-bhakta-vātsalya-mayasyāsmat-parityāgo nocita iti bhāvaḥ \|
mādhaveti parama-saundarya-vaidagdhyādi-smaraṇam \| īdṛśasya tava
vicchede kathaṁ jīvema, maraṇe ca hā punar na draṣṭavyo'sīty eṣā dik \|
ca-kāro'nuktānām anyeṣām api karuṇa-paridevitānāṁ samuccaye \| tathā
rodane hetuḥ---kṛṣṇety-ādi \| tad-āsakta-cittatvāt
tan-nāma-vyatiriktoccāraṇāśakteḥ \| svabhāvataś ca tathaiva parisphūrter
iti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha bhṛśaṁ virahāturatvena
viśeṣa-vilāpa-śaktyā śokoddīpaka-tan-nāma-viśeṣair eva vilepur ity āha
\| evam īdṛśaṁ bhṛśaṁ bruvānā ity anyad api tādṛśam ūcur iti jñeyam \|
tatra hetur viraheṇāturā vivaśāḥ \| tatrāpi hetuḥ---vraja-striyaḥ
sahaja-prema-rasamayatvena prasiddhā ity arthaḥ \| ata eva kṛṣṇe
viṣaktāni premṇā saktāni mānasāni yāsāṁ tāḥ \| ata eva lajjāṁ hitvā
susvaraṁ karuṇocca-svareṇa ruruduḥ \| sma pāda-pūraṇe \| tac ca
premārter aśaktyā kathaṁ ruruduḥ ? he govinda ! dāmodara ! mādhava ! iti
\| evam atra govindeti gokulendra-smaraṇāt tvāṁ vinā gokulam idaṁ sarvaṁ
kṣaṇād eva vinaṅkṣyatīti sūcayanti \| dāmodareti nāma śrī-vrajeśvaryāḥ
sva-kṛtānutāpa-smārakaṁ tatas tvāṁ vinā tasyās tasya smaraṇena samprati
kīdṛg avasthā bhaviṣyatīti vyañjayanti \| mādhaveti jayati te'dhikaṁ
janmanā vraja ity anena satatam urasi saumyā śrīr vadhūḥ sākamās te ity
anena ca nija-sambhāvanānusāreṇa tayā śrī-nārāyaṇa-priyasyāpi gūḍhaṁ
vṛta iti parama-san-nāyakas tvaṁ yogyam evāsman-mahānurāga-viṣayo jāta
iti smaraṇena hanta katham asmākam adhunā kāla-kṣepaṇaṁ bhaviṣyatīti
jñāpayanti mā nāmnīṁ nārāyaṇa-priyām api dhunoti bhāva-viśeṣeṇa
kampayatīti niruktiś cātra prastutopayoginīṁ jñeyā īdṛśasyāpi tava
vicchede vayaṁ vā kathaṁ jīvema maraṇe ca hā punar draṣṭavyo nāsīd iti
dhvanayanti \| ca-kāro'nuktānām anyeṣām api
nāma-maya-karuṇa-paridevitānāṁ samuccaye \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ vilapya kṛṣṇaṁ
rathād avatārayituṁ saṁhatā eva yadā gantuṁ pravṛttās
tadoru-stambhādi-vighna-vaśād asāmarthye sati kevalaṁ rurudur evety
āha---evam iti \| viraha-pīḍayā āturāḥ ekam api padaṁ gantuṁ
spaṣṭākṣaratayā vaktuṁ cāsamarthāḥ \| he govinda ity anenāsmākaṁ gā
manaś-cakṣur-ādīndriya-vṛtti-gavīḥ paraḥ-sahasrā vinda labhasva,
tvat-saṅga eva gacchantīr etāḥ kṛpayā gṛhāṇa svīya-mano-vṛṣabhendreṇa
saha saṅgamayya rakṣa na tūpekṣasva dehās tv asmākaṁ tvat-saṅgāyogyatvād
durbhagā atraiva pañcatvaṁ prāpsyanti \| yadi tvaṁ nāgamiṣyasīti
vijñāpanā \| kiṁ ca, strī-vadhān jighṛkṣasi ced gṛhāṇa yasyāḥ premṇā
dāma-bandhanam api svīkṛtavān abhūs tāṁ mātaraṁ śrī-vrajeśvarīṁ mā jahi
\| yadi paraśvas tvaṁ nāyāsyasi, tadā sā sarvathā mariṣyatīti \|
mātṛ-hatyāṁ tu mā gṛhāṇeti \| he dāmodareti padena vijñāpanā \| he
mādhaveti tvam asmākaṁ mā khalu dhavaḥ kintu sakhā bhavasi \| yadi
dhavo'bhaviṣyas tadā asmāsu tava svattva-sambhavāt sva-vastūnāṁ pālane
jvālane vā naivātidoṣaṁ prāpsyaḥ, kintu vayaṁ para-dravyāṇi
bhavāmo'to'sman-nāśa-nibandhanaṁ doṣaṁ māṅgīkṛthā iti vijñāpanā dyotitā
\|\|31\|\|

**\...**

**\|\| 10.39.32 \|\|**

strīṇām evaṁ rudantīnām udite savitary atha \|

akrūraś codayām āsa kṛta-maitrādiko ratham \|\|

**śrīdhara-svāmī (bhāvārtha-dīpikā) :** strīṇām iti \| tā anādṛtya
kṛta-maitrādiko maitraṁ mitra-daivataṁ sandhyopāsanaṁ tad ādi-karma
kṛtaṁ yena saḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopī-manorathānām evārāmo
nivāsaḥ san sva-puraṁ mathurāṁ mathurāṁ mathurāyāḥ svīyāvāsatvāt,
mathurā bhagavān yatra nityaṁ sannihito hariḥ \[bhā.pu. 10.1.28\] ity
ukteḥ sva-puratvam iti \| anāśvāsitās tā rurudur ity āha---strīṇām iti
\| tāḥ sākṣāc chruti-rūpāḥ \| nitradaivataṁ sūrya-rūpatayopadiṣṭaṁ
brahma yatra gāyatrī-mantre taj-japāgryaṁ karma \| yad vā,
kṛta-sūrya-maṇḍalādhiṣṭhita-nārāyaṇopāsanaḥ,

> dhyeyaḥ sadā saṁvṛti-maṇḍala-madhya[-]{dir="rtl"}vartī
>
> nārāyaṇaḥ sarasijāsana-sanniviṣṭiḥ \|
>
> keyūravān makara-kuṇḍalavān kirīṭī
>
> hārī hiraṇmaya-vapur dhṛta-śaṅkha-cakraḥ \|\| iti smṛteḥ \|

yaś cāsāv āditye ity-ādi-śruteś ca \| ādi-padāt stava-pāṭhādi-grahaḥ
\|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athety ānantaryaṁ,
apy-arthe vā \| evam ukta-prakāreṇa rudatīr api striyo'nādṛtyeti
akrūrasyāparādho dhvanitaḥ \| svataḥ sarvair evānukampyānāṁ tatrāpi
tādṛśa-śrī-kṛṣṇa-premṇā tathā rudatīnāṁ vraja-strīṇāṁ śrī-kṛṣṇa-dvārā
svayam evānunayaṁ vinā prasthāpanāt \| ataḥ prāg uktaṁ---yo'sāv
anāśvāsya \[bhā.pu. 10.39.26\] iti \| śrī-viṣṇu-purāṇe'pi---

> akrūraḥ krūra-hṛdayaḥ śīghraṁ prerayate hayān \|
>
> evam ārtāsu yoṣitsu na ghṛṇā tasya[^44] jāyate \|\| \[vi.pu. 5.18.30\]
> iti \|

ata eva bhāva-viśeṣa-parāḥ śrī-vaiṣṇavāḥ kecid etad aparādha-phalam
akrūrasyāgre vakṣyamāṇa-syamantaka-prasaṅge manyanta iti \| tac ca
tatraiva vistārayitavyam \| sūrya udita eveti sallagnādy-apekṣayā \| kiṁ
vā, niśi nayanena cauryāpattyā bhāvino gopīnām adhikatara-śokasya
parihārārtham \| yad vā, virahārti-bhareṇa tāsāṁ rathāgre
patana-sambhāvanayā rakṣārtham \| anyathā rātrau samyag-darśanābhāvato
rathena tāsāṁ nipātanād iti dik \|

kathaṁ dvābhyāṁ bhrātṛbhyāṁ tābhyām ārūḍham iti, anārdradhīr eṣa
samāsthito ratham \[bhā.pu. 10.39.27\] iti pūrva-sūcanayāgre
vakṣyamāṇānusāreṇa ca boddhavyam \| sākṣād atra tad-anuktir
virahārti-viśeṣasyodaya-bhayāt \| tenaiva vā vāk-stambhāt \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam ukta-prakāreṇa rudatīr
api striyo'nādṛtyeti akrūrasyāparādho dhvanitaḥ svataḥ sarvair
evānukampyānāṁ tatrāpi tādṛśa-śrī-kṛṣṇa-premṇāṁ tathā rudatīnāṁ
vraja-strīṇāṁ katham api sāntvanam anapekṣya prasthānāt \| atas tābhir
api tad-aparādhaṁ matvā prāg uktaṁ--- yo'sāv anāśvāsya \[bhā.pu.
10.39.26\] iti \| śrī-viṣṇu-purāṇe'pi---

> akrūraḥ krūra-hṛdayaḥ śīghraṁ prerayate hayān \|
>
> evam ārtāsu yoṣitsu na ghṛṇā tasya[^45] jāyate \|\| \[vi.pu. 5.18.30\]
> iti \|

ata eva śrī-gokula-mahi-jñās tu tad-aparādhasya phalam akrūrasya
vakṣyamāṇe syamantaka-prasaṅge manyante sūrya udita eveti
sallagnādy-apekṣayā rathaṁ bhrātṛbhyāṁ tābhyām iti śeṣaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** strīṇām ity anādare
ṣaṣṭhī \| bho mātaraḥ ! kṣamadhvaṁ parādhīnasya rāja-sevakasya
mamāparādham eṣo'ham eva kṛṣṇam ānīya samarpayiṣyāmīty āśvāsanākaraṇam
evānādaraḥ \| ata etad anādara-lakṣaṇāparādha-phalam akrūrasya
syamantaka-prasaṅge kṛṣṇa-viccheda-duḥkhaṁ dvārakā-tyāgaṁ duryaśo
vārāṇasī-vāsaṁ ca bhāvaka-bhakta-viśeṣāḥ kecin manyante kṛtaṁ maitraṁ
mitra-daivatyaṁ daihikaṁ tadādikaṁ snāna-sandhyopāsanādikaṁ karma yena
saḥ \| atra gopī-vilāpād vinimagna-sampūrṇa-cetastvād eva muninā
tātkālika-vrajeśvarī-vilāpāvarṇanam iti vaiṣṇava-toṣiṇī
dhanur-mahotsava-darśana-sotkaṇṭhā-manā bālako'yaṁ sva-pitrā sahaiva
yāti yathā-samayaṁ pitraiva bhojayiṣyamāṇaḥ pitur aṅga eva sukhaṁ
śayiṣyamāṇa eka-dinaṁ tatra sthitvā paraśvaḥ punaḥ sva-pitrā
sahaivāyāsyati \| kātra cinteti purandhrībhir gopaiś ca nandādibhiś ca
muhur āśvāsitāyās tasyās tadānātiśoka ity anye prāhuḥ \|\|32-33\|\|

**\...**

**\|\| 10.39.33 \|\|**

gopās tam anvasajjanta nandādyāḥ śakaṭais tataḥ \|

ādāyopāyanaṁ bhūri kumbhān go-rasa-sambhṛtān \|\|

**śrīdhara-svāmī (bhāvārtha-dīpikā) :** anvasajjanta anvagacchan
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ śrī-kṛṣṇam \| tato
vrajāt \| taṁ ratham \| anvaṣajjanta paścād agacchan \|
nānā-śaṅkākula-cittatvāt \| ādya-padena sanandādayaḥ \| tata ity anena
sūcite vilambe hetuḥ---upāyanaṁ ratnādy-uttama-dravyam \| kumbhāṁś ceti
yātrā-maṅgalam api sūcitam \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** taṁ ratham anvasajjanta,
atyanta-saṁlagnatayā paścād agacchann ity arthaḥ,
vividha-śaṅkādy-ākula-cittatvāt \| ādya-śabdena upananda-sannandādayo
vṛddha-mukhyāḥ śrīdāmādayaś ca śrī-bhagavat-sahacarāḥ \| tato'krūreṇa
ratha-codanānataram iti \| gopīnām īdṛśārti-rodanena śrī-kṛṣṇaḥ kadācid
eva na prayāyād iti prayāṇe śithila-cittānāṁ śrīdāmādīnāṁ
tad-ratha-codanānantaram eva tat-prayāṇe niścayād ity arthaḥ \| upāyanaṁ
ratnādy-uttama-dravyam \| gorasair ghṛtādibhiḥ samyag-bhūtān pūritān
kumbhāṁś ca \| yad vā, bhūry-upāyanam eva nirdiśati---kumbhān iti \|
śakaṭair evādāya duṣṭa-kaṁsasya prīty-utpādanārtham \| evaṁ
yātrā-maṅgalam api sūcitam \| ghṛtādi-pūrṇa-ghaṭa-darśanāt \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** taṁ ratham anvasajjanta
paścād agacchan vividha-śaṅkādy-ākula-cittatvāt ādya-śabdena
sannandādayaś ca tata ity anena sūcite vilambe hetuḥ---upāyanaṁ
ratnādy-uttama-dravyaṁ kumbāṁś ca \| evaṁ yātrā-maṅgalam api sūcitam
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.34 \|\|**

gopyaś ca dayitaṁ kṛṣṇam anuvrajyānurañjitāḥ \|

pratyādeśaṁ bhagavataḥ kāṅkṣantyaś cāvatasthire \|\|

**śrīdhara-svāmī (bhāvārtha-dīpikā) :** anurañjitāḥ parāvṛtya
nirīkṣaṇādibhiḥ kiñcid ānanditāḥ \| pratyādeśaṁ pratyākhyānam \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratyākhyānaṁ tiṣṭhantu
nāyāntv iti gamana-niṣedha-rūpam \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tv-arthe ca-kāro
bhinnopakrame \| saha gacchatāṁ gopānāṁ prasaṅgato virahiṇīnāṁ tāsāṁ
prasaṅgasya parābhinnatvāt \| anuvrajyety atra hetuḥ---dayitaṁ
prāṇebhyo'pi priyam ity arthaḥ \| anyathā prāṇāḥ svayam eva sadyas tam
anugaccheyur iti bhāvaḥ \| kiṁ ca, kṛṣṇaṁ paramākarṣakam anurañjitā iti
tair vyākhyātam eva \| tatra mahārti-rodanāsahiṣṇutayā sahasā rathād
avaplutyāliṅganādinā tā anurañjitāḥ \| punaś ca ratha ārūḍha iti
boddhavyam \| pratyādeśaṁ pratyākhyānaṁ nivartadhvam iti sveṣām
anugamana-nivāraṇam \| yad vā, gamane
vaimukhyenākrūra-vacanādi-khaṇḍanaṁ nivartanam eveti \| yad vā,
dūtādi-dvārā avadhi-karaṇārthaṁ nija-vijñapti-vākyasya prativacanam ity
arthaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pratyādeśaṁ gamane
vaimukhyenākrūra-vacanādi-khaṇḍanam \| yad vā,
dūtādi-dvārāvadhi-karaṇārtha-nija-vijñapti-vākyasya prativacanam ity
arthaḥ \| avatasthire dūratas tad-dṛṣṭi-viṣaye paramocca-deśe
sāvadhānatayā sthitā ity arthaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pratyādeśaṁ pratyuttaram
\|\|34.36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anurañjitāḥ kṛṣṇena
rathasthenaiva paścimābhimukhībhūya sva-preyasīnāṁ nirgacchataḥ prāṇān
ālakṣya---bhoḥ prāṇaika-vallabhā mā khidyata eṣo'ham etān vañcayitvā
yuṣmat-sannidhim eṣyāmīty artha-dyotakena nirīkṣaṇena kiñcid ānanditāḥ
\| tataś corvādi-jāḍye kiñcin nivṛtte sati \| gopyaś ceti yathā gopā
ānandena ratham anuvrajanti sma, tathā gopyaś ca dayitam anuvrajya
pratyādeśaṁ \[dūtādi-dvārāvadhikaraṇārtha-nija-vijñapti-vākyasya
prativacanaṁ\] kāṅkṣantyaś cāvatasthire \| nayana-kṛtam āśvāsaṁ yathā
prāpus tathā vacana-kṛtam api tam abhilaṣaṇtya ity arthaḥ \| \[dūratas
tad dṛṣṭi-viṣaye paramocce deśe sāvadhānatayā sthitā ity arthaḥ\]
\|\|34\|\|

**\...**

**\|\| 10.39.35 \|\|**

tās tathā tapyatīr vīkṣya sva-prasthāne yadūttamaḥ \|

sāntvayām āsa sa-premair āyāsya iti dautyakaiḥ \|\|

**śrīdhara-svāmī (bhāvārtha-dīpikā) :** tapyatīḥ santapyamānāḥ \| āyāsye
śīghram āgamiṣyāmīti dūta-vākyaiḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tā gopīḥ \|
tathokta-prakāreṇa \| pāṭhāntare sampreṣyaiḥ preṣituṁ yogyaiḥ---bhavatīr
dhyāyann eva kañcit kālaṁ tatra sthāsya ity evaṁ-rūpaiḥ \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi svasya bhagavataḥ
prasthāne sati viṣaye vā tathā anirvacanīya-prakāreṇa **tapyatīs** tāpaṁ
prāpnuvatīr **vīkṣya** prema-sahitair vividha-śapathādi-pūrvakair ity
arthaḥ \| **yadūttamaḥ**---nija-kāruṇyādy-aśeṣa-guṇa-vistāraṇārthaṁ
yadu-kule'vatīrṇa iti tad-yogyatāṁ darśayati \| yad vā,
yadu-vaṁśya-śreṣṭhatvāt \| \"yadūnāṁ rakṣārtham eva kevalaṁ yāmi,
tat-sampādanānantaraṁ cāham āgata-prāyaḥ\" ity-ādi-rūpair ity arthaḥ \|
etac ca dantavakraṁ hatvā śrī-bhagavatā gokule gatam iti sva-vacaḥ
satyatā-karaṇaṁ pādmottara-khaṇḍe kathitam \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kecit tu yad evaṁ vyācakṣate
dūta-dvāraka-sandeśa-svarūpair āyāsyāmi, na tu svayam iti tad asat \|
iti-śabdasya sarvānte nirdeśābhāvāt tad-apratipatteḥ \|
sandeśa-mātrāgamane pratyuta tāsāṁ parama-kṣobhāpatteḥ, āgamiṣyaty
adīrghena kālena vrajam acyuta \[10.46.34\] ity anena paramāpta-dūtasya
śrīmad-uddhavasya vākyena tad-ucchitteḥ \|0 **dautyakair** gopyatayā
vāraṁ vāraṁ bahubhir dūta-vacanaiḥ **sa-premair**
vividha-śapathādi-pūrvakaṁ sneha-mayaiḥ, na tu sacchalair ity arthaḥ \|
**yadūttama** iti---samprati tan-nāmābhimatyaiva tad-rakṣā-niścayāt \|
gamane hetuḥ---**āyāsye** iti \| vartamāna-sāmīpye vartamānavad vā iti
tatra lṛṭ-prayogo'pi \| tac ca dantavaktra-vadhānantaraṁ siddham iti
pādmottara-khaṇḍaṁ mūla-svārasyaṁ ca tatraivodāhariṣyate \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tapyatīḥ** santapyamānāḥ \|
yadūnāṁ pālane pravṛttamatitvāt **yadūttamaḥdautyakair** dūta-vākyaiḥ
karmaṇi ṣyaṣ bahu-vacanena yathā tāsāṁ prabodho bhavati, tathā
bahu-prakārais tad-viśvāsotpādaka-śapatha-śata-sahitair ity arthaḥ \|
ka-pratyayenānukampā- vyañjakaiḥ \| **sa-premaiḥ** sa-premabhir iti
yathā, \"yūyaṁ māṁ vinā vibhinna-dhairyās tathaivāham api vidīrṇa-hṛdaya
eva parādhīna eva bhavatīnāṁ smita-madhura-kṣaṇa-mādhvīkaṁ
tri-jagad-atidurlabhaṁ sva-dhī-rasanayā lihann eva jīvan purīṁ yāmi \|
yady ahaṁ para-śvo nāgamiṣyāmi, tadā yūyam ahaṁ ca yugapad eva prāṇān
dhartuṁ na prabhaviṣyāmaḥ \|\" yad vā, \"paramāyuḥ prābalyād āśā-bandhāc
ca jīviṣyāmaḥ, tad api taj jīvanaṁ maraṇa-koṭito'py atikaṣṭam\" ity-ādi
premāmṛta-mrakṣitair ity arthaḥ \|\|35\|\|

**\...**

**\|\| 10.39.36 \|\|**

yāvad ālakṣyate ketur yāvad reṇū rathasya ca \|

anuprasthāpitātmāno lekhyānīvopalakṣitāḥ \|\|

**śrīdhara-svāmī (bhāvārtha-dīpikā) :** kṛṣṇam anu prasthāpitā ātmānaś
cittāni yābhis tāḥ lekhya-maya-putrikā iva niścalāḥ \|\|36.38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi tāsāṁ sadyaḥ
prāyaḥ prāṇa-rakṣaiva kevalam abhūt, na ca śāntir vṛttety
āśayenāha---yāvad iti \| yad vā, tāvad upalakṣitā upalakṣaṇa-mātratvena
sthitāḥ \| na tu sākṣāj jīvan nija-rūpeṇety arthaḥ \| ālakṣyate kiñcil
lakṣaṇeneṣad dṛśyata ity arthaḥ \| vikalpe ca-kāraḥ \| tāvat taṁ rathaṁ
reṇuṁ vā anu paścāt prasthāpitātmānaḥ \| ata eva niśceṣṭatayā
lekhyānīvopalakṣitā lokaiḥ samīpe \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athāpi tāsāṁ sadyaḥ prāyaḥ
prāṇa-rakṣaivābhūt, na tu śāntir ity āha---yāvad iti \| ālakṣyate kiñcil
lakṣaṇeneṣad dṛśyata ity arthaḥ \| tāvat taṁ rathaṁ reṇuṁ cānu paścāt
prasthāpitātmānaḥ, upalakṣitā lokaiḥ samīpe dṛṣṭāḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ālakṣyate kiñcil
lakṣaṇeneṣad dṛśyate ity arthaḥ \| gacchantaṁ kāntam anu prasthāpitā
ātmāno manāṁsi yābhis tāḥ \| ata eva lekhyāni citrāṇīva upa samīpe'pi
lakṣitā lokair dṛṣṭāḥ \|\|36\|\|

**\...**

**\|\| 10.39.37 \|\|**

tā nirāśā nivavṛtur govinda-vinivartane \|

viśokā ahanī ninyur gāyantyaḥ priya-ceṣṭitam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** priya-ceṣṭitaṁ kṛṣṇa-līlāṁ
pragāyantyo viśokāḥ satyaḥ \| yad vā, viśiṣṭa-śokāḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** govindasya
gokulendrasyāpi viśeṣeṇa gokulāntaḥ-praveśādinā nivartane parāvṛttau
nirāśāḥ, priya-jana-paravaśasya para-duḥkhāsahiṣṇos tasya nivṛttau
kṛtāśānām api ciraṁ tasyānivṛttyā tadānīṁ tad-āśāpagamāt \|

nanu kathaṁ tābhiḥ prāṇādhāritāḥ ? ity apekṣāyām āha---viśokā iti \|
priyasya śrī-kṛṣṇasya ceṣṭitaṁ pūtanā-vadhādi-karma \| kiṁ vā, priyaṁ
ceṣṭitaṁ rāsa-krīḍādi gāyantyo viślokāḥ, apagatottāpā gatānya-śocanā vā
\| ahanī divā naktaṁ ca ninyuḥ \| tac-ceṣṭita-gānasya
prāṇa-rakṣā-hetutvād ity arthaḥ \| yad vā, vividha-śokāḥ satya eva \|
tatra hetu-viśeṣaḥ---gāyantya iti \| priya-ceṣṭita-gānena viraha-tāpasya
viśeṣato vardhanāt \| yad vā, tāḥ sarvā gāyantyo\'pi viśokāḥ satyo\'hanī
ninyuḥ \|

kiṁ vā, kākvā kāścic ca na ninyur ity arthaḥ \| tatra
hetuḥ---govinda-vinivartane nirāśā ity eva \| tad viśeṣas tu
śrī-bādarāyaṇinā paramārti-hetutvād aprakāśito\'pi līlā-stotrād api
vijñeyaḥ[^46] \|

yad vā, tac-ceṣṭita-gānena tat-tal-līlāviṣṭatvāt sākṣād iva
priyasyānubhavena viśokāḥ \| nitya-līlānusāreṇa kecid vaiṣṇavā eva
vyācakṣate---nanu go-gopikā-saṅge yatra krīḍati kaṁsahā ity-ādi
pādma-pātāla-khaṇḍādi-vacanebhyas tathā kaiścin mahā-bhāgavataiḥ
śrī-bilvamaṅgalādibhir adyāpi śrī-vṛndāvane tat-tal-līlā-darśanāt,
kathaṁ tasya sarvātmanā vraja-tyāgaḥ sambhavet ? satyaṁ, kṛtāsau
prakaṭa-līlāyā anusāreṇa sārvatrikī vyākhyā \| iyaṁ līlā
sarva-purāṇādiṣu munibhir vyaktatayā bhaṇyate \| yā khalu nitya-līlā sā
parama-nigūḍhā, tenaiṣā śrī-bhagavan-matānusāribhir munibhiḥ prāyo
nihnūyate, kintu kaiścin mahā-bhāgavataiḥ kvacit parokṣa-vādena kvacid
atisaṁkṣepeṇaiva manāk sūcyate \| yathā daśame\'traivāgre---

> puṇyā bata vraja-bhuvo yad ayaṁ nṛ-liṅga-
>
> gūḍhaḥ purāṇa-puruṣo vana-citra-mālyaḥ
>
> gāḥ pālayan saha-balaḥ kvaṇayaṁś ca veṇuṁ
>
> vikrīḍayāñcati ... \|\| \[10.44.13\]

ity-ādau vartamāna-nirdeśāt pura-strī-mukhena sūcanam \| ata ekasyaiva
bhagavataḥ prakāśa-bhedenedam aviruddham, tenaikena prakāśena kṛṣṇaḥ
sadā vṛndāvane viharata eva \| tathā ca rudra-yāmale---

> dvibhujaḥ sarvadā so\'sti na kadācic caturbhujaḥ \|
>
> gopyaikayā yutas tatra parikrīḍati nityadā \|\|

ekayā mukhyayā gopyā śrī-rādhayā, lalitādīnāṁ sambhave\'pi
prādhānyābhiprāyeṇa gopyety uktam \| tatra vṛndāvane nityadā nityam eva
\| tathā, vṛndāvane parityajya sa kvacin naiva gacchati iti pūrvam eva
likhitam \| tena prakāśāntareṇa tu purīṁ prasthita iti \| ataḥ sarva eve
śrī-bhagavat-priya-janā vraja-vāsi-prabhṛtayo\'pi līlā-dvaye
prakāśa-bhedena dvidhā vartante, yathā dvāravatyām eka evoddhavaḥ
śrī-nāradenānekatra dṛṣṭa iti \|

tataś cāyam arthaḥ---prakaṭa-līlānusāriṇyo vraja-devyo
govinda-vinivartane nirāśā satyo nivavṛtur nivṛttāḥ \| etāḥ praty eva
śrīmad-uddhavena śrī-kṛṣṇa-sandeśo vakṣyate, tā eva prakāśāntareṇa
nitya-līlānusāriṇyaḥ \| priya-ceṣṭitaṁ priyaṁ ceṣṭitaṁ ca tadīyaṁ
rāsa-krīḍādau sākṣād eva gāyantyo viśokāḥ śokānabhijñāḥ paramānande
nimagnā iti yāvat \| ahanī rātrindivaṁ ninyur iti \| punaḥ prakaṭa-līlām
eva kathayan, tāsām \[10.32.2\] iti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato govindasya viśeṣeṇa
mathurā-gamanonmukhyaṁ vinaiva nivartane nirāśāḥ kintu tata āgamana eva
sāśāḥ sadyo nivṛttā ity arthaḥ \| āyāsya iti tenoktatvāt tathaivāha \|
priyasya śrī-kṛṣṇasya ceṣṭitaṁ tasmān mac-charaṇaṁ goṣṭham
ity-ādi-lakṣaṇaṁ tat-tat-pratipālakaṁ caritam āyāsya ity asya
pramāṇa-rūpaṁ gāyantyo viśokā āśā-ccheda-jātena karma-paryanta-bhedakena
priya-vicchedaṁ jānantyas tad-duḥkhāśaṅkā-lakṣaṇena śokena rahitāḥ
sadyo'hanī ninyur adarśana-duḥkhātiśayaṁ viṣahya gamayāmāsuḥ \| anyathā
kṣaṇam api nāgamiṣyann ity arthaḥ \| yathaiva svayaṁ śrī-bhagavatā
vakṣyate---

> dhārayanty ati-kṛcchreṇa prāyaḥ prāṇān kathañcana \|
>
> pratyāgamana-sandeśair ballavyo me mad-ātmikāḥ \|\| \[bhā.pu.
> 10.46.6\] iti \|

śrīmad-uddhavena ca---

> gāyanti te viśada-karma gṛheṣu devyo
>
> rājñāṁ sva-śatru-vadham ātma-vimokṣaṇaṁ ca \|
>
> gopyaś ca kuñjara-pater janakātmajāyāḥ
>
> pitroś ca labdha-śaraṇo munayo vayaṁ ca \|\| \[bhā.pu. 10.71.9\]
> ity-ādi \|

ahanī rātry-ahanī ity arthaḥ \| tad-viśeṣas-tu līlā-stotrādau varṇitaḥ
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** govindasya viśeṣeṇa
mathurā-gamanaṁ vinaiva vartane nirśāḥ kintu āgamana eva sāśāḥ satyaḥ
nivṛttā ity arthaḥ \| ata eva viśokāḥ pūrvāpekṣayā śoka-rahitā api
priya-ceṣṭitam eva gāyantyo'hanī ninyur ity arthaḥ \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** govindasya vinivartane
nirāśās tās tataḥ sthānān nivavṛtuḥ \| svayam evāsau sarvān vañcayitvā
nivartiṣyata iti vā āśā āsīt sā naṣṭety arthaḥ \| viśiṣṭa-śokavatya eva
ahanī dve ninyuḥ \| ahanī ity ārṣam \| ahānīty artha ity eke \|\|37\|\|

**\...**

**\|\| 10.39.38 \|\|**

bhagavān api samprāpto rāmākrūra-yuto nṛpa \|

rathena vāyu-vegena kālindīm agha-nāśinīm \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** api-śabdena gopa-gaṇo'pi
\| kālindīṁ kalinda-giri-sambhūtām \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā tāsām iva
śrī-kṛṣṇasyāpi paramārtir jātety āha---bhagavān apīti \| yathā tāḥ tathā
so\'pīty api-śabdārthaḥ \| tad eva bodhayati---rāmeṇākrūreṇa ca yuta iti
tābhyāṁ vividha-prabodhanādinā pārśva-dvaya-vyāja-dhāraṇādinā ca
saṁyuktāv ity arthaḥ \| samyak tat-kṣaṇād evāntaḥ-praveśena kālindī
prāptaḥ \| tatra hetuḥ---vāyu-vego yasya tena ratheneti
sahaja-parama-javinām api aśvānām akrūreṇa prayatnato muhuḥ kaśāghātair
āśu preraṇāt kālindī-prāptiś ca madhyāhne iti boddhavyam \|

> gacchanto javanāśvena rathena yamunā-taṭam \|
>
> prāptā madhyāhna-samaye rāmākrūra-janārdanāḥ \|\| \[vi.pu. 5.18.33\]
> iti parāśarokteḥ \|

yadyapi śrī-nanda-gṛhataḥ prasiddhaṁ śrī-yamunā-taṭākrūra-tīrthaṁ
krośa-dvādaśa-mātrāntare vartate, tathāpi vāyuvegena rathena madhyāhne
tat-samprāptiḥ śrī-gopī-gaṇādīnāṁ parisāntvanena, tathā mṛtavat pathi
nipatitānāṁ gopīnāṁ gavādīnāṁ ca vañcanāya
vakrātivakra-vividha-paribhrama-gatyā ratha-niḥsāraṇena ca
bahula-kālātyayād iti \|

he nṛpeti parama-śokārtaṁ rājānaṁ svasthayati \| yad vā, svayam eva
śokārtyā sambodhayati \| agham aparādhaṁ nāśayatīti tathā tām iti
śrī-gopī-viṣayakāparādha-bhayenākrūrasay tac-chodhanārthaṁ
snānādy-abhiprāyeṇoktam \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tāsām iva
priya-jana-premārdratā-svabhāvena sakala-śruti-smṛti-gītasya
śrī-kṛṣṇasyāpi ārtir jātaiva, kintu gāmbhīryeṇaiva gopitā dautyakair iti
bahu-vacanena tad-āveśa-sūcanāt \| gamanaṁ tv āvaśyakārya-viśeṣārtham
evety āha---bhagavān apīti \|

so'pi tad-duḥkha-darśanākṣamatayā vāyu-vegena tadvat śīghratayā cālitena
rathena kālindīm anan tīrtha-pradeśāvacchinnāṁ samyak prāptaḥ kīdṛśīm
aghāni aṅghoduḥkha-vyasanāni nāśayatīti tāṁ nija-viraha-tāpa-nāśinīṁ sā
bhaved iti buddhyevety arthaḥ \|

nanu tad aduḥkhaṁ na tatra spaṣṭaṁ dṛṣṭam ? tatrāha---rāmeti \|
tat-saṅkocān nigūhitam iti bhāvaḥ \|

nanu tarhi vyājenāpi kathaṁ na nivṛttaḥ ? tatrāpy āha---rāmeti \|
śrī-vasudevādi-trāṇāgrāhiṇā tad-yugala-saṅgena tasyāpi
tad-āvaśyaka-kartavyatā bhagavad-uddīpanād iti bhāvaḥ \| kālindī prāptiś
ceyaṁ madhyāhnaṁ tathā ca śrī-viṣṇu-purāṇe---

> gacchanto javanāśvena rathena yamunā-taṭam \|
>
> prāptā madhyāhna-samaye rāmākrūra-janārdanāḥ \|\| \[vi.pu. 5.18.33\]
> iti \|

ata evānye tat-saṅgena gantuṁ na śaktāḥ \| tatra tadānīṁ
nandīśvara-giri-sannihitaḥ śrī-nanda-nilaya iti prasiddhāv api \|
yadyapi tādṛśa-vetasya rathasya tāvān vilambā na sambhavati, tathāpy
asau muhur dutādi-dvārā śrī-gopikā-sāntvana-bāhulyena vṛkṣāvṛtatayā
ratha-gamane kauṭilyena ca jñeyaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha tāsām iva līlā-rasāviṣṭasya
śrī-kṛṣṇasyāpi duḥkhaṁ jātam eva, kintu gopitam \| tathāpi gamanam
āvaśyaka-kārya-viśeṣārtham evety āha---bhagavān apīti \| so'pi
tad-duḥkha-darśanākṣamaḥ san vāyu-vegena tac-chīghratayā cālitena
rathena kālindīṁ samprāptaḥ agha-saṅghāni duḥkha-vyasanāni nāśayatīti
tāṁ nija-viraja-tāpa-nāśinī sā bhaved iti buddhyety arthaḥ \|
tat-tad-duḥkhaṁ na tatra spaṣṭaṁ tatrāha---rāmeti \| tābhyāṁ saṅkocān
nigṛhītam iti bhāvaḥ \|\|38.45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.39 \|\|**

tatropaspṛśya pānīyaṁ pītvā mṛṣṭaṁ maṇi-prabham \|

vṛkṣa-ṣaṇḍam upavrajya sa-rāmo ratham āviśat \|\|

**śrīdhara-svāmī (bhāvārtha-dīpikā) :** vṛkṣāṇāṁ ṣaṇḍaṁ samūham
upavrajya \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kālindyām \| mṛṣṭam
atipūtam \| maṇer dina-maṇeḥ \| prabhavaty udbhavatīti tathā \|
eka-deśa-nyāyo'tra bodhyaḥ \| eka-deśas tv ādimo'ntimo
vāto'trāntyaka-deśo gṛhītaḥ \| niśamya bhānu-nandinī itivat \| yathā
vṛṣabhānu-nandinyā rādhāyāṁ śivena bhānu-nandinīty uktaṁ tadvad ihāpi
śyāma-maṇi-sadṛśam vā \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tasyāṁ kālindyāṁ \|
upaspṛśya rathād avatīrya bhagavān ādāv ācamanaṁ kṛtvā
śrī-gopy-ādi-virahodgatāśru-lālā-dhārādi-śodhanārtham \| pītveti
vartma-śramāt \| kiṁ vā, priya-jana-prema-vaśatayā tad-viraha-tāpena
santāpitasya pariśoṣitasya cātmano\'nusantarpaṇārtham \| maṇivat prabhā
kāntir yasyeti svacchatvaṁ gāmbhīryaṁ coktam \| tena śaityaṁ sūcitam \|
sa-rāma iti tasyāpi sarvaṁ tādṛśatvaṁ sūcitam \| ratham āviśat punar
āruhya mādhyāhnika-tāpa-vañcanārthaṁ ratha-nīḍāntaḥ praviveśety arthaḥ
\|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upaspṛśya ācamya \| āviśat
āruroha \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.40 \|\|**

akrūras tāv upāmantrya niveśya ca rathopari \|

kālindyā hradam āgatya snānaṁ vidhivad ācarat \|\|

**śrīdhara-svāmī (bhāvārtha-dīpikā) :** śatrubhyaḥ śaṅkitaḥ san
rathopari niveśya \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tau rāma-kṛṣṇau \|
śatrubhyaḥ kaṁsānuyāyibhyaḥ \| adho-gatau mā gṛhṇīyur iti śaṅkitaḥ
\|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāv upāmantrya spṛṣṭvā
anujñām ādāyety arthaḥ \| niveśya upaveśya \| tad-abhiprāyas tair
vyañjita eva \| yad vā, vraje gamana-śaṅkayā niveśya kālindyā
hrada-gamanaṁ tat-tīrtham iti khyātam \| vidhir yathā tathety arthaḥ \|
vidhiś cādau tīrtha-praṇāmācamanādi-lakṣaṇaḥ padma-purāṇe
yamunā-māhātmyādau prasiddhaḥ \| śrī-bhagavad-bhakti-vilāse likhita eva
\|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho
śrī-vraja-devī-manaḥ-kṣobhāt kila tadāpy akrūrasya
tan-nija-parama-madhura-vaibhavāvagāhitā yathā brahmāder jātā, tathā na
jātety āha---akrūra iti tribhiḥ \| tāv upāmantrya anujñāpya rathāparāti
sukhopaveśārthaṁ kālindyā hradam ananta-tīrthaṁ tīram iti kvacit pāṭhaḥ
\|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rathopari niveśyeti
sukhopaveśārthaṁ śatruvaḥ śaṅkayā vā \|\|40\|\|

**\...**

**\|\| 10.39.41 \|\|**

nimajjya tasmin salile japan brahma sanātanam \|

tāv eva dadṛśe'krūro rāma-kṛṣṇau samanvitau \|\|

**śrīdhara-svāmī (bhāvārtha-dīpikā) :** brahma vedaṁ japan \| eva-śabdaḥ
pratibimba-vyāvṛtty-arthaḥ \|

kvemau bālau kva tau mallāviti śaṅkita-cetase \|

akrūrāya jale rūpam atyāścaryaṁ vyadarśayat \|\|41.43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmin kālindī-hrade \|
brahma agha-marṣaṇa-sūktam \| tasyaiva nimajjya japa-vidheḥ vedaṁ vā \|
tau rāma-kṛṣṇāv eva \| padyam---imau rāma-kṛṣṇau \| tau cāṇūra-muṣṭikau
\| yadyapy anye\'pi tatra mallāḥ santi, tathāpi tayoḥ pradhānatvāt
tac-chabdena tau gṛhītau \| tābhyām evādau tayor yuddhasya pravṛttatvād
vā \| atyāścaryam adṛṣṭa-pūrvam \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nimajjya jale\'vatīrya \|
aghamarṣaṇa iti kecit \| sanātanaṁ nityam iti taj-japasyāpy
āvaśyakatābhipretā \| ata eva japan \| yad vā, veda-mātṛ-rūpāyā gāyatryā
sarvādyatvāt \| yad vā, sanātano bhagavān śrī-nārāyaṇas tad-utpannatvena
tat-tulyatvāt sanātanam iti \| tathā coktaṁ ṣaṣṭhe---vedo nārāyaṇaḥ
sākṣāt svayambhur iti śuśruma \[6.1.40\] iti \| yad vā, sanātanaṁ brahma
śrī-bhagavantam evety arthaḥ \| yāv upāmantritau rathopari niveśitau ca,
tāv eva samanvitau ekatraiva vartamānau \| yad vā,
ādhārādheya-bhāvenānyo\'nya-militau, tasmin salila eva dadarśa
\|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sanātanam iti viśeṣaṇam \|
tatra bhakti-viśeṣe kāraṇaṁ samanvitau pūrvavad ekatraiva vartamānau
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.42 \|\|**

tau ratha-sthau katham iha sutāv ānakadundubheḥ \|

tarhi svit syandane na sta ity unmajjya vyacaṣṭa saḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so\'krūraḥ \|
vyācaṣṭādrākṣīt \| syandane rathe \| iha jale \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iha jale kathaṁ staḥ ?
ānakadundubher vasudevasya sutāv iti, śrī-bhagavat-parityāgena snānasya
bahumatatvād utpannenāparādhena, tataś cānakadundubhir iti
manuṣyatāpekṣayā tan-nāma-mātra-grahaṇam \| anyathā vasudevasyety
ukte\'pi nāma-sāmnyād vāsudevatvena bhagavattva-sparśaḥ syāt \| svit kiṁ
na staḥ, na vartete \| unmajjya jalād uttīrya \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāv iti yugmakam \| iha jale
itīti etad vicintyety arthaḥ \| tatrāpi syandane'pi yathā-pūrvam āsīnau
vyacaṣṭeti pūrveṇānvayaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.43 \|\|**

tatrāpi ca yathā-pūrvam āsīnau punar eva saḥ \|

nyamajjad darśanaṁ yan me mṛṣā kiṁ salile tayoḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrāpi rathe\'pi \|
vyacaṣṭeti kriyā-padam api ākṛṣyate\'tra \| so\'krūraḥ \| punar
nyamajjat \| tayoḥ rāma-kṛṣṇayoḥ \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra syandane\'pi \| ca
eva \| yathāpūrvam āsīnāv eva \| so\'krūro vyacaṣṭa apaśyad iti
pūrveṇānvayaḥ \| eva api punar api \| so\'krūro nyamajjat,
jale\'vatatāra \| kim-artham ? me māṁ prati salile yat tayor darśanaṁ
tat kiṁ mṛṣā, tat-tattva-jñānārtham ity arthaḥ \| bhūyo nimajjyeti śeṣaḥ
\| tatrāpi tasminn api nimajjane ahīśvaram adrākṣīt, na tu kṛṣṇa-rāmau
\| pūrvaṁ yathā dṛṣṭau tathety arthaḥ \| yad vā, bhūya iti
pūrva-darśanam api vakṣyamāṇa-prakāreṇaiveti bodhayati \| tataś ca
parama-vailakṣaṇye\'pi tayor ānakadundubhi-sutatvena jñānaṁ kathañcit
sādṛśyāt \| kiṁ vā, bhagavat-kṛpayā tathaiva pratyabhijñotpatteḥ \| ata
evoktaṁ śrī-parāśareṇa---bala-kṛṣṇau tadākrūraḥ pratyabhijñāya vismitaḥ
\[vi.pu. 5.18.43\] iti \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca punar eva punaś
cākrūro nyamajjat \| tatra hetur darśanam iti \| me mama kartṛ-bhūtasya
tayoḥ karma-bhūtayoḥ salile yad darśanaṁ tat kiṁ mṛṣetīti śabdenānvayaḥ
\|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.44 \|\|**

bhūyas tatrāpi so'drākṣīt stūyamānam ahīśvaram \|

siddha-cāraṇa-gandharvair asurair nata-kandharaiḥ \|\|

**śrīdhara-svāmī (bhāvārtha-dīpikā) :** siddhādibhiḥ stūyamānam
\|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrāpi kālindī-jale\'pi
\| bhūyaḥ punaḥ \| asuraiḥ asuṣu prāṇeṣu ratair yatna-paraiḥ \| prāṇeṣv
indriyeṣu ca \| asavaḥ parikīrtyante iti \| rataṁ guhya-prayatne ca
maithune krīḍane\'pi ca iti dharaṇiḥ \| jitendriyaiḥ prāṇāyāma-parair vā
\| baly-ādibhir vā \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ahīśvaraṁ śeṣam iti
mahā-sarpākāraṁ sevaka-rūpair ahi-gaṇair bahudhā paricaryamāṇam iti
bodhayait \| tathā coktaṁ tenaiva---vṛtaṁ vāsuki-ḍimbhaughair mahadbhiḥ
pavanāśibhiḥ \[vi.pu. 5.18.37\] iti \| siddhaiḥ sanatkumārādibhiḥ
pātāla-vāsibhir vā kapilādibhiḥ \| gandharva-patibhir
viśvāvasu-prabhṛtibhir gāna-vidyā-śikṣaṇārthaṁ tad-icchatāṁ gataiḥ \|
kiṁ vā, tatratyair eva tat-sevakair gāna-kuśalair gandharva-śreṣṭhaiḥ \|
bhujaga iti pāṭhaḥ sugama eva \| asurair teṣāṁ pātāla-vāsitvena
śeṣādhīnatvāt \| nata-kandharair iti sarveṣām eva viśeṣaṇaṁ, tena
parama-bhaktiḥ sūcitā \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavāṁs tu svīyaṁ
parama-madhuraṁ vaibhavam anavagāhamānaṁ taṁ prati nijāṁśa-lakṣaṇaṁ
śrī-viṣṇum evānubhāvitavān ity āha---bhūya ity-ādi tribhiḥ \| atra bhūya
iti yugmakam \| bhūyas tatrāpi \| tatraiva hrade'hīśvaram adrākṣīt \| na
tu pūrvavavat kṛṣṇa-rāmau siddhaiḥ sva-śiṣya-rūpaiḥ sanakādibhiḥ
bhujaṅga-patayo vivṛtāḥ \| vaiṣṇave---vṛtaṁ vāsuki-ḍimbhaughair
mahadbhiḥ pavanāśibhiḥ \[vi.pu. 5.18.37\] iti \| asuraiḥ
prahlāda-prabhṛtibhiḥ \| nateti sarveṣāṁ viśeṣaṇam \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

sva-mantra-dhyeya-rūpād apy adbhutaṁ rūpam īkṣitam \|

vraje\'krūreṇa tatraiva niṣṭhām apy āpa cetasaḥ \|\|

tāṁ cyāvayan vraja-vadhū-mantra-hetoḥ purātanīm \|

niṣṭhām evāpayan kṛṣṇo vaikuṇṭhaṁ tam adarśayat \|\|

dvitīya-majjane tu taṁ svāṁśaṁ śrī-viṣṇuṁ tan-mantropāsya-daivataṁ
darśayaṁs tatraiva tan-mano-niṣṭhāṁ dhārayituṁ tat-parikarān
ānakha-śikhaṁ tad-rūpam api sākṣād anubhāvayāmāsa mad-abhīṣṭa-devo
vaikuṇṭhanātha eva vasudeva-gṛhe\'vatīrṇa iti jñāpayāmāsa ca---bhūya iti
trayodaśabhiḥ \|\|44\|\|

**\...**

**\|\| 10.39.45 \|\|**

sahasra-śirasaṁ devaṁ sahasra-phaṇa-maulinam \|

nīlāmbaraṁ visa-śvetaṁ śṛṅgaiḥ śvetam iva sthitam \|\|

**śrīdhara-svāmī (bhāvārtha-dīpikā) :** sahasraṁ śirāṁsi yasya tam \|
sahasra-phaṇeṣu maulayo yasya santīti tathā tam \| nīle ambare yasya tam
\| visavat-kamala-nālavat śvetam \| śṛṅgaiḥ śikharaiḥ śvetaṁ kailāsam
iva sthitam \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devaṁ śeṣam \| maulanam
iti brīhyāditvādiniḥ \| dadṛśur brahmaṇo lokaṁ yatrākrūro'dhyagāt purā
ity atra brahmaṇo lokaṁ vaikuṇṭham iti svāmi-vyākhyānāt \| vaikuṇṭhe'pi
yathā śeṣaḥ iti bhāgavatāmṛta-vākyāc ca jale'krūro vaikuṇṭhamevāpaśyad
iti prāhuḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devaṁ jagat-pūjyaṁ
tamo\'dhiṣṭhātṛtvena tāmasaika-sevyatvaṁ nirastam \| maulinam iti
vrīhy-āditvād iniḥ \| sahasraṁ phaṇā maulayaś ca kirīṭāni śiraḥsu yasya,
śvetādriṁ iveti ākārasya bṛhattvaṁ dhvanitam \| tatra śiraḥ sthānīyāni
śṛṅgāṇi tatratyāni ca rathnāni mauli-sthānīyāni jñeyāni \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devaṁ jagat-pūjyaṁ maulinam
iti vrīhy-āditvād iniḥ \| sahasraṁ phaṇā maulayaś ca kirīṭāni vidyante
yasmin śvetaṁ śvetādriṁ kailāsam ity arthaḥ \| ṭīkāyāṁ kamala-kandasya
mṛṇāle tātparyam \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra dvābhyāṁ
baladevāṁśaṁ śeṣaṁ varṇayati \| sahasraṁ phaṇā maulayaḥ kirāṭāni ca
vidyante yasya tam \| brīhy-āditvād iniḥ \| śṛṅgaiḥ śikharaḥ śvetaṁ
kailāsam iva, dadṛśur brahmaṇo lokaṁ yatrākrūro\'dhyagāt purā
\[10.28.16\] ity atra brahmaṇo lokaṁ vaikuṇṭham iti svāmi-vyākhyānāt \|
vaikuṇṭhe\'pi yathā śeṣa \[la.bhā. 1.19\] iti bhāgavatāmṛta-vākyāc ca
jale\'krūro vaikuṇṭham evāpaśyad iti prāhuḥ \|\|45\|\|

**\...**

**\|\| 10.39.46 \|\|**

tasyotsaṅge ghana-śyāmaṁ pīta-kauśeya-vāsasam \|

puruṣaṁ catur-bhujaṁ śāntaṁ padma-patrāruṇekṣaṇam \|\|

**śrīdhara-svāmī (bhāvārtha-dīpikā) :** tasyotsaṅge
kuṇḍalī-kṛta-dehārdhe \| vilokyety ekādaśena ślokenānvayaḥ \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya śeṣasya \|
kṛṣṇasyāṁśaṁ nārāyaṇaṁ varṇayati---tasyeti \| puruṣaṁ
brahmāṇḍāntaryāmiṇo rūpa-viśeṣam \| spaṣṭayiṣyate ca, nato\'smy ahaṁ
tvām \[10.40.1\] ity-ādinā \| śāntaṁ ghoratvādy-abhāvena
mano-nayanānandakam \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vastutas tu
śrī-kṛṣṇa-candre gāndineyasya nārāyaṇatvenaiva jñānam, na tu tad
atiriktatvena, śrī-nārāyaṇo\'py asya vaibhavam iti jñāpayituṁ
kālindī-hrade sva-vaibhavaṁ darśayati---tasyotsaṅga ity-ādi bahubhiḥ \|
vipratipattyabhāvān na bahūdyate \|\|46\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha dvādaśakaṁ
tasyāhīśvarasyotsaṅge tadānīṁ līlayā sukham āsīnam iti jñeyam \|

> tasyotsaṅge ghana-śyāmaṁ śrīvatsācchāditorasam \|
>
> pītāmbara-dharaṁ viṣṇuṁ sūpaviṣṭaṁ dadarśa ha \|\| \[ha.vaṁ. 2.27.58\]

iti śrī-vaiśampāyanokteḥ \| ata eva kuṇḍalīkṛteti \| tair vyākhyātam \|
tad\--rūpeṇa darśanaṁ ca \[10.38.22\], pradhāna-puruṣāv ādyau
ity-ādy-uktyā pūrvaṁ dvayor api sāmyena dṛṣṭayo adhunā kṛpā-viśeṣeṇa
guṇa-pradhānatā-bodhanārtham \| yad vā,
jagad-ādi-kāraṇa-śrī-nārāyaṇa-rūpatvena tasmin
māhātmya-viśeṣa-pradarśanārtham iti \| puruṣaṁ puruṣākāram \| śāntaṁ
ghoratvādy-abhāvena mano-nayanānandakaram ity arthaḥ \| padma-patravat
prānte\'ruṇe īkṣaṇe yasya tam \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasyāhīśvarasyotsaṅge
sukhāsīnam iti jñeyam \|

> tasyotsaṅge ghana-śyāmaṁ śrīvatsācchāditorasam \|
>
> pītāmbara-dharaṁ viṣṇuṁ sūpaviṣṭaṁ dadarśa ha \|\| \[ha.vaṁ. 2.27.58\]

iti śrī-vaiśampāyanokteḥ \| ata eva kuṇḍalīkṛteti \| tair vyākhyātam \|

puruṣaṁ brahmāṇḍāntaryāmiṇo rūpa-viśeṣaṁ spaṣṭayiṣyate ca, nato'smy ahaṁ
tvām \[bhā.pu. 10.40.1\] ity-ādinā \| śāntaṁ ghoratvādy-abhāvena
mano-nayanānanda-karam ity arthaḥ \| padma-patravat prānte aruṇe īkṣaṇe
yasya tam \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** puruṣaṁ brahmāṇḍāntaryāmi-rūpam \|
spaṣṭayiṣyate ca \| nato'smy ahaṁ tvām ity-ādi \| sattvaṁ dhairyam
\|\|46.57\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** śrī-nārāyaṇo'pi śrī-kṛṣṇasya
vaibhavam iti vijñāpayituṁ kālindīhṛde tad evākrūrāya
darśayati---tasyotsaṅge ghana-śyāmam \[ha.vaṁ. 2.27.58\] ity-ādi
bahūbhiḥ \| vastuta idam eva śrī-nārāyaṇa-rūpaṁ yady enaṁ darśayituṁ
śakyate, tat tasya vaibhavam iti darśayitvā jale vapur iti kṛṣṇasyevaṁ
hetu-kartṛtvam \|\|46.57\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇasyāṁśaṁ nārāyaṇaṁ
varṇayati \| tasya utsaṅge kuṇḍalī-kṛta-dehārdhaṁ vilokyety ekādaśena
ślokenānvayaḥ \|\|46.47\|\|

**\...**

**\|\| 10.39.47 \|\|**

cāru-prasanna-vadanaṁ cāru-hāsa-nirīkṣaṇam \|

subhrūnnasaṁ cāru-karṇaṁ sukapolāruṇādharam \|\|

**śrīdhara-svāmī (bhāvārtha-dīpikā) :** śobhane bhruvau yasya, unnatā
nāsikā yasya taṁ ca taṁ ca \| śobhanau kapolau yasya, aruṇāv adharau
yasya taṁ ca taṁ ca \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cāru ramyaṁ prasannaṁ
viśadaṁ vadanaṁ mukhaṁ yasya tam \| cāru-hāsena yutaṁ nirīkṣaṇaṁ yasya
tam \| madhyama-pada-lopī samāsaḥ \| cāru-hāsaḥ smitam \| yad vā, cāruṇī
hāsa-nirīkṣite yasyeti \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vastutas tu
śrī-kṛṣṇa-candre gāndineyasya nārāyaṇatvenaiva jñānam, na tu
tad-atiriktatvena, śrī-nārāyaṇo\'pāsya vaibhavam iti jñāpayituṁ
kālindī-hrade sva-vaibhavaṁ darśayati---tasyotsaṅga ity-ādi bahubhiḥ \|
vipratipatty-abhāvān na bahūdyate \|\|47\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** cāru sundaraṁ prasannaṁ
ca vadanaṁ yasya tam \| prasannatām eva darśayati---cāru hāsena
nirīkṣaṇam \| yad vā, cāruṇī hāsa-nirīkṣaṇe yasya tam \| cāru-śabdasya
ca punaḥ punar uktis tat-tad-viśeṣasyānirvācyatvāt \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** cāru-su-śabdayor muhur uktir
yadā yad adṛśyata tadā tasyaivātiśayas tenānvabhūyateti bodhanāya
\|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇasyāṁśaṁ nārāyaṇaṁ
varṇayati \| tasya utsaṅge kuṇḍalī-kṛta-dehārdhaṁ vilokyety ekādaśena
ślokenānvayaḥ \|\|47\|\|

**\...**

**\|\| 10.39.48 \|\|**

pralamba-pīvara-bhujaṁ tuṅgāṁsoraḥ-sthala-śriyam \|

kambu-kaṇṭhaṁ nimna-nābhiṁ valimat-pallavodaram \|\|

**śrīdhara-svāmī (bhāvārtha-dīpikā) :** tuṅgāvaṁsau yasya, uraḥ-sthale
śrīr yasya taṁ ca taṁ ca \| valimat-pallavodaraṁ valayas tiryaṅ
nimna-rekhā yasya santi tad valimat tac ca tat pallava-vad
aśvattha-dala-sadṛśam udaraṁ yasya tam \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pallava ākāṣas tadvad
udaraṁ yasyeti \| pallavo\'strī kiśalaye vistṛtākāśayor api iti
vaijayantī \| anantāṇḍa-koṭi-niveśana-kṣamam udaraṁ yasyeti bhāvaḥ
\|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pra-śabdena bhujānāṁ
suvṛttatvam api sūcitam eva \| śrīr lakṣmīḥ śobhā vā \| kambuvat
trirekhāṅkitaḥ kaṇṭho yasya tam \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrīr atra rekhā-rūpā \|
preyasī tat-sakhī-rūpe tv agre vakṣyate ca \| kambuvat tri-rekha-kaṇṭham
\|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tuṅgāṁsam
uraḥ-sthala-śriyaṁ ceti dvayoḥ karmadhārayeṇaika-padaṁ valayas
tiryaṅgimnā rekhāḥ santi yasya tat balimat tac ca pallavavat
aśvattha-dala-sadṛśam udaraṁ yasya tat \|\|48\|\|

**\...**

**\|\| 10.39.49 \|\|**

bṛhat-kaṭi-taṭa-śroṇi- karabhoru-dvayānvitam \|

cāru-jānu-yugaṁ cāru- jaṅghā-yugala-saṁyutam \|\|

**śrīdhara-svāmī (bhāvārtha-dīpikā) :** kaṭi-taṭaṁ ca śroṇiś ca
karabha-sadṛśam ūru-dvayaṁ ca, bṛhac ca tat
kaṭi-taṭa-śroṇi-karabhoru-dvayaṁ ca tenānvitam \| yad vā, bṛhadbhyāṁ
kaṭi-taṭa-śroṇibhyāṁ karabhoru-dvayena śanvitam \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karabhavan nimnonnatam
aromakaṁ cāru-dvayam \| kaṭi-taṭaṁ kāñcī-padam \| pūrva-samāse
śroṇi-kaṭa-padayoḥ sthite\'pi dvitve sāmānyābhiprāyeṇaikatvam āśritya
kṛta-vigrahatvāt kiñcid asvārasyaṁ matvā dvi-vacanāntābhyāṁ
vigṛhṇāti---yad veti \| kaṭir eva taṭaṁ vistīrṇatvāt \| śroṇir atra
tad-agra-bhāgas tayor bṛhattvaṁ sthaulyam \| maṇibandhād ākaniṣṭhaṁ
karasya karabho bahiḥ ity amaraḥ \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kaṭir eva taṭaṁ
vistīrṇatvāt \| śroṇir jaghanaṁ, tayor bṛhattvaṁ sthaulyaṁ, maṇi-bandhād
ākaniṣṭhaṁ karasya karabho bahiḥ ity amaraḥ \| anvitam iti saṁyutam
ity-ādi ca saundaryātiśayābhiprāyeṇokti-paripāṭī-viśeṣaḥ, na tv atra
samavāyaḥ saṁyogaś ca \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kaṭir eva taṭaṁ vistīrṇatvāt
śroṇir atra tad-agra-bhāgaḥ \| tayor bṛhattvaṁ sthaulyaṁ, maṇi-bandhād
ākaniṣṭhaṁ karasya karabho bahiḥ \| uru-dvayasya tat sādṛśyaṁ
yathāyathaṁ sthūlatvena krama-nimnatvena ca anvita-saṁyutādi-padaṁ tat
saundaryātiśaya-vyañjanāyāpūrvam ity arthaḥ \| tat tad vyañjayati
\|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bṛhadbhayāṁ
kaṭitaṭa-śroṇibhyāṁ karabha-sadṛśorudvaye na ca anvitaṁ kaṭitaṭaṁ
nitambaṁ śroṇiḥ kaṭiḥ śroṇiḥ kakudvatī maṇibandhākādākaniṣṭaṁ karasya
karabho bahir ity amaraḥ \|\|49\|\|

**\...**

**\|\| 10.39.50 \|\|**

tuṅga-gulphāruṇa-nakha- vrāta-dīdhitibhir vṛtam \|

navāṅguly-aṅguṣṭha-dalair vilasat-pāda-paṅkajam \|\|

**śrīdhara-svāmī (bhāvārtha-dīpikā) :** tuṅgāvīṣad unnatau gulphāv
aruṇa-nakha-vṛātāś ca teṣāṁ dīdhitibhiḥ \| tathā navāḥ komalā
aṅgulyo'ṅguṣṭhau ca tāny eva dalāni taiś ca vilasac chobhamānaṁ
pāda-paṅkajaṁ yasya tam \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vrātaḥ samūhaḥ \|
dīdhitibhiḥ kiraṇaiḥ \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he nṛpeti
bhakta-jana-jīvana-ghana-śrī-pādābja-varṇanena praharṣodayāt
tat-smaraṇa-viśeṣād vā \| nava-śabdena saukumāryaṁ tale ca nava-dalavad
āruṇyaṁ dhvanyate \| ato naveti dala-viśeṣaṇaṁ vā \| evaṁ śrī-mukham
ārabhya śrī-pādābjāntaṁ varṇitam, tatrānuktāny api śrīmad-aṅgāni tatra
tatraivāntar-bhūtāni draṣṭavyāni \| tatra ca vadanasya cārutayā
lalāṭa-cibukādīnām api cārutvam \| tathā hāsasya cārutayā dantānāṁ
kundato\'pi cārutvaṁ sūcitam eva \| bhujānāṁ pralambatayā karā api
gṛhītā eva, evam anyad apy ūhyam \| tatra cādhārānantaraṁ bhujānām
uraḥ-sthalānantaraṁ ca kaṇṭhasyety ukta-krameṇa varṇanaṁ,
saundarya-viśeṣeṇādau tasmiṁs tasminn evāṅge tasya
dṛṣṭi-pātābhiprāyeṇeti \| evam agre\'py ūhyam \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nava-śabdena saukumāryam \|
tena ca nava-dalavad āruṇyaṁ lakṣyate \| navāni yāny aṅguly-ādi-rūpāṇi
dalāni, tair iti vaiparītyena rūpakaṁ cātiśayitārtham \| tatra kvacid
vyutkrameṇa varṇanena tad dṛṣṭes tathaiva bhramaṇaṁ bodhayitvā
lobhākulatā bodhyate \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tuṅga-gulpheti gulphasya
tuṅgatā īṣaṁ mātraiva vyākhyeyā atisaukumāryāt navā aṅgulyaḥ aṅguṣṭhau
ca ta eva dalāni taiḥ śobhamāne pāda-paṅkaje yasya taṁ pṛthag bhāvair
iti pārṣadeḥ svāmitvena sanakādyair brahmātvena brahmādyaiḥ
parameśvaratvena marīcyādyaiḥ prajāpatitvena prahlādādyair
iṣṭadaivatatvena tatra vasur uparicaraḥ atra pārṣadāḥ pūrvādy aṣṭasv api
dikṣu sanakādyāḥ paścāt brahmādyā dakṣiṇe bhāge marīcyādyā vāme
prahlādādyāḥ saṁmukhe nāradaḥ saṁmukhārdhe ete ca sarva eva nityāḥ
prāpañcika brahmādyā etad-brahmādi-vibhūtayo jñeyāḥ yad uktaṁ
pādmottara-khaṇḍe

> nityāḥ sarve pare dhāmni ye cānye ca divaukasaḥ \|
>
> te vai prākṛtanā ke'sminn anityāstri-diveśvarāḥ \|\| iti\| \[pa.pu\]

śriyeti śyādayaḥ svarūpa-bhūtāḥ tatra śrīr aiśvaryaṁ puṣṭir balaṁ gīr
jñānaṁ kāntiḥ śrī kīrtir yaśaḥ tuṣṭir vairāgyam iti
ṣaḍ-bhaga-śabda-vācyāḥ śaktyaḥ ilā bhū-śaktiḥ sandhinyākhyā antaraṅgā
yasyā vibhūriḥ pṛthvī ūrjā līlā śaktir antaraṅgā yasyā vibhūtir
bhū-lokasthā tulasī vidyāvidye jīvānāṁ mukhi-saṁsṛti-hetū vahiraṅge
śaktir mahālakṣmīr hlādiny antaraṅgā māyā vidya-vidyayor mūla-bhūtā
bahiraṅga cakārāt tad adhīnā jīva-śakhis taṭasthā etābhinitarāṁ sevitaṁ
\|\|50.57\|\|

**\...**

**\|\| 10.39.51-52 \|\|**

sumahārha-maṇi-vrāta- kirīṭa-kaṭakāṅgadaiḥ \|

kaṭi-sūtra-brahma-sūtra- hāra-nūpura-kuṇḍalaiḥ \|\|

bhrājamānaṁ padma-karaṁ śaṅkha-cakra-gadā-dharam \|

śrīvatsa-vakṣasaṁ bhrājat- kaustubhaṁ vana-mālinam \|\|

**śrīdhara-svāmī (bhāvārtha-dīpikā) :** sumahārhā maṇi-vrātā yeṣu taiḥ
kirīṭādibhiḥ \|\|51.52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sumahārhāḥ amūlyāḥ \|
kaṭi-sūtraṁ kāñcī \| brahma-sūtram upavītam \| adhunā bhūṣaṇādikam
āha---sumahārheti \| sumahārhaṁ parama-śreṣṭhatvaṁ kaṭi-sūtrādīnāṁ
jñeyam \|\|51\|\|

padmaḥ kare yasya tam \| padmasya pṛthag-uktir anāyudhatvāt \|
kara-sambandhenoktir anyatrāṅge\'pi tad-dhāraṇa-sambhavāt \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā bhūṣaṇādikam
āha---sumahārheti dvābhyām \| sumahārha-śabdenāmūlyatvaṁ
parama-divyatvādikam uktam \| brahma-sūtraṁ yajñopavītaṁ,
kaṭi-sūtrādīnām api sumahārha-maṇi-vrātamayatvādikaṁ yathā-yathaṁ
draṣṭavyam \| tādṛśa-kirīṭādibhir bhrājamānaṁ śobhamānam \| yad vā, tais
tair viśiṣṭaṁ svabhāvata eva sūrya-koṭivad virājamānam ity arthaḥ \|
padmaṁ kare dakṣiṇādhas tale yasya tam \| śaṅkhyādīn dharatīti tathā tam
iti teṣām āyudha-mukhyatvena dhāraṇe tātparyāt \| padmasya ca līlārthaṁ
gṛhītatvena dhāraṇe tātparyābhāvān na tathoktam \| evaṁ dakṣinādhaḥ
kara-krameṇa vāma-gatyā catuḥ-kareṣu catur-āyudhāni jñeyāni \| tasmiṁś
caturbhujatvābhivyañjanābhiprāyas tair vyañjita eva \| yad vā, sākṣād
vidyotamānaṁ śrī-bhagavantaṁ taṁ parityajya snānādy-arthaṁ gatasya
tasyānyāśeṣopekṣayā tasminn evaikāntitā-sampattaya iti \|\|51-52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā bhūṣaṇādikam
āha---sumahārheti dvābhyām \| sumahārha-śabdena parama-śreṣṭhatvaṁ
kaṭi-sūtrety-ādīnām api sumahārhatvādikatvaṁ jñeyam \|
tādṛśa-kirīṭādibhir bhrājamānam \| yad vā, tais tair viśiṣṭaṁ
svabhāvatas tu sūrya-koṭivad bhrājamānaṁ padmasya pṛthag ukti
anāyudhatvāt \| kara-sambandhenoktir anyatrāpy aṅge
tad-dhāraṇa-sambhavāt \|\|51-52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.53 \|\|**

sunanda-nanda-pramukhaiḥ pārṣadaiḥ sanakādibhiḥ \|

sureśair brahma-rudrādyair navabhiś ca dvijottamaiḥ \|\|

**śrīdhara-svāmī (bhāvārtha-dīpikā) :** pṛthak pṛthak bhāvo'bhiprāyo
yeṣāṁ taiḥ \| tatra pārṣadaiḥ svāmīti stūyamānam \| sanakādibhir
brahmeti \| brahmādyair maheśvara iti \| marīcy-ādibhir dvijottamaiḥ
paraḥ prajāpatir iti \| vasur upari-caraḥ \| prahrāda-nārada-vasavaḥ
pramukhā mukhyā yeṣāṁ taiḥ \| paraṁ daivatam iti ca \| śreṣṭhair
vacobhiḥ \| pṛthag bhāvair vacobhir iti vā \|\|53.54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pārṣadair anucaraiḥ
navabhir nava-saṅkhyākaiḥ \| tatra pārṣadaiḥ sunandādyaiḥ \|
sambhavatvād vacasām api viśeṣaṇam \| ata āha-vacobhir iti, veti \|
parivārān āha---sunandeti \| tatra pārṣadāḥ sevakatvāt sarvāntaraṅgāḥ \|
sanakādyā bhaktatve'pi sevāṁśarāhityena tato bahiraṅgāḥ \| kiṣkāmatvena
bhagavat svarūpānubhavitvena cānye'bhyo'ntaraṅgāḥ \| brahmādyeṣu
brahma-rudrayor vastutas tu tad-guṇatve'pi jagad
adhikārāṁśābhimānābhāsadbhāvena tato bahiraṅgatā-darśakatvam \| anye tu
bahiraṅgā eva \| marīcir atry aṅgirasau pulastyaḥ pulahaḥ kratuḥ \|
bhṛgur vasiṣṭho dakṣaś ca iti nava-prajāpatayo brahmādy apekṣayā
nyūna-jñānāditvena bahiraṅgā eva \| prahlādādayas tu
tat-tanmahā-guṇatve'pi sarva-tat-tat-parivāra-sahitasya tasya
dainopāsikābhimānitayā bahir eva prāyas stiṣṭhantīti sarva-bahir gaṇitāḥ
\| eṣāṁ diṅniyamaścāgamānusārāt \| yathā pārṣadāḥ pūrvādy aṣṭasv api
dikṣu, sanakādyāḥ paścāt, brahmādyāḥ ūrdhvādi-yathāsvadikṣu, devasya
dakṣiṇe bhāge vā \| marīcyādyā vāme, prāhlādādayaḥ sammukhe, nāradas tu
sammukho'rdhva iti \| ete ca nityāvaraṇa-rūpatvāt prāpañcikānām apīśā
jñeyāḥ \| yathoktaṁ pādmottara-khaṇḍe

> nityāḥ sarve paraṁ dhāmni ye cānye ca divaukasaḥ \|
>
> te vai prākṛtanāke'sminn anityāstridaśeśvarāḥ \|\|

teha nākaṁ mahimānaḥ sacante iti śrutir iti \| tatra śreṣṭhair ity
amalātmabhir ity asyārthaḥ \| avidyamānaṁ malaṁ doṣo yatreti \| pṛthag
bhāvair iti vaco-viśeṣaṇam eva kṛtaṁ tathāpi vaktṛṣv eva tātparyam \|
amalātmabhir iti parivārasya viśeṣaṇam \| tena ca sarveṣām abhiprāyāṇāṁ
yuktatamatvaṁ vyaktam \|\|53.54\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā parivārān
āha---sunandeti tribhiḥ \| tatra pārṣadāḥ purataḥ sanakādayo munayaḥ,
paścāt brahmādayo deva-śreṣṭhāḥ, dakṣiṇe marīcir atry aṅgirasau pulastaḥ
pulahaḥ kratuḥ \| bhṛgur vaśiṣṭho dakṣaś ca iti nava prajāpatayaḥ, vāme
nāradaḥ, upariṣṭāt prahlād-basvādayaḥ, śrī-pādābja-dvayānti ity evam
āvaraṇa-rūpā jñeyāḥ, prathamena pramukha-śabdena śrī-garuḍādayaḥ,
dvitīyena ca śrī-dhruvāmbarīṣādayaḥ, anye ca vyaktārthā eva \| vacasāṁ
bahutvaṁ bahula-vaktṛtayā \| kiṁ vā, bahutvādy apekṣayā[^47], amalo
viśuddha ātmā cittaṁ yeṣāṁ tair iti sarveṣām eva teṣām abhiprāyasya
yuktatvam uktam \| yad vā, na tiṣṭhati malo bhakti-pratyūha-rūpo yasmāt
saḥ, amalaḥ śrī-kṛṣṇas tasminnevātmā yeṣām iti tat tac chabdena
kṛṣṇasyaivābhidheyatvāt sarvaṁ saṅgatam eveti bhāvaḥ \| anyat tair
vyākhyātam \|

tatra pṛthag-bhāvair iti viśeṣaṇaṁ vacobhir ity asya
vaiyarthyaparihārārtham iti \| athavā kṛṣṇeti nārāyaṇetyādi-kīrtanaiḥ
sarvair eva stūyate, kevalaṁ tatra tatrābhiprāya eva pṛthag ity arthaḥ
\| tatra kṛṣṇaḥ saccidānanda-ghana-mūrtir bhagavān rāma-ramaṇa iti
pārṣadānām , parabrahmeti sanakādīnām, jagac cittākarṣaka-māhātmyaḥ
parameśvara iti brahmādīnām, yajñādi-puṇya-kṛṣyutpādako dharma-mūrtir
iti dvirottamānām , śyāma-sundara iti śrī-prahlādasya, yādavendra iti
śrī-nāradasya, gokulotsava iti vasoḥ, evam anyad apy ūhyam \| itthaṁ ca
sāmagryato vacasām utkarṣa[^48]m uktvā pada-varṇādibhir apy āha-amala
ātmā svarūpaṁ yeṣāṁ tair iti \|\|53.55\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** parivārān āha---sunandeti
tribhiḥ \| tatra pārṣadāḥ sevakatvāt sarvāntaraṅgāḥ sanakādyā
bhaktatve'pi sevāṁśa-rāhityena tato bahiraṅgā niṣkāmatvena
bhagavat-svarūpānubhavitvena cānyebhyo'ntaraṅgāḥ brahmādyeṣu
brahma-rudrayor vastutas tu tad-guṇatve'pi
jagad-adhikārāṁśābhimānābhāsa-sad-bhāvena tato bahiraṅgatā-darśakatvam
\| anye tu bahiraṅgā eva marīcir atry-aṅgirasau pulastyaḥ pulahaḥ kratur
bhṛgur vaśiṣṭo dakṣaś ceti nava prajāpatayo brahmādy-apekṣayā
nyūna-jñānāditvena bahiraṅgā eva \| prahlādādayas
tat-tan-mahā-guṇatve'pi sarva-tat-tat-parivāra-sahitasya tasya
dainyenopāsakābhimānitayā bahir eva prāyas tiṣṭhantīti
sarva-bahir-gaṇitāḥ \| eṣāṁ diṅ-niyamaś cāgamānusārāt, yathā pārṣadāḥ
pūrvādy-aṣṭasv api dikṣu sanakādyāḥ, paścāt brahmādyāḥ
ūrdhvādi-yathā-svaṁ daśa-dikṣu devasya dakṣiṇa-bhāge vā marīcy-ādyā vāme
prahlādādayaḥ sammukhe nāradas tu sammukhordhva iti \| ete ca
nityāvaraṇa-rūpatvāt prāpañcikānām īśa-rūpā jñeyāḥ \| yathoktaṁ
pādmottara-khaṇḍe---

> nityāḥ sarve pare dhāmni ye cānye ca divaukasaḥ \|\|65\|\|
>
> te vai prākṛta-loke'sminn anityās tridaśeśvarāḥ \|
>
> te ha nākaṁ mahimānaḥ sacanta iti vai śrutiḥ \|\|66\|\| \[pa.pu.
> 6.228.65-66\] iti \|

anyat taiḥ \| tatra śreṣṭhair ity amalātmabhir ity
asyārthaḥ---avidyamānaṁ malaṁ doṣo yatreti \| pakṣe pṛthag bhāvair iti
vaco-viśeṣaṇam eva kṛtaṁ, tathāpi vaktṛṣv eva tātparyam \|
athāmalātmabhir iti parivārasya viśeṣaṇaṁ tena ca sarveṣām
evābhiprāyāṇāṁ yuktatamatvaṁ vyaktam \|\|53-54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.54 \|\|**

prahrāda-nārada-vasu- pramukhair bhāgavatottamaiḥ \|

stūyamānaṁ pṛthag-bhāvair vacobhir amalātmabhiḥ \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā), jīva-gosvāmī (laghu-vaiṣṇava-toṣaṇī) :** *na
vyākhyātam*.

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.39.55 \|\|**

śriyā puṣṭyā girā kāntyā kīrtyā tuṣṭyelayorjayā \|

vidyayāvidyayā śaktyā māyayā ca niṣevitam \|\|

**śrīdhara-svāmī (bhāvārtha-dīpikā) :** vidyāvidye jīvānāṁ
mukti-saṁsṛti-hetū \| māyā tayoḥ kāraṇam \| śaktir hrādinī saṁvij-jñānam
\| ābhiranyābhiś ca niṣevitam \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayor vidyāvidyayoḥ \|
ābhiḥ śruyādibhiḥ \| ayābhir
vimalotkarṣiṇī-jñāna-kriyā-yogāprahvīsatyānugraheśānābhiś ca \|
āvaraṇa\--rūpeṇa vartamānāḥ śaktīr āha---śriyeti \| tatra śrīr aiśvaryam
\| puṣṭir balam \| gīr jñānam \| kāntiḥ śrīḥ \| kīrtir yaśaḥ \| tuṣṭir
vairāgyam iti ṣaṭ bhāga-śabda-vācyāḥ śaktayaḥ \| ilā bhū-śaktiḥ
sandhinyākhyā antaraṅgā, yasyā vibhūtiḥ pṛthvī \| ūrjā līlā-śaktir
antaraṅgā, yasyā vibhūtis tu lokasthā tulasī \| vidyā-vidye jīvānāṁ
mṛkti-saṁsṛti-hetū bahiraṅge, śaktir mahā-lakṣmīhrādinyantaraṅgā \| māyā
vidyāvidyayor mūlabhūtā bahiraṅgā, cakārāt tad adhīnā jīva-śaktis
taṭasthā, etābhir nitarāṁ sevitam \|\|55\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āvaraṇa\--rūpeṇa
vartamānāḥ śaktīr āha---śriyeti, lakṣmīruraḥsthale pūrvam uktaiva, iyaṁ
sarva-sampadadhiṣṭhātrī vibhūtimayī śrīḥ, evaṁ puṣṭyādayo'pi tat-tad
adhiṣṭhātryo jñeyāḥ, tatra puṣṭiḥ śārīrī, tuṣṭir mānasī, gīḥ
sāmānya-vāk, ilāstutyādi-viśeṣātmikā, urjā indriya-śaktiḥ---etāḥ
paricārikā dvādaśa, pūrvādi-caturdikṣu krameṇa triśo vartamānā jñeyāḥ \|
ato nitarāṁ tāmbulārpaṇa-cāmarāndolanādinā sevitaṁ sevyamānam \|\|55\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āvaraṇa\--rūpeṇa ca
vartamānāḥ śaktīr āha---śriyeti \| tair vyākhyātam \| tatra hlādinī
svarūpānandānubhāvinī saṁvit cid-rūpā svarūpa-bhūta-mahā-śaktiḥ, saiva
hi śakti-śabdasya prathama-pravṛtti-hetur māyātiriktā ca tayā
mahā-lakṣmyākhyayā tad-antaraṅgyā niṣevitaṁ tayā tat-sparśāt \| tad
uktaṁ---hlādinyā saṁvid-āśliṣṭaḥ saccidānanda īśvaraḥ iti saṁvid ity
asyānte jñānam ity adhikā ṭīkā kenacid buddhvaiva kalpiteti lakṣyate
māyayā ca bahiraṅayā niṣevitaṁ ca-śabdena gauṇatā-vyaktes tayā
tad-asparśāt, tad uktaṁ śrī-viṣṇu-purāṇe---

> hlādinī sandhinī saṁvit tvayy ekā sarva-saṁśraye \|
>
> hlāda-tāpa-karī miśrā tvayi no guṇa-varjite \|\| \[vi.pu. 1.12.68\]
> iti \|

tathā dvitīye ca---

> vilajjamānayā yasya sthātum īkṣā-pathe'muyā \|
>
> vimohitā vikatthante mamāham iti durdhiyaḥ \|\| \[bhā.pu. 2.5.13\]
> ity-ādi \|

anayor eva mūrti-bhedāḥ śrayādayaḥ prāpañcikāprāpañcika-bhedena
dvividhatvāt tāsāṁ jātyā tv ekatvaṁ vivakṣitam tatra śrīḥ sampadaḥ
sampādayitrī puṣṭiḥ śarīrasya gīr vācaḥ kāntiḥ śobhāyāḥ kīrtir yaśasaḥ
tuṣṭir antaḥkaraṇasya ilā bhuvaḥ ūrjā līlāyāḥ vidyā yathārtha-jñānasya
avidyā tad-ajñānasya tac ca kvacit tat-rpremṇāpi bhavatīti hlādinī
vṛttir api \| etad upalakṣaṇatvenānyā api jñeyāḥ \| tad uktaṁ
pādmottara-khaṇḍe eva---

> evaṁ paraṁ padaṁ nityair muktair bhoga-parāyaṇaiḥ \|
>
> divyābhir mahiṣībhiś ca rājate vibhur īśvaraḥ \|\| \[pa.pu.
> 6.228.65-66\] iti \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.56 \|\|**

vilokya subhṛśaṁ prīto bhaktyā paramayā yutaḥ \|

hṛṣyat-tanūruho bhāva- pariklinnātma-locanaḥ \|\|

**śrīdhara-svāmī (bhāvārtha-dīpikā) :** vilokya subhṛśaṁ prīto'smat
kṛṣṇo'sāv evaṁ-bhūtaḥ parameśvara iti jñātveti \|\|56.57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hṛṣyanti prādurbhūtāni
tanūruhāṇi romāṇi yasya sa tathā \| bhāvena parapremṇā pariklinne
ānandāśrujala-snāte locane yasya saḥ \| pariklinnaṁ dravībhūta ātmā
cittaṁ locane ca yasyeti vā \|\|56\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suṣṭhu bhṛśam atyarthaṁ
ca vā \| prītaḥ svāminaḥ paramaiśvarya-darśanena bhaktānāṁ
harṣa-viśeṣodayāt \| yad vā, svasmin naiśvarya-prakaṭanena
yadu-kula-rakṣārtham apy aśvarya-prakaṭanāt[^49], bhaktyā gāḍhādareṇa
viśeṣeṇa bhāvena vā \| parama-bhakti-yuta-lakṣaṇam āha---hṛṣyad
ity-ādinā \| bhāvena premṇā paritaḥ kl̥inna ārdratāṁ gata ātmā mana, ata
eva locane ca yasya tam \| yady api tat-prayogaḥ
pariklinnatātirekāvicchedādi-bodhanārtham, ata eva pariśabdaḥ, tathāpi
sattvaṁ dhairyam ālambyāstauṣīt, yataḥ sātvato bhakto yādava iti vā,
tena ca bhakta-śreṣṭhatā sucyate \|\|56\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vilokyeti \| tair vyākhyātam
\| tatrādhyāhāreṇa vyācaṣṭe---asmat-kṛṣṇo'sāv ity-ādi \| yathoktaṁ
vaiṣṇave---bala-kṛṣṇau tadākrūraḥ pratyabhijñāya vismitaḥ \[vi.pu.
5.18.43\] iti tasyānubhava etāvān eva vicāras tv adhiko bhaviṣyati
adbhutānīha yāvantīty-ādi dvābhyām \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.39.57 \|\|**

girā gadgadayāstauṣīt sattvam ālambya sātvataḥ \|

praṇamya mūrdhnāvahitaḥ kṛtāñjali-puṭaḥ śanaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sātvato'krūraḥ \| sattvaṁ
dhairya vyavasāyam iti yāvat, ātmabhāvaṁ vā \|

> sattvaṁ guṇe piśācāsau bale dravya-svabhāvayoḥ \|
>
> ātmatve vyavasāyāsu citteṣv astrī tu jantuṣu \|\| iti medinī \|

sattvaṁ dhairyam \| ruddha-kaṇṭhatvena śanair eva aho akrūra-bhāgyam iti
vimṛśaṁs taṁ nṛpaṁ praty āha munīndraḥ---he bhārateti \|
bharata-vaṁśyair bhavadbhir api bahuśo'sāvanubhūta eveti bhāvaḥ
\|\|57\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sattvābalambana-lakṣaṇam
āha---praṇamyety ādinā \| anyathā prema-vivaśas tena stuteḥ praṇāmādeś
cāsambhavāt, avahitas tad ekāgracittaḥ san, śanair iti
sattvālambana-svabhāvāt \| yad vā, premodrekeṇa
vāṣparudhyamānakaṇṭhatvāt \|\|57\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sattvaṁ dhairyaṁ
ruddha-kaṇṭhatvena śanair eva \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti ṣārārtha-darśinyāṁ harṣiṇyāṁ bhakta-cetasām \|

ekonacatvāriṁśo'yaṁ daśame'jani saṅgataḥ saṅgataḥ satām \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe

pūrvārdhe'krūra-pratiyāte ekonacatvāriṁśo'dhyāyaḥ \|

**(10.40)**

## atha catvāriṁśo'dhyāyaḥ

### akrūra-kṛtā bhagavat-stutiḥ \|

\|\| 10.40.1 \|\|

**śrī-akrūra uvāca---**

**nato'smy ahaṁ tvākhila-hetu-hetuṁ**

**nārāyaṇaṁ puruṣam ādyam avyayam \|**

**yan-nābhi-jātād aravinda-koṣād**

**brahmāvirāsīd yata eṣa lokaḥ \|\|**

**śrīdhara-svāmī (bhāvārtha-dīpikā) :**

catvāriṁśe tato'krūraḥ kṛṣṇaṁ matveśvareśvaram \|

praṇamya bhaktyā tuṣṭāva sa-guṇāguṇa-bhedataḥ \|\|

śrī-kṛṣṇaṁ praṇamati---nato'smīti \| he kṛṣṇa ! **tvā** tvāṁ
**nato'smi** \| tvam asmat-pitṛvyaḥ kuto māṁ bālaṁ nato'si ?
tatrāha---**ādyaṁ** **puruṣam avyayaṁ** ca \| anādi-nidhanam ity arthaḥ
\| kuta etat ? **akhila-hetūnāṁ hetum** \| sa tu nārāyaṇo nāham iti cet,
tatrāha---**nārāyaṇaṁ tvām** \| kiṁ nārāyaṇa iti māṁ stauṣi ? kādyaṁ
stutiḥ satyam evety āha---yan nābhi-jātād iti \| **yato** brahmaṇaḥ
\|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *īśvareśvaraṁ* sarveśvaram
\| *sa-guṇāguṇa-bhedābhyām* iti tṛtīyārthe tasiḥ \|\*\| tatrākṣepe \|
*ity artha* iti---ubhaya-pada-saṅgṛhīto'yam artha ity āśayaḥ \| atra
hetum ākṣipati---kuta iti \| etad anādi-nidhanatvam \|
so'khila-hetu-hetuḥ ity ukteḥ \| *iti cet* ity ukte \| tatrākṣepe
uttaram āha---māṁ kiṁ stauṣīti, nārāyaṇas tvam \| *atra* man-nārāyaṇatve
\| *satyaṁ* yathārtham eva \| yasya nārāyaṇasya nābhi-jātāt \|

kecit tu nāra-padena narādy akhila-vastv-avakāśa-pradatvenāyanatvān
nārāyaṇa ākāśa eva kiṁ na syāt ? tad vāraṇāya---puruṣam iti \| puruṣāṇām
api pitṛ-pitāmahādivad bīja-paramparā syāt, tad-vāraṇāya ādim iti
vadanti, tad atrācāruvad bhātīti \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
śeṣāsana-śrīnārāyaṇa\--rūpeṇa darśanādādau tad rūpa-varṇanenaiva stuvan
praṇam iti---nato'smīti \| puruṣaṁ parameśvaram, aravindasya kośād iti
laukika-padmavat prāk mukula\--rūpeṇa janmata āvir āsīd iti
śrī-brahmaṇaḥ śrī-bhagavad-guṇāvatāratayā nity atvābhiprāyeṇa \|
avatārāṇāṁ nity atvaṁ śrī-bhāgavatāmṛtottara-khaṇḍe vivṛtam eva \| yad
vā, jāto brahmaṇaḥ samaṣṭi-jīva-rūpatvād eṣa vividha-vaicitrīmayaḥ sarvo
loka-prapañcaḥ \| anyat tair vyākhyātam \|

tatra he śrī-kṛṣṇeti śrī-kṛṣṇatayaiva tasya pratyabhijñānāt \| ata eva
nanu, tvam asmat-pitṛvya ity-ādi vyākhyātam, anyathā sākṣāc
caturbhujatvādinā parameśvaratayā darśane tādṛśa-vyākhyānupapattiḥ ?
satyam evety aheti \| **yan-nābhi-jātād** ity-ādi-svarūpa-mātra-kathanāt
stutir na syād evety abhiprāyeṇa \| vastutaś ca sarvotkarṣamayasya
svarūpa-mātra-kathana-mātre'py anyato mahā-viśeṣeṇa
paramotkarṣa-sampattyā paramā stutiḥ paryavasyaty eva \| yad vā, tām
eveti lekhye lekhaka-bhramāt satyam eveti \| athavā, akhilasya jagato
hetunām utpādakānāṁ hetum, ata eva nārasya jīva-samūhasya ayanam
āśrayam, ata eva sarveṣām ādau vartamānatvāc chreṣṭhatvād vā, ādyaṁ
puruṣam īśvaraṁ hetutve'pi mṛdādīnāṁ ghaṭādy upatty eva prāptam, vyayaṁ
nirasyati---avyayam iti \| akhila-hetu-hetutvādikam eva[^50]
darśayati---yad iti \| eṣa caturdaśa-bhuvanātmako lokaś
carācara-jīva-jātaṁ vā,
akhila-jagat-sraṣṭṛ-brahma-yoni-kamala-nābhatvenākhila-hetutvādikam,
tathā tāvatāpi padma-janmanā sarovarasyevākiñcid vyayatvaṁ svataḥ
siddham eveti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** taṁ tāvat puruṣatvena
stauti---nato'smīti \| tair vyākhyātam \| tatra sākṣāc
caturbhujatvādinābhir bhāve'pi tvam asmat-pitṛvya ity-ādikaṁ vinodena
vadedasāv ity abhiprāyeṇādyamity-ādikamāheti bhāvaḥ kim ity-ādiḥ praśnaḥ
nārāyaṇatvam āropya kila māṁ protsāhayasīty arthaḥ ketyādikam uttaram
atra na kāpi stutiḥ kintu satyam evedam ity arthaḥ \| atra tan
nābhītyāder hetutvaṁ ca tarjanī-dvayena sākṣād aravindakopadarśanād iti
jñeyam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

catvāriṁśe sveṣṭa-devaṁ tuṣṭāva vividhā bruvan \|

upāsanā upāsyāṁś ca gāndhinī-nandano naman \|\|

**akhilānāṁ hetur** brahmā, tasyāpi **hetuṁ** **puruṣam** iti
puruṣākāratvam eva sarva-hetu-hetutvaṁ **ādyam avyayam** ity
anādi-nidhanatvam \| sarva-hetu-hetutvaṁ vivṛṇoti---yan-nābhīti
\|\|1\|\|

**\...**

\|\| 10.40.2 \|\|

**bhūs toyam agniḥ pavanaṁ kham ādir**

**mahān ajādir mana indriyāṇi \|**

**sarvendriyārthā vibudhāś ca sarve**

**ye hetavas te jagato'ṅga-bhūtāḥ \|\|**

**śrīdhara-svāmī (bhāvārtha-dīpikā) :** akhila-hetu-hetutvaṁ
prapañcayati---bhūr iti \| khasyādir ahaṅkāraḥ \| ajā māyā \| tasyā ādiḥ
puruṣaḥ \| ete ye jagato hetavaḥ, te sarve tavāṅga-bhūtāḥ \| aṅgāc
chrī-mūrter bhūtāḥ upasarjana-bhūtā vā \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarva-kāraṇatvaṁ
viśadayati anantasya vidhir vā pratiṣedhe vā iti nyāyena khasyādir ity
uktam \| evam ajādir ihāpi \| indriyārthāḥ śabdādayaḥ \| vibudhā
indriyādhiṣṭhātāraḥ \| śrīmūrter nārāyaṇāt \|

> nābhyā āsīd antarikṣaṁ śīrṣṇo dyauḥ samavartata \|
>
> padbhyāṁ bhūmir diśaḥ śrotrāt tathā lokān akalpayan \|\|
>
> śrotrād vāyuś ca prāṇāś ca mukhād agnir ajāyata \|

ity-ādi śruteḥ \| yadyeta eva jagad dhetavas tarhi kiṁ mayeti ced
āha---upasarjana-bhūtā na hy āṅginaṁ pradhānaṁ vinā guṇī bhūtair aṅgaiḥ
kiñcit kartuṁ śakyata iti \| śrīmūrter jātā vācāṁ bahner mukhaṁ kṣetram
ity ādy ukteḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhv-ādīni mahā-bhūtāni
pañca, ādi-śabdasya sāpekṣatvān
nirantara-vartamāna-khasyaivāditayāhaṅkāraḥ, evam agre'pi \| ajeti
pṛthak padam, tataś cāhaṅkārādi-puruṣāntāś catvāraḥ, manasy eva
buddhi-cittayor antarbhāvaḥ, indriyāṇi daśa, indriyārthā viṣayāḥ pañca,
evam eva pañca-viṁśatiḥ, vibudhāḥ śrotrādy adhiṣṭhātāro digvātādyā daśa,
mana-ādyantaḥkaraṇa-catuṣṭayasya candra-brahma-rudra-kṣetrajñāś catvāra
iti caturdaśa \| ye cānye jagato hetavaḥ kāla-karma-svabhāvādayas
tat-tad adhiṣṭhātāras te sarve \| anyat tair vyākhyātam eva \|

pakṣāntare ca---nanvādi-kāraṇāny anyāni bahūni santi ? satyam, tāny api
tvatta evotpannānīty āha---bhūr iti \| aṅgaṁ brahma
tat-tejo-rupa-vibhūtitvāt tasmād udbhūtāḥ \| yad vā, aṅga he bhagavan !
te tvatta evam-bhūtāḥ prāg-utpannāḥ \| anyat samānam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhūr iti tair vyākhyātaṁ
tatrādi-śabdasya sāpekṣatvān nirantaravartamānasya
svasyaivāditayāhaṅkāro labhyata ity abhiprety āha \| khasyeti khavad
ajety api pṛthak padaṁ puruṣo jīvaḥ tasya māyāta āditvaṁ tad astīti tad
aṁśatvena śrī-mūrtīr ati tasyā eva parama-tattva-rūpatvaṁ sādhitaṁ janma
cācintya-śaktyā kāraṇasya vikāritvarāhityenaiva tad bhrama-hānārtham eva
cottaraḥ pakṣaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, pṛthivyādayaḥ
padārthāstava puruṣākārasyāsya cid-ānanda-mayasyaiva aṅgānāṁ vibhūtaya
ity āha---bhūr iti \| ādir ahaṅkāraḥ \| ajādiḥ
pradhāna-jīva-kāla-karmādi-vastu-mātram \| ete ye jagato hetavas te
sarve tava aṅga-bhūtāḥ \| aṅgāt śrī-mūrter bhūtā jātāḥ, yad uktaṁ vācāṁ
vahner mukhaṁ kṣetram \[bhā.pu 2.6.1\] ity-ādi \|\|2\|\|

**\...**

**\|\| 10.40.3 \|\|**

**naite svarūpaṁ vidur ātmanas te**

**hy ajādayo'nātmatayā gṛhītāḥ \|**

**ajo'nubaddhaḥ sa guṇair ajāyā**

**guṇāt paraṁ veda na te svarūpam \|\|**

**śrīdhara-svāmī (bhāvārtha-dīpikā) :** nanv ati-stutiḥ kathaṁ kriyate,
aham evānyata utpannas tat para-tantraś cety āśaṅkya, tavaiṣā māyā,
tvat-pāramārthyaṁ tu na ko'pi vedety āha---naita iti \| ete aja ādir
yeṣāṁ te ātmanas te svarūpaṁ na viduḥ \| anātmatayā jaḍatvena kāraṇena
\| jaḍatve hetuḥ, gṛhītāḥ pratyakṣādibhir dṛṣṭāḥ \| na hy ajādo
dṛg-gocara iti bhāvaḥ \| nanu jaḍā māṁ mā jānantu jīvas tu jñāsyatīty
ata āha---aja iti \| so'jo brahmā'py ajāyā guṇair anubaddha āvṛto
guṇātītaṁ te tava svarūpaṁ na veda, anyaḥ kuto jñāsyatīti \| yadvā
prakṛty-ādaya ātmanaḥ svarūpaṁ tava svarūpaṁ ca na viduḥ, jaḍatvād eva
\| jīvas tu tānātmānaṁ ca vetti na punas tvat-svarūpam iti \| yathoktaṁ
haṁsa-guhye---

> deho'savo'kṣā manavo bhūta-mātrā
>
> nātmānam anyaṁ ca viduḥ paraṁ yat \|
>
> sarvaṁ pumān veda guṇāṁś ca taj-jño
>
> na veda sarva-jñam anantam īḍe \|\| \[6.4.25\] iti \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
tat-paratantro'nyādhīnaḥ \| iti bhāva iti---cetanasyendriyāviṣayatvāt \|
na hi jñātāraṁ veda iti śruteḥ \|

nanu, vedāham etaṁ puruṣaṁ mahāntam iti śruter brahmaṇas tu jñānamastīti
pratīyate'to'rthātaram āha---yad veti \| yathoktam iti ṣaṣṭhe skandhe
haṁsa-guhye etan nāmakastotre dakṣeṇoktam \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ajā mayā tad-ādayaḥ,
jīvasya pṛthag-vakṣyamāṇatvāt \| ata eva tair vyākhyātam---ajā ādir
yeṣām iti \| sa cid-rūpo'pi jīvaḥ \| yad vā, caturmukho'pi anu
nirantaraṁ baddhaḥ, pakṣāntare nanu, śrīnārāyaṇa-rūpam eva varṇayan
stauṣi, na ca kathaṁ sākṣād dṛṣṭaṁ śrī-gokulotsavaṁ dvibhujaṁ mama
nija-rūpam ity apekṣāyām etat tava gokulotsava-rūpaṁ sarvotkṛṣṭam iti
guṇātītatāṁ gatāḥ parama-bhāgavatā eva jñātuṁ śaknuvanti, na tv anya ity
āha---neti \| ātmanaḥ svayaṁ sākṣādbhutasyāpi te ete prākṛtā ajādayo
jīvādayo na jānanti, kintu kevalaṁ gokula-vāsina eva jānantīty arthaḥ \|
nanv evaṁ kasyāpy anyasya tatrāśā nāma na tiṣṭhet, satyam tādṛśa-bhaktyā
anyo'pi kaścit kadācij jānīyād iti vadan śrī-brahmaṇas taj-jñānām
has---aja iti \| sa śrī-vṛndāvanaṁ gato'jo brahmā māyā-guṇair
anuvanddho'pi nate namane tvat-praṇatau satyyāṁ ta ity anuvartata eva,
tava svarūpaṁ nijaṁ rūpaṁ veda, naumīḍya \[bhā.pu 10.14.1\]
ity-ādi-śruteḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** guṇāt paraṁ tad anāsaktam
anyat taiḥ tatra tānātmānaṁ cety arthāt \| yad vā, nanv etāvantaṁ kālaṁ
katham evaṁ na jñātavān asi tatrāha \| na te iti \| tasmād adhunā
kṛpayāvirbhāvād eva jñāyasa iti bhāvaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ete tvatto jātā eva
kevalaṁ, na tu tvāṁ jānantīty āha---naite iti \| ete ajā ādir yeṣāṁ te
ātmanaḥ paramātmanas te svarūpaṁ na viduḥ \| kutaḥ? jaḍatvena jaḍyena
gṛhītāḥ grastā ity arthaḥ \| nanu jaḍā māṁ na jānantu, cetano jīvas tu
jñāsyatyata āha---ajo brahmāpi bhavan jīvo na veda \| kutaḥ? ajāya
guṇair anubaddhaṁ āvṛtaḥ guṇātītaṁ te svarūpaṁ na veda \|\|3\|\|

**\...**

**\|\| 10.40.4 \|\|**

**tvāṁ yogino yajanty addhā mahā-puruṣam īśvaram \|**

**sādhyātmaṁ sādhibhūtaṁ ca sādhidaivaṁ ca sādhavaḥ \|\|**

**śrīdhara-svāmī (bhāvārtha-dīpikā) :** nanu yadi ke'pi na jānanti
kathaṁ tarhi saṁsāra-nivṛttir jīvānām ? ity āśaṅkya sākṣād agocaratve'pi
yena kenāpi mārgeṇa bhajatāṁ tvaṁ gamyo'sīty āha---tvāṁ yogina iti \|
hairaṇya-garbhādayo'dhyātmādhibhūtādhidaiva-sākṣiṇaṁ mahā-puruṣaṁ tad
antaryāmi-svarūpam īśvaraṁ niyantāraṁ ca yajanti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvājñatvam ākṣipya
samādadhate---nanv iti \| hairaṇya-garbhā hiraṇya-garbhopāsakā
yogipada-grāhyāḥ \| sādhavo yathocitānuṣṭhāna-niṣṭhāḥ \| kecid
atrādhyātmādi-padam anyathā vyākhyānti \| tathāhi---ātmāno jīvāstaiḥ
sahādhikatvena vartamānaṁ sādhyātmam \| bhūtair ākāśādibhiḥ saha tad
vilakṣaṇatvena vartamānaṁ sādhibhūtam \| devair brahmādibhiḥ \|
viśiṣṭa-guṇatvena vartamānaṁ sādhidaivaṁ tat-tad upāsanārtha tat-tad
adhiṣṭhāneṣu tat-tad-guṇa-pravartakatvena tat-tad uttamatvena vartamānaṁ
yajantīty arthaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** addhā sākṣād iti
mahā-puruṣādi-rūpeṇopāsanāt, ata eva sādhavaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, ko'pi ya jānāti cet
kathaṁ yogādi-phalaṁ siddhyati yataḥ phalam ata upapatteḥ iti nyāyena
bandhako bhava-pāśenety ādi prāmāṇyena ca ta eva sarvaṁ phalaṁ syāt kim
uta muktiḥ tatra śubha-phala-prāptiś ca tasya prasādena
prasādaścopāsanayaiva upāsanā ca jñānenaiveti uccyate antaryāmiṇi
tasminn eva sarvopāsanā-vākya-tātparya-paryavasānāt
sarvatraivopāsyatvabhāvas tasya syād iti taj jñāna-purvikāyām iva tad
ajñāna-pūrvikāyām apy upāsanāyāṁ tasmād eva tat siddhyati mithyaiva tu
bhāvo yajamāna-devatāntarayor ity abhipretya sādhāraṇyena tathā
vijñāpayati \| yad vā, yathaivaṁ kāraṇa-vākyānāṁ tvayy eva tātparyaṁ
tathopāsanā-vākyānām apīty āha\| tvam iti addhā sākṣād iti
mahā-puruṣa-rūpeṇopāsanāt ata eva sādhavaḥ anyebhyaḥ śreṣṭhāḥ anyat taiḥ
tatra sākṣād agocaratve'pi bhajanasya sākṣād viṣayatvābhāve'pīty arthaḥ
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā kāraṇa-vākyānāṁ tvayyeva
tātparyaṁ tathopāsanā-vākyānām apītyāha---tvām iti \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, yadyapi tvāṁ ko
'pi na veda, tathāpi sarvaphalapradāstvattaeva phalaprāptimanto 'pi
nānopāsyānupāsīnā api lokā vastutastvāmevopāsate iti bruvan
sāṅkhyamārgayogamārgañca prathamam āha---tvāṁ yogina iti \|
adhyātmādhibhūtādhidaiva-sākṣiṇaṁ mahāpuruṣamantaryāmi svarūpamīśvarañca
yajanti \|\|4\|\|

**\...**

\|\| 10.40.5 \|\|

**trayyā ca vidyayā kecit tvāṁ vai vaitānikā dvijāḥ \|**

**yajante vitatair yajñair nānā-rūpāmarākhyayā \|\|**

**śrīdhara-svāmī (bhāvārtha-dīpikā) :** tad evaṁ
sāṅkhya-yogāvekī-kṛtyoktau, trayī-mārgaṁ karma-jñāna-bhedena
darśayati---trayyā ceti śloka-dvayena \| vaitānikāḥ karma-yoginas tvāṁ
vai tvām eva yajante \| nanu te indra-varuṇa-vāyv-ādīn yajante, natu mām
ity ata āha---nānā vajra-hastādīni rūpāṇi yeṣāṁ te ye'marās teṣām
ākhyayā nāmnā tvām eva yajanta iti \| ayaṁ
bhāvaḥ---aindra-vāruṇādi-sūktair indrādayaḥ sarvaiśvaryeṇa prākāśyante
na ca sarveśvarā bahavaḥ sambhavanti, ato nāma-bhedena tvām eva yajanta
iti \| tathā ca śrutiḥ---sa prathamaḥ sa prakṛtir viśva-karmā, sa
prathamo mitrā-varuṇo'gniḥ, sa prathamo bṛhaspatiś cikitvān, tasmā
indrāya havir ājuhotiiti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evam ittham \|
sāṅkhya-yogāv iti---sāṅkhyās tu sādhyātmādi-rūpaṁ, yoginas tu
mahā-puruṣa-rūpam īśvaraṁ manyante, tad ubhāvekīkṛtya tat-tac
chāstra-viṣayāvuktau \| trayī vedatrayī \| vetānikā yājñikāḥ \|
astrīvitānamūlloce vistārādhvarayoḥ kṣaṇe iti halāyudhaḥ \| dvijā
jaiminyādayo brāhmaṇāḥ \| punarākṣipya samādhatte---nanv ity-ādinā \|
atrāśayam āha---ayaṁ bhāva iti \| sarvaiśvaryeṇa paramaiśvaryeṇa yato
bahavaḥ sarveśvarā na santyato hetoḥ \| atra pramāṇam āha---tathā ceti
\| prathamena kāraṇena saha vartate saprathamaḥ \| prakṛtyā mūlakāraṇena
saheti saprakṛtiḥ, viśvakarmādi-rūpaḥ sarvo deva-samūhaḥ kāraṇa-sahitaḥ
\| yad vā, prathama-śabdenopādāna-kāraṇaṁ grāhyaṁ, prakṛti-śabdena
nimitta-kāraṇaṁ ca, vaiparītyena vā jñeyam \| yad vā, prathamaḥ ādir
viśvakarmādir mitrāvaruṇādiḥ sa eva \|

yad vā, prakṛtyā pradhānena saha viśvakarmāpi sa evādiḥ \| cikitsatīti
cikitvān \| chāndasaḥ salopaḥ \| aśvinī-kurāma-rūpaḥ tasmaiḥ
sarthadeva-rūpāyendrāya bhagavate \| indro māyābhiḥ puruṣa īyate ity
atredraśabdo brahma-vācako dṛṣṭa iti \| śukla-yajurvede vājasaneyinastu
sā prathamā saṁskṛtir viśvavārā sa prathamo varuṇo mitro agniḥ sa
prathamo vṛhaspatiś cikitvāṁstasmā indrāya sutamājuhota svāhā iti
paṭhanti \| asyārthaḥ---sā saṁskṛtiḥ soma-saṁskāraḥ \| kimbhūtā
saṁskṛti-viśvavārā \| sarvartvigādibhir varaṇīyety arthaḥ \| prathamā
mukhyā \| sā prathamaḥ parameśvaraḥ varuṇaḥ āpo jyoti raso'mṛtam iti
śruti-pratipādita-jala-rūpaḥ, mitraḥ sūrya-rūpaḥ, agnir agnirūpaḥ, sa
cikitvān jñāna-svarūpaḥ, vṛhaspatir vedasya patiḥ, prathamaḥ sarveṣām
ādyaḥ \| tasmā indrāya parameśvarāya sutaṁ somaṁ svāhākāreṇājuhota homaṁ
kurutety arthaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dvijā iti teṣām eva
trayyām adhikārāt \| vitatair bahudhā vistāritaiḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** trayyeti tair vyākhyātaṁ yad
vā, trayyā karma-kāṇḍamayyā evaṁ trayī-dharmam anuprapannā gatāgataṁ
kāmakāmā labhante ity ādeḥ ca-kāreṇa gauṇataṁ vyajyātrāsākṣāt tvaṁ
vyanakti vitatair bahudhā vistāritaiḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** trayyā karma-kāṇḍa-mayyā \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** karmamārgam āha---trayyā
ceti dvābhyām \| vaitānikāḥ karma-yoginaḥ tvāṁ vai tvām eva yajante \|
nanu, te indra-varuṇādīn yajante, na tu mām ity ata prāha
nānā-vajra-hastādīni rupāṇi yeṣāṁ te \| ye amarās teṣām ākhyayā nāmnā
tvām eva yajante \| ayaṁ bhāvaḥ--- aindra-vāruṇādi-sūktair indrādayaḥ
sarvaiśvaryeṇa prakāśyante, na ca sarveśvarā bahavaḥ sambhavanti \|
tasmān nāma-bhedena tvām eva yajanta iti \| tathā ca śrutiḥ---sa
prathamaḥ sa prakṛtiḥ viśvakarmā prathamo mitrāvaruṇo'gniḥ sa prathamo
bṛhaspatiś cikitvāṁs tasmā indrāya havir ājuhoti iti \|\|5\|\|

**\...**

\|\| 10.40.6 \|\|

**eke tvākhila-karmāṇi sannyasyopaśamaṁ gatāḥ \|**

**jñānino jñāna-yajñena yajanti jñāna-vigraham \|\|**

**śrīdhara-svāmī (bhāvārtha-dīpikā) :** jñāna-yajñena samādhinā
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
pravṛtti-mārgopāstiprakāram uktvā nivṛtti-mārgopāsti-prakāram
āha---sannyasya karma-phalāsaṅgaṁ tyaktvā \| upaśamaṁ śāntim \|
jñāna-vigrahaṁ jñānaika-svarūpam \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upaśamaṁ citta-sthairyaṁ
gatāḥ, ato jñāninaḥ samādhiparāḥ santaś cid-ghana-mūrtiṁ tvām evopāsate,
evam adhyātma-vidaḥ sannyāsinaḥ parihṛtāḥ, teṣām ātmana evopāsanāt
\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** eke tataḥ śreṣṭhā
brahma-kāṇḍavida upaśamaṁ dhairyaṁ gatāḥ ato jñānino nirṇita-paramārthāḥ
santaḥ jñāna-vigrahaṁ cinmātrākāraṁ cid-ghana-mūrtiṁ bhagavad ākhyaṁ va
śloka-dvayena veda-mārga uktaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** eke brahma-kāṇḍa-vidaḥ
jñāna-vigrahaṁ cin-mātrākāraṁ brahmākhyaṁ cid-ghana-mūrti
bhagavad-ākhyaṁ vā \| śloka-dvayena veda-mārga uktaḥ \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāna-mārgam āha---eke
iti \| jñāna-yajñena samādhinā jñāna-vigrahaṁ jñāna-svarūpam \| yad vā,
jñānasyaiva viśeṣato graho grahaṇam āsvādanaṁ yatas tat brahmety arthaḥ
\|\|6\|\|

**\...**

\|\| 10.40.7 \|\|

**anye ca saṁskṛtātmāno vidhinābhihitena te \|**

**yajanti tvan-mayās tvāṁ vai bahu-mūrty-eka-mūrtikam \|\|**

**śrīdhara-svāmī (bhāvārtha-dīpikā) :** sāṅkhya-yoga-trayī-mārgā uktāḥ,
vaiṣṇava-śaiva-mārgāvāh dvayena, anye ceti \| saṁskṛtātmāno
vaiṣṇava-śaivadī-kṣayā dīkṣitāḥ santaḥ te tvayābhihitena
pañca-rātrādi-vidhinā tvan-mayās tvan-mayatvenātmanaṁ cintayantas
tvad-eka-pradhānā iti vā \|
vāsudeva-saṅkarṣaṇa-pradyumnāniruddha-bhedena bahu-mūrtiṁ
nārāyaṇa-rūpeṇaika-mūrtikaṁ ca tvām eva yajanti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathātma-cintanaṁ
durlabhaṁ matvāha---tvad-eka-pradhānāv iti \| yad vā, tvaṁ mayaḥ
sarvottamo yeṣām iti tvan-mayāḥ, mayaḥ sarvottamo daitya-śilpiny
uṣṭre'pi kathyate iti \| abhihitena pañcadhā kathitena \| vidhinā
kālena, vidhī tu daiva-kālau ca iti yādavaḥ \| pañca kāla-parāyaṇaiḥ ity
ukteḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
bahu-mūrty-eka-mūrtikam \| bahvyo mūrtayo yasya yasmād vā sa tathā
śrī-nārāyaṇaḥ, so'pi ekā mūrtir yasya \| yad vā, tato'pi ekā
pradhāna-bhūtā śrī-kṛṣṇa-rūpā mūrtir yasya \| etan nānāvatārāṇāṁ
\[bhā.pu. 1.3.5\] ity-ādi pūrvoktatvāt śrī-nārāyaṇasya tathātve
bahu-mūrtitvam \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te tvayābhihitenokteneti
parama-prāmāṇyaṁ, tena ato mānyatvaṁ cotkam \| ata eva tvan-mayāḥ sadā
bahir antaś ca tvat-sphūrtimantaḥ santaḥ, ity eṣāṁ sarvataḥ śraiṣṭhyam
abhipretam \| bahvo vāsudevādayo matsyādayaś ca mūrtayo yasya, ekā
śrī-nārāyaṇa-rūpā mūrtir yasya taṁ ca taṁ ca \| yad vā, bahu-mūrtim apy
eka-mūrtikam iti vāsudevādīnāṁ nānātve'py aikyam abhipretam \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anye ceti \| ca-kārāt
pūrva-sāmyaṁ bodhayati \| te tvayābhihitenoktena iti pañcarātrasya
parama-prāmāṇyaṁ tena sarvato mānyatvaṁ coktam \| tathaiva darśayiṣyate
mokṣa-dharma-vākyena \| ata eva saṁskṛtātmanaḥ śaivādi-dīkṣitān
atikramya guṇa-viśeṣa-yukta-cittāḥ \| ata eva tvan-mayās tvat-pracurāḥ
sadā bahir antaś ca tvat-sphūrtimanta ity arthaḥ \| bahvyo vāsudevādayo
matsyādayaś ca mūrtayo yasya ekā parama-vyomādhipa-mahā-nārāyaṇa-rūpā
mūrtir yasya taṁ ca taṁ ca \| yad vā, bahu-mūrtikam apy eka-mūrtikam iti
tat-tan-mūrtīnāṁ nānātve'py ekatvam abhipretam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** saṁskṛtātmānaḥ
pāñcarātrika-dīkṣayā pāśupatādi-dīkṣām atikramya
guṇa-viśeṣa-yukta-cittāḥ \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anye cety-ādi \|
bahu-mūrty-eka-mūrtikam iti bahvyo mūrtayo yasmāt sa bahu-mūrtiḥ
śrī-nārāyaṇaḥ \| sa eva ekā pradhānā mūrtir yasya saḥ, tathā taṁ
śrī-kṛṣṇam ity arthaḥ \|\|7.30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaiṣṇava-mārgam
āha---anye iti \| saṁskṛtātmāna ity etad anyopāsakā asaṁskṛta-manasa iti
labhyate vidhinā pañcarātra-dṛṣṭena tvayābhihiteneti, pañcarātrasya
sarvasya vaktā tu bhagavān svayam iti smṛteḥ \| tasya parama-prāmāṇyāt
sarvato mānyatvaṁ dyotitam \| antar bahis tvadīya-sphūrtimattvāt
tvan-mayāḥ bahu-mūrtikam apy eka-mūrtikam iti tan-mūrtīnāṁ cin-mayīnāṁ
nānātve'py aikyam abhipretam \| eko vaśī sarvagaḥ kṛṣṇa īḍyaḥ, eko'pi
san yo bahudhā vibhāti \[go.tā.u. 1.\] iti śruteḥ \|\|7\|\|

**\...**

\|\| 10.40.8 \|\|

**tvām evānye śivoktena mārgeṇa śiva-rūpiṇam \|**

**bahv-ācārya-vibhedena bhagavantaṁ ūpāsate \|\|**

**śrīdhara-svāmī (bhāvārtha-dīpikā) :** bahv-ācārya-vibhedeneti
nānā-bheda-śaiva-pāśupatādi-mārgeṇa \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bahvācāryavibhedena
dadhīcyādi-bahvācārya-bhedena śauvapāśupatādi-mārgeṇa \| śaiva-mārgam
āha \| tvām evety evakāraḥ pūrvato nyūnatām āha \| rājaiva yuvarāja
itivat \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** eva-śabdaḥ śrī-bhagavatā
saha śrī-śivasyābhedābhiprāyeṇa, ata eva bhagavantam iti \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvām evety eva śabdena
parvato nyūnatvaṁ bodhayati rājaivāyaṁ yuvarāja iti vat atra bhagavantam
upāsata iti bhāgavān samupāgata iti pāṭha-dvayam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvām evetyeva-kāreṇa nyūnatvaṁ
bodhayati, rājaiva yuvarāja itivat \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaiva-mārgam āha---tvām
evety eva-kāraḥ pūrvato nyūnatvaṁ bodhayati rājaivāyaṁ yuvarāja itivat
bahv-ācārya-vibhedena śaiva-pāśupatādi-nānā\--rūpeṇa bhagavantam upāsate
\| bhagavān samupāsate iti pāṭha-dvayam \|\|8\|\|

**\...**

\|\| 10.40.9 \|\|

**sarva eva yajanti tvāṁ sarva-deva-mayeśvaram \|**

**ye'py anya-devatā-bhaktā yady apy anya-dhiyaḥ prabho \|\|**

**śrīdhara-svāmī (bhāvārtha-dīpikā) :** ye'pi kṣudra-devatā-bhaktās
te'pi tvām eva yajantīty āha---sarva eveti \| he sarva-deva-maya ! nanv
ete paraspara-devatādhikṣepa-kalaha-vyākula-cittāḥ katham ekam eva
yajantīty ucyate ? tatrāha---yadyapy anya-dhiya iti \|
buddhi-mātra-bhedo na vastu-bheda ity arthaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣudra-devatā
pañca-deva-bhinnāḥ \| sarva-deva-maya !

> śaivāḥ saurāś ca gāṇeśā vaiṣṇavāḥ śakti-pūjakāḥ \|
>
> mām eva prāpnuvantīha varṣāpaḥ sāgaraṁ yathā \|\| iti pādmokteḥ \|

kiṁ ca, eko'haṁ pañcadhā jātaḥ krīḍayā nāmabhiḥ kila iti pañcadhety
upalakṣaṇaṁ sarva-devānām \| kiṁ ca,

yo yo yāṁ yāṁ tanuṁ bhaktaḥ śraddhayārcitum īhate \|

tasya tasyācalāṁ śraddhāṁ tām eva vidadhāty aham \|\|

sa tayā śraddhayā yuktas tasyārādhanam īhate \|

labhate ca tataḥ kāmān mayaiva vihitān hi tān \|\| \[gītā 7.23-24\]

iti gītā-sūkteḥ parameśvara eva tat-tad-rūpeṇopāsyate \| sa eva
tat-tad-devatāntaryāmi\--rūpeṇa phalaṁ dadātīty arthaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ye
kṣudra-nānā-devatā-bhaktās te'pi sarve tvām evopāsate \| tatra hetum
āha---he sarva-devamayeti \| kiṁ ca, īśvaraṁ tat-tad evatānām api
prabhuṁ sevaka-sevayā tat-svāminaḥ svata eva sevā-siddheḥ \| yad vā,
sarva-devamayo ya īśvaras tam iti hiraṇya-garbhādibhyo viśeṣa uktaḥ,
teṣām īśvaratve'pi sarva-devamayatvābhāvāt \| he prabho iti tavaiva
sarvaiśvarya-yuktatvāt \| evaṁ ṣaḍ-vidhā uktāḥ \| teṣv ādau
yoga-karma-jñāna-bhedena trividhāḥ \| atha dīkṣā-bhedena ca trividhā
vaiṣṇava-śaiva-kṣaudrāḥ \| anyat sarvaṁ tair vyākhyātam \|

pakṣāntare tvan nija-rūpājñānād eva bahu-vidha\--rūpeṇa tvāṁ jīvā
bhajantīty āha---tvām ity-ādi-pañcabhiḥ \| arthaḥ sa eva, tathāpi
tvat-prabhāveṇa teṣāṁ tat-tad-upāsanam api tvad-bhaktāv eva paramparayā
paryavasyatīty āha---sarva eveti \| nānā-devatānāṁ bahu-vidha-pūjyānāṁ
bhaktā upāsakā api \| yad vā, kiṁ vaktavyaṁ teṣāṁ
hiraṇya-garbhādi-bhajanaṁ tad-bhajane paryavasyatīti \|
kṣudra-devatā-bhajanam api paryavasyatīty āha---sarva eveti \| anyat
samānam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ
tat-tad-viśeṣa-nirdeśenety āha---sarva iti \| atra "ye'py
anya-devatā-"iti svāmi-sammataḥ pāṭhaḥ \| anya-padasya kṣudra-padena
vyākhyānāt nāneti kvacit pāṭhaḥ \| anyasmin indrādāv eva, na tu tvayi
dhīr yeṣāṁ tathā-bhūtā yadyapi tathāpi tvayy eva paryavasānāt sarva eva
tvāṁ yajanti \| tatra hetuḥ---sarva eva devā adhiṣṭhānatayā prācūryeṇa
vidyante, yatreti sarva-devamaya īśvaro'ntaryāmī, taṁ ca adhiṣṭhāna-pūjā
adhiṣṭhātrādāv eva paryavasyati, kintv anyādhīnatvena tāttvikaṁ phalaṁ
na syād iti bhāvaḥ \| tad uktaṁ śrī-bhagavad-gītāsu---

> ye'py anya-devatā-bhaktā yajante śraddhayānvitāḥ \|
>
> te'pi mām eva kaunteya yajanty avidhi-pūrvakam \|\|
>
> ahaṁ sarvasya yajñasya bhoktā ca prabhur eva ca \|
>
> na tu mām abhijānanti tattvenātaś cyavanti te \|\|
>
> devā deva-yajo yanti... \[gītā 9.23.-25\] iti \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarva eva vyākhyā \|\|9.11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ ūkta-lakṣaṇā
yogi-karmi-prabhṛtaya upāsakāḥ sarve \| nanu kecit pṛṣṭā vayaṁ śivam
arcayāmaḥ, vayaṁ sūryaṁ, vayaṁ gaṇeśam ity ādy ācakṣate ?
tatrāha---ye'pīti \| nanu te kādācitkīm api smṛtiṁ mayi na kurvanti ?
tatrāha---yadyapīti \|\|9\|\|

**\...**

**\|\| 10.40.10 \|\|**

**yathādri-prabhavā nadyaḥ parjanyāpūritāḥ prabho \|**

**viśanti sarvataḥ sindhuṁ tadvat tvāṁ gatayo'ntataḥ \|\|**

**śrīdhara-svāmī (bhāvārtha-dīpikā) :** tasmāt sarve mārgās tvayy eva
paryavasyantīti sadṛṣṭāntam āha---yatheti \| adreḥ sakāśāt sarvataḥ
prabhavanti yā nadyas tāḥ punaḥ parjanyenāpūritā bahu-srotasaḥ satyaḥ
sarvataḥ sindhum eva viśanti yathā, tadvad etā gatayo mārgā antatas tvām
eva viśantīti \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adrer gireḥ \| parjanyena
garjan meghenāpūritāḥ \| gatayo mārgāḥ---pūjā-mārgāḥ,
puruṣārtha-sādhanāni śāstrāṇi vā prasthāna-bhedena bhinnāni \| antatas
tātparyavṛttyā, antataḥ pūjāvasāne brahmārpaṇa-buddhyāvasitā vety arthaḥ
\| atha prasthāna-bhedena yathā sarva-śāstrāṇi sarve mārgāś ca tvayi
paryavasyanti tathā darśayati tvāṁ yoginaḥ \|\*\| ity ārabhya tad
vattvāṁ gatayo'ntataḥ ity antasapta-ślokokta-prakāreṇa \| prathamaṁ
trayośabdena vedatrayavācinā tad upalakṣitā aṣṭādaśa vidyā apy atra
vivakṣitāḥ \| tatrargyajuḥsāmārthavabhedena vedāścatvāraḥ

> śikṣā kalpo vyākaraṇaṁ niruktaṁ jyotiṣāṁ gaṇaḥ \|
>
> candasāṁ lakṣaṇañcaiva ṣaḍṅgo veda ucyate \|\| iti ṣaḍaṅgāni,

purāṇa-nyāya-mīmāṁśā-dharmastrāṇi ceti catvāryupāṅgāni \|
tatropa-purāṇānām antarbhāvaḥ, vaiśeśiṣikasya nyāyanaye, vedāntasya
mīmāṁṣāyāṁ, mahābhārata-rāmāyaṇayoḥ
sāṅkhya-pātañjala-pāśupata-vaiṣṇavādīnāṁ ca dharma-śāstre, militvā
caturdaśa vidyāḥ \| tathoktam

> purāṇanyāya-mīmāṁsā-dharma-śāstrāṅga-miśritāḥ \|
>
> vedāḥ sthānāni vidyānāṁ dharmasya ca caturdaśa \|\| iti \|

etā eva caturbhir upavedaiḥ sahitā aṣṭādaśa vidyā bhavanti \| te
ca---āyurvedo dhanurvedo gāndharvavedo'rthaśāstraṁ ca \| tā etā asṭādaśa
vidyāstrayī-sañjādinopanyastā anyathā nyūnatā-prasaṅgāt \| sarveṣāṁ
cāstikānām etāvanty eva dharma-prasthānāni, anyeṣām apy eka-deśinām eṣv
evāntarbhāvāt \|

nanu, nāstikānām api prasthānāni santi tāny eteṣv antarbhāvāt pṛthag
gaṇitum ucitāni \| tathāhi---

1.śūnyavādenaikaṁ prasthānaṁ mādhyamikānām \|

2.kṣaṇika-vijñāna-vādenāparaṁ yogācārāṇam \|

3.jñānākārānumeyakṣaṇika-bāhyārtha-vādenāparaṁ sautrāntikānām \|

4.pratyakṣa-ksāṇika-bāhyārthavādenāparaṁ vaibhāṣikānām \|

iti saugatānāṁ prathāna catuṣṭayam \|

1.tathā dehātmavādenakaṁ prathānaṁ cārvākāṇām \|

2.evaṁ dehātirikta-deha-parimāṇātmavādena dvītīyaṁ prathānaṁ
digambarāṇām \|

evaṁ militvā ṣaṭ prasthānāni kasmānnocyante \| satyam \| veda-bāhyatvāt
teṣāṁ mlecchādi-prasthānavat paramparayāpi puruṣārthanupayogād
upekṣaṇīyatvam eva \| iha ca sākṣāt paramparayā vā paramārtha-yogināṁ
vedopakaraṇānām eva prasthānānāṁ bhedo darśitaḥ, tato na
nyūnatva-śaṅkāvakāśaḥ \| atha saṅkṣepeṇaiṣāṁ prasthānānāṁ
svarūpa-bheda-hetuḥ prayojana-bheda ucyate bālānāṁ vyutpattaye \| tatra
dharma-pratipādakam apauruṣeyaṁ vākyaṁ vedaḥ \| sa ca
mantra-brāhmaṇātmakaḥ \| tatra mantrā
anuṣṭhānakārakabhūta-dravya-devatā-prakāśakāḥ \| te'pi trividhā ṛg-yajuḥ
sāma-bhedena \| tatra pādabaddhagāyatryādicchando-viśiṣṭā ṛcaḥ agnimīle
purohitam ity-ādikāḥ \| tā eva gīti-viśiṣṭāḥ sāmāni \| tad
ubhaya-vilakṣaṇāni yajūṁṣi \| agnidagnīnviharantu
ity-ādi-sambodhana-rūpā nigadamantrā api yajur antargatā eva \| tad evaṁ
nirūpitā mantrāḥ \|

brāhmaṇam api trividhaṁ---vidhi-rūpam arthavāda-rūpaṁ tad
ubhaya-vilakṣaṇaṁ ca \| tatra śābdībhāvanā vidhiḥ iti bhāṭṭāḥ \| niyogo
vidhiḥ iti prabhākaraḥ \| iṣṭa-sādhanatā vidhiḥ iti sarve tārkikāḥ \|
vidhir api caturvidhaḥ, utpatty adhikā-viniyoga-prayoga-bhedāt \| tatra
karma-svarūpa-mātra-pratipādako vidhir utpattividhiḥ āgneyoṣṭākapālo
bhavati ity-ādiḥ \| setikartavyatākasya karaṇasya yāgādeḥ phalaṁ
sambandha-bodhako vidhir adhikāra-vidhiḥ darśapaurṇamāsābhyāṁ svargakāmo
yajet ity-ādiḥ \| aṅga-sambandhako vidhir niygavidhiḥ brahībhir yajet,
samidho yajati ity-ādiḥ \| sāṅga-pradhāna-karma-prayogaikya-bodhakaḥ
pūrvokta-vidhitraya melana-rūpaḥ prayoga-vidhiḥ \| sa ca śruta ityeke \|
kalpya ity apare \| karma-svarūpaṁ ca dvividhaṁ
guṇa-karmārtha-karma-bhedāt \| tatra kratu-kārakāṇyāśritya vihitaṁ
guṇa-karma \| tad api caturvidham, utpattyāptivikṛti-saṁskṛti-bhedāt \|
tatra vasante brāhmaṇognīnādadhīta, yūpaṁ takṣati ity
ādāvādhānatakṣaṇādinā saṁskāra-viśeṣa-viśiṣṭāgniyūpāder utpattiḥ \|
svādhāyo'dhyetavyaḥ, gāṁ payo dogdhi ity ādāvadhyayana-dohādinā
vidyamānasyaiva svādhyāyapayaḥ prabhṛteḥ prāptiḥ \|

somamabhiṣuṇoti, brīhīna-vahanti, ājyaṁ vilāpayati ity ādāv
abhiṣavābhighāta-vilāpanaiḥ somadīnāṁ vikāraḥ \| vrīhīn prekṣati,
pratyavekṣate ity-ādi prokṣaṇāvekṣaṇādibhir vrīhyādi-dravyāṇāṁ saṁskāra
eva \| etac catuṣṭayaṁ cāṅgam eva \| tathā kratu-kārakāṇy anāśritya
vihitam arthakam \| tac ca dvi-didham---aṅgaṁ pradhānaṁ ca \|
tatrānyārtham aṅgam, ananyārthaṁ pradhānam \| aṅgam api
dvividhaṁ---sannipatyopakārakam ārād upakārakaṁ ca \| tatra
pradhāna-svarūpa-nirvāhakaṁ prathamaṁ, phaśopakārakaṁ dvitīyam eva \|
sampūrṇāṅga-sampādako vidhiḥ prakṛtiḥ, vikalāṅga-sampādako vidhir
vikṛtiḥ, tad ubhaya-vilakṣaṇo vidhirdarvihomaḥ \| evam anyad apy ūhyam
\| tad evaṁ nirūpito vidhi bhāgaḥ \| prāśasyavindānyatara-lakṣaṇayā
vidhiśeṣabhūtaṁ vākyam arthavādaḥ \|

sa ca trividhaḥ---guṇavādo'nuvādo bhūtārthavādaś ca \| tatra
pramāṇāntara-viruddhārtha-bodhako guṇavādaḥ ādityo yūpaḥ ity-ādiḥ \|
pramāṇāntara-prāptārtha-bodhako'nuvādaḥ agni-himasya bheṣajam ity-ādiḥ
\| pramāṇāntara-bādha-tat-prāpti-rahitārtha-bodhako bhūtārthavādaḥ indro
vṛtrāya vajramudayacchat ity-ādiḥ \| tad uktam

> virodhe guṇavādaḥ syād anuvādo'vadhārite \|
>
> bhūtārthavādas tad-dhānādarthavādastridhā mataḥ \|\| iti \|

tatra vividhānām arthavādānāṁ vidhistutiparatve samāne'pi
bhūtārthavādānāṁ svārthe'pi prāmāṇyaṁ devatādhikaraṇanyāyāt \|
abādhitājñātajñāpakatvaṁ hi prāmāṇyam, tac ca bādhita-viṣayatvāj
jñātajñāpakatvāc ca na guṇavādānuvādayoḥ \| bhūtārthavādasya tu
svārthatātparya-rahitasyāpy otsargikaṁ prāmāṇyaṁ na vihanyate \| tad
evaṁ nirupito'rthavāda-bhāgaḥ \| vidhy arthavādobhaya-vilakṣaṇaṁ tu
vedānta-vākyam, tac cājñātajñāpakatve'py anuṣṭhānāpratipādakatvān na
vidhiḥ \| svataḥ puruṣārtha-paramānanda-jñānātmake brahmaṇi svārthe
copakramopasaṁhārādi-ṣaḍvidha-tātparya-liṅgavattayā svataḥ
pramāṇa-bhūtaṁ sarvān api vidhīnantaḥkaraṇa-śuddhi-dvārā
svaśeṣatāmāpādayan paraśeṣatvābhāvāc ca nārthavādaḥ \| tasmād
ubhaya-vilaksāṇam eva vedānta-vākyam, tac ca kvacid ajñāta-jñāpakatvena
vidhir iti vyapadiśyate \| vidhipada-rahita-pramāṇa-vākyatvena
kvacid-bhūtārthavāda iti vyavahriyata iti na doṣaḥ \| tad eva nirūpitaṁ
trividhaṁ brāhmaṇam \|

evaṁ ca karma-kāṇḍa-gaṇa-kāṇḍa-brahma-kāṇḍātmako vedo
dharmārtha-kāma-mokṣa-hetuḥ \| sa ca prayogatrayeṇa
nirvāhārthamṛgya-yuḥsāmabhedena bhinnaḥ \| tatra hautra-prayoga ṛgvedena
ādhvarvava-prayogo yajurvedena, audgātra-prayogaḥ sāmavedena \|
brahma-yajamāna-prayogau tantrāntarbhūtau \| arthava-devas
tu---yajñānupayuktaḥ
śāntika-pauṣṭikābhicārikādi-karma-pratipādakatvenātyanta-vilakṣaṇa eva
\| evaṁ pravacana-bhedātprativedaṁ bhinnā bhūyasya śākhāḥ \| evaṁ ca
karma-kāṇḍe vyāpāra-bhede'pi sarvāsāṁ veda-śākhānām eka-rūpatvam eva \|
brahma-kāṇḍa ity-ādiḥ caturṇāṁ vedānāṁ prayoga-bhedena prayojana-bheda
uktaḥ \| athāṅgānām ucyute \| tatra śikṣāyā
udāttānudātta-svarita-hrasva-dīrghaplutādi-viśiṣṭa-svara-vyañjanātmaka-varṇoccāraṇa-viśeṣa-jñānaṁ
prayojanam, tad abhāve mantrāṇām anarthaphalatvāt \| tathā coktam

mantro hīnaḥ sarato varṇato vā mithyā prayukto na tam artham āha \|

sa vāg vajro yajamānaṁ hinasti yathendra-śatruḥ svarato'parādhāt \| iti
\|

tatra sarva-veda-saḍharaṇī śikṣā atha śikṣāṁ pravakṣyāmi iti
pañca-khaṇḍātmikā prakāśitā \| prativedaśākhaṁ ca bhinnāḥ
prātiśākhya-sañjñitā anyair eva munibhiḥ pradarśitāḥ \| evaṁ
vaidika-pada-sādhutvajñānenohādikaṁ vyākaraṇa-prayojanam \| tac ca
vṛddhirādaic ity ādyāṣṭādhyāyātmakaṁ maheśvara-prasādena prāṇininaiva
prakāśitam, tatra kānyāyanena muninā pāṇinīya-sūtreṣu vārtikaṁ
ciracitam, tad vārtikopari ca bhagavatā patañjalinā mahā-bhāṣyam
āracitam \| tad etat trimuni-vyākaraṇaṁ vedāṅgaṁ māheśvaram ity
ākhyāyate \| kaumārādi-vyākaraṇāni tu na vedāṅgāni, kintu
lauki-prayoga-mātra-jñānārthānītyavagantavyam \|

evaṁ śikṣā-vyākaraṇābhyāṁ varṇoccāraṇe pada-sādhutve ca jñāte
vaidika-mantra-padārtha-jñānāpekṣāyāṁ tad arthaṁ bhagavatā yāskena
samāmnāto vyākhyātavya ity-āditrayodaśādhyāyātmakaṁ niruktam ācaritam \|
tatra ca nāmākhyāta-nipātopasarga-bhedena caturvidhaṁ padajātaṁnirūpya
vaidika-padānām arthaḥ pradarśitaḥ \| mantrāṇāṁ
cānuṣṭheyārtha-prakāśana-dvāreṇaiva karaṇatvāt padārtha-jñānādhīnatvāc
ca vākyārtha-jñānasya matrastha-padārthaṁ jñānāya niruktam apy
apekṣaṇīyam, anyathānuṣṭhānāsambhavāt \| sūlyena jarpharīdūnā ity ādīnām
atidurūhatvāt prakārāntareṇārtha-jñānasyāsambhāvanīyatvāc ca \| evaṁ
nighaṇṭu-kośā vaidika-dravya-devatātmaka-padārthaṁ paryāya-śabdātmakā
niruktāntarbhūtā eva \| tatrāpi nighaṇṭu-sañjñakaḥ pañcādhyāyātmako
grantho bhagavatā yāskenaiva kṛtaḥ \| anye'py
amara-hema-candrādi-praṇītāḥ kośāḥ sarve nighaṇṭurūpatvena
niruktāntarbhūtā eva draṣṭavyāḥ \|

evamṛgmantrāṇāṁ pādabaddhānuṣṭup-chando-viśeṣa-viśiṣṭatvāt tad ajñāne ca
nindā-śravaṇe chadoviśiṣṭa-nimittānuṣṭhāna-viśeṣa-vidhānāś ca
chando-jñānākāṅkṣāyāṁ tat-prakāśanāya dhī śrī strī m ity adhyāyāṣtātmikā
chando-vicitir bhagavatā piṅgalenaiva racitā \| tatrāpi alaukikam ity
antenādhyāyatrayeṇa
gāyatryuṣṇiganuṣṭuvṛhatī-paṅktittriṣṭubjagatī-chandāṁsi
saptāvātarabhedāni nirūpitāni \| atha aulikam ity ārabhyādhāya-pañcakena
purāṇetihāsādāv upayogīni laukikāni candāṁsi prasaṅgān nirūpitāni \|

vyākaraṇe laukika-pada-nirūpaṇavat \| evaṁ
vaidika-karma-darśādikāla-jñānāya jyotiṣa bhagavatādityena gargādibhiś
ca praṇītaṁ bahu-vidhaṁ gaṇitahorāsaṁhitādi-rūpa-skandhatrayātmakam iti
\| evaṁ śākhāntarīya-guṇopasaṁhāreṇa
vaidikānuṣṭhāna-krama-viśeṣa-jñāpanāya kalpa-sūtrāṇi \| tāni ca
prayogatraya-bhedāt trividhāni \| tatra
hautraprayoga-pratipādakānyāśvalāyana-saṅkhyāyanādi-praṇītāni,
ādhvayavaprayoga-pratipādakāni baudhāyanāpastambakātyāyanādi-praṇītāni,
audgātraprayoga-pratipādakāni tu śāṇḍyāyanatrayyāruṇyādibhiḥ praṇītāni
\| eva nirūpitaḥ ṣaṇṇām aṅgānāṁ prayojana-bhedaḥ \|

caturṇām upāṅgānām adhuṇocyate \| tatra sarga-pratisarga
manvatara-vaṁśānucarita-pratipādakāni bhagavatā bādarāyaṇena praṇītāni
pūrāṇi \| tāni ca brāhma1. pādmaṁ 2. vaiṣṇavaṁ 3. śaivaṁ 4. bhāgavataṁ
5. nāradīyaṁ 6. mārkaṇḍeyaṁ 7. āgneyaṁ 8 bhaviṣyaṁ 9. brahmavaivartaṁ
10. laiṅgaṁ 11. vārāhaṁ 12. skandaṁ 13. vāmanaṁ 14. kaurmaṁ 15. mātsya
16. gāruḍaṁ 17. brahmāṇḍaṁ 18. cety aṣṭādaśa \| evam
upapurāṇyanekaprakārāṇi draṣṭavyāpi \| nyāya ānbīkṣikī-pañcādhyāyī
gautamena praṇītā,
pramāṇa-prameya-saṁśaya-prayojana-dṛṣṭānta-siddhātāvayavatarka-viparyayavāda-jalpa-vitaṇḍā-hetvābhāsacchala-jāti-nigrahasthānānāṁ
ṣoḍaśa-padārthānām uddeśa-laṇaparīkṣādibhis tattvajñānaṁ tasyāḥ
prayojanam \| evaṁ daśādhyāyaṁ vaiśeṣikaṁ śāstra kaṇādena praṇītam,
dravya-guṇa-karma-sāmānya-viśeṣaṇa-samavāyānāṁ ṣaṇṇāṁ bhāva-padārthānām
abhāvasaptamānāṁ sādharmya-vaidharmyābhyāṁ vyutpādanaṁ tasya prayojanaṁ,
tad api nyāya-padenoktam \|

evaṁ mīmāṁsāpi dvividhā-darma-mīmāṁsā śārīraka-mīmāṁsā ca \| tatra
dvādaśādhyāyī dharma-mīmāṁsā athāto dharma-jijñāsā ity ārabhya
anvāhāryaṁ ca darśanāt ity antā jaimininā proktā \| tatra
dharma-pramāṇaṁ dharma-bhedaḥ śeṣa-śeṣibhāvaś ca
kratvartha-puruṣārtha-bhedena prayukti-viśeṣaḥ śruty
artha-paṭhanādi-bhedaḥ krama-bhedo'dhikāra-viśeṣaḥ sāmānyātideśo
viśeṣāti-deśa ūho bādhas tatra prasaṅgāścota krameṇa dvādaśānām
adhyāyānām arthaḥ \| tatha saṅkarṣāna-kāṇḍam adhyāya-catuṣṭayātmakaṁ
jaumininā praṇītam \| tac ca devatā-kāṇḍa-saṅjñayā prasiddham apy
aupāsanādi-karma-pratipādakatvākarma-kāṇḍāntargatam eva \|

tathā caturadhyāyī śārīraka-mīmāṁsā athāto brahmājijñāsā ity-ādi
anāvṛttiḥ śabdāt ity ato
jīva-brahmaikatva-sākṣātkāra-hetu-śravaṇākhya-vicāra-pratipādakānnyāyānupadarśayantī
bhagavatā bādarāyaṇena kṛtā \| tatra sarveṣām eva vedānta-vākyānāṁ
sākṣātparamparayā vā pratyag abhinnādvitīye brahmaṇi tātparyam iti
samanvayaḥ prathamādhyāyena darśitaḥ \| tatra prathama pāde
spaṣṭa-brahma-liṅga-yuktāni vākyāni vicāritāni \| dvitīya-pade,
aspaṭa-brahma-liṅga-yuktāny aupāsya-brahma-viṣayāni \| tṛtīya-pāde,
spaṣṭa-brahma-liṅgāni jñeya-brahma-viṣayāni \| evaṁ pādatrayeṇa
vākya-vicāraḥ samāpitaḥ \| caturtha-pāde tu, pradhāna-viṣayatvena
sandihyamānāny avyaktādipadāni cintitāni \[1\]

evaṁ vedāntānām advaye brahmaṇi siddhe samanvaye tatra
sabhāvita-smṛtirkādi-virādha āśakya tatparihāraḥ kriyata ity avirodho
dvitīyādhyāyena darśitaḥ \| tatrādy apāde, saṅkha-yoga-kaṇāda-smṛtibhiḥ
sāṅkhyādi-prayukteś ca tarkairvirodho vedāntas-amanvayasya pārahṛtaḥ \|
dvitīya-pāde, saṅkhyādimatānāṁ duṣṭatvaṁ pratipāditaṁ,
svapakṣasthāpana-parapakṣa-nirākaraṇa-rūpa-parvadvayātmakatvād vicārasya
\| tṛtīyapāde, mahā-bhūta-sṛṣṭyādi-śrutīnāṁ paraspara-virodhaḥ
pūrva-bhāgena parihṛtaḥ, uttara-bhāgena tu jīva-viṣayāṇām \|
caturtha-pāde, indriyāvaṣayaśrutīnāṁ virodha-parihāraḥ \[2\]

tṛtīyādhyāye sādhana-nirūpaṇam \| tatra prathama-pāde, jīvasya
paraloka-gamanāgamanena vairāgya nirūpitam \| dvitīya-pāde,
pūrva-bhāgena tvaṁ padārtho nirūpitaḥ, uttara-bhāgena tat-padārthaḥ \|
tṛtīya-pāde, nirguṇe brahmaṇi nānā-śākhā-paṭhita-guṇopasaṁhāraḥ kṛtaḥ,
prasaṅgāt saguṇa-vidyāsu śākhāntarīya-guṇopasaṁhāro nirūpitaḥ \|
caturtha-pāde, nirguṇa-brahma-vidyāyā bahir agasādhanānyāśrama-yajñādīn
yantaraṅga-sādhanāni śama-dama-nididhyāsanādīni nirūpitāni \[3\]

caturthādhyāye saguṇa-nirguṇa-vidyayoḥ phala-nirṇayaḥ kṛtaḥ \| tatra
prathama-pāde, śravaṇādy āvṛttyā nirguṇaṁ brahma upāsanāvṛttyā sa guṇaṁ
vā brahma sākṣātkṛtya jīvataḥ pāpa-puṇyālepalakṣaṇā jīvan muktir
abhihitā \| dvitīya-pāde, mriyamāṇasyotkrānta-prakāraścintitaḥ \|
tṛtīya-pāde, saguṇa-brahma-vido mṛtasyottara-mārgo'bhihitaḥ \|
caturtha-pāde, pūrva-bhāgena nirguṇa-brahmavido videha-kaivalya-prāptir
uktā, uttarabhāgena saguṇa-brahmavido brahma-loka-gamana-sthitir uktā
\[4\]

idam eva śāsrāṇāṁ mūrdhanya śāstrāntara sarvam asyaiva śeṣībhūtam itīdam
eva mumukṣubhir ādaraṇīyaṁ śrī-śaṅkara-bhagavat pādodita-prakāreṇeti
rahasyam \| evaṁ dharma
śāstrāṇi---manuyājñavalkya-viṣṇuyamāṅgirovaaṣiṣṭha-dakṣaśatātapa-parāśara-gotama-śaṅkhalikhitahārītāpastambośanovyāsakātyāyana-bṛhaspati-devala-nārada-paiṭhīnasi-prabhṛtibhiḥ
kṛtāni varṇāśrama-dharma-viśeṣāṇāṁ vibhāgena pratiṣādakāni \| evaṁ
vyāsakṛtaṁ mahā-bhārataṁ, vālmīmikṛtaṁ rāmāyaṇaṁ dharma-śāstra
evāntarbhūtam itihāsatvena prasiddham \| evaṁ sarva-deva-sādharaṇaṁ
mantra-śāstram api dharma-śāstra evāntarbhūtam \| sāṅkhyādīnāṁ
dharma-śāstrāntabhāve'pī sva-śabdenaivopādānāt pṛthag eva saṅgatir vācyā
\| atha veda-catuṣtayasya krameṇa catvāra upavedāḥ \| tatrāyur
vedasyāṣṭau sthānāni bhavanti---sūtraṁ 1. śārīram 2. aindriyaṁ 3.
cikitsā 4. nidānaṁ 5. vimānaṁ 6. kalpaḥ 7. prasiddhi 8 śceti
brahma-prajātatyaśvidhanvantarīndra-bharadvājātreyāgniveśādibhir
upadiṣṭaśvarakeṇa saṅkṣiptas tatraiva suśrutena pañca-prasthānātmakaṁ
prasthānāntaraṁ kṛtam \| evaṁ vāgbhaṭādibhir api bahudheti na
śāstra-bhedaḥ \| kāma-śāstramapy āyurvedāntargatam eve suśrutena
vājīkaraṇākhya-kāma-śāstrābhidhānāt \| tatra vātsyāyanena
cikitsā-śāstrasya ca roga-tat-sādhana-roga-nivṛtti-tat-sādhana-jñānaṁ
prayojanam \| evaṁ dhanurvedaḥ pāda-catuṣṭayātmako viśvā mitra-praṇitaḥ
tatra-prathamā dīkṣāpādaḥ 1. dvīitīya saṅgraha-pādaḥ 2. tṛtīyaḥ
siddha-pādaḥ 3. caturthaḥ prayoga-pādaḥ 4 \|

tatra prathame pāde dhanurlakṣaṇam adhikārinirūpaṇa ca kṛtam \| tatra
dhanuḥ-śabdaścāpe nirūḍho'pi caturvidhedhyāyudheṣu vartate \| tac
caturvidhaṁ---muktam amuktaṁ muktāmuktaṁ mantramuktaṁ ca \| tatra muktaṁ
cakrādi, amuktaṁ khaḍgādi, muktāmuktaṁ śalyāvāntara-bhedādi,
mantra-muktaṁ śarādi tatra muktam astram ucyate, tad amuktaṁ śastram ity
ucyate, tad api brāhma-vaiṣṇava-pāśupata-prājāpatyāgneyādi-bhedād
anekavidham \| evaṁ sādhidaivateṣu samantreṣu caturvidhāyudheṣu yeṣām
adhikāraḥ kṣatriyakunārāṇāṁ tad anuyāyināṁ ca te sarve caturvidhāḥ
padātirathaturagagajārūḍhāḥ, dīkṣābhiṣakesannahana-maṅgala-karaṇādikaṁ
ca-sarvam api prathame pāde niścitam 1 \| sarveṣāṁ śāstra-viśeṣāṇām
ācāryasya ca lakṣaṇa-pūrvaka-saṅgraha prakāro darśito dvitī-pāde 2 \|
guru-sampradāya-siddhānāṁ śastra-viśeṣāṇāṁ punaḥ-punar abhyāso
mantra-devatāsiddhikaraṇam api nirūpitaṁ tṛthīya-pāde 3 \| evaṁ
devatārcanābhyāsādibhiḥ siddhānām astra-viśeṣāṇāṁ prayogaś caturtha-pāde
nirūpitaḥ 4 \|

kṣatriyāṇāṁ svadharmācaraṇaṁ yuddhaṁ, duṣṭadasyucaurādibhyaḥ
prajā-pālanaṁ ca dhanurvedasya prayojanam \| evaṁ gāndharva-śāstraṁ
bharatena praṇītam \| tatra nṛtya-gīta-vādya-bhdena bahu-vidho'rthaḥ
prapañcitaḥ \| devatārādhananir vikalpaka-samādhyādi-siddhiś ca
gāndharva-dandasya prayojanam \| evam eva rasa-śāstrāṁ ca bahu-vidhaṁ
bharatenaiva praṇītaṁ
rasarīti-śabdālaṅkāra-nāyaka-nāyikādi-varṇana-rūpam \| nīti-śāstram
aśva-śāstraṁ śilpi-śāstraṁ sūpakaraṇa-śāstraṁ
catuḥṣaṣṭi-kalā-śāstrañceti nānām unibhiḥ praṇītāni \| tasya ca sarvasya
laukika-tat-tat-prayojana-bhedo draṣṭavyaḥ \| evam
aṣṭādaśa-vidyāstrayī-śabdainoktāḥ tathā sāṅkhya-śāstraṁ bhagavatā
kapilena praṇītam \| tatra trividha-duḥkhātyanta-nivṛttir
atyanta-puruṣārtha iti ṣaḍadhyāyam \|

tatra prathe'dhyāye viṣayā nirūpitāḥ \[1\] dvitīye'dhyāye
pradhāna-kāryāṇi \[2\] tṛtīye'dhyāye viṣayebhyo vairāgyam \[3\]
caturthe'dhyāye viraktānāṁ piṅgalākurarādīnām ākhyāyikā \[4\]
pañcame'dhyāye parapakṣanirjayaḥ \[5\] ṣaṣṭhe sarvārtha-saṅkṣepaḥ \[6\]
prakṛti-puruṣa-viveka-jñānaṁ śākhya-śāstra-prayojanam \| tathā
yoga-śāstraṁ bhagavatā patañjalinā prapañcitam atha yogānuśāsanam
ity-ādi pāda-catuṣṭayātmakam \| tatra prathama-pāde,
citta-vṛtti-nirodhātmakaḥ samādhiḥ, abhyāa-vairāgya-rūpaṁ ca
tat-sādhanaṁ nirūpitam \[1\] dvitīyapāde, vikṣipta-cittasya
samādhi-siddhy arthaṁ
yama-niyamāsana-prāṇāyāma-pratyāhāra-dhāraṇādhyāna-samādhayo'sṭāṅgāni
nirūṣitāni \[2\] tṛtīya-pāde, yogavibhūtayaḥ \[3\] caturtha-pāde
kaivalyam \[4\] iti tasya vijātīya-pratyayasyaiva nirodha-dvāreṇa
nididhyāsana-siddhiḥ prayojanam \| tathā pāśupataṁ śāstraṁ bhagavatā
paśupatinā paśupāśa-vimokṣaṇā athāta pāśupataṁ yoga-vidhiṁ vyākhyāsyāmaḥ
ity-ādi-pañcādhyāyair vivecitam \| tatrādhyāya-pañcakenāpi kārya-rūpo
jīvaḥ paśuḥ, kāraṇaṁ paśupatirīśvaro, yogaḥ paśupatau citta samādhānaṁ,
vidhirbhasmanā triṣavaṇa-snānādi nirūpito, duḥkhānta-sañjako mokṣaś ca
prayojanam \| ata eva kārya-kāraṇa-yoga-vidhi-dhuḥkhāntā ity ākhyāyante
\| evaṁ vaiṣṇavaṁ nāradādibhiḥ kṛtaṁ pañcarātram \| tatra
vāsudeva-saṅkarṣaṇa-pradyumnādi-niruddhāś catvāraḥ padārthā nirūpitāḥ \|
bhagavān vāsudevaḥ parameśvaraḥ sarva-kāraṇaṁ tasmād utpadyate,
saṅkarṣaṇākhyo jīvas tasmān manaḥ pradyumnas tasmād aniruddho'haṅkāraḥ
\| sarve vaite bhagavato vāsudevasyāṁśabhūtās tad abhinnā eveti
bhagavato vāsudevasya manovāk kāya-vṛttibhir abhidhyānaṁ kṛtvā kṛtakṛtyo
bhavatīti nirūpitam \| evaṁ vaiṣṇavaṁ mantra-śāstram akhilam api
pañcarātrāntar gatam eva \|

vāmāgamas tu śāstrabāhya eva \| tad evaṁ darśitaḥ prasthāna-bhedaḥ \|
sarveṣāṁ saṅkṣepeṇa trividha eva prasthāna-bhedaḥ \| tatrārambhavāda
ekaḥ \[1\] pariṇāmavādo dvitīyaḥ \[2\] vivartavādas tṛtīyaḥ \[3\]
paṛthivāpy atairjasavāyavīyāś caturvidhāḥ paramāṇavo vdyaṇukādikrameṇa
brahmāṇḍa-paryanta jagad ārabhate'sadeva kārya kāraṇa-vyāpārād utpadyata
iti tārkikāṇāṁ prathamaḥ \| mīmāṁsakānāṁ ca sattva-rajas tamoguṇātmakaṁ
pradhānam eva mahad ahaṅkārādi-krameṇa pariṇamate, pūrvam api
sūkṣma\--rūpeṇa sadaiva kāryaṁ kāraṇa-vyāpāreṇābhivyajyate iti
dvīya-pakṣaḥ sākhya-yoga-pāśupatānām \| brahmaṇaḥ pariṇāmo jagad iti
vaiṣṇavāḥ \| sva-prakāśa-paramānandādvitīyaṁ brahma svamāyāvaśān
mithyaiva jagadākāreṇa kalpyata iti tṛtīya-pakṣo brahmavādināṁ, sarveṣāṁ
prasthāna-kartṝṇāṁ ca \| vivartavāde paryavasānenādvitīye parameśvara
eva vedānta pratipādye tātparyaṁ na hi te munayo bhrāntāḥ sarvajñatvāt
tāṣām \| kintu bahir visāya eva pravaṇānām āpātataḥ parasa-puruṣārthe
praveśo na sambhavatīti nāstikya-nivāraṇāyaḥ taiḥ prasthāna-bhedā
darśitāḥ \| tatra teṣāṁ tātparyam abuddhvā veda-viruddhe'py arthe teṣāṁ
tātparyam utprekṣamāṇās tat-tanmatam evopādeyatvena gṛhnanto janā
ṛjukuṭilanānāpathajuṣo bhavantīti na sarveṣām ṛju-mārga eva praveśo na
vā paryavasāne'pi parameśvara-prāptir antaḥkaraṇa-śuddhivaśena paścād
ṛju-mārgāśrayaṇād eva tat-prāptiḥ \|

ṛjuḥ-mārgas tu bhāgavata-dharmāśrayaṇam eva

> yānāsthāya naro rājan na pramādyeta karhicit \|
>
> dhāvannimīlya netre na skhalen na pated iha \|\|

ity ukte tathā ca sarveṣāṁ mārgāṇāṁ sākṣāt paramparayā vā tvam eva
prāpyaḥ \| saritāmṛjukuṭila-nānā-pathajuṣāṁ yathā sāgara eva gamyatas
tadvad iti bhāvaḥ \| ṛjupathajuṣāṁ gaṅgā-narmadādīnāṁ sākṣād evaṁ
samudro gamyaḥ \| kuṭila-pathajuṣāṁ yamunā-sarayvādīnāṁ gaṅgādvārā
samudra eva gamyaḥ \| evaṁ vedānta-vākya-śravaṇādi-niṣṭhānāṁ sākṣāt tvaṁ
gamyo'nyeṣāṁ tu sāṅkhyānuyāyināṁ tārkikāṇāṁ ca
caturviṁśati-tattva-dravyādi-sapta-padārtha-viviktātmajñānena \|
mīmāṁsā-dharma-śāstretihāsa-purāṇānuyāyināṁ tu tat-tac
chāstrodita-karmānuṣṭhāyināmantaḥkaraṇa-śuddhidvārā kāma-śāstrānuyāyināṁ
tu viṣayānubhava-viraktānāṁ vairāgya-dvārā \| āyurvedasya tu
tapo-yajñārcanādiṣvārogyasyaiva yogyatvena tat-sampādana-dvārā \|
dhanurvedasya tu tapo-yajyārcanādiṣv ārogyasyaiva yogyatvena
tat-sampādana-dvārā \| dhanurvedasya nija-dharmatvāt
kṣatriyāṇāmantaḥkaraṇa-śodhana-dvārā \| śilpanītyādi-vidyānuyāyinām api
yathā-kathañcid antaḥkaraṇa-śuddhi-dvāraiva \|
śaiva-śāstra-sauragāṇapatyādīnāṁ tu gītokta-dvārā paramparayā
vaiṣṇavānāṁ tu nanda-nandana-rūpe tvayi parānurāga-rūpādvaita-niṣṭhānāṁ
sākṣād eva tvaṁ gamyo'pi te'pi mām eva kaunteya bhajantyavidhi-pūrvakam
ity ādy ukteḥ \|

gāndharvavedānuyāyināṁ tu svara-brahma-niṣṭhānāṁ tvayi ceta
ekībhāva-sampādana-dvārā \| sāhitya-niṣṭhānām apy ujjvala-nīlamaṇy
ukta-prakāreṇa tvam eva gamyo'si \| kiṁ bahunā etad abhipretyaiva
śiva-rahasye mahimnākhyastave puṣpadantenoktam

> trayī sāṅkhyaṁ yogaḥ paśupatimataṁ vaiṣṇam iti
>
> prabhinne prasdhāne paramidamadaḥ pathyam iti ca \|
>
> rucīnāṁ vaicitryādṛju-kuṭila-nānā-pathajuṣāṁ
>
> nṛṇām eko gamyastvam asi payasāmarṇava iva \|\| iti \|

atrādristhānīyo vedaḥ, parjanya-sthānīyā munayaḥ \| antata iti dṛṣṭānte
gamanasya paryavasāne sati dārṣṭāntike vicārasyeti vyākhyeyam \| tathā
ca mokṣa-dharme nārāyaṇīyopākhyāne

> sāṅkhya-yogaṁ pañcarātraṁ vedāḥ pāśupataṁ tathā \|
>
> jñānānyetāni rājarṣe viddhi nānā matāni vai \|\|
>
> sāṅkhyasya vaktā kapilaḥ paramarṣiḥ sa ucyate \|
>
> hiraṇyagarbho yogasya vaktā nānyaḥ purātanaḥ \|\|
>
> apāntaratamāścaiva vedācāryaḥ sa ucyate \|
>
> prācīna-garbhyaṁ tamṛṣi pravadantīti kecana \|\|
>
> umāpatir bhūtapatiḥ tapatiḥ śrī-kaṇṭho brahmaṇaḥ sutaḥ \|
>
> uktavān idam avyagro jñānaṁ pāśupataṁ śivaḥ \|\|
>
> pañcarātrasya kṛtsnasya vaktā tu bhagavān svayam \|
>
> sarveṣv eva nṛpa-śreṣṭha jñāneṣv eteṣu dṛśyate \|\|
>
> yathāgamaṁ yathā-jñānaṁ niṣṭhā nārāyaṇaḥ prabhuḥ \|
>
> na cainam evaṁ jānanti te'mī bhūtā viśāmpate \|\|
>
> tam eva śāstra-kartāraṁ pravadanti manīṣiṇaḥ \|
>
> niṣṭhāṁ naṛāyaṇamṛṣiṁ nānyo'stīti vaco mama \|\|
>
> niḥsaṁśayeṣu sarveṣu nityaṁ vasati vai hariḥ \|
>
> sasaṁśayād dhetuvalān na hy āvasati mādhavaḥ \|\|
>
> pañcarātravido ye tu yathākramaparā nṛpa \|
>
> eakānta bhāvopagatās te shariṁ praviśanti vai \|\|
>
> sāṅkhyaṁ ca yogāś ca sanātano'tra vedāṁ ca sarvaṁ nikhilo'pi rājan \|
>
> sarvaiḥ samastair ṛṣibhir nirukto nārāyaṇo viśvam idaṁ purāṇam \|\|
> iti \|

apāntaratamā iti śrī kṛṣṇa-dvaipāyanasyaiva pūrva-janma nāmeti
tatraivoktam \| sarveṣv eveti tatra tatra nārāyaṇavat
paramopādeya-guṇatvenānuktes teṣāṁ tad ākāṅkṣāsambhavād iti bhāvaḥ
\|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adri-prabhavatvenādrīṇāṁ
bāhulyād bāhulyam, tāratamyāt tāratamyaṁ ca, tatrāpi parjanyāpūritatvena
bahu-srotas tvayā pratyekaṁ viśanti \| vibho ! he sarva-vyāpaketi
sarva-gatīnāṁ praveśa-yogyatā darśitā \| antataḥ paryavasānataḥ kāścit
sākṣāt, kāścit paramparayety arthaḥ, tvadīyatvena yajanam api tvayy eva
paryavasānāt \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atrādri-sthānīyo vedaḥ
parjanya-sthānīyā munayo jñeyāḥ antata iti dṛṣṭānte gamanasya
paryavasāne sati dārṣṭāntike vicārasyeti vyākhyeyaṁ tathā ca
mokṣa-dharme nārāyaṇīpākhyāne sāṅkhyaṁ yogaḥ pañca-rātraṁ vedāḥ
pāśupataṁ tathā \| jñānānyetāni rājarṣe ! viddhi nānām atāni ca \|

> sāṅkhyasya vaktā kapilaḥ paramarṣiḥ sa ucyate \|
>
> hiraṇya-garbho yogasya vettā nānyaḥ purātanaḥ \|
>
> apāntaratamāścaiva cedācāryaḥ sa ucyate \|
>
> prācīna-garbhaṁ tamṛṣiṁ pravadantīha kecana \|
>
> umāpatir bhūta-patiḥ śrī-kaṇṭho brahmaṇaḥ sutaḥ \|
>
> uktavān idam avyagro jñānaṁ pāśupataṁ śivaḥ \|
>
> pañca-rātrasya kṛtsnasya vaktā tu bhagavān svayam \|
>
> sarveṣv eva nṛpa-śreṣṭha ! jñāneṣv eteṣu dṛṣyate \|
>
> yathāgamaṁ yathā-jñānaṁ niṣṭhā nārāyaṇaḥ prabhuḥ \|
>
> na cainam evaṁ jānanti tamobhūtā viśāmpate ! \|
>
> tam eva śāstra-kartāraḥ pravadanti manīṣiṇaḥ \|
>
> niṣṭhāṁ nārāyaṇam ṛṣiṁ nānyo'stīti vaco mama \|
>
> niḥsaṁśayeṣu sarveṣu nityaṁ vasati vai hariḥ \|
>
> sasaṁśayād dhetuvalānn adhyāvasati mādhavaḥ \|
>
> pañca-rātra-vido ye tu thākramaparā nṛpa !
>
> ekānta-bhavopagatās te hari praviśanti vai \|
>
> sāṅkhyaṁ ca yogaś ca sanātano'tra vedāś ca sarve nikhilena rājan ! \|
>
> sarvaiḥ samastair ṛṣibhir nirukto nārāyaṇo viśvam idaṁ purāṇam \|

iti apāntaratamā iti śrī-kṛṣna-dvaipāyanasyaiva pūrva-janmanām eti
tatraivoktaṁ sarveṣv eveti tatra tatra nārāyaṇavat
paramopādeya-guṇatvenānuktes teṣāṁ tad ākāṅkṣā sambhavād iti bhāvaḥ
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi mām
evārcayanti, tarhi te mām eva prāpnuyuḥ ? maivam \| teṣām arcanā eva
tvāṁ prāpnuvanti, na tu te arcakāḥ \| yad uktaṁ tvayaiva---

> ye'py anya-devatā-bhaktā yajante śraddhayānvitāḥ \|
>
> te'pi mām eva kaunteya yajanty avidhi-pūrvakam \|\|
>
> ahaṁ hi sarva-yajñānāṁ bhoktā ca prabhur eva ca \|
>
> na tu mām abhijānanti tattvenātaś cyavanti te \|\|
>
> yānti deva-vratā devān pitṝn yānti pitṛ-vratāḥ \|
>
> bhūtāni yānti bhūtejyā yānti mad-yājino'pi mām \|\| \[gītā 9.23.-24\]
> iti \|

ato'ham api dṛṣṭāntena tathaiva vacmīty āha---yatheti \| adribhyaḥ
sakāśāt prakarṣeṇa bhavantīti tāḥ adribhir janitā ity arthaḥ \|
parjanyena meghenāpūritā iti adriṣu parjanya-vṛṣṭāni jalāny evetas tata
ekībhūya nadyo bhavanti, tāś ca nadyaḥ sarvataḥ prasṛtya antataḥ sindhuṁ
viśantīti adri-janitā nadya eva yathā sindhuṁ prāpnuvanti, na tu
nadī-janakā adrayas tathaiva gatayo gamyante ābhir iti mārga-bhūtā
arcanā eva tvāṁ prāpnunvanti, na tv arcakās te tathaiva
sarva-daivādhiṣṭhātṛtvāt, adhiṣṭhāna-pūjā adhiṣṭhātary eva
paryavasyatīti nyāyāt, sarva-deva-pūjāpi tvat-pūjaiveti bhāvaḥ \| atra
parjanya-sthānīyo vedaḥ parjanyo hi sindhu-jalamayatvāt sindhor udbhūtaḥ
vedo'pi tvatta udbhūtas tad-uktā nānā-pūjana-vidhaya eva jalāni
tatrādhikāriṇa evādrayas tat-kṛtā nānā-deveśa-pūjā eva nānā-deśa-nadyas
tā nadyo yathā nānā-deśebhyaḥ niḥsṛtya sindhum eva gacchanti, tathaiva
pūjā api devebhyo niḥsṛtya viṣṇum \|\|10\|\|

**\...**

**\|\| 10.40.11 \|\|**

**sattvaṁ rajas tama iti bhavataḥ prakṛter guṇāḥ \|**

**teṣu hi prākṛtāḥ protā ā-brahma-sthāvarādayaḥ \|\|**

**śrīdhara-svāmī (bhāvārtha-dīpikā) :** atra hetum āha---sattvam iti \|
bhavataḥ śaktir yā prakṛtis tasyāḥ sattvādayo guṇā ataḥ prākṛtāḥ
prakṛti-kāropādhayo brahma-paryantāḥ sthāvarādayo jīvāḥ svopādhi-dvārā
teṣu guṇeṣu protāḥ praviṣṭās te ca prakṛtau sā ca tvayīti \| ataḥ
krameṇopādhi-layāt sarve'pi tvām eva viśantīti \| yadvā bhavataḥ
prakṛter guṇeṣu protā brahmādayo bhavad vyatiriktā na santi, atas tvam
eva sarva-deva-maya iti \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarva-mārga-prapyatve
hetum āha---bhavatas tava \| ataḥ prakṛti-kāryatvāt \| prakṛti-kāryaṁ
sattvādi \| svopādhidvārā sattvādi-nija-nijoādhidvārā \| teṣu sattvādiṣu
sa prakṛtiḥ \| yata itthaṁ kramo'to hetoḥ \| krameṇa sāṅkhyokta-krameṇa
\| sāṅkhya-prakriyāśravaṇe śramaṁ vīkṣyarjuṁ panthānam āha---yad veti \|
śakti-śaktimator abhedopacārād iti \| yatas tvavdyatiriktā na santyato
hetoḥ \|

nanu, tarhy evaṁ vivicya sarve mām eva kinnopāsate tatrāha---sattvam iti
\| teṣu guṇeṣu hi niścitaṁ brahma-paryantā jīvāḥ sarve'pi māyayā
mohyante tarhi te kathaṁ tvāṁ bhajantām iti bhāvaḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sattvādi-krameṇoktiḥ
pūrvokta-sāttvikādy upāsaka-kramāṇusāreṇa \| yad vā, deva-nṛtir
yagātmasv iti vakṣyamāṇa-sāttvikādi-kramāpekṣayā \| hi eva, teṣu guṇeṣv
eva \| pratā grathitāḥ, yataḥ prākṛtāḥ prakṛti-sambandhinaḥ \| tatra
brahmaṇo'pi[^51] sthāvarāṇāṁ cāditā-prākṛtatve tasya gauṇatāyāḥ
sthāvarāṇāṁ ca pradhānatāyā vivakṣayā, yady api sṛṣṭy arthaṁ
śrī-bhagavān brahmā san prakaṭo bhavatīti śrī-viṣṇu-purāṇādi-matena
bhagavad avatāra-viśeṣo brahmā, tathāpi prākṛteṣu tasyoktiḥ
skanda-purāṇādi-dṛṣṭyā kvacin mahā-kalpe gate jivasyāpi kasyacid-brahma
pada-prāpter abhiprāyeṇeti \| anyat tair vyākhyātam eva \|

yad vā, nanu, tarhi sarve'pi sāks;an mām eva kathaṁ kathaṁ na sevante,
tvan māyā-mohitatvādity āha---sattvam iti \| ābrahma-sthāvarādaya ity
ucca-nīcānāṁ sarveṣām api māyā-mohitatvam uktam \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu vicārasya paryavasāne
saty eva te mārgā mayi viśantīti katham uktaṁ kathamvā prathamata eva na
viśantīti tatrāha \| sattvam iti \| tair vyākhyātaṁ tatra pūrvārdhe
krameṇa devatā-parityāgo jñeyaḥ vaidika-mārgasya
citta-śodhaka-svabhāvatvāt uttārdhe īśva iti yojyaṁ tad evaṁ
māyā-mohitatvād eva sākṣāttvāṁ na bhajantīti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tarhy evaṁ vivicya
sarve 'pi kiṁ mām eva nopāsate tatr āha---sattvam iti \| teṣu guṇeṣu hi
niścitaṁ prākṛtā jīvāḥ protāḥ grathitāḥ \| ābrahmeti brahma-paryantā api
jīvā yadi māyayā mohyante tarhi sarve manujās tvāṁ kathaṁ bhajantām ?
iti bhāvaḥ \|\|11\|\|

**\...**

\|\| 10.40.12 \|\|

**tubhyaṁ namas te tv aviṣakta-dṛṣṭaye**

**sarvātmane sarva-dhiyāṁ ca sākṣiṇe \|**

**guṇa-pravāho'yam avidyayā kṛtaḥ**

**pravartate deva-nṛ-tiryag-ātmasu \|\|**

**śrīdhara-svāmī (bhāvārtha-dīpikā) :** nanu bhavataḥ prakṛter iti vadan
mamāpi prakṛti-sambandhaṁ bravīṣi \| tataś ca teṣāṁ mama cako viśeṣaḥ
syād ity āśaṅkya viśeṣam āha---tubhyam iti \|
avibhakta-dṛṣṭaye'lipta-buddhaye \| kutaḥ ? sarvātmane
sva-vyatiriktābhāvād aviṣakta-dṛṣṭitvam ity arthaḥ \| kiṁ ca
sarva-dhiyāṁ sākṣiṇe \| sarva-buddhi-sākṣitvān na kvāpi buddhi-lepa ity
arthaḥ \| itare tu saṁsarantīty āha---guṇa-pravāha iti \| deva-nṛ-tiryaṁ
ca ātmāno yeṣāṁ teṣu devādi-śarīrābhimāniṣv ity arthaḥ \| tvad avidyayā
kṛto'yaṁ guṇa-pravāhaḥ pravartate, ato mahān viśeṣa ity arthaḥ
\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prākṛta-padārtheṣv
avasthitasya hares tato viśiṣṭa-mahimā-sambhavam ālocyāśaṅkate---nanv
iti \| tataḥ prakṛti-sambandhāt \| teṣāṁ prākṛtānām \| alipta-buddhitve
hetum āśaṅkate---kuta iti \| ity artha iti---dṛṣṭer āsaṅgo hi
nija-bhinne bhavati na tv abhinne iti bhāvaḥ \| na hi kevalam
alipta-buddhitvam eva, kiṁ tvato'py ādhikyam ity āha---kiṁ ca iti \| ity
arthaḥ iti --na hi sākṣī sākṣyadharmeṇa yujyate pūrvavad iti tātparyam
\| itare tvad vimukhāḥ \| ity arthaḥ ity---abhimāna eva śarīrādiṣu
saṁsṛti hetur ity arthaḥ \| tvad avidyayā svātmabhūtasya tavājñānena
guṇānāṁ rajaādīnāṁ pravāha utpatti-sthity antarūpaḥ \| yatas tvam
aviṣakta-buddhyādirata itarebhyas tava mahān bheda ity arthaḥ \| itare
tv avidyayā saṁsṛtibhājinaḥ sadā nija-jñānānandadavatas tava kutaḥ
saṁsṛti-sambandha iti bhāvaḥ \| tvantu teṣu pūrvavad udāsīnantiṣṭhasīti
vicārya svayaṁ bhītaḥ samprapadyamāna āha---tubhyam ity ardhena \| ta
ity asyāvidyayety anenānvayaḥ \| ata eva tair vyākhyātam---tvad avidyayā
kuto'yam iti \| yad vā, yat tubhyaṁ namo namaskāraḥ tat te tubhyam iti
tvām eva prasādayitum ity arthaḥ kriyārthopapadasya ca karmaṇi sthāninaḥ
iti vidhānāt tu śabdo bhinnopakrame prākṛtebhyo'ntyantabhedāt \| astu
iti pāṭhe spaṣṭa eva dvitīyo'rthaḥ \| aviṣakta-dṛṣṭaye dṛṣṭvāpi teṣv
anāsaktāyety arthaḥ \| tatra hetuḥ---sarvātmane sarva-bhūta \[mūla\]
svarūpatvāt sarveṣāṁ sarva-pravartakasya katham anyatrādaraḥ syādyena
viraktiḥ syād iti bhāvaḥ \| nanvādarābhāve'pi draṣṭāraṁ dṛśya guṇasya
saṅkramaḥ syād eva tatrāha---sarvadhiyāṁ sarvāsākṣiṇe sākṣimātratvān na
tava teṣv āsaktir iti bhāvaḥ \|

nanu, teṣāṁ tvayy eva paryavasānato vicāre sati tvadaudāsīnye kathaṁ
siddhiḥ syāt tatrāpy āha---sarvādhiyāṁ ceti \| teṣāṁ tadā tvadābhimukhye
jāte bhaktatvaṁ jātam iti tad abhijñastvaṁ na teṣūdāsīno bhavasīti
bhāvaḥ \|

> samo'haṁ sarva-bhūteṣu na me dveṣyo'sti na priyaḥ \|
>
> ye bhajanti tu māṁ bhaktyā mayi te teṣu cāpy aham \|\|

iti śrī-bhagavad gītāta eveti bhāvaḥ \| tādṛśa-vicārāt pūrvāvasthāyāṁ kā
vārtā tatrāhārdhena---guṇeti \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te ity asyāvidyayety
anenānvayaḥ \| ata eva tair vyākhyātam \| tvad-avidyā-kṛto'yam iti,
tubhyam ity atra tasmai iti pāṭhe vā \| tu-śabdo bhinnopakrame,
prākṛtebhyo'tyanta-bhedāt \| astu iti pāṭhe bhaktyā namaskārasya
sthairya-prārthanam \| sarvātmatā tad-aṁśatvena jīvānām abhedāt \| yad
vā, sarvasyātmane cetayitre iti tat-svabhāvato jīvebhyo viśeṣa uktaḥ \|
adhunā jīva-svabhāvād api viśeṣam āha---guṇa-pravāha iti \|
saṁsāraḥ---ayaṁ sākṣāt sarvair anubhūyamānaḥ, asakṛt pravartate punaḥ
punar āvṛttyā āyāti \| anyat tair vyākhyātam \|

yad vā, nanu, kuto'ham eva bhajanīyo na tv anyaḥ ? ity apekṣāyāṁ
māhātmyaṁ varṇayan praṇamati---tubhyam iti \| aviṣaktā
bhaktāparādhādāvalagnā dṛṣṭir yasya, bahuśaḥ kṛtānām apy aparādhānāṁ
marṣaṇāt sarvasyātmane paramātmane iti parama-priyatvaṁ parameśaratvaṁ
coktam \| sarvadhiyāṁ ca sākṣiṇe iti kathañcin manasi kṛtaṁ smaraṇam api
jānāsīti kṛtajñatvaṁ susevyatvādikaṁ ca \| pare ca tvad ajñānena
nitya-duḥkhino bhajana-yogyā na bhavantīty āha---guṇeti \| arthaḥ sa eva
\| tataś ca deva-śabdena hiraṇya-garbha-śiva-vyatiriktā devā grāhyāḥ,
tayor bhagavad bhaktatvāt \| yad vā, tava guṇa-pravāhaḥ
kāruṇyādi-guṇa-parasmparā, avidyayā yukteṣv api devādiṣu, anyat samānam
\| iti bhajanīyatā-mukhya-kāraṇaṁ kāruṇyādikam uktam \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, vicārasya paryavasāne
saty eva te mārgā mayi viśantīti katham uktaṁ katham vā prathamata eva
na viśantīti tatrāha \| sattvam iti \| tair vyākhyātaṁ tatra pūrvārdhe
krameṇa devatāparityāgo jñeyaḥ vaidika-mārgasya
citta-śodhaka-svabhāvatvāt uttarārdhe īśvara iti yojyaṁ tad evaṁ
māyā-mohitatvād eva sākṣāt tvāṁ na bhajantīti bhāvaḥ \| tvantu teṣu
pūrvavad udāsīnas tiṣṭhasīti vicārya svayaṁ bhītaḥ san prapannamāna āha
\| tubhyam ity ardhena \| te ity asyāvidyayety anenānvayaḥ ata eva tair
vyākhyātaṁ tv avidyākṛto'yam iti \| yad vā, yat tubhyaṁ namo namaskāraḥ
tat te tubhyam iti tvām eva prasādayitum ity arthaḥ \|
kriyārthopapadasya ca karmaṇi sthānina iti vidhānāt tu-śadbo
bhinnopakramo prākṛtebhya'tyanta-bhedāt astviti pāṭhe spaṣṭa eva
dvitīyo'rthaḥ aviṣakta-dṛṣṭaye dṛṣṭvāpi teṣv anāsaktāyety arthaḥ \|
tatra hetuḥ sarvātmane sarva-mūla-svarūpatvāt sarveṣāṁ
sarva-pravartakasya katham anyatrādaraḥ syāt yena viraktiḥ syād iti
bhāvaḥ \| nanvādarābhāve'pi draṣṭṛ-dṛśya-guṇasya saṁkramaḥ syād eva
tatrāha \| sarvadhiyāṁ sarva-sākṣiṇe sākṣi-mātratvān na tava teṣvāsaktir
iti bhāvaḥ \|

nanu, teṣāṁ tvayy eva paryavasānato vicāre sati tvadaudāsīnye kathaṁ
siddhiḥ syāt tatrāpy āha \| sarvadhiyāṁ ceti \| teṣāṁ tadā
tvadābhimukhye jāte bhaktatvaṁ jātam iti tad abhijñas tvaṁ na tepūdāsīno
bhavasīti bhāvaḥ \|

> samo'haṁ sarva-bhūteṣu na me dveṣyo'sti na priyaḥ \|
>
> ye bhajanti tu māṁ bhaktyā mayi te teṣu cāpy aham \|\|

iti śrī-bhagavad gītāta eveti bhāvaḥ \| nanu, tādṛśa-vicārāt
pūrvāvasthāyāṁ teṣāṁ kā vārtā tatrāha sārdena guṇeti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** te'vidyayety anvayaḥ \|
tvad-viṣayeṇājñānenety arthaḥ \|\|12\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** te tvāṁ prāptuṁ tubhyaṁ
mama namo'stu \| tava tu sva-bhaktebhyo 'nyeṣūpāsakeṣu dṛṣṭir na
rajyatīty āha---tubhyam iti \| aviṣakta-dṛṣṭaye kathaṁ tarhi
sarva-deva-pūjāṁ tvaṁ prāpnoṣīti brūṣe; yo hi yebhyaḥ pūjāṁ prāpnoti sa
teṣv anurajyaty evetyata āha---sarvātmane sarvādhiṣṭhātṛtvād eva
tat-tat-pūjāṁ prāpnoṣi, na tu tasyāṁ tava kācid apekṣāsti te'pi tvāṁ na
pūjayanti kutas tava teṣv āsaktir iti bhāvaḥ \| ataḥ sākṣiṇe iti sākṣī
tvaṁ sarvatrodāsīna eveti bhāvaḥ \|

nanu, tarhi te devā eva sva-svopāsakās tān uddharantu ? tatrāha---guṇeti
\| asakṛt nirantaraṁ deva-nṛ-tiryañca ātmāno yeṣāṁ teṣu
devādi-śarīrābhimāniṣv ity arthaḥ \| tat-tad-upāsyā devā api svayaṁ
guṇa-pravāha-patitāḥ, kathaṁ svopāsakāṁs tān uddharantv iti bhāvaḥ
\|\|12\|\|

**\...**

\|\| 10.40.13 \|\|

**agnir mukhaṁ te'vanir aṅghrir īkṣaṇaṁ**

**sūryo nabho nābhir atho diśaḥ śrutiḥ \|**

**dyauḥ kaṁ surendrās tava bāhavo'rṇavāḥ**

**kukṣir marut prāṇa-balaṁ prakalpitam \|\|**

**śrīdhara-svāmī (bhāvārtha-dīpikā) :** sarvātmana ity anenoktaṁ
sa-guṇaṁ stauti---agnir mukham iti dvābhyām \| agny-ādīn
anūdyeśvarāvayavatā vidhīyate \| yo'yam agniḥ sa tu tava mukham
ity-ādi-vacana-vyaktyā \| īkṣaṇaṁ cakṣuḥ \| śrutiḥ śravaṇendriyam \| kaṁ
mūrdhā \| prāṇaś ca balaṁ ca tat \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nānādevatānām abhiḥ kṛtaṁ
yajanādi mad viṣayaṁ kathaṁ syād ity ākṣepe sarveṣāṁ tvad udbhavatvena
tvad aśatvād aṅgārcane'ṅgy arcanavatsyād iti hetor hareḥ sarvātmatvaṁ
saguṇasya sphuṭayati---anūdyoccārya \| tvan mukhāj jāto'gnis tava mukham
\| mukhād agnir ajāyata ity-ādi-śruteḥ \| kiṁ ca, vairāja-rūpasya tava
tete devā aṅgānyevety ato'pi tat-tad-devapūjā tavaiva pūjety āha---agnir
iti tribhiḥ \| tatrādyaṁ dvayaṁ yugmam \| mukhaṁ
mukha-śaktyaṁśāghiṣṭhānam ity arthaḥ \| evam anyad api \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarva-devamayeśvaram ity
uktam \| tatra sarva-devamayatvaṁ darśayati---agnir iti dvābhyām \|
mukhād agnir ajāyata ity-ādi-vacanato yady api bhedaḥ pratīyate, tathāpi
agnis te mukham ity-ādikaṁ nitya-sarva-devamayatā-vivakṣayā
kārya-kāraṇayor abhedopacārāt \| ata evoktam---kalpitam iti \| nabha
ādīnāṁ devatātva-prasiddhyabhāve'pi śrī-bhagavad aṅgatayā kalpanena tat
tad adhiṣṭhātṛ-kāraṇa-devatātvaṁ siddham eva \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvamayatvena
sarvamayeśvaratvaṁ darśayati \| agnir iti tribhiḥ \| tatrādyaṁ dvayaṁ
yugmakaṁ mukhaṁ mukha-śakty aṁśādhiṣṭhānam ity arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarvamayatvena
sarva-deva-mayeśvaratvaṁ darśayati---agnir iti tribhiḥ \| mukhaṁ
mukha-śakty-aṁśādhiṣṭhānam ity arthaḥ \| evam anyad api \|\|13.16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, vairāja-rūpasya
tava te te devā aṅgāny evāto 'pi tat-tad-deva-pūjā tavaiva pūjety
āha---agnir iti \| kaṁ śiraḥ \|\|13\|\|

**\...**

\|\| 10.40.14 \|\|

**romāṇi vṛkṣauṣadhayaḥ śiroruhā**

**meghāḥ parasyāsthi-nakhāni te'drayaḥ \|**

**nimeṣaṇaṁ rātry-ahanī prajāpatir**

**me**ḍ**hras tu vṛṣṭis tava vīryam iṣyate \|\|**

**śrīdhara-svāmī (bhāvārtha-dīpikā) :** adrayaḥ parasya te'sthi-nakhāni
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parasya taveti yojyam \|
nimeṣaṇaṁ nukulībhāvo rātriḥ, eka-sambandhi-jñānam aparasambandhismāram
iti nyāyena nimeṣaṇa-padenonmoṣo'pi smāryate ghaṭa-ghaṭatvayor
ekataroccāraṇe'parasya smaraṇaṁ jāyata evetivat \| unmeṣa utphullatā,
aharity arthaḥ \| prajāpatir dakṣaḥ \| vīryaṁ retaḥ \| ata evābhedenāpy
upāsanaṁ vidhīyate \| parasya tebhyo'nyasya nija\--rūpeṇa pṛthag
vartamānasyety abhedenoktebhyo'pi bhedo darśitaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, katham evaṁ
sambhavet ? tatrāha---parasyeti, parameśvaratvādity arthaḥ \| yad vā,
parasya tebhyo'nyasya nija\--rūpeṇa pṛthag-vartamānasyety abhedenoktānām
api bhedo darśitaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam anyad api ata
evābhedenopāsanaṁ vidhīyate parasya tebhyo'nyasya nija\--rūpeṇa pṛthag
vartamānasyeti abhedenoktebhyo'pi bhedo darśitaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca vairāja-rūpasya
tava te te devā aṅgānyevāto'pi tat tad deva-pūjā tavaiva pūjety āha \|
agnir iti \| kaṁ śiraḥ \|\|14\|\|

**\...**

**\|\| 10.40.15 \|\|**

**tvayy avyayātman puruṣe prakalpitā**

**lokāḥ sa-pālā bahu-jīva-saṅkulāḥ \|**

**yathā jale sañjihate jalaukaso'py**

**udumbare vā maśakā mano-maye \|\|**

**śrīdhara-svāmī (bhāvārtha-dīpikā) :** na kevalam etāvat, kintu
sarvo'py ayaṁ prapañcas tvad-avayava-bhūta eveti vadann evaṁ saty api
prapañcasya ṣaṭ janmādayo vikārās tvayi na prasajjante, tasya tvayi
kalpitatvād ity āha---tvayīti \| avyayātmani puruṣe pūrṇe lokādayaḥ
sañjihate pracaranti he avyayātmann iti vā \| kthaṁ-bhūte tvayi \|
mano-maye manaḥ pradhāne mano-vṛtti-vyaṅgye---dṛśyate tvagryayā buddhyā,
manasaivānudraṣṭavyaḥity-ādi-śruteḥ \| jale yathā jalaukasaḥ
sūkṣma-prāṇy-aṇḍa-rāśayo yathā codumbarāntaḥ-kesareṣu maśakāḥ
paraspara-vārtānabhijñāḥ, evam anantāni brahmāṇḍāni tvayi sañcarantīty
arthaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvātmatvam
upasaṁharati---na kevalam iti \| evaṁ saty api prapañcāvayavavattve'pi
\| tasya prapañcasya \| na hi rajju-kalpitāher viṣaṁ rajjāvāyātīti
bhāvaḥ \| avyayātmann iti parame vyoman itival lupta-saptamīkam \|
nirvyapāye ity arthaḥ \| lokādaya ihādinā pālagrahaḥ \| bahubhir
aṇḍajodbhijja-svedaja-jarāyujair jīvaiḥ saṅkulāḥ vyāptāḥ \| ṛju-mārgeṇa
siddhyato'rthasya iti nyāyam āśritāha---he avyayātmann iti veti \|
agryayā tapoyāgādikaraṇena śuddhayā \| manasrāpy upāsamayā saṅskṛtena \|
jalokaso vārivāsinaḥ \| udumbare janu-phale udumbaro jantu-phalo
yajñāṅgo hema-dugdhakaḥ ity amaraḥ \| maśakāḥ pipīlikā-viśeṣāḥ \| evam
udumbarastham aśakavat \| ity artha iti-anantāntargatāni brahmāṇḍaṇyapy
anantānyevety arthaḥ \| tad evaṁ virāja-rūpatvena
stutvānanta-brahmāṇḍa-kaṛaṇa-mahā-hiraṇya-garbhatvena stauti---tvayīti
\| he avyayātman sarva-kāraṇatve'py acintya-śaktitvena nivikāra-puruṣe
mahā-hiraṇya-garbha-rūpe manomaye mana-ādyantaḥ-karaṇamaya-ṣoḍaśa-kale
tvayi lokāḥ sapāla bahu-jīva-saṅkulāḥ carantīti \| tatra lokā
brahmāṇḍāni, sañcaranti yathā-kramaṁ sṛṣṭi-pralayayor
bahirantarbhavanti, pālā brahmādayo'dhikārān adhikārayor ārohanti
patanti ca, anye jīvā atrāmutra gatāgataṁ kurvantīty arthaḥ \| tatra
brahmāṇḍānāṁ sañcaraṇe dṛṣṭāntaḥ---yathā jala iti, pālādīnām udambare
veti \| udumbaram atra brahmāṇḍa-sthānīyam \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** manomaya iti manasiva
vibhāvyatvam uktam, anyat tair vyañjitam \| yad vā, adhuneśvaratvam
āha---tvayīti \| avyayātman he akṣaya-svabhāveti mīnādīnāṁ
sañcāraṇe[^52] jalāder iva vyayo nirastaḥ, yataḥ puruṣe pūrṇe lokāś
caturdaśa-bhūvanāni, pālā brahmādayas tat-sahitāḥ \| yad vā, lokā
bahubhir jīvaiḥ saṅkulā vyāptāḥ prakalpitāḥ \| tanmayayā tvayaiva vā
sṛṣṭāḥ, atas tvay eva samyagjihate paribhramanti \| saṁ-śabdena
tatrāsaṅkocādikam uktam \| sarvasmin jale sada sarveṣāṁ jalaukasāṁ
sukha-sañcārābhāvam āśaṅkya pakṣāntaram āha---smaśakā iti \| manomaye
cintā-mātreṇa manasyāvirbhavatīti pūrvokta-susevyatvam eva darśitam \|
yad vā, manomaya-mūrti-rūpe'pi tvayi tādṛśa-rūpasyāpy
acintya-prabhāvatvāt, kiṁ punaḥ svayaṁ sākṣān nija-rūpa ity arthaḥ
\|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ virāja-rūpatvena
stutvānanta-brahmāṇḍa-kāraṇa-mahā-hiraṇya-garbhatvena stauti \| tvayīti
\| he avyayātman ! sarva-kāraṇatve'py acintya-śaktyā nivikāra ! puruṣe
mahā-hiṇya-garbha-rūpe manomaye mana ādyantaḥkaraṇamaya-ṣoḍaśa-kale
tvayi lokāḥ sapāla bahu-jīva-saṅkulāḥ sañcarantīti tatra lokāḥ
brahmāṇḍāni sañcaranti yathā-kramaṁ sṛṣṭi-pralayor bahirantar bhavanti
pālā brahmādayaḥ adhikārān adhikārayor ārohanti patanti ca \| anye jīvā
atrāmutrāgatāgataṁ kurvantīty arthaḥ \| tatra brahmāṇḍānāṁ sañcaraṇe
dṛṣṭāntaḥ yathā jala iti pālādīnām udumbare veti udumbaram atra
brahmāṇḍa-sthānīyam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evaṁ cet tarhi
deva-yājino\'pi mad-yājina eva, yānti mad-yājino\'pi mām\[gītā 9.24\]
iti mad-ukteḥ \| kathaṁ te māṁ na prāpnuvanti ? tatrāha---tvayi puruṣe
vairāja-rūpe lokā bhūr-ādayaḥ prakalpitāḥ pālā indrādi-devās tat-sahitāḥ
sañjihate pracalanti \| vā ivārthe \| yathā ca uḍumbara-phale maśakāḥ
sūkṣma-kīṭāḥ asaṅkhyāḥ \| tvayi kīdṛśe ? mano-maye
mana-ādy-akhila-tattva-maye māyikatvān naśvare ity arthaḥ \| he
avyayātman ! navyeti na naśyati ātmā deho yasya, he
sac-cid-ānanda-vigraha ity arthaḥ \| tenānaśvarāṇi sac-cid-ānanda-mayāni
rūpāṇy eva tava svarūpāṇi tāni yajanta eva tad-yājina ucyante \|
vairāja-rūpaṁ tu tava māyikaṁ rūpaṁ naśvaraḥ, na tu tvat-svarūpam atas
tad-aṅga-bhūta-deva-yājino na tad-yājinaḥ \| ataḥ sādhuktaṁ yānti
deva-vratā devān\[gītā 9.24\] ity-ādīti dyotitam \|\|15\|\|

**\...**

\|\| 10.40.16 \|\|

**yāni yānīha rūpāṇi krīḍanārthaṁ bibharṣi hi \|**

**tair āmṛṣṭa-śuco lokā mudā gāyanti te yaśaḥ \|\|**

**śrīdhara-svāmī (bhāvārtha-dīpikā) :** tasmād evaṁ-bhūtaṁ tava svarūpaṁ
duravagāham iti tvad-avatāra-kathāmṛtam eva santaḥ sevanta ity
āha---yāni yānīti \| āmṛṣṭā parimārjitā śuk yeṣāṁ te \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasmāttvam anantas tasmād
dhetoḥ \| evaṁ-bhūtaṁ sarva-prapañcādhāram \| duravagāhaṁ durjñeyam \|
iti hetoḥ \| te parihṛta-duḥkhā lokāḥ \| hīti prāg vidyamānāny eva
rūpāṇi vibharṣi nāvidyamānānīty āha---bhṛtām eva bibhartīśo hy
avatāratanuṁ sadā iti purāṇāntarāt \|

nanu, tarhi kāni mama svarūpabhūtāni rūpāṇi tatrāha---yānīti \|
krīḍānāni abdhisantaraṇa-madhukaiṭabha-hananādīni tad arthaṁ vibhaṣi
nitya-siddhāny eva gṛhnāsi \| gṛhītvā lokān kṛpayā darśayasīty arthaḥ \|
atas tair evārādhitair āmṛṣṭāḥ parimārjitāḥ śucaḥ āvidyaka-śoka-mohādayo
malā yais te \| rūpāṇi vibharṣity avatārāṇāṁ tadīyatvābhiprāyeṇa lokāḥ
sarva ity adhikārāpekṣā nirastā \| mudā gāyantīti tad gānasya svataḥ
puruṣārthatābhipretā \| yad vā, pūrvaṁ yad anya-sādhāraṇyena vaiṣṇavānām
upaṣanatvam uktaṁ tatra ca bahumūrtyekamūtikam \[ślo.7\] iti yad viśiṣya
tā mūrtayo noktās tatra santoṣābhāvāt prapañcayati---yānīti \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam-bhūtasya
tvat-svarūpasya jñānaṁ durghaṭam, tena phala-viśeṣo'pi na dṛśyate \|
tvad avatāra-līlā-gānāc ca sarva-śoka-nivṛttiḥ paramānanda-lavdhiścet
āha---yānīti \| tathā ca śrī-brahmaṇoktam jñāne prayāsam \[bhā.pu
10.14.3\] ity-ādi, vīpsayā sarveṣām eva rūpāṇāṁ śoka-mārjanādinā
parama-sevyatvam uktam \| rūpāṇi vibharṣīty avatārāṇāṁ sarveṣāṁ
tadīyatvābhiprāyeṇa, lokāḥ sarve janā ity adhikārāpekṣā nirastā \| te
yaśa ity avatāritvena taiḥ sahābhedāt teṣāṁ yaśasā tasyaiva
yaśaḥ-siddheḥ \| mudā gāyantīti tad-gānasya svatafḥ
parama-puruṣārthatābhipretā, saṁsāra-śokāpagame'pi tad-gānāt \| yad vā,
anye ca saṁskṛtātmānaḥ \[bha.pu 10.4.7\] ity anena yat sādhāraṇyena
vaiṣṇavānām upāsanam uktam, tatra ca bahu-mūrty-eka-mūrtikam \[bha.pu
10.4.7\] iti yaduktam, tatra sāmānyenoktyā santoṣābhāvād viśeṣato vadan
tad eva prapañcayati---yānīti \| arthaḥ sa eva \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam-bhutasya tat svarūpasya
jñānaṁ durghaṭaṁ tena sukha-viśeṣo'pi na dṛṣyate tad avatāra-līlānāṁ
darśanāt \| śravaṇādāv api sarveṣāṁ sarva-śoka-nivṛttiḥ paramānandaś ca
jāyate tatas te tā eva gāyantīty āha \| yānīti \| tathā ca brahmāṇoktam
\| jñāne prayāsam ity-ādi \| vīpsāyāṁ sarveṣām eva rūpāṇāṁ
śoka-mārjanādinā parama-sevyatvam uktaṁ rūpāṇi bibharṣīty avatārāṇāṁ
sarveṣāṁ tadīyatvābhiprāyeṇa \| lokāḥ sarve ity adhikārāpekṣā nirastā \|
mudā gāyantīti tad gānasya svataḥ puruṣārthatābhipretā \| yad vā, pūrvaṁ
yad anya-sādhāraṇyena vaiṣṇavānām upāsanatvam uktam \| tatra ca
bahu-mūrtyekamūrtikam iti yad viśiṣya tā mūrtayo noktās tatra
santoṣābhāvāt prapañcayati \| yānīti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tarhi kāni mama
svarūpa-bhūtani rūpāṇi ? ity ata āha---yānīti \| krīḍanāni
abdhi-santaraṇa-madhu-kaiṭabha-hananādīni tad-arthaṁ vibharṣi
nitya-siddhāny eva gṛhnāsi, gṛhītvā lokān kṛpayā darśayasīty arthaḥ \|
atas tair ārādhitair āmṛṣṭāḥ parimārjitāḥ śucaḥ āvidyaka-śoka-mohādayo
malā yais te \|\|16\|\|

**\...**

\|\| 10.40.17 \|\|

**namaḥ kāraṇa-matsyāya pralayābdhi-carāya ca \|**

**hayaśīrṣṇe namas tubhyaṁ madhu-kaiṭabha-mṛtyave \|\|**

**śrīdhara-svāmī (bhāvārtha-dīpikā) :** ataḥ svayam apy avatārān
namasyati, nama iti \| hayaśīrṣe hayagrīvāya \| madhu-kaiṭabhayor
mṛtyave hantre \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ sarva-loka-gītam
avatāra-kathāmṛtamato hetoḥ \| svayam akrūraḥ \| namasyati namaskāraṁ
karotīty arthaḥ \| kāraṇamatsyāya manvādyavanaṁ nimittīkṛtya
matsyapurdhatavata ity arthaḥ \| mandaḥ daitya-darpa syati nāśayatīti
matsya ity anvarthatām āha \| matsyānāṁ jala-jīvanatvād
āha---pralayetyādi \| kiṁ ca, pralayābdhi-vidāraṇam apy anyasyāśaktyam
itīśvaratām apy āha --ca \| ceti vakṣyamāṇa-samuccaye \| kāraṇamatsyāya
sarvakāraṇa-rūpa-matsyāya, tad rūpasya nity atvādikam abhipretam \| yad
vā, kāraṇena satya-varatopadeśādinā matsyāyeti kāraṇatvam agre'pi jñeyam
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kāraṇena
satya-vratānugraheṇa \| yad vā, kāraṇa-rūpāya matsyāyeti tad rūpasya
nity atvādikam abhipretam, evaṁ samāsāntaḥ-praviṣṭo'py ayaṁ
kāraṇa-śabdo'gre'py anuvartyaḥ, ca-kārāt satya-vrataṁ prati tad tad
upadeśādi, tubhyam ity asya pūrveṇa pareṇāpy anvayaḥ, evam agre'pi,
tat-tad\--rūpeṇa taṁ praty eva namaskārāt \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarva-kāraṇa-rūpāya
matsyāyeti tad rūpasya nity atvādikam abhipretam \| eva kāraṇatvam
agre'pi jñeyaṁ cakārāt satya-vratopadeśādikāraṇena \| evam anye'pi
cakārā yojyāḥ \| tubhyam ity atra ca yojyam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarva-kāraṇa-rūpāya matsyāya
\|\|17.21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāny eva kāni ? ity
ākāṅkṣāyām āha---nama iti ṣaḍbhiḥ \| sarva-kāraṇa-rūpāyeti tad-rūpasya
nity atvādikam abhipretaṁ evaṁ kāraṇatvam agre\'pi jñeyam \|
pralayābdhi-carāyeti tatretas tataś calanam eva krīḍanam \| evam agre
madhu-kaiṭabha-hananādīny eva krīḍanāni jñeyāni \|\|17\|\|

**\...**

\|\| 10.40.18 \|\|

**akūpārāya bṛhate namo mandara-dhāriṇe \|**

**kṣity-uddhāra-vihārāya namaḥ śūkara-mūrtaye \|\|**

**śrīdhara-svāmī (bhāvārtha-dīpikā) :** akūpārāya kūrmāya \|
kṣity-uddhāro vihāro yasya tasmai \|\|18.19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kuṁ bhūmiṁ tad
avayava-bhūtaṁ giriṁ vā piparti bibhartīti kūpāraḥ \| pṛṣodarāditvāt
pūrvapadasya dīrghaḥ dhātūnām akekārthatvād bharaṇe'pi pṛdhātur astīti
\| na kūpāro yasmāt so'kūpāras tasmai akūpāro'bdhikacchape iti
halāyudhaḥ \| abdhiś ca kacchapaśceti samāhāradvandvaḥ \| bṛhate
nitya-vṛddhāya \| śubhaṁ sukhaṁ vā karoti pṛthvyuddhṛty asura-nāśābhyām
iti śū \[sū\] karaḥ pṛṣodarāditvāt \| tālavyā api dantyāś ca
śamba-śabdara-śūkarāḥ iti dvirūpakośāt \| akūpāraḥ samudre syāt
kūrmarāje'pi kīrtītaḥ iti viśvaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** akūpāraḥ samudre syāt
kurma-rāje'pi kīrtitaḥ iti viśvaḥ \| bṛhate iti yojana-lakṣa-vistārāt,
kṣity uddhāreti līlayā tad uddhāra uktaḥ \| śūkaravan mūrtir ākṛtir eva
yasyeti matsyādibhyo'syaiśvarya-viśeṣa-prakaṭanaṁ sūcitam, tac ca līlayā
pṛthvī-samuddhāra-nija-bhakti-śrī-mathurā-māhātmyādi-kathana-viśvakṣobhaṇa-mahārṇava-krīḍādinā
vārāha-kālikā-purāṇādau prasiddham eva, evam agre'pi \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** akūpāraḥ samudre syāt
kūrma-rāje'pi kīrtita iti viśvaḥ \| vṛhata iti \| yojana-lakṣa-vistārāt
\| śūkarasya mūrtir iva mūrtir yasyeti prākṛta-śūkaratvaṁ niratastam
aprākṛta-tad ākāratvenaiva ca tat saṁjñatvaṁ vihitam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** akūpārāya kūrmāya,
akūpāraḥ samudre syāt kūrma-rāje 'pi kīrtitaḥ iti viśvaḥ \|\|18\|\|

**\...**

\|\| 10.40.19 \|\|

**namas te'dbhuta-siṁhāya sādhu-loka-bhayāpaha \|**

**vāmanāya namas tubhyaṁ krānta-tribhuvanāya ca \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adbhutodṛṣṭa-pūrvaḥ, siṁho
naratvaghiśiṣṭamṛgendras tad rūpāya \| sādhulokasya devadijanasya bhayam
asura-nimittakam apahantīti tathā \| krāntaṁ pādermitaṁ bhūvanatrayaṁ
yena tasmai \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
adbhutaḥ---ardhanarākāratvenālauliko yaḥ siṁhas tasmai nṛsiṁhāyety
arthaḥ \| sādhu-lokānāṁ sarveṣāṁ śiṣṭānāṁ bhayāya bhaya-nivartakāya,
cakārād asādhunāśanādi, bhayāpaheti pāṭhaḥ spaṣṭa eva \| krāntāni
tribhiḥ padair ākrāntāni tribhuvanāni yena tasmai, ca-kārāc
chrībalyanugraho'pi \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā bhūtatve'pi he
sādhu-loka-bhayāpaha ! \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.40.20 \|\|

**namo bhṛgūṇāṁ pataye dṛpta-kṣatra-vana-cchide \|**

**namas te raghu-varyāya rāvaṇāntakarāya ca \|\|**

**śrīdhara-svāmī (bhāvārtha-dīpikā) :** bhṛgūṇāṁ pataye paraśurāmāya
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** raghuṣu tad apatyeṣu
varyāya varītum arhāya \| kuṭhārāyudhatvad vana-rūpakam, tena teṣāṁ
tatra kiñcid api kartum akṣamatvaṁ vyañjitam \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhṛgūṇāṁ pataye,
bhṛgu-kula-jātatvāt, evam agre'pi \| dṛptaṁ darpeṇāmaryādaṁ
vipra-kulātikramād yat kṣatraṁ kṣatriya-jātis tad eva vanaṁ bahulatvāt
tac chinattīti tathā tasmai iti paraśvāyudhatvam, dṛṣṭatvena sarveṣāṁ
kṣatriyāṇāṁ bahuśo hananaṁ ca sūcitam \| rāvaṇasyāntakaṇatvena
kumbha-karṇādi-tad anugānāṁ vadho'pi sūcita eva, ca-kārād
ārṣa-dharma-pradarśanādi \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kuṭhārāyudhatvād vana-rūpakaṁ
tena teṣāṁ tatra kiñcid api kartuṁ prakṣamatvām vyañjitam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.40.21 \|\|**

**namas te vāsudevāya namaḥ saṅkarṣaṇāya ca \|**

**pradyumnāyāniruddhāya sātvatāṁ pataye namaḥ \|\|**

**śrīdhara-svāmī (bhāvārtha-dīpikā) :** catur-vyūha\--rūpeṇa praṇamati,
namas te vāsudevāyeti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prakṛṣṭaṁ dyumnaṁ balaṁ
yasya tasmai \| na niruddhyate bhaktiṁ vinety aniruddhaḥ \|
pradyumnāniruddhayos tadānām anīvirbhūtayor api tāpanyādāveṣāṁ
caturvyūhānāṁ nity atāśravaṇāt tayoścaturvyūhāntaḥpātitvena yuktam eva
praṇamanam iti \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** namas te
vāsudevāyety-ādi tad-abhinnatvena stauti \|\|21.30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** namasta iti, tair
vyākhyātam eva \| tatra śrī-kṛṣṇasyāvatāritayā tam atrānuktvā
śrī-baladevasyaivāvatāreṣu gaṇyatvād atra krama-prāpte tan namaskaraṇe
śrī-vāsudevādi-caturvyūha-namaskāra-samādhānārthaṁ saṅkarṣaṇaṁ rāmaṁ
caturvyū\--rūpeṇa praṇamatīti likhitam \| tatra ca saṅkarṣaṇam iti
śrī-saṅkarṣaṇa-rāmayor abhedāt, saṅkarṣaṇāyeti rāmasyaivoktatvād iti \|
athavā yathākramam ādau śrī-baladevaṁ tato bhaktyā bhāvinam api
śrī-kṛṣṇasya putraṁ śrī-pradyumnam, pautraṁ cāniruddhaṁ praṇamati---nama
iti \| vasudeva-nandanāya saṅkarṣaṇāya nama iti caturvyūha-saṅkarṣaṇop
vyāvartitaḥ \| nama ity asya pradyumnāyety anenānvayaḥ \| mimvā
śrī-kṛṣṇāgrajatvena bhaktyā śrī-saṅkarṣaṇāya namo nama ity eṣāṁ trayāṇāṁ
mukhya-prayojanam āha---sātvatāṁ sātvatānāṁ yādavānāṁ sarva-bhaktānāṁ vā
pataye paripālakāya, teṣāṁ sukhārtham eva tat-tad rūpeṇa tat-tal
līlā-vistāraṇāt, ata evoktaṁ pādme śrī-bhagavataiva---mad-bhaktānāṁ
vinodārthaṁ karomi vividhāḥ kriyāḥ iti \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** namasta iti \| tair
vyākhyātaṁ tatra saṅkarṣaṇam ity āder ayam arthaḥ \| krama-prāptas tāvad
atra śrī-balarāma iti saṅkarṣāna-śabdena sa evocyate sa ca
śrī-kṛṣṇa-lakṣaṇa-vāsudevādi-caturvyūhāntaḥpātī tatas tad antaḥ
pātitayaiva taṁ praṇaman tān sarvān eva praṇamatīti tāpanyādāv eṣāṁ nity
atva-śravaṇāt tadānīm anāvirbhūtayor api pradyumnādikayor namaskāras tāṁ
śrutiṁ pramāṇayati \| sātvatāṁ pataya iti \| sarveṣām eva viśeṣaṇam sad
vaṁśyānām api stuty arthaṁ tṛtīya-namaḥ-śabdaḥ pradyumne'pi yojyaḥ
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.40.22 \|\|**

**namo buddhāya śuddhāya daitya-dānava-mohine \|**

**mleccha-prāya-kṣatra-hantre namas te kalki-rūpiṇe \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śuddhāya
daitya-cchalanārthaṁ veda-viruddha-vāditve'py atābhiprāyaya \| kaliṁ
kṛntati chinatti, kālayati vā kalkiḥ \| pṛṣādarāditvāt kaleḥ kalādeśo
ḍi-pratyayaḥ \| śuddhāya veda-viruddha-śāstra-pravartakatve'pi nirdoṣāya
\| tatra hetuḥ---mleccheti \| mlecchā eva prāyeṇa sādṛśyena kṣatrāṇi
ksātriyā rājya-kāritvena tat tulyā ity arthaḥ \| teṣāṁ hantre \| kalko
dambhaḥ so'syāsti mleccha-vaśitvena kalki tādṛśaṁ rūpam asyeti tasmai \|
yad vā, kali karituṁ hiṁsituṁ śīlam asyeti kalkiḥ \| auṇādiko ḍiḥ
klerikāralopaś ca \| sa eva rūpaṁ svarūpaṁ yasyāsti tasmai \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śuddhāyeti
veda-viruddha-śāstra-pravartakatve'pi pavitrāya \| yad vā,
ahiṁsā-praśaṁsanādinā parama-śuddhatvāt, daityāditi-sutāḥ, dānavāś ca
danu-putrās tān mohayituṁ śīlam asyeti tathā tasmai \|
vaidika-yajñādi-dharmataḥ pāṣaṇḍa-dharme teṣāṁ pravartanād iti tad
avatāra-prayojanam uktam \| mlecchāḥ paramāntyaja-jāti-viśeṣāḥ prāyā
bahulā, yasmin tat kṣatraṁ kṣatriya-jātiḥ, sarve kṣatriyā ity arthaḥ,
tasya hantre, kalkino duṣṭā mlecchās teṣām iva rūpaṁ veśas tad-dhate,
kaly-ante viprādīnām api sarveṣāṁ mleccha-rūpatvāt \| kali-rūpiṇe iti
pāpa-pāpi-varga-saṁhāra-pūrvaka-satya-yugādi-pravartanenaiśvarya-viśeṣāt
\| evam avatārāṇāṁ pratyekaṁ rūpa-līle darśite \| yady api
śrī-kapila-rṣabhādayo'nye'pi bahavo'vatārāḥ santi, tathāpi mukhyatvena
prasiddhatvād ete nirdiṣṭāḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śuddhāya
veda-viruddha-śātra-pravartakatve'pi nirṣoṣāyaiva \| tatra hetur
daityeti \| mlecchā eva prāyeṇa sādṛśyena kṣatrāṇi kṣatriyāḥ \|
rājyakāritvāt tat tulyā ity arthaḥ \| teṣāṁ hantre kalko dambhaḥ
mlecchaveśitvena so'syāstīti tādṛśaṁ rūpaṁ yasya tan nāmne \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mlecchā eva prāyeṇa sādṛśyena
kṣatrāṇi kṣatriyāḥ rājyakāritvāttattulyā ity arthaḥ teṣāṁ hantre
\|\|22.26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śuddhāya
veda-viruddha-śāstra-pravartakatve'pi nirdoṣāya \|\|22\|\|

**\...**

\|\| 10.40.23 \|\|

**bhagavan jīva-loko'yaṁ mohitas tava māyayā \|**

**ahaṁ mamety asad-grāho bhrāmyate karma-vartmasu \|\|**

**śrīdhara-svāmī (bhāvārtha-dīpikā) :** evaṁ stutvā bandha-mokṣaṁ
prārthayitum āha---bhagavann iti \| asati dehādau grāha āgraho yasya
saḥ, asan grāho yasyeti vā \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā \| bandhād
avidyālakṣaṇān mokṣaṁ tan nivṛtti-lakṣaṇam \| grāha āgraho haṭhaḥ \|
vyadhikaraṇa-samāsāpekṣayā samānādhikaraṇa-samāsasya sugraha tvād
āha---asann ity-ādi \| asannahantāmamatālaksāṇo grāho grahaḥ

> grahonugraha-nibandha-grahaṇeṣu raṇodyame \|
>
> sūryādau pūtanādau ca saihikeyoparāgayoḥ \|\|
>
> grāho grahevahāre ca iti medinī \|

grāha-śabdo graha-pada-vācyo'stīty arthaḥ \| he bhagavann iti sarvaṁ
kartuṁ samarthatvān mad abhīṣṭam api sampādayeti dyotanam eva sambuddhy
abhiprāyaḥ \| tvayā lokoddhārārtham avatāreṣu kṛteśv api ye
mahāparādha-saṁskāravantaste tvan māyāmohitās tvad bhaktiṁ vihāyānyatra
pravartanta iti śocayann āha-bhagavann iti \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ tvayā
lokoddhārārtham atāreṣu kṛteṣv api tvan māyayā sarve lokā mohitās tvad
bhaktiṁ vihāyāny atra pravartanta iti śocann āha---bhagavann iti \| he
parama-kṛpālo, iti kṛpāṁ janayati \| yad vā, he durvitarkya-līleti
tat-tad rūpa-lilābhir lokoddhārārthaṁ vyagrasyāpi
loka-mohaka-māyā-prasāraṇāj jīva-lokaḥ sarvo'pi jīva ity arthaḥ \| ayam
iti māyā-mohitvādeḥ pratyakṣatāṁ darśayati---aham iti dehe, mameti
putrādau, asan duṣṭo'viveka-kṛtatvāt tvad
bhaktyānu-kula-vairāgya-prati-kūlatvād vā, grāha āgraho yasya
tathā-bhūtaḥ san, karma-mārgeṣv eva bhrāmyate muhur āvṛtyā pravartate,
na tu tvad bhaktāv ity arthaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tvayā lokodvārārtham
avatāreṣu kṛteṣv api ye mahāparādha-saṁskāravantas te tu tvan māyayā
mohitās tvad bhaktiṁ vihāyāny atra pravartante iti śocann āha \|
bhagavann iti \| he māyātiraskāra-ṣaḍguṇaiśvarya ! iti nivedane hetur
ayaṁ karma-mārgeṣv eva bhrāmyate muhuvṛttātyā pravartyate na tu tvad
bhaktāv ity arthaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ stutvā duḥkhaṁ
vijñāpayati---bhagavann iti \| bhrāmyate māyayaiva \|\|23\|\|

**\...**

\|\| 10.40.24 \|\|

**ahaṁ cātmātmajāgāra- dārārtha-svajanādiṣu \|**

**bhramāmi svapna-kalpeṣu mūḍhaḥ satya-dhiyā vibho \|\|**

**śrīdhara-svāmī (bhāvārtha-dīpikā) :** na kevalam ayaṁ loko'ham api
tathaivety āha---ahaṁ ceti \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** lokavṛttaṁ svasminn apy
āropyāha-na kevalam ity-ādinā \| ātmā dehaḥ \| artho hiraṇyādiḥ \| ādinā
paśvādi-grahaḥ \| svapna-kalpeṣu svapna-tulyeṣu \| prabho iti
bhrāntivāraṇe sāmarthyaṁ sūcayann āha \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tvad bhaktau pravṛtto'py
ahaṁ nūnaṁ tādṛg aparādhi-saṅga-doṣāt punar lavdhacchidrayā tvan
māyayāvaraṇād-gṛhādy āsaktiṁ hātuṁ na śknomīty āha---ahaṁ ceti \| apy
arthe cakāraḥ \| mayikatvāt svapna-tulyeṣv api satyādhiyā ete satyāḥ iti
buddhyā bhramāmi, teṣv eva punaḥ punar āsaktyā pravarte \| kiṁ vā,
bhrānto bhavāmīty arthaḥ \| yato muḍho viveka-rahitaḥ, ātmā hedaḥ,
svajanā jñātayaḥ sambandhinaś ca, ādi-śabdād dāsa-dāsī-paśu-kṣetrādayaḥ,
tac ca yuktam evety āha-vibho ! he māyayā jagad vyāpaketi \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad bhaktau pravṛtto'haṁ
nūnaṁ tādṛg aparādhi-saṅga-doṣāt pūnar labdhacchidrayā tvan
māyayāvaraṇād gṛhādy asaktiṁ hātuṁ na śaktnomīty āha \| ahaṁ ceti \| apy
arthaḥ cakāra ātmā hehaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.40.25 \|\|**

**anityānātma-duḥkheṣu viparyaya-matir hy aham \|**

**dvandvārāmas tamo-viṣṭo na jāne tvātmanaḥ priyam \|\|**

**śrīdhara-svāmī (bhāvārtha-dīpikā) :** mūḍhatvam eva prakaṭayati,
viparyaya-matir iti \| anitye karma-phale nityam iti, anātmani dehe
ātmeti, duḥkha-rūpe gṛhādau sukham iti viparīta-matir ity arthaḥ \|
dvandveṣu sukha-duḥkhādiṣv āramati krīḍatīti tathā saḥ \| nanu duḥkhe
kuto ratis tatrāha---tamo-viṣṭas tamasā vyāpto'ta ātmanaḥ priyaṁ
premāspadaṁ tvā tvāṁ na jāna ity arthaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti---viparīta-buddhīnṛte netthaṁ bhātīty āśayaḥ \| dvandveṣv ekaikasya
grāhyatvena ratis sambhanty api na dvitīyeṣv ity āśayenāśaṅkate---nanv
iti \| tamasājñānena tamo'jñānam ihocyate ity ukteḥ \| atas
tamovyāptatvāt \| ity artha iti---tamovyāptānāṁ vinā prakāśaṁ
vastvalābhasya prathitatvād iti bhāvaḥ \| ātmana eva sākṣāt priyaṁ
paramātmatvāt, na tu putrādivad dehādi-sambandhenety arthaḥ \| ato
dehādibhyo'pi priyatamatvena jñāna-yogyatoktā tathāpi na jāne
nānubhavāmi \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anityādiṣu
viparīta-buddhiḥ san dvandvā-rāmaḥ, hi niścitam, tvā tvām ātmana eva
sākṣāt priyam, na tu putrādivad dehādi-sambandhenety arthaḥ \| iti
dehādibhyo'pi priyatamatvena jñāna-yogyatoktā, tathā na jāne \| anyat
tairvyākhyātam \|

yad vā, tena paramānarthaḥ syād ity āha---anityeti, viśeṣaṇa-trayasya
yathā-kramaṁ tatra hetuḥtā, ātmano'pi sakāśāt priyam ity evaṁ tvāṁ na
jāne, anyathā dehādiṣv āsakty asambhavāt \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anityādiṣu viparīta-buddhiḥ
san dvandvārāmaḥ \| hi niścitaṁ tvā tvām ātmana eva sākṣāt priyaṁ
paramātmatvāt na tu putrādivad dehādi-sambandhenety arthaḥ \| iti
dehādibhyo'pi priyatamatvena jñāna-yogyatoktā tathāpi na jāne
nānubhavāmi \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anitye karma-phale nityam
iti anātmani dehe ātmeti duḥkha-rūpe gṛhādau sukham iti viparīta-matir
ity arthaḥ \| dvandveṣu sukha-duḥkhādiṣu āramatīti saḥ \| yatas
tamasāviṣṭaḥ vyāptaḥ ātmanaḥ priyaṁ premāspadaṁ tvāṁ na jāne \|\|25\|\|

**\...**

**\|\| 10.40.26 \|\|**

**yathābudho jalaṁ hitvā praticchannaṁ tad-udbhavaiḥ \|**

**abhyeti mṛga-tṛṣṇāṁ vai tadvat tvāhaṁ parāṅ-mukhaḥ \|\|**

**śrīdhara-svāmī (bhāvārtha-dīpikā) :** tad eva sa-dṛṣṭāntam
āha---yatheti \| tasmāj jalād udbhavantīti tad-udbhavāni tṛṇādīni, taiḥ
\| tathā māyā-cchannaṁ tvā tvām ahaṁ hitvā parāṅ-mukho dehābhimukho
varta iti \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ajñānāviṣṭasya vastv
ajñānaṁ tad evapadārthaḥ \| ādinā śaivālādi-grahaḥ \| tathā jalavat \|
mṛgnyate iti mṛgā viṣayās teṣu tṛṣṇāmabhemīty arthaḥ \|
dehādāvabhimukho'bhiniviṣṭaḥ \| tad udbhavaiḥ sārasaśailāvādibhir api
sujñeyatvam api sūcitam \| dārṣṭāntike'pi
tat-tat-prabhāva-mādhurya-yuktatvena svājñānena māyācchannatvena
pratītaṁ tvām iti \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** abudho'vivekī, jalaṁ
samīpe vartamānam api tad udbhavir yava-śaibālādibhir iti sujñeyatvam
api sūcitam \| dārṣṭāntike'py ahaṅkārādi-pravartakatvena vṛndāvane
paśū-pālatvena vā śrī-bhagavataḥ sujñeyatvam ūhyam, abhyeti dūrato yāti,
vai prasiddhau, hariṇādiṣu tathā dṛṣṭeḥ, hitvāhaṁ tvām ity eva pāṭhaḥ \|
tatheti tair vyākhyānāt \|

pāṭhāntare tu siddhe tvā tvāṁ hitvety anvayaḥ \| tadvad ity asya tatheti
teṣāṁ vyākhyā mantavyā \| anyat tair vyākhyātam \| yad vā, tādṛśatvad
ajñānenaiva viṣayāsaktiḥ syād ity āśayenāha---yatheti \| parāṅmukho
dehādy āsakto'smīty arthaḥ \| anyat samānam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abudhaḥ avivekī tad udbhavaiḥ
sarasaśaivālādibhir iti sujñeyatvam api sūcitaṁ dārṣṭātike'pi tat tat
prabhāva-mādhurya-yuktatvena abhyeti dūrato yāti vai prasiddhau hi tvāṁ
tām ity eva pāṭhaḥ tatheti ṭīkātaḥ tad vattvāham iti pāṭhe tu siddhe tvā
tvāṁ hiftvety anvayaḥ tatheti ṭīkā tu tad vad ity asya mantavyā
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-dṛṣṭāntam
āha---yatheti \| tasmāj jalād udbhavatīti tad-udbhavāni tṛṇādīni, taiḥ
\| tathā svājñānena māyācchannatvena pratītaṁ tvā tvāṁ hitvā parāṅmukhaḥ
dehādy-abhimukho varte \|\|26\|\|

**\...**

**\|\| 10.40.27 \|\|**

notsahe'haṁ kṛpaṇa-dhīḥ kāma-karma-hataṁ manaḥ \|

roddhuṁ pramāthibhiś cākṣair hriyamāṇam itas tataḥ \|\|

**śrīdhara-svāmī (bhāvārtha-dīpikā) :** nanv evaṁ jānataḥ kuto
viṣayābhimukhatā ? tatrāha---notsaha iti \| kṛpaṇā viṣaya-vāsanā-yuktā
dhīr yasya saḥ \| ata eva kāma-karmabhyāṁ hataṁ kṣubhitam indriyaiś ca
balibhir viṣaya-saṁyuktair itas tata ākṛṣyamāṇaṁ mano roddhuṁ niyantuṁ
na śaknomīti \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ajñānām etad astu jñasya
tavaitan na saṅgacchata ity āśaṅkate---nanv iti \| evaṁ jānato vijñasya
\| tatrākṣepe \| ata eva kṛpaṇa-buddhitvād eva \| kāmo viṣayābhilāṣaḥ \|
karmādṛṣṭam \| kāmaḥ pūrva-vāsanā tat-preritena karmaṇā hatam \|
prakarṣeṇa manthadbhir aihika-viṣaya-saṁyuktatvād atibaliṣṭhaiḥ roddhuṁ
notsahe tathā me dhiyaḥ kārpaṇyaṁ yathā tādṛśaṁ mano rddhumutsāho'pi na
jāyate ity arthaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ahaṁ tvad bhakto'pi \|
yad vā, evaṁ jānann aham api, kāmo bhogecchā, karma tat-kāraṇam, itas
tataḥ sarvatra rūpa-rasādiṣu \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāmaḥ pūrva-vāsanā tat
preritena karmaṇā hataṁ tato'pyaihika-viṣayāṇāṁ saṁyuktatvāt prāthibhiḥ
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāmena bhogecchayā kvacit karmaṇā
kevala-prārabdhākhyenāpi \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pramāthibhiḥ prakarṣeṇa
mathnadbhir baliṣṭhair akṣair indriyair ākṛṣyamāṇaṁ mano roddhuṁ notsahe
iti tathā me dhiyaḥ kārpaṇyaṁ yathā tādṛśaṁ mano roddhuṁ ūtsāho'pi na
jāyata ity arthaḥ \|\|27\|\|

\...

**\|\| 10.40.28 \|\|**

so'haṁ tavāṅghry-upagato'smy asatāṁ durāpaṁ

tac cāpy ahaṁ bhavad-anugraha īśa manye \|

puṁso bhaved yarhi saṁsaraṇāpavargas

tvayy abja-nābha sad-upāsanayā matiḥ syāt \|\|

**śrīdhara-svāmī (bhāvārtha-dīpikā) :** tad evam asvatantro yaḥ so'haṁ
tavāṅghriṁ upagataḥ śaraṇaṁ prāptaḥ \| nanv indriya-paratantrasyaitad
api kutas tatrāha---tac cāpīti \| he īśa antaryāmin,
tvad-aṅghry-upagamanaṁ cāsatāṁ durāpam, ato bhavato'nugraha evety ahaṁ
manye \| anugrahe satīti vā \| nanu satāṁ sevayedaṁ bhavatīti kiṁ
mad-anugraheṇety ata āha---puṁsa iti \| jīvasya saṁsārasyāpavargaḥ
samāptir yadā tvat-kṛpayā bhavet sambhāvanāspadaṁ bhavati, he
abja-nābha, tadā sad-upāsanā saṁpadyate, tayaiva tvayi matir bhavet
tvat-kṛpāṁ vinā na sat-sevā, natrān tvan-matiḥ, natamāṁ muktir ity
arthaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad evam* ittham \|
*asvatantra* indriyādi-paratantraḥ \| atrāśaṅkate---nanv iti \| etad api
mad-aṅghry-upagamanam api \| tatrākṣepe \| asatām aśātrācārāṇām \|
yato'satāṁ tavāṅghrupagamanaṁ durāpamato hetoḥ \| sambhavatvāt saptamy
apīty āha---anugrahe satīti \| punar atrāśaṅkate---nanv iti \| tayā sad
upāsanayā \| *ity artha* iti---paramparayā tvat-kṛpaiva mokṣa-hetur iti
bhāvaḥ \| natarāṁ natamām iha kimettiṅvyayaghādāmba-drava-prakarṣe iti
tarap-tamab-antād āmuḥ \| asmīti śaraṇāgatasya dārḍhyaṁ nity atvaṁ
cābhipraiti \| he īśa antaryāmitayādhunā tvayaiva tatra preraṇād ity
arthaḥ asatām indriya-paratantrāṇām \| anugrahe hetuḥ---abjanābheti \|
lokānugrahāyaiva loka-padmaṁ nija-nābhau vahasīti bhāvaḥ \| anyat taiḥ
\|

tatra tad-upāsanā tad-bhaktānāṁ sevā \| sampadyate sādhvī bhavati \|
tvan-matis tvaj-jñānam \| muktir bhakter ānuṣaṅgikī, sāpi na tu sā kim
uta svayaṁ bhaktir ity artha iti jñeyam \| yadā---taj jñānaṁ tu mama
dūratam am ity āha---puṁsa iti \| aṅghrīty atra supāṁ suluk ity ḍināmo
luk \| tathāvidhānāṁ mādṛśāṁ durāpaṁ tavāṅghriṁ yad upagato'smi samīpaṁ
prāptavān asmi \| tac cāpy aham ity-ādi punaṇ-punar ahaṁ-śabdaḥ kecin
nija-bhajanādikaṁ kāraṇaṁ vadantu tad anugraham eveti vyanakti \| aho
astu tāvat tvad aṅghri-samīpa-prāptir anyathā tvayi matir api durāpety
āha---puṁsa iti \| yarhi vicāraṇe sati uttamayopāsanayā tvad ārādhanena
satāṁ copāsanayā saṁsārāpavartas tad vāsanākṣayaḥ syād eva tayā tvayi
matir bhaktiḥ sfyān nānyad eti \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asmīti śaraṇāgatatv asya
dārḍhyaṁ nity atvaṁ cabhipraiti \| asatāṁ dehādy āsaktānāṁ
viṣaya-parāṇāṁ vā, īśetyantaryāmitayādhunā tvayaiva tatra preraṇādity
arthaḥ \| ayam anugrahe hetuḥ \| abjanābheti
śeṣāsanādi-nārāyaṇa\--rūpeṇa dṛṣṭatvāt \| yad vā,
saṁsārāpavarga-hetutvena kṛpālutvam uktam, jagad
vidhātṛ-śrī-brahma-yoni-loka-padma-dvārā jīvānāṁ hitārtham eva
jagat-sṛṣṭi-pravartanād-bhavac chabda-prayogo'nugraha-gauravābhiprāyeṇa,
bhakti-viśeṣāt \| yad vā, tavety anuvartata eva bhavan nityaṁ jāyamāno
vardhamāno vā yo'nugrahas tasmin \| anyat tair vyākhyātam \|

tatra natamāṁ muktir iti bhaktasyāpi tasya muktau tātparyaṁ bodhayati,
tac ca gṛhe kaṁsādi-saṅgenāti-duḥkha-lavdhyā nirviṇṇatvena \| kiṁ vā,
śrī-gopī-kṛtāvajñayaiveti jñeyam \| tac ca lokānāṁ mahad
aparādha-parihāra-śikṣārtham eveti, athavā sa
vicitra-saṁsāra-duḥkhādibhūto'haṁ tan nivṛttaye tavāṅghrim upagato'smi
\| īśa he parama-svatantra ! bhavad anugrahe ca hetunānusandheyaḥ syād
iti bhāvaḥ \|

nanu, muktim icchasi, na ca kathaṁ mayi prītim ? tatrāha-puṁsa iti \|
yarhi puṁso mukhiḥ syāt tadaiva satāṁ tvad bhaktānāṁ sevayā tvayi matiḥ
prema-hetur mano-vṛttis tvad bhaktyādi-māhātmya-jñānaṁ vā bhaved ity
arthaḥ \| yad vā, sa mano roddhum aśakto'yaṁ tad-rodhanārthaṁ tavāṅghrim
upagato'smi \|

nanu, tad roddhum eva kathaṁ mad aṅghrim upagacchasi, na ca kathaṁ mayi
tad abhiniveśayitum ity ata āha---puṁsa iti \| arthaḥ sa eva \|
saṁsārākulo'ham adhunā na tat-prarthanāyogyo'smīti bhāvaḥ \| yad vā, tat
tu bhavad anugrahe saty eva manye \| kiṁ tad āha---puṁsa iti \| muktau
satyām eva sad upāsanayā tvayi matiḥ syāt iti yat \| anyat samānam \|

ato'dhunā bhavad anugrahābhāvāt tathā prārthayituṁ nārhayāmīti bhāvaḥ \|
yad vā, nanv itthaṁ dṛśyamānaitad ādi-nārāyaṇa-rūpeṇaiva stutvā śaraṇaṁ
yādi, na ca kathaṁ mama dvi-bhūja-gokulotsava-nija\--rūpeṇa stutvety
atrāha---puṁso yadā saṁsāra-dhvaṁsaḥ syāt, tadābjanābhasya
śrī-nārāyaṇasya satyā ittamayā upāsanayā tvayi śrī-gokulotsave matir
bhaved iti yat tad asatāṁ mādṛśāṁ durāpam api bhavataḥ
śrī-nanda-nandanasyānugrahe saty eva bhavatīti manye, na tv anyatheti
śrī-nārāyaṇasya sad upāsanāṁ vinā ato nārāyaṇopāsanāṁ vinā tvayi matir
na syāt ato nārāyaṇopāsanāyā durlabhatoktā, anayāpi sādhana-bhūtayā
sādhyāyās tanmates tu sudurlabhatā darśiteti bhavad anugrahādy abhāt
kathaṁ mayā tan nija[^53] rūpādi-varṇanena śrī-brahmavat stotuṁ na
śaknomīti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asmīti śaraṇa-gatatvasya
dāḍhyaṁ nity atvaṁ cābhipraiti asatām indriya-paratantrāṇāṁ he īśeti
antaryāmitayādhunā tvayaiva tatra tat praraṇādity arthaḥ \| ayam anugre
hetuḥ añjenābheti lokānugraheṇaiva loka-padmaṁ nija-lnābhau vahasīti
bhāvaḥ \| anyat taiḥ tatra sad upāsanā tad bhaktānāṁ sevā sampadyate
saṅgī-bhavati tvan matis tvaj jñānaṁ muktir bhakter ānuṣaṅgikī sāpi na
tamāṁ kim uta svayaṁ bhaktir ity arthaḥ iti jñayaṁ yad vā, tvaj jñānaṁ
tu mama parama-duratam ity āha \| puṁsa iti \| athavā sa tathā-vidho'py
aham aṅghrīty atra supāṁ sulug ity-ādinā amo luk asatāṁ tathā-vidhānaṁ
mādṛśāṁ durāpaṁ tavāṅghriṁ yad upagato'smi samīpe prāptavān asmi tac
cāpy aham ity-ādi \| atra punar ahaṁ śabdaḥ kecin nija-bhajanādikaṁ
kāraṇaṁ vadantu ahaṁ tu tvad anugraham eveti vyanakti aho astu tāvat
tvad aṅghri-samīpa-prāptir anyathā tvayi matir api durāpety āha \| puṁsa
iti \| vicāreṇa yahi cireṇa satyā uttamayā upāsanayā tvad ārādhanena
satāṁ copāsanayā saṁsārāpavargas tad vāsanākṣayaḥ syāt tadaiva tayā
tvayi matir bhaktiḥ syān nānyad eti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** so 'ham iti \|
tathā-vidha-kṛpaṇa-dhīrapy aham \|nanu san-matiṁ vinā mad-anugraho'pi
kathaṁ syāt ? tatrāha---puṁsa iti \| punsaḥ yarhi saṁsārāṇām apavargaḥ
syāt sarvajñairbhāvitvena sambhāvyate, tarhi sad-upāsanayā tvayi matiḥ
syād ity arthaḥ,bhavāpavargo bhramato yadā bhaved\[bhā.pu. \] ityādeḥ \|
tasmādatra mamāpi sad-upāsanaiva nidānam itibhāvaḥ \|\|28.30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : so'haṁ** tathābhūto'py ahaṁ
**tavāṅghriṁ ūpagataḥ** śaraṇaṁ prāpto'smi \| tac ca
tvad-aṅghry-upagamanam asadbhir janair **durāpam \|bhavad-anugraha** eva
bhavad-anugrahe saty api sambhaved ity ahaṁ **manye** jānām i \|
mad-anugraha eva kadā syāt ? tatrāha he **abja-nābha** !
**sad-upāsanayā** hetunā yarhi **tvayi matiḥ syāt** \| sad-upāsanaiva
kadā syāt ? tatrāha **puṁso yarhi saṁsaraṇasya** saṁsārasya
**apavargaḥ** anta-kālaḥ syāt \| saṁsārānta-kāla eva kadā syāt ? iti
cet, yadā yādṛcchikī sat-kṛpā syād iti jñeyam \| tenādau yādṛcchikī
sat-kṛpā tataḥ saṁsāra-nāśārambhas, tataḥ sad-upāsanā, tataḥ kṛṣṇe matir
iti kramaḥ \| śāstrārambha eva satyam ity-ādinā prāk pradarśita ukto
bhavati \|\|28\|\|

**\...**

\|\| 10.40.29 \|\|

**namo vijñāna-mātrāya sarva-pratyaya-hetave \|**

**puruṣeśa-pradhānāya brahmaṇe'nanta-śaktaye \|\|**

**śrīdhara-svāmī (bhāvārtha-dīpikā) :** pādayoḥ patan prārthayate, nama
iti dvayena \| vijñaṇam eva mātrā mūrtir yasya tasmai \| ata eva
sarva-pratyaya-hetave samasta-jñāna-kāraṇāya \| kiṁ ca puruṣasya ye īśāḥ
sukha-duḥkhādi-prāpakāḥ kāla-karma-svabhāvādayas teṣāṁ pradhānāya
niyantre \| kutaḥ ? brahmaṇe paripūrṇāya \| kiṁ ca ananta-śaktaye
anantāḥ śaktayo yasya \| yadvā ananta māyākhyā śaktir yasya tasmai \|
athavā pradhānaṁ prakṛtiḥ puruṣas tat pravartakaḥ, īśaḥ kāla etat
tritayātmane brahmaṇe \| vakṣyati ca bhagavān---

> prakṛtir hy asyopādānamādhāraḥ puruṣaḥ paraḥ \|
>
> sato'bhivyañjakaḥ kālo brahma tat tritayaṁ tv aham \|\| iti \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dvayena yugma-ślokena \|

> mātrā paricchade deśe pravṛttau karṇa-bhūṣaṇe \|
>
> akṣarāvayave māne mūrtau kāla-viśeṣake \|\|

iti ata eva vijñāna-mūrtitvād eva \| anyad apy āha---kiṁ ceti \| tatra
hetum āśaṅkate --kuta iti \| paripūrṇasya sarvaṁ niyantṛtvaṁ sphumeveti
na kevalaṁ paripūrṇa-rūpa evety āha---kiṁ ca iti \| anantā amitāḥ \|
śaktayaḥ sāmarthyāni \| bahu-śakti-kalpanāpekṣayā
sarva-vyavahāra-sādhikaikaśakti-kalpanā varīyasī
vahuvanacara-siṁhāśrayaṇanyāyenety āha---yad veti \| antatā jñānamṛte
nānto yasyāḥ sānantā \| puruṣeśety ādi-padasya pūrva vyākhyāne
kliṣṭa-kalpanām apekṣya prasiddhārtham āha---atha veti \| vakṣyati
ekādaśe bhagavān uddhavāya prakṛtiḥ itīmamartham \| pādayoḥ
patannātmānaṁ nivedayati---nama iti \| vijñānasya mad anubhavasya mātrā
parimāṇaṁ yatas tasmai \| yāvantaṁ svaviṣakam anubhavaṁ dadāsi tāvad eva
tvām anubhavāmīty arthaḥ \| anya-viṣayaka-jñānānām api tvam eva hetur
ity āha---sarveti \| yataḥ puruṣeti puruṣo'ntaryāmī tad rūpeṇa karmādiṣu
prerayasi, īśa īśvaras tad rūpeṇa karmādi-phalaṁ dadāsi, pradhānaṁ māyā
tad rūpeṇa viṣayeṣu tvam eva badhnāsi, brahma-jñākaika-svarūpaṁ tad
rūpeṇa sphuritaṁ sat tasmād vandhān mocayasi ca, ananta-śaktir bhagavāṁs
tad rūpeṇa svasmin bhakti pradāya kṛtārthayasi ca \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etad-ādikaṁ sarvaṁ tvaṁ
svayaṁ jānāsy eva, kim ahaṁ vijñāpayānīti vadan stotram upasaṁharan
samarpayaṁś ca praṇamati---nama iti dvābhyām \| vijñāna-mātrāya
jñāna-ghana-mūrtaye, puruṣeti kālādi-niyantṛtvena
puruṣādi-traya-rūpatvena vā, parameśvaratvāt sarvajñatvaṁ siddham eva \|
anyat spaṣṭam eva \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etad ādikaṁ sarvaṁ jānāsy eva
tat tat pratīkore'pi parama-samartho'sīti kiṁ vijñāpayānīti sakāku
praṇamann ātmānaṁ samarpayati \| nama iti dvābhyām \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pādayoḥ patan ātmānaṁ
nivedayati dvābhyāṁ---nama iti \| vijñānasya mad-anubhavasya mātrā
parimāṇaṁ yatas tasmai yāvantaṁ sva-viṣayakam anubhavaṁ dadāsi tāvad eva
tvām anubhavāmīty arthaḥ \| anya-viṣayaka-jñānānām api tvam eva hetur
ity āha---sarveti \| yataḥ puruṣeti puruṣo 'ntaryāmī tad\--rūpeṇa
karmādiṣu prerayasi īśa īśvaras tad\--rūpeṇa karmādi-phalaṁ dadāti
pradhānaṁ māyā tad\--rūpeṇa viṣayeṣu tvam eva badhnāsi \|
brahma-jñānaika-svarūpaṁ tad\--rūpeṇa sphuritaṁ sat tasmād bandhān
mocayasi ca \| ananta-śaktir bhagavān tad\--rūpeṇa svasmin bhaktiṁ
pradāya kṛtārthayasi ca \|\|29\|\|

**\...**

\|\| 10.40.30 \|\|

**namas te vāsudevāya sarva-bhūta-kṣayāya ca \|**

**hṛṣīkeśa namas tubhyaṁ prapannaṁ pāhi māṁ prabho \|\|**

**śrīdhara-svāmī (bhāvārtha-dīpikā) :** sarva-pratyaya-hetutvam
abhivyañjayaṁ stauti, namas ta iti \| vāsudevāya cittādhiṣṭhātre \|
sarva-bhūta-kṣayāya \| kṣaya āśrayaḥ \| ahaṅkāraś ca prāṇinām āśrayaḥ \|
tataś cāhaṅkārādhiṣṭhātre saṅkarṣaṇāyety arthaḥ \| hṛṣīkeśeti
buddhi-manasor adhiṣṭhātroḥ pradyumnāniruddhayor ekī-kṛtya grahaṇam \|
śaraṇāgataṁ māṁ pāhīti prārthanā \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhivyañjayan prakaṭayan
ahaṅkāram āśrityaiva sarve vyavaharantīti prasiddham \|
tataścāhaṅkārasyāśrayatvād eva \| ity artha iti---aham ity
abhimāna-lakṣaṇaṁ saṅkarṣa ity ācakṣata ity ukter ayam arthaḥ \| iyam
akrūra stutir marud-rūpeṇa kṛṣṇasya śrutau prasiddhā \| tathā ca śrutiḥ
sapta-sapta śākita ekam ekā śatā daduḥ yamunāyām adhi śrutamudrādho
gavyaṁ mṛjeti rādho aśvaṁ mṛje iti \| etad arthastu---aghamaryaṇakāle
bhagavantaṁ dṛṣṭvākrūras tad devatāṁ marutaṁ
stauti-sapta-saptaikaunapañcāśat śākinaḥ śaknuvanti ya iti, vā
śaknuvantyetair iti śākinaḥ śaktimantaḥ, śaktipradā vā marutaḥ \| ekam
ekā pratyekam \| śatā śatam aiśvaryaṁ bhavati iti yāskaḥ \| aiśvaryāṇi
daduḥ \| yato mayā śrutam eṣāsya paramā sampat iti veda-śirobhya
ākarṇitam \| rādho dhanaṁ sūtrāntaryāmi-rūpaṁ yamunāyām adhi madhye,
mṛje mṛgayāmi paśyāmīty arthaḥ \| tad eva rādha uta ūrdhva gavyaṁ goṣu
sūrya-raśmiṣu sthitaṁ mṛje tathāśvamaśvavati rathe sthitaṁ tad evātimṛje
adho bhūloke'pi paśyāmīty arthaḥ \| vāsudevāyeti \| he vasudeva-nandana
bhavān eva mama sevyo'stu na tu duṣṭabhūpatir iti bhāvaḥ \|
sarva-bhūtānāṁ kṣayāya nivāsāya \| svasmin māṁ vāsaya na tu gṛhāndha
kūpa iti bhāvaḥ \| hṛṣīkeśeti---mama mana-ādīndriyāṇi bhavān eva gṛhnātu
na tu kalatra-putrādir iti bhāvaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāsudevatvādinā
cittādy-adhiṣṭhātṛtvād yathā tvayā pravartitas tathā pravṛtto'smīti
stotrādi-samarpaṇaṁ ca vṛttam eveti, na ca vaktavyaṁ gṛha-sthānāṁ
viṣayāsaktānāṁ saṁsārān manaḥ-kṣobhād api vā rakṣaṇam aśakyam iti
sarva-sāmarthyavattvād ity āha---he prabho iti \| evaṁ yādavatayā
śrī-brahmaṇo'pi sakāśād anugraha-viśeṣa-pātreṇa parama-bhaktenāpy anena
śrī-caturmukhavad-vraja-janādi-māhātmya-varṇanenāstavanaṁ
śrī-gopī-viṣayakāparādhena bhakti-hrāsāt \| kiṁ vā, tat-smaraṇena
śrī-bhagavataḥ priya-jana-prema-paravaśasya tad
virahārtasyārti-bharodaya-bhayāc ca \|

tasmai caitanya-devāya mano bhagavate muhuḥ \|

jadaṁ nartayate yo'yaṁ hāsayan bahudhā budhān \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vāsudevāya
sarva-kāraṇa-rūpāya sarva-bhūtakṣayāya pralayāśrayāya he hṛṣīkeśa !
sthitāv api sarvāntaryāminn ity arthaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāsudevāyeti \| he
vasudeva-nandana ! bhavān eva mama sevyo bhavatu, na tu duṣṭa-bhūpatir
iti bhāvaḥ \| sarva-bhūtānāṁ kṣamāya nivāsāyeti svasminn eva māṁ vāsaya
na tu gṛhāndha-kūpe iti bhāvaḥ \| hṛṣīkeśeti mama mana-ādīndriyāṇi
bhavān eva gṛhnātu, na tu kalatra-putrādir iti bhāvaḥ \|\|30\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe pūrvārdhe'krūra-stutir

nāma catvāriṁśo'dhyāyaḥ \|

\|\| 11.40 \|\|

(10.41)

## ekacatvāriṁśo'dhyāyaḥ

rāma-kṛṣṇayor mathurāyāṁ praveśaḥ, rajaka-vadhaḥ,
vāyaka-mālākārayor anugrahaṇaṁ ca \|

**\|\| 10.41.1 \|\|**

**śrī-śuka uvāca---**

stuvatas tasya bhagavān darśayitvā jale vapuḥ \|

bhūyaḥ samāharat kṛṣṇo naṭo nāṭyam ivātmanaḥ \|\|

**śrīdhara-svāmī (bhāvārtha-dīpikā) :**

eka-catvāriṁśake'han rajakaṁ prāviśan purīm \|

tato varān adāt tuṣṭaḥ sudāmno vāyakasya ca \|\|

sa-śaṅkam akrūra-manaḥ prabodhya

sva-dhāma sandarśana-sat-kṛpātaḥ \|

sva-rāja-dhānīṁ mathurām apaśyad

alaṅkṛṭānanta-mahotsavāḍhyām \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rajaṁ vastra-nirṇejakam \|
tato rajaka-hananottaram \| sudāmno mālākārasya \| vāyakasya saucikasya
ca \|\*\| saśaṅkaṁ māraṇārtham etāvahaṁ neṣyāmy ato'haṁ pāpīyānasmīti
śaṅkākulam \| svadhāma nija-svarūpam \| tasya sandarśanam eva satī kṛpā
tataḥ \| pramodya pratoṣya \| alaṅkṛtā cāsāvavantair mahotsavair
hasti-mallādi-śṛṅgārair yad vā, anantena balea mahenātipūjyatamena
śrī-kṛṣṇena cotsavo yayor devakī-vasudevayos tābhyām āḍhyā yutā tām
\|\*\| tasyākrūrasyātmano vapurdaśayitvā \| nāṭyaṁ naṭana-viṣayam,
gaṇeśāmbikādi-rūpam iva \| naṭo rūpābhinayakartā \| tasyety anādare
ṣāṣṭhī \| tam apṛṣṭvaivety arthaḥ samāhara-dantardhāpayāmāsa \| nāṭyam
ivety upasaṁhāre dṛṣṭāntaḥ \| naṭo nāṭyaṁ yathopasaṁharati tathaiva
kṛṣṇo vaikuṇṭhaṁ vaikuṇṭhīyaṁ ca sanātanaṁ vastu tat-sarvam
upasañjahārety arthaḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na
vyākhyātam.*darśayitvā jale vapur ity-ādi \| vapur nārāyaṇa-rūpam,
ato\'sya pradhānatvaṁ tato\'pyāyātam, darśayitvṛtvāt, yo yasya darśayitā
bhavati, sa tasyādhīno na bhavati, bhūyaḥ saṁhṛtavān naṭo nāṭyam iva
naṭa-sādṛśyād asyāvikṛtatvam, naṭastv avikṛta eva \|\|1.26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasyākrūrasya stuvataḥ
sataḥ, bhūyaḥ punaḥ, paścāt samāharat antardhāpayāmāsa \| anādare ṣaṣṭhī
\| yad vā, bhoyo'dhikaṁ yathā syāt tathā ātmano vapur jale darśayitvā,
tatra hetuḥ---bhagavān sarva-nijaiśvarya-prakaṭaka ity anena tad api
tasyaiśvaryam ekam ity api bodhitam \| saṁharaṇe hetuḥ-kṛṣṇa
parama-kautukaśīlaḥ \| kiṁ vā, bhakta-vātsalyākṛṣṭa-citta ity arthaḥ \|
anyathā tasya nija-mādhurī-viceṣānubhavānandā-siddhir iti bhāvaḥ \|
ātmana iti pradarśane saṁharaṇe cānāyāsādikaṁ tathā tena sahābhinnatvaṁ
ca bodhitam, saṁ-śabdārthaṁ darśayaṁs tatrānurūpa-dṛṣṭāntam
āha---naṭo'bhinayaparo bahula-rūpa-darśīti tad rūpasya tad
eka-svarūpatvaṁ nirastam, etan mūlakatvaṁ ca dhvanitam \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasyety anādare ṣaṣṭī tam
apṛṣṭaivavety arthaḥ \| samaharat antardhāpayāmāsa naṭo nāṭyam iveti
ākasmikatvāṁśe dṛṣṭāntaḥ ātmano bapur iti tad vapuṣaḥ
svabhāva-siddhatvaṁ darśitam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** naṭo nāṭyam ivety ākasmikatvāṁśe
dṛṣṭāntaḥ \| ātmano vapur iti tad-vapuṣaḥ svabhāva-siddhatvaṁ darśitam
\|\|1.11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** stuvata ity-ādi \| vapur
nārāyaṇa-rūpaṁ darśayitvā bhūyaḥ samaharat \| kṛṣṇaḥ śrī-nanda-kumāro
darśayitṛtvāt tirobhāvayitṛtvāc ca \| tasya tad-vapuṣaḥ sakāśāt
prādhānyaṁ svārasikam eva \|\|1.26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ekacatvāriṁśake 'gāt purīṁ strīr mohayann ahan \|

rajakaṁ vāyakayādāt sudomne ca varān hariḥ \|\|

tasyety anādare ṣaṣṭhī \| samaharad antardhāpayāmāsa nāṭyam ivety
upasaṁhāra eva dṛṣṭāntaḥ; naṭo nāṭyaṁ yathopasaṁharati tathaiva kṛṣṇo
vaikuṇṭhaṁ vaikuṇṭhīyaṁ ca sanātanaṁ vatu tat sarvam upasañjahārety
arthaḥ \|\|1.2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.2 \|\|**

so'pi cāntarhitaṁ vīkṣya jalād unmajya satvaraḥ \|

kṛtvā cāvaśyakaṁ sarvaṁ vismito ratham āgamat \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'pi akrūro'pi \|
āvaśyakaṁ nityaṁ sandhyāvandanādi \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** apica-śabdaḥ samuccito'py
artha eva \| yad vā, cakāro'nukta-samuccaye, punar darśanāgraham api
tyaktvety arthaḥ \| antarhitaṁ tad iti vīkṣyalocya unmajya niḥsṛtya
sarvam āvaśyaka-madhyāhnika-jala-viṣayaka-bhagavat-pūjādikam, tac
cābhivyañjitaṁ śrī-parāśareṇa arcayāmāsa sarveśaṁ dhūpa-puṣpair
manomayaiḥ \[vi.pu. 5.19.1\] iti vismitaḥ, śrī-vasudeva-putrasya
paramaiśvarya-darśanāt \| kiṁ vā, tat-tad āścarya-sandarśanāt \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** api-śabdaḥ ukta-samuccaye
antarhitaṁ tam iti vīkṣya ālocya unmajjya niḥsṛtya sarvam āvaśyakaṁ
mādhyāhnika-jalādhikāṣṭhānaka-bhagavat pūjādikaṁ tac cābhivyañjitaṁ
śrī-parāśareṇa arcayāmāsa sarveṣaṁ dhūpa-puṣpair manomayair iti atra
jalenaiva tat tat kalpanāt manomayatvam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.3 \|\|**

tam apṛcchad dhṛṣīkeśaḥ kiṁ te dṛṣṭam ivādbhutam \|

bhūmau viyati toye vā tathā tvāṁ lakṣayāmahe \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam akrūram \| te tvayā \|
iva śabdena sarvāścaryamaye mayyetannādbhutam ity uktam \|
tayeti---yathā kaścid adbhuta-darśī vyāpṛtacitto bhavatiḥ \| tathā tvāṁ
lakṣayāmāha iti---tava netre sākhe protphulle evātra pramāṇam iti bhāvaḥ
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hṛṣīkeśaḥ
sarvendriya-pravartakaḥ sarvajño'pīty arthaḥ, iha tīrthe, nanu, kutas
tvayā jñātam ? tatrāha---tathā tādṛśaṁ dṛṣṭvādbhutam iva lakṣayāmahe
dṛṣṭir vailakṣaṇyādi-lakṣaṇair avagacchāmaḥ \| tathā ca
śrī-viṣṇu-purāṇe---

> nūnaṁ te dṛṣṭam āścaryam akrūra yamunā-jale \|
>
> vismayotphulla-nayano bhavān saṁlakṣyate yataḥ \|\| \[vi.pu. 5.19.5\]

iti bahutvaṁ na kevalam ahamete'graja-caraṇāc ceti, tad apekṣayā tathā
praśnaḥ kautūhalārtham eva \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hṛṣīkeśaḥ
sarvendriya-pravartakaḥ sarvajño'pīty arthaḥ \| kautukārtham iti bhāvaḥ
\| iha tīrthe nanu, kutas tvayā jñātaṁ tatrāha \| yathā
dṛṣṭādbhutatva-prakāreṇa tvāṁ lakṣayāmahe dṛṣṭi-vailakṣaṇyādi-laksāṇair
avāgacchāmaḥ tathā ca śrī-viṣṇu-purāṇe

> nūnaṁ te dṛṣṭam āścaryam akrūra ! yamunā jale \|
>
> vismayotphulla-nayano bhavān saṁlakṣyate yata \|\|

iti bahutvaṁ na kevalam aham eva me'grajacaraṇāśceti tad apekṣayā
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathā tvāṁ lakṣayāmahe
iti tava netre sāsre protphulle evātra pramāṇam iti bhāvaḥ \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.4 \|\|**

**śrī-akrūra uvāca---**

adbhutānīha yāvanti bhūmau viyati vā jale \|

tvayi viśvātmake tāni kiṁ me'dṛṣṭaṁ vipaśyataḥ \|\|

**śrīdhara-svāmī (bhāvārtha-dīpikā) :** bhūmau viyati jale vā yāvanty
adbhutāni tāni tvayy eva santi taṁ ca tvāṁ paśyato me kim adbhutam
adṛṣṭam \| api tu sarvaṁ dṛṣṭam ity arthaḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti---sarvādbhutādhiṣṭhāna-darśane sarvaṁ dṛṣṭaṁ hastipadanyāyeneti
bhāvaḥ \| pūrvaṁ tad rūpaṁ tad abhedena jñātavān, idānīṁ tu
sadaya-tat-praśna-prabhāveṇa labdha-viśeṣa-jñānas tam eva
sat-sarvadarśakaṁ matvā tad rūpam api tad vaibhavam eva
vimṛśyāha---adbhutānīti \| bhūmyādiṣu yāvantyadbhutāni santi tāni
tāvanti tvayy eveha santi, tatra hetuḥ---viśvātmake viśvasya
mūla-rūpatvāt \| viśvena kāryeṇāśrita ātmā yasya tādṛśe \|
madhya-pada-lopī bahuvrīhiḥ \| yasmin ivajñāte sarvaṁ vijñātaṁ syāt iti
śruteḥ \| tasmād vipaśyata iti vipaśyatā me mayā bhūmyādiṣu kim adbhutaṁ
dṛṣṭaṁ na kim api, kintu yat kim api dṛṣṭaṁ tattvayy eva dṛṣṭam ity
arthaḥ \| tvad rūpe dṛṣṭa eva tad darśanād iti bhāvaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvaṁ tad rūpaṁ tad abhedena
jñātavān idānīntu sadaya-tat praśna-prabhāveṇa labdha-viśeṣa-jñānas tam
eva tat sarva-darśakaṁ matvā tasyāpi rūpasya tad vaibhavatvam eva
vicāryāha \| adbhutānīti \| bhūmyādiṣu yāvantyad-bhūtāni santi tāni
tāvanti tvayy eveha santi tatra hetur viśvātmake viśvasya mūla-rūpatvāt
viśvena kāryeṇa āśrita ātmā yasya tādṛśe madhya-pada-lopī bahuvrīhiḥ
yasmit vijñāte sarvaṁ vijñātaṁ bhavatīti śruteḥ tasmād vipaśyata iti
vipaśyatā me mayā bhūmyādiṣu kim adbhutaṁ dṛṣṭaṁ na kim api kintu yat
kim api dṛṣṭaṁ tat tvayy eva dṛṣṭam ity arthaḥ \| tvad rūpe dṛṣṭa eva
tad darśanād iti bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anena kṛṣṇenaiva
tattatsarvaṁ svavaibhavamevāhaṁ darśitaṁ iti tādṛśa tatpraśnādeva
niścitya saharṣavivekam āha---adbhutāni bhūmyādau yāvanti santi tāni
tvayyeva santi atastaṁ tvāṁ vipaśyato me kimadbhutamadṛṣṭam api tu
sarvameva dṛṣṭam ity arthaḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.41.5 \|\|

yatrādbhutāni sarvāṇi bhūmau viyati vā jale \|

taṁ tvānupaśyato brahman kiṁ me dṛṣṭam ihādbhutam \|\|

**śrīdhara-svāmī (bhāvārtha-dīpikā) :** nanu mat-prāpteḥ pūrvam eva tvaṁ
vismita-mukho lakṣito'si, ato bhūmau viyati jale va kim apy adbhutaṁ
dṛṣṭam eveti ced ata āha---yatrādbhutānīti \| yatra tvayi sarvāṇy
adbhutāni santi taṁ tvām iha paśyato me'nyatra bhūmy-ādau kim adbhutaṁ
dṛṣṭaṁ, tvāṁ vinā na tatra kiñcid adbhutam ity arthaḥ \| brahman he
parameśvarety arthaḥ \| brahmeti vā pāṭhaḥ \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaṅkate---nanv iti
\| yato mat-saṅgāt pūrvam eva vismito'to hetoḥ \| ato'tra \| iha rathe
\| ity artha iti yasmin dṛṣṭve sarvaṁ dṛṣṭaṁ syāt iti śruty artho'py
atra sūcita iti bhāvaḥ \| sambuddhis tu svayam evopasthitā bhavatyato
brahmeti dvitīyāntaṁ padaṁ, tathā ca tvāṁ brahma paripūrṇaṁ paśyata iti
yojyam \| nalope sambuddhau viśeṣābhāvāt \| tad rūpe'smin dṛśyamāne tu
tāni sarvāṇy apy adbhutatvaṣa na kalpante kiṁ tu tvad rūpamevedam ity
āha---yatheti \| bhūmyādiṣu yāny adbhutāny api sarvāṇi yatra tvaffyi
santi taṁ tvām anupaśyata iti bhāgyataḥ, samprati nirantaraṁ paśyatā
mayā kim anyad adbhutam iha dṛṣṭaṁ kintvadameva tvad rūpaṁ pūrvato'py
adbhutaṁ dṛśyata ity arthaḥ \| tatra hetu-garbhaṁ viśinaṣṭi---brahmeti
\| atha kasmād ucyate brahma bṛṁhati bṛṁhayati ca ity-ādi-śrutau
bṛhattvād bṛṁhaṇatvāc ca yad-brahma paramaṁ viduḥ iti śrī-viṣṇu-purāṇe
ca tvayy eva sarva-bṛhattamattvasya dṛṣṭatvāt \| tatrāpi yan
martyalīlaupayikam ity ādau vismāpanaṁ svasya ca saubhagardheḥ paraṁ
padam, iti prasiddhyā tvad rūpasya paramatattvād iti bhāvaḥ \| brahman
iti pāṭho'pi sa evārthaḥ \| dṛṣṭam iti pāṭhe tv iva-śabdas tasya
darśanasya nyūnatvam eva bodhayatīti dik \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nu niścitam \| yad vā,
anu vāraṁ vāraṁ paśyataḥ, pūrvasmin śloke bhūmyādau yāvantyadbhutānīty
anvayaḥ, atra ca bhūmyādau kiṁ dṛṣṭam iti tatrāpi pūrvasmin adṛṣṭam iti,
atra ca dṛṣṭam iti viśeṣaḥ \| evaṁ śrī-svāmi-pādānāṁ mate tathā
śrī-cit-sukha-vyākhyānāc ca \| tvānupaśyataḥ ity eva pāṭhaḥ, anyathā
atrāpaśyata iti, pūrvaṁ ca paśyata iti pāṭhe'nvaya-vyatirekābhyāṁ māhety
eva vyākhyātaṁ syāt \| ataṣṭīkāyām api taṁ tvām iha paśyataḥ ity eva
pāṭhaḥ saṅgata iti \| evaṁ tad adbhutam api tvayaiva darśitam \| kiṁ vā,
aho tad adbhutaṁ tvayaiva darśayitvādhunā ajñavad īdṛśaṁ pṛcchyata iti
paramādbhutamayo'sīti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvad rūpe'smin dṛśyamāne tu
tāni sarvanyadbhutāya na kalpyante kintu tad rūpam evedam ity āha \|
yatreti \| bhūmyādiṣu yānyadbhutāny api sarvāṇi yatra santi taṁ tvā tvām
anupaśyata iti bhāgyataḥ samprati nirantaraṁ paśyatā mayā kim anyad
adbhutam iha dṛṣṭaṁ kiṁ tv idam eva tad rūpaṁ pūrvato'py adbhutaṁ
dṛśyata ity arthaḥ \| tatra hetu-garbhaṁ viśinaṣṭi \| brahmeti atha
kasmād ucyata brahma bṛṁhīti bṛṁhayati ca ity-ādi śrutau bṛhatvād
bṛhaṇatvāc ca yad brahma paramaṁ vidur iti śrī-viṣṇu-purāṇe ca tvayy eva
sarva-bṛhattamatvasya dṛṣṭatvāt tatrāpi yan martya-līlaupayikam ity ādau
vismāpanaṁ svasya ca saubhagardhaḥ paraṁ padam iti prasiddhyāt tvad
rūpasyāsya paramattvatvād iti bhāvaḥ \| brahman iti pāṭhe sa evārthaḥ
dṛṣṭam iveti pāṭhe tv iva-śabdas tasya darśanasya nyūnatvam eva
bādhayatīti dik \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvad-rūpe 'smin
dṛśyamāne, samprati tu tāni sarvāṇy adbhutatvāya na kalpyante, kintu
tvad-rūpam evedam ity āha---yatra tvayi sarvāṇy adbhutāni taṁ tvā tvāṁ
anupaśyato nirantaram īkṣamāṇasya mamānyatra bhūmy-ādau kim adbhutaṁ tad
dṛṣṭam api tu na kim api kintv idam eva tvad-rūpaṁ sarvato 'py adbhutaṁ
dṛśyate iti jale saṅkarṣaṇa-nārāyaṇa-pāryadānvitaṁ yad vaikuṇṭha-sthalam
adbhūtaṁ dṛṣṭaṁ, tato 'pi paraḥ sahasrāṇy adbhutāni tvad-rūpe 'ṣmin
vartanta iti pratyemīty arthaḥ \| he brahman ! brahma ceti pāṭha-dvayam
\| tvaṁ mahā-maheśvaraḥ sākṣāt para-brahmaivāsi, tvayi
bhrātuṣputratva-jñāna-rūpaṁ man-mauḍhyaṁ samprati tvat-kṛpayā
niḥśeṣeṇaivāpakṣīṇam iti bhāvaḥ \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.41.6 \|\|

ity uktvā codayām āsa syandanaṁ gāndinī-sutaḥ \|

mathurām anayad rāmaṁ kṛṣṇaṁ caiva dinātyaye \|\|

**śrīdhara-svāmī (bhāvārtha-dīpikā) :** gāndinī-suto'krūraḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti evam \|
dinātyaye'parāhne \| anayadity anena śrī-munindrasya
gokula-janatvābhimāno bodhyate \| dinātyayetyayāme tathāparāhne iti
vakṣyamāṇāt, vakṣyamāṇabahala-līlākāla-samāveśāc ca, tayor vicaratoḥ
svair amādityo'stamupeyivān iti ca vakṣyate \| tathoktaṁ śrī-parāśareṇa
samprāptaś cāpi sāyāhne so'krūro mathurāṁ purīm iti \|
atrāntimadaśadaṇḍātmakāparāhnasyāntima-ṣaḍdaṇḍātmaka-sāyāhnasya ca
prāyikatvāt tan madhyavarti-caturtha-praharatvamevobhaya-samañjasam iti
\| tad uktaṁ vaiśāmpāyanena viviśus te purīṁ ramyāṁ kāle nakta-divākare
iti sāyāhnasyaika-deśa-cihnaṁ mantavyam \| akrūra-tīrthād
atinikaṭa-varti-puropavanasya dinātyaye prāptir akrūrasya
tad-āścarya-darśanāc ciraṁ vilambāt \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nityam ekasyā gor dānāj
jāteti gāndinī-nāma smāraṇena tasyāḥ parama-dharmamayatvaṁ tena ca
tat-sutasyāpi tādṛśatvaṁ sūcitam \| ata eva mathurāmanayad eva, mantha
viloḍane ity asmān mathurā tām iti tayoś cittaṁ tayā viloḍitaṁ kṣobhitam
iti \| ata eva priya-jana-vicchede'pi tasyāṁ tat-tat krīḍādikam iti ca
sūcitam,

dinātyaye antyayāme athāparāhne \[bh.pu 10.4.19\] iti
vakṣyamāṇād-vakṣyamāṇa-bahula-līlā-kāla-samāveśāc ca, yac coktaṁ
śrī-parāśareṇa---saṁprāptaścāpi sāyāhne so'krūro mathurā-purīm \| iti,

śrī-vaiśampāyanena ca hari-vaṁśe---viviśus te purīṁ ramyāṁ kāle
rakta-divākare \[ha.vaṁ. 2.27.2\] iti \| tac ca kalpa-bhedād iti
mantavyam \| tat-tan-mate ca tat-tal lilāḥ pradoṣe jñeyāḥ, atra ca tayor
vicaratoḥ \[bhā.pu 10.42.23\] ity agre vakṣyamāṇād dina eveti,
akrūra-tīrthād atinikaṭavarti-puropavanasya dinātyaye prāptiḥ, akrūrasya
tat-tad āśarya-darśanādinā ciraṁ vilambanāt \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anayadity anena
śrī-munīndrasya gokula-janatvābhimāno bodhyate dinātyaye'ntyayāme
tathāparāhne iti vakṣyamāṇāt vakṣyamāṇa-bahula-līlā-kāla-samāveśāc ca
tayovivaratoḥ svairamādityo'stamupeyivān iti ca vakṣyate tathokte
śrī-parāśareṇa saṁprāptaś cāpi sāyāhne sākrūro mathurā-purīm iti
atrāntima-daśa-daṇḍātmikāparāhnasyāntima-ṣaḍ-daṇḍātmaka-sāyāhnasya ca
prāyikatvāt tan madhyavarti caturtha-praharatvam evobhaya-samañjasam iti
\| yad uktaṁ vaśampāyanena---viviśus te purīṁ ramyāṁ kāle rakta-divākara
iti sāyahnasyaika-deśa-cihnaṁ mantavyam akrūra-tīrthād
atinikaṭavarti-puropavanasya dinātyaye prāptiḥ akrūrasya tad
āścarya-darśanādinā ciraṁ vilambanāt \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gāndinī-suto'krūraḥ
\|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.41.7 \|\|

mārge grāma-janā rājaṁs tatra tatropasaṅgatāḥ \|

vasudeva-sutau vīkṣya prītā dṛṣṭiṁ na cādaduḥ \|\|

**śrīdhara-svāmī (bhāvārtha-dīpikā) :** dṛṣṭiṁ nādaduḥ \| paśyanta eva
sthitā ity arthaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tatra
mārga-savya-dakṣiṇa-pārśvayor ity arthaḥ \| yad vā, vasudeva-sutau
vīkṣya tatra tatra śrī-kṛṣṇe baladeve ca lagnāṁ dṛṣṭim \| ity artha
iti---dṛṣṭi-pratyādāne vivaśā babhūvur ity arthaḥ \| kiṁ ca pathi
lokānāṁ prīty arthaṁ śanair āgamanād apīty ācayenāha---mārga iti \|
grāmāṇāṁ janā iti mūḍhatvaṁ sūcitaṁ, tathāpi prītā iti vastu-svabhāvo
darśitaḥ \| he rājann iti---tattvayā budhyata eveti bhāvaḥ \| yad vā,
grāme janānām api tādṛśa-prīti-smaraṇāt premārtyudayena śocan
sambodhayati---aho rājñāṁ svabhāvaṁ tvaṁ janāsyeveti bhāvaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, pathi lokānāṁ
prīty arthaṁ śanair āgamanād apīty āśayenāha---mārhe iti \| grāmāṇāṁ
janā iti śravaṇa-viśeṣādi-rāhityaṁ sūcitam, tathāpi prītā iti
vastu-svabhāvo darśitaḥ \| he rājann iti tattvayā budhyata evety arthaḥ
\| yad vā, grāma-janānām api tādṛśa-prītyā premārtyudayena śocan
sambodhayati \| tatra tatra mārga-madhye sthāne sthāne vasudevasya sutāv
iti tadānīṁ teṣāṁ tathā jñānotpatteḥ \| yad vā, tat-sutatve
bhagavattā-prakaṭanena saundarya-viśeṣābhivyakteḥ \| yad vā, vasudevo
vasu-śreṣṭaḥ śrī-nanda eveti pūrvam evoktam \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, pathi lokānāṁ prīty
arthaṁ śanair āgamanād apīty āśayenāha mārga iti \| grāmāṇāṁ janā iti
mūḍhatvaṁ sūcitaṁ tathāpi vrīḍā iti vastu-svabhāvo darśitaḥ he rājann
iti tat tvayā budhyate eveti bhāvaḥ \| yad vā, grāme janānām api
tādṛśa-prīti-smaraṇaṭ premārtyudayena śocan sambodhayati \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nādaduḥ paśyanta eva
niṣpandā babhūvur ity arthaḥ \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.8 \|\|**

tāvad vrajaukasas tatra nanda-gopādayo'grataḥ \|

puropavanam āsādya pratīkṣanto'vatasthire \|\|

**śrīdhara-svāmī (bhāvārtha-dīpikā) :** rāma-kṛṣṇāgamanaṁ pratīkṣamāṇāḥ
sthitāḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāvat tadā \| agrato'gre
\| tatra mathuropakaṇṭhe \| yāvatte āyānti tāvat pratīkṣamāṇāḥ
avatasthire \| aniṣṭā-śaṅgīni bandhu-hṛdayāni iti nyāyena karma
nirīkṣamāṇā ūrdhvāvasthityāvartanta, na tūpaviṣṭā ity arthaḥ \| pūrvaṁ
ratha-śaighrayeṇa gantum aśaktās te svavartmāgre ratha-cihnam adṛṣṭvāpi
vakravartmāntare tac cihnāt tenāsau gata ity āśaṅkamānā śīghraṁ
tanmelanāyarjuvartmanā calanta evāsan, samprati tvekībhūtavartmani
pura-samīpe tam adṛṣṭvā paramotkaṇṭhayā paścād eva nirīkṣamāṇās tasthur
iti jñeyam \| vilambastavkrūranimajjanād eveti tattvam \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yāvat te āyānti, tāvat
pratīkṣamāṇā vrajaukasaḥ sarve vraja-vāsina ity arthaḥ bāla-vṛddhādīnāṁ
sarveṣām eva prāyas tat-saṅgatyā gamanāt \| yad vā, pratīkṣaṇe
hetuḥ---vanya-janās tair vinā purīṁ praveṣṭum aśaktā ity arthaḥ \| yad
vā, śrī-kṛṣṇaika-prāṇāḥ aniṣṭāśaṅkīni bandhu-hṛdayāni bhavanti iti
nyāyena vividha-śaṅkā-snehabhara-svabhāvenaiveti bhāvaḥ \|
ato'vatassthire vartma nirīkṣamāṇā ūrdhāvasthityāvartanta, na tupaviṣṭā
ity arthaḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yāvat te āyānti tāvat
pratīkṣamāṇā avatasthire'niṣṭa-śaṅkīni bandhu-hṛdayānīti nyāyena
vartma-nirīkṣamāṇā ūrdhvāvasthityā avartanta na tu praviṣṭā ity arthaḥ
\| pūrvaṁ ratha-śaighreṇānuntum aśaktāste sva-vartmāgre ratha-cihnam
adṛṣṭvāpi vakravartmāntare tac cihnāt tenāsau gata ity āśaṅkamānāḥ
śīghratan milanāya ṛjuvartmānā calanta evāsan samprati tv
ekībhūta-vartmani pura-samīpe'pi tad adṛṣṭvā paramotkaṇṭhayā paścād eva
nirīkṣamāṇās tasthur iti jñeyam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratīkṣantaḥ rāma-kṛṣṇau
pratīkṣamāṇāḥ sthitā iti pūrvaṁ ratha-śaighryeṇānugantum asamarthai
ratha vartma-parityajya ṛju mārgeṇaiva tair agre gamanād
akrūra-nimajjana-nibandhana-vilambāc ceti bhāvaḥ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.9 \|\|**

tān sametyāha bhagavān akrūraṁ jagad-īśvaraḥ \|

gṛhītvā pāṇinā pāṇiṁ praśritaṁ prahasann iva \|\|

**śrīdhara-svāmī (bhāvārtha-dīpikā) :** praśritaṁ vinītam \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān nandādīn \| ivena
pitṛvyeṇa hāsyānaucityam uktam \| yad vā, teṣu kaṁsa-kṛta-daurjyanyam
ālakṣya hasann ivety uktam \| jagadīśvaro'pi nija-pāṇinā tat-pāṇiṁ
gṛhītvā, yato bhagavān bhaktavātsalyādy āśeṣa-guṇa-prakaṭanapara ity
arthaḥ \| prahasann iveti---tadānandanārtham eva na tu vastutaḥ prahasan
mathurā-darśanena vraja-nagatyāgasmṛtyāntarviṣādodayāt \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tān śrī-nandādīn sametya
taiḥ saha saṅgatyeti nija-krīḍā-sukhārthaṁ
priyatama-jana-prāptyānyatyāgo yukta eveti bhāvaḥ \| jagadīśvaro'pi
nija-pāṇinā tat-pāṇiṁ gṛhītvā, yato bhagavān bhakta-vātsalyādy
aśeṣa-guṇa-prakaṭanapara ity arthaḥ \| prahasanniveti svabhāvataḥ
śrī-mukha-prasattir dyotyate, ity avañcanā sūcitā \| yad vā, iveti
tattvataḥ prakṛṣṭa-hāsābhāvaṁ bodhayati, śrī-gopyādi-viraheṇāntas tāpāt
\|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jagad īśvaro'pi nija-pāṇinā
tat pāṇiṁ gṛhītvā yato bhagavān bhakta-vātsalyādy
aśeṣa-guṇa-prakaṭana-para ity arthaḥ \| prahasann ivetya pañcanāṁ
sūcayitum iti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vinītam \| prahasann
iveti tad-ānandanārtham eva, na tu vastutaḥ prahasan
mathurā-nagara-darśanena vraja-nagara-tyāga-smṛtyāntar-viṣādodayāt
\|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.41.10 \|\|

bhavān praviśatām agre saha-yānaḥ purīṁ gṛham \|

vayaṁ tv ihāvamucyātha tato drakṣyāmahe purīm \|\|

**śrīdhara-svāmī (bhāvārtha-dīpikā) :** sva-gṛhaṁ ca praviśatām \|
avamucyottārya viśrāmyety arthaḥ \|\|10.11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ihopavane \| ity arthaḥ
iti---dhātūnāmānekārthatvābhiprāyeṇa viśrāme'pi muciḥ \| yad vā,
avopasargavaśād apy artāntaram \| tvat-praveśāntantaram eva purīṁ
drakṣyāmahe \| tāteti tat-santoṣārthām ādaroktiḥ \| evam avamocanaṁ
purī-darśanaṁ ca kāryam asmākam astīti vilambāt sahaiva gamane na syād
iti vyañjitam \| tac cāsaṅkocena tad darśanārtham \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iha puropavane, yāvat
purīṁ praviśati tāvad iti, avamocanaṁ purī-darśanaṁ cāsmākaṁ kṛtyam
astīti vilambaḥ sūcitaḥ, ataḥ saha-gamanaṁ na sambhaved iti bhāvaḥ \|
yad vā, tāvad iti vākyālaṅkāra-mātro atha tvat-praveśāntaram iti tena
saha pūryantargamana-tad-darśanādikaṁ nirastam, svecchayāsaṅkocena tad
darśanārtham \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tvat praveśānantaram eva
purīṁ drakṣyāmaḥ he tāte tat-santoṣārtham ādaroktiḥ evam eva mocanaṁ
purī-darśanaṁ ca kāryam asmākam astīti vilambāt sahaiva gamanaṁ na
sambhaved iti vyañjitaṁ tac cāsaṅkocena tad-darśanārtham \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gṛhaṁ sva-vāsañca
avamucya viśrāmya \|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.11 \|\|**

**śrī-akrūra uvāca---**

nāhaṁ bhavadbhyāṁ rahitaḥ pravekṣye mathurāṁ prabho \|

tyaktuṁ nārhasi māṁ nātha bhaktaṁ te bhakta-vatsala \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sambuddhitrayeṇa
svatyāgānaucityaṁ dyautayati \| na hi prapannatyāgaḥ prabhvādīnām ucita
iti bhāvaḥ \| paramārtyā bahudhā sambodhayan prārthathate---prabho
ity-ādinā \| nāham ity ādau hetuḥ---he prabho
sarvopakāri-prabhavanaśīlatvena sarvāśrayaḥ \|

nanu, tadāpi mad ājñayā praviśata tatrāha---tyaktum iti \| tatra
hetuḥ---he nāyeti \| nāthayati yācayati dadāti sarvebhyaḥ sarvān kāmān
iti he tathā-bhūta \| nanūdāṣinas tyajyata eva tatrāha---bhaktaṁ te tava
\| ananya-gatim ity arthaḥ \|

nanu, satyaṁ kadāpi na tyājya eva kintu svacchandena purī-vihādy artham
imam alpakālaṁ svagṛhaṁ prasthāpyase tatrāha---he bhaktavatsaleti \|
ksāṇam api bhakta-tyāgo na yuktas taveti bhāvaḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mathurāṁ[^54] śleṣeṇa
vicitra-mādhurya-manoharām apīty arthaḥ \| paramārtyā bahudhā
sambodhayan prārthayate---prabho ity-ādinā \| prabho he īśvara ! nātha
he svāmin ! athava na pravekṣyāmīty atra hetuḥ---prabho iti \| svāminaṁ
vinādau dāsasya svagṛha-praveśe'naucityād iti bhāvaḥ \|

nanu, mad ājñayā na doṣaḥ, tatrāha---tyaktum iti \| he nātheti, yataḥ
svāmino dāsa-tyāgo naiva yukta iti bhāvaḥ \|

nanu, udāsīnas tyajyata eveti cet tarhi te tava bhaktamanya-gatim ity
arthaḥ \|

nanu, satyam, kadāpi na tyājya eva, kintu svacchandena purī-vihārārtham
imam alpa-kālaṁ sva-gṛhaṁ prasthāpyase ? tatrāha---he bhakta-vatsaleti,
kṣaṇam api bhakta-tyāgo na tava yukta iti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paramārtyā bahudhā
sambodhayan prārthayate \| prabho ity-ādinā \| tatra nāham ity ādau
hetuḥ he prabho ! sarvopari prabhavana-śīlatvena sarvāśraya !

nanu, tathāpi madājñayā praviśata tatrāha \| tvaktum iti \| tatra hetuḥ
nātha iti nāthayati yācayati dadāti sarvebhyaḥ sarvān kāmān iti he
tathā-bhūta ! nanūdāsīnas tyajyata eveti cet tatrāha \| te tava bhaktam
ananya-gatim ity arthaḥ \|

nanu, satyaṁ kadāpi na tyājya eva kintu svacchabdena purī-vihārādy
artham imamam alpa-kālaṁ sva-gṛhaṁ prasthāpyase tatrāha \| he
bhakta-vatsala ! iti ksāṇam api bhakta-tyājo na tava yukta iti bhāvaḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.12 \|\|**

āgaccha yāma gehān naḥ sa-nāthān kurv adhokṣaja \|

sahāgrajaḥ sa-gopālaiḥ suhṛdbhiś ca suhṛttama \|\|

**śrīdhara-svāmī (bhāvārtha-dīpikā) :** sāgrajaḥ saha gopālair ity
arthaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** no gehān no'smān vā \| ity
artha iti---bahulaṁ candasi iti vyavahitayor api sa-sa-ha-śabdayoḥ
pūrvottarabhāvenānvaya iti tātparyam \|
adhokṣajetīndriya-jñānāviṣayatve'pi suhṛttamattvāt tad-viṣayo jāta iti
sambuddhidvayābhiprāyaḥ gṛhaṁ gehaṁ ca pmbhūmni iti trikāṇḍa-kośāt \|
tahi kiṁ kāryaṁ tatrāha---āgaccheti \| nanv asmād āgamana-vijñāpanāya
tvaṁ kaṁsaṁ yāsyasi ity āśaṅkya tad aiśvaryānubhavena kaṁsān
nirbhayatayā nety āha---yāma iti \| ahaṁ yūyaṁ ca sarva eva prathamato
gṛhāny eva gamiṣyāmaḥ \| tathāpi sammatim ālakṣya sadainyaṁ
prārthayate---no'smān sanāthān kuru \| bahutvaṁ nija-bandhu-vargāpekṣayā
\| he adhokṣaja indriya-jñānāgocara ity evaṁ-bhūtasya tava sākṣad
gamanenaiva sanāthatvaṁ siddhyatīti bhāvaḥ \| yad vā---no'smat
sambandhino gehānyāma tāneva sanāthān kuru dāsasya teṣu svāmitvābhāvāt
\| tvad gamanenaiva sanāthatva-siddher iti bhāvaḥ \| ata eva naikākī
cāgaccher ity āha---saheti \| tair vyākhyātam \| tatra cāndasatvād
viparyeyeṇa pāṭha iti bhāvaḥ \| yad vā, suhṛdbhiḥ pitrādibhiḥ \| taiś ca
kīdṛśaiḥ---sagopālaiḥ śākaṭabalīvardaraksākair api saha \|
sākalye'vyayībhāvaḥ \| tṛtīyā-saptamyo-bahulam ity ādyeśa-vikalpaḥ \|

nanu, sadya eva kathaṁ ghaṭatāṁ tatrāha---suhṛn nirupādhikṛpākaraḥ
sādhuḥ, suhṛttaras tvad bhaktaḥ sādhuḥ, suhṛttamas tvaṁ bhagavān iti
tathā-bhūtatvan mahātmyena ghaṭate na tu madyogyatayoty arthaḥ
\|\|12\|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tarhi kiṁ kāryam ? tad
āha---āgaccheti \| nanva asmād āgamana-vijñāpanāya tvaṁ kaṁsaṁ yāsyati,
nety āha---yāmeti \| ahaṁ yūyaṁ ca sarva eva gamiṣyāmaḥ \| yad vā, āśiṣi
paṣvamī, tathāpi sammatim anālakṣya sadainyaṁ prarthayate---no'smān
sanāthān kuru, bahutvaṁ tasya gṛha-gamanenātmano bahumānāt \| kiṁ vā,
nija-bandhu-vargāpekṣayā \| he adhokṣaja ! indriya-jñānāgocareti,
evam-bhūtasya tava sākṣād-gamanenaiva sanāthatvaṁ sidhyatīti bhāvaḥ \|
yad vā, no'smat-sambandhino ehān yāma, tān eva sanāthān kuru, dāsasya
teṣu svāmitvābhāvāt tvad-gamanenaiva sanāthatva-siddhir iti bhāvaḥ \|

nanu, tarhi tvayā sahāham ekākī yāyām, nety āha---saheti \| suhṛdbhir
anyaiś cātratyair yādavādibhiḥ saha \| yad vā, go-pālānāṁ sāhitye
hetutayā teṣām eva viśeṣaṇam, suhṛdbhis tava mama ca bandhubhir iti he
suhṛt tameti bandhu-varga-śreṣṭhasya bahnu-sammānanaṁ gogyam eveti
bhāvaḥ \|

athavā nanu sadya evedṛśaṁ kathaṁ ghaṭatām ? tatrāha-suhṛt
nirupādhi-kṛpākaraḥ, sādhuḥ suhṛttaraḥ, bhagavān tvaṁ ca
bhagavattāsāra-prakaṭanāt suhṛttama iti tat-sambodhanaṁ tvan māhātmyena
ghaṭate, na tu mad-yogyatayety arthaḥ \| anyat tair vyākhyātam \| yad
vā, sa puryāgamanādinā mayi mahānugraha-vistārakas tvaṁ gopālaiś ca saha
\| anyat samānam \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarhi kiṁ kāryaṁ ?
tatrāha---**āgaccheti** \| nanv asmad-āgamana-vijñāpanāya tvaṁ kaṁsaṁ
yāsyasity āśaṅkya tvad-aiśvaryānubhavena kaṁsān nirbhayatayā nety
āha---**yāma** iti \| ahaṁ yūyaṁ ca sarva eva prathamato gṛhāny eva
gamiṣyāmaḥ, tathāpi sammatim ālakṣya sa-dainyaṁ
prārthayate---**no**'smān **sa-nāthānkuru,** bahutvaṁ
nija-bandhu-vargāpekṣayā \| he **adhokṣaja** ! indriya-jñānāgocara iti
\| evaṁ-bhūtasya tava sākṣād gamanenaiva sanāthatvaṁ siddhyatīti bhāvaḥ
\|

yad vā, no'smat sambandhino gehān yāmaḥ, tān eva sanāthān kuru \|
dāsyasya te tu svāmitvābhāvāt tvad-gamanenaiva sanāthatva-siddher iti
bhāvaḥ \| ata eva naikākī cāgaccher ity āha---saheti \| tair vyākhyātaṁ
\|

tatra chāndasatvād viparyayeṇa pāṭha iti bhāvaḥ \| yad vā, **suhṛdbhiḥ**
pitrādibhiḥ \| taiś ca kīdṛśaiḥ ? **sa-gopālaiḥ**
śākaṭa-valīvarda-rakṣakair api saha sākalye'vyayībhāvaḥ \|
tṛtīyā-saptamyor bahulam ity ādeśa-vikalpaḥ \|

nanu, sadya eva kathaṁ ghaṭatāṁ ? tatrāha---suhṛt nirupādhikṛpākaraḥ
sādhuḥ **suhṛttamas** tad-bhaktaḥ sādhuḥ, suhṛttamas tvaṁ bhagavān iti
tathā-bhūtatvan māhātmyena ghaṭate, na tu mad-yogyatayety arthaḥ
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** suhṛdbhiḥ pitr-ādibhiḥ sa-gopālaiḥ
śakaṭa-balīvarda-rakṣakair api saheti śeṣaḥ \|\|12\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāma ete
tvañcāhañcāsmākaṁ gehān yāma iti kaṁsaṁ samāvedayituṁ tatsamīpaṁ
prathamaṁ na yāsyāmi śvo mariṣyan sa me kiṁ kartuṁ śaknuyāt \| nāhaṁ
tasmāt kiñcid api vibhemi tvadaiśvaryasya dṛṣṭatvād iti bhāvaḥ \| naca
madgṛhe kasyāpi vastunaḥ saṅkocastasmāt sarve 'pi yuyaṁ gacchatety
āha---sahāgraja iti \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.41.13 \|\|

punīhi pāda-rajasā gṛhān no gṛha-medhinām \|

yac-chaucenānutṛpyanti pitaraḥ sāgnayaḥ surāḥ \|\|

**śrīdhara-svāmī (bhāvārtha-dīpikā) :** yac-chaucena yasya pāda-rajasaḥ
kṣālanodakena gṛhāṅgānasthitena \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gṛhamedhināṁ
pañcasūnājāta-hiṁsāvatām \| pitaro dilyā agniṣvāttādayo vaṁśa-pravartakā
vā \| agnayo gārhyapatyādayaḥ \| surā indrādayaḥ \|

nanu, pitragni-surādīnāṁ pūjādinā sadā tvad-gṛhāṇāṁ sanāthatā mābhy eva
tatrāha---punīhi \| gṛhamedhināṁ nityaṁ gṛheṣu pañcasūnātatparāṇām \|
anu-śabdena sakṛl labdhenāpi nirantaraṁ tṛpyantīti dhvanyate \| pitara
iti---pitrādīnām anutṛptyā gārhasthyakṛtya-samāptyā gṛhasthānāṁ svata
eva sukhaṁ kṛtārthatā ca syād iti bhāvaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, mat-pūjādinā sadā
tvad-gṛhāṇāṁ sanāthatā bhāty eva, tatrāha---punīhīti \| gṛhamedhināṁ
gṛheṣu nityaṁ pañcasūnāparāṇam, anu-śabdena sakṛlpabjenāpi nirantaraṁ
tṛpyantīti dhvanyate \| pitara iti pitrādīnām anutṛptyā
gārhasthyakṛtya-samāptyā gṛha-sthānāṁ svata eva sukhaṁ kṛtārthatā syād
iti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, pitra-nignasurādīnāṁ
pūjādinā sadā tvad-gṛhāṇāṁ sanāthatā bhāty eva tatrāha---punīhi
gṛha-medhināṁ nityaṁ gṛheṣu pañcasūnāparāṇām anu-śabdena sakṛl
labdhenāpi nirantaraṁ tṛpyantīti dhvanyate pitara iti \| pitrādīnām
anutṛptyā gārhasthya-kṛtya-samāptyā gṛhasthānāṁ svata eva sukhaṁ
kṛtārthatā ca syād iti bhāvaḥ \|\|13\|\|

naceyaṁ stutir dṛṣṭa-phalatvāt, yad vā [+++]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yac chaucena
yat-pāda-rajaḥ-kṣālanodakena \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.14 \|\|**

avanijyāṅghri-yugalam āsīt ślokyo balir mahān \|

aiśvaryam atulaṁ lebhe gatiṁ caikāntināṁ tu yā \|\|

**śrīdhara-svāmī (bhāvārtha-dīpikā) :** ślokyaḥ puṇya-kīrty-arhaḥ \|
ekānta-bhaktānāṁ yā gatis tāṁ ca lebhe \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avanijya prakṣālya \|
gatiḥ sālokyādi-rūpā \| na ceyaṁ stutir dṛṣṭa-phalatvāt \| yad vā, +++

nanu, tarhi rajas tacchaucalajaṁ vā tatra nīyatām ity āśaṅkya
śrī-balivat tatra sākṣāt prakṣālayitum icchāmītyāśayenāha---avanijyeti
\| mahāñchlokyaḥ puṇya-kīrtimatsu śreṣṭha ity arthaḥ, śrī-vyāsādādibhir
api praśastatvāt \| atulamindrādīnām api dulabhatvāt \| gatiṁ pyāpyaṁ
tāṁ ca lebhe ihaiva dvārapālatvena sākṣāc chrī-bhagavataḥ prāptatvāt
\|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ceyaṁ stutiḥ,
sākṣāt-phalatvāt \| yad vā, nanu, tarhi rajas tac chaucodakaṁ vā tatra
nīyatām ity āśaṅkya śrī-balivat tatra sākṣāt prekṣālayitum icchāmīty
āśayenāha---avanijyeti \| mahān ślokyaḥ puṇya-kīrtimatsu śreṣṭha ity
arthaḥ \| atulaṁ brahmādīnām api durlabhatāt, gati-niṣṭhā prāpyaṁ vā tāṁ
ca lebhe, dvāra-pālatvena bhagavataḥ sadā sandarśanādi-sampatteḥ \|
anyat tair vyākhyātam \|

yad vā, ślokaiḥ padyaiḥ śrī-vyāsādi-kari-vargeṇa varṇayituṁ yogyaḥ
ślokyaḥ, ślokyatvam evāha---aiśvaryam ity-ādinā \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tarhi rajas tac
chauca-jalaṁ vā tatra nīyatām ity āśaṅkya śrī-valivat tatra sākṣāt
prakṣālayitum icchāmīty āśayenāha \| avanijyeti \| mahān ślokyaḥ
puṇya-kīrtimatsu śreṣṭha ity arthaḥ \| śrī-vyāsādibhir api praśastatvāt
atulam indrādīnām api durlabhatvāt gatiṁ prāpyaṁ tāṁ ca lebhe ihaiva
dvaṛā-pālatvena śrī-bhagavataḥ sākṣāt prāptatvāt \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ślokyo mahāyaśo 'rthaḥ
gatiñca lebhe yā ekāntināmeva "gati"ścetyapi pāṭhaḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.41.15 \|\|

āpas te'ṅghry-avanejanyas trīlṁ lokān śucayo'punan \|

śirasādhatta yāḥ śarvaḥ svar yātāḥ sagarātmajāḥ \|\|

**śrīdhara-svāmī (bhāvārtha-dīpikā) :** apunan pavitritavatyaḥ \| yābhir
adbhiḥ svaḥ svargaṁ prāptāḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aṅghryor avanejanaṁ
śauco'sti yāsāṁ tās tathā, caraṇa-prakṣālana-cyutāḥ \| śarvaḥ śivaḥ
iti-mahā-pātaki-pāvanenānyatīrthānām ivāśucitvaṁ nirastam \| na kevalaṁ
trīllokānevāpunan, loka-pāla-mukhyaṁ sarva-vandya śrī-śivam
apātyāha---śiraseti \| tad ukta prathama-skandhe---seś punāti iti \|
bahiḥśmaśānādi-sambandha tiraskarotīty arthaḥ \| iti tāsāṁ
parama-puruṣārtha-rūpatvam uktam \| aho sākṣāt tat-sparśana pāvanatvaṁ
kiṁ vaktavyaṁ, mahāparādhināṁ ciraṁ svakṛta-pāpenaiva dagdhānām api
dāhasthāna-sparśa-mātreṇaiva parama-śodhanaṁ
brahma-loka-prāpaṇañcāha---svaryātā iti \| svariti---trilokī-pakṣe
brahma-loka-paryantasya svargatvaḍ-brahma-lokam ity arthaḥ \| tat-tu
navame vyaktam \| evam ādau pāvanatvaṁ, tataḥ parama-vandyatva, tataś ca
sudustaramahad aparādhād api nistārakatvaṁ, parama-pada-prāpakatvaṁ ca
krameṇoktam \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho āstāṁ tāvat sākṣāt
tad avanejana-jalānāṁ māhātmyam, tataś ciraṁ niḥsṛtānām api māhātmyaṁ
paramāścaryam ity āha---āpa iti \| śucaya iti
mahā-pātaki-pāvanenānya-tīrthānām ivāśucitvaṁ nirastam \| na kevalaṁ
trīn lokān evāpunan, loka-pāla-mukhyaṁ brahmādivandyaṁ śrī-śivam apīty
āśayenāha---śiraseti \| tathā coktaṁ prathame seśaṁ punāti \[bhā.pu
1.18.21\] iti tāsāṁ puruṣārtha-rūpatvam uktam, aho sākṣāt-sparśeṇa
pāvanatvaṁ kiṁ vaktavyam, mahāparādhināṁ ciraṁ svakṛta-pāpenaiva
dagdhānām api dāhaḥ syāt \| sparśa-mātreṇaiva parama-śodhanaṁ
brahma-loka-prāpaṇaṁ cāha---svarṣātā iti \| svar iti trilokī-pakṣe
brahma-lokarpayantasya svargatvād-brahma-lokam ity arthaḥ \| tadākhyānaṁ
ca navama-skandhādau vyaktam eva \| yad vā, ādau pāvanatvaṁ tataḥ
parama-vandyatvam, tataś ca sudustara-mahad aparādhād api nistāraṇaṁ
parama-pada-prāpakatvaṁ ca krameṇoktam \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho āstāṁ tāvat tvat tad
avanejana-jalānāṁ maḥātmyaṁ paramparayāpi tat spṛṣṭānāṁ māhātmyaṁ
paramāścaryam ity āha \| āpa iti \| śucaya iti \|
mahāpātaki-pāvanenānya-tīrthānām ivāśucitvaṁ nirastaṁ na kevalaṁ trīn
lokān evāpunan loka-pāla-mukhyaṁ sarva-vandyaṁ śrī-śivam apīty āha \|
śiraseti \| tathā coktaṁ prathama-skandhe śeṣaṁ punātīti bahiḥ
śmaśānādi-sambandhaḥ tiraskarotīty arthaḥ \| iti tāsāṁ
parama-puruṣārtha-rūpatvam uktaṁ aho sākṣāt tat sparśena pāvanatvaṁ kiṁ
vaktavyaṁ mahāparādhināṁ ciraṁ svakṛta-pāpenaiva dagdhānām api
dāhasthānasparśa-mātreṇaiva parama-śodhanaṁ brahma-loka-prāpaṇañcāha \|
svargatā iti \| svar iti trilokī-pakṣe brahma-loka-paryantasya
svargatvād brahma-lokam ity arthaḥ \| tat tu navame vyaktam evam ādau
pāvanatvaṁ tataḥ parama-vandyatvaṁ tataś ca sudustara-mahad aparādhād
api nistārakatvaṁ parama-pada-prāpakatvaṁ ca krameṇoktam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āpo gaṅgābhidhānāḥ śucayo
'prākṛtyaḥ \| svaryātā iti; yata iti śeṣaḥ \|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.16 \|\|**

deva-deva jagan-nātha puṇya-śravaṇa-kīrtana \|

yadūttamottamaḥ-śloka nārāyaṇa namo'stu te \|\|

**śrīdhara-svāmī (bhāvārtha-dīpikā) :** prārthayamāno
namaskaroti---deva-deveti \| ataḥ param anya-cchreyo nāstīti matvā
bahudhā sambodhayati \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ śrī-hari-kīrtanāt \|
deva-devaty uktar indra-vāraṇāha---jagadbhir nāthyate prārthyata iti
jagannātha duṣṭadamana \| tādṛśā rājāno'pi santi tad vāraṇāyāha---puṇyaṁ
śravaṇaṁ nāma yeṣāṁ rudrādīnāṁ te puṇya-śravaṇās taiḥ kīryanta iti tathā
\| yadūttamety ukta yādavāntaravāraṇāyāha-uttama-śloketi \| tādṛśā aneke
yudhiṣṭhirādayaḥ santi tad vāraṇāyāha---nārāyaṇeti \| he deva-deveti \|
tatra tvad gamanena dhruvaṁ mahā-puṇyaṁ syād eveti bhāvaḥ \| yad vā,
devānāṁ brahmādīnāṁ pūjyeti \| yady api sva eva sevakās tad anugrāhyās
tathāpi jagannāthatvena mām apy anugrahītum arhasīti bhāvaḥ \|

nanu, puṇyavata evānugṛhnāmi tatrāha---puṇyeti \| tava śravaṇādinām api
puṇyavāneva \| yad vā, yasya śravaṇa-kīrtanābhyām api puṇyaṁ syāt tasya
darśanādinā mamāpi mahā-puṇyaṁ jātameveti bhāvaḥ \| kiṁ
ca---yadūttameti---yadu-kulāvatīrṇena tac chreṣṭhena tvayā
tat-kula-jāto'ham anugrahītuṁ yogya eveti bhāvaḥ \|

nanu, tathāpi kaṁsa-gaṅgī tvaṁ śrī-gokule jātāparādhaś ca katham
anugṛahya ity āśaṅkyāha-uttama-śloketi \| pūtanādīnām api
tādṛśa-gati-dānena svarvotkṛṣṭa-nija-kīrtyapekṣayety arthaḥ \| nanv
īśvarasya mama tādṛśīcchā kvacid bhavet kvacin na bhaved ity
āśaṅkyāha---nāraṁ jīva-samūhas tasyāyanam āśrayeti \| bhavatu mā vā
tathāpi jīva-mātrasya tvam eva gatir iti bhāvaḥ \| parama-vaiyagryeṇa
sapāda-grahaṁ praṇamati---nama iti \| evaṁ śrī-kṛṣṇam ekaṁ praty eva
prārthanādikam \| anyo'nyaṁ mahā-snigdhatayā śrī-baladevena saha
tasyābhedāt tasmāt prādhānyāc ceti \|\|16\|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he deva-deveti \| tatra
tvad-gamanena sarve devāḥ svayam evāgatāḥ santuṣṭāś ca syur iti bhāvaḥ
\| na kevalaṁ devā eva, kintu sarve'pi jīvā ity āha---jagannātheti \|
puṇye śravaṇa-kīrtane api yasyeti sākṣāt tava gamane dhruvaṁ mahā-puṇyaṁ
syād eveti bhāvaḥ bhāvaḥ \| yad vā, devānāṁ brahmādīnāṁ deva pūjyeti,
yady api ta eva sevakās tvad anugrāhyas tathāpi jagannāthatvena mām apy
anugrahītum arhasīti bhāvaḥ \|

nanu, puṇyavata evānugṛhnāmi, tatrāha---puṇyeti, tava śravaṇādināham api
puṇyavān eva, yasya śravaṇa kīrtanābhyām api puṇyaṁ syāt tasya
darśanādinā mamāpi mahā-puṇyaṁ jātam eveti bhāvaḥ \| kiṁ ca, yadūttameti
yadu-kulāvatīrṇyena tac chreṣṭhena tvayā tat-kula-jāto'ham anugrahītuṁ
yogya iti bhāvaḥ \|

nanu, śrī-gopīṣu jātāparādhas tvaṁ katham anugrāhyaḥ ?
tatrāha---uttama-śloketi, sarvotkṛṣṭa-nija-māhātmyāpekṣayeti bhāvaḥ \|

nanu, mahad aparādho bhogena tat-kṣamayaiva vā naśyet, na tv anyathā,
tatrāha---nāraṁ jīva-jiva-samūhas tasyāyan āśrayeti \| tathāpi tvam eva
gatir iti bhāvaḥ \| parama-vaiyagrye sapāda-grahaṁ praṇamati---nama iti
\| evaṁ śrī-kṛṣṇam ekaṁ praty eva prārthanādikam anyo'nyaṁ
mahā-snigdhatayā śrī-baladevena saha tasyābhedāt \| yad vā, pūrvaṁ
pradhāna-puruṣau \[bhā.pu 10.38.32\] ity-ādi-prakāreṇa dvayoḥ sāmyena
darśane'pi vṛtte'dhunā ananta-tīrthe śrī-kṛṣṇasyaiva
prādhānya-sandarśanena śraiṣṭhyamananād iti \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he deva-deveti \| tatra tvad
gamanena dhruvaṁ mahā-puṇyaṁ syād eveti bhāvaḥ \| yad vā, devānāṁ
brahmādīnāṁ pūjyeti yady api ta eva sevakās tvad anugrāhyās tathāpi
jagan nāthatvena mām apy anugrahītum arhasīti bhāvaḥ \|

nanu, puṇyavata evānugṛhnāmi tatrāha \| puṇyeti \| tava śravaṇādināham
api puṇyavān eva \| yad vā, yasya śravaṇa-kīrtanābhyām api puṇyaṁ syāt
tasya darśanādinā mamāpi mahā-puṇyaṁ jaṭam eveti bhāvaḥ \| kiṁ ca
yadūttameti \| yadu-kulāvatīrṇeti tac cheṣṭhena tvayā tat kulajo'ham
anugrahītuṁ yogya iti bhāvaḥ \|

nanu, tathāpi kaṁsa-saṅgī tvaṁ śrī-gokule jātāparādhaś ca katham
anugrāhya ity āśaṅkyāha \| uttamaḥśloketi \| pūtanādīnām api
tādṛśa-gati-dānena sarvotkṛṣṭa-nija-kīrtyapekṣayety arthaḥ \| nanv
īśvarasya mama tādṛśīcchā kvacid bhavet kvacin na bhaved ity āśaṅkyāha
\| nāraṁ jīva-samūhas tasyānam āśrayeti bhavatu mā vā tathāpi
jīva-mātrasya tvam eva gatir iti bhāvaḥ \| parama-vaiyagryeṇa
sapāda-grahaṁ praṇamati \| nama iti \| evaṁ śrī-kṛṣṇam ekaṁ praty eva
prārthanādikam anyo'yaṁ mahāsnigdhatayā śrī-baladevena saha tasyābhedāt
tasmāt prādhānyāc ca \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he devadeva tvaṁ deveṣu
dīvyasi madgṛhe api adya divya, tvaṁ jagatāṁ nāthaḥ adya madgṛhasya
nātho bhava \| he puṇyaśravaṇakīrtana, adya madgṛham api puṇyaṁ kuru he
yadūttama! yadormama gṛhamāgaccha \| he uttamaśloka,
patitapāvanatvayaśaḥ prakāśayan patitaṁ madgṛhaṁ punīhi \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.17 \|\|**

**śrī-bhagavān uvāca---**

āyāsye bhavato geham aham ārya-samanvitaḥ \|

yadu-cakra-druhaṁ hatvā vitariṣye suhṛt-priyam \|\|

**śrīdhara-svāmī (bhāvārtha-dīpikā) :** ādau tāvad yad ucakrāya
druhyatīti yadu-cakra-dhruk taṁ kaṁsaṁ hatvā suhṛdāṁ priyaṁ vitariṣye
dāsyāmi \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āryo baladevaḥ \|
vitariṣye vipūrvas taratir dāne iti vyāḍiḥ \| āryeṇa śrī-rāmeṇa samyag
anvita iti gopaiḥ sāhityaṁ nirastam, teṣāṁ ciraṁ tatrān avasthānāt \|
kadety apekṣāyām āha---yaducakreti \| yadeti \| yadeti śeṣaḥ \|
saṅketenaiva tad uktiḥ, mantrabhagabhayādduṣṭatvād vā \| suhṛdāṁ
yādavādīnāṁ śrī-vasudeva-mocanādinā priyaṁ prītiṁ-pitarau baddhau sarve
yādavāś ca duḥkhitā ato'trāgatasya mama tvad-gṛhapamanādinātithya-sukhaṁ
na yogyam iti bhāvaḥ \|\|17\|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādau hanane
hetuḥ---yadu-cakrāya sarva-yādava-vargāya druhyatīti tathā tam, evaṁ
sākṣāt tan nāmāgrahaṇam, kevalaṁ saṅketenaiva tad uktir
mantra-bhaṅga-bhayād duṣṭatvād vā, suhṛdāṁ śrī-vasudevādīnāṁ priyaṁ
bandhana-mocanādinā prītim \| pitarau baddhau sarve yādavāś cātra
duḥkhina, ato'trāgatasya mama tvad gṛha-gamanādinātithya-sukhaṁ na
yogyam iti bhāvaḥ \| vastutas tu gopī-viṣayaka-tad aparādhena gopānām
asammatyā adhunā tatra na gata iti jñeyam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āryeṇa śrī-rāmeṇa samyag
anvita iti gopaiḥ sāhityaṁ nirastaṁ teṣāṁ ciraṁ tatrān anavasthānāt
kadety apekṣāyām āha \| yaducakreti \| yadeti śeṣaḥ saṅketenaiva tad
uktiḥ mantra-bhaṅga-bhayāt duṣṭatvād vā suhṛdāṁ yādavānāṁ
śrī-vasudeva-mocanādinā priyaṁ prītiṁ pitarau baddhau sarve yādavāś
cātra duḥkhitāḥ ato'trāgatasya mama tvad-gṛha-gamanādinātithya-sukhaṁ na
yogyam iti bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satyaṁ bho! māṁ
yadūttamaṁ brūṣe, tarhi yadu-cakra-druhaṁ hatvaiva bhavato geham āyāsye
\|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.18 \|\|**

**śrī-śuka uvāca---**

evam ukto bhagavatā so'krūro vimanā iva \|

purīṁ praviṣṭaḥ kaṁsāya karmāvedya gṛhaṁ yayau \|\|

**śrīdhara-svāmī (bhāvārtha-dīpikā) :** rāma-kṛṣṇāvānītāv iti sva-kṛtaṁ
karmāvedya samarpyeti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā \|
bhagavatā sahāgamanābhāvād vimanā iveti kaṁsa-daurjanyād vā \| sa
paramotsukaḥ \| śrī-bhagavad ānayane paramahṛṣṭo'pi \| iveti
vākyālaṅkāre \| yad vā, āyāsya iti tad aṅgīkāreṇa
kaṁsa-hanana-pratijñādinā cātyantavemanasyābhāvāt \| prāyaḥ śvaḥ kaṁsaṁ
mārayitvā śrī-bhagavān āgamiṣyatīti vibhāvya bahudhā nija-geham
upaskartum iti jñeyam \| ata eva tad āsaktyā tatra tasya śrī-bhagavad
āgamana-parntamanyat-karmādikaṁ kim apy agraṁ kutrāpi na śrūyate
\|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa paramotsukaḥ
śrī-bhagavad ānayanena parama-hṛṣṭo'pi vā, iveti lokoktirītyān
adhikārtham \| yad vā, āyāsya iti tad aṅgīkāreṇa
kaṁsa-hanana-pratijñādinā cāntaratyanta-vaimanasyābhāvat, gṛhaṁ yayāv
iti śrī-bhagavad arthaṁ bahudhā nija-gṛhopaskārārtham iti jñeyam \| ata
eva tad āsaktyā tasya tatra śrī-bhagavad āgamana-paryantam anyat
karmādikaṁ kim apy agre kutrāpi na śrūyate \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa paramotsukaḥ śrī-bhagavad
ānayane parama-dṛṣṭo'pi ca śveti vākyālaṅkāre \| yad vā, āyāsya iti tad
aṅgīkāreṇa kaṁsa-hanana-pratijñādinā cātyantavaimanasyābhāvāt gṛhaṁ
yayāv iti prāyaḥ śvaḥ kaṁsaṁ mārayitvā śrī-bhagavān āgamiṣyatīti
vibhāvya bahudhā nija-gṛham upaskartum iti jñeyam \| ata eva tadā saktyā
tatra tasya śrī-bhagavad āgamana-paryantam anyat karmodikaṁ kim apy agre
kutrāpi na śrūyate \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.19 \|\|**

athāparāhne bhagavān kṛṣṇaḥ saṅkarṣaṇānvitaḥ \|

mathurāṁ prāviśad gopair didṛkṣuḥ parivāritaḥ \|\|

**śrīdhara-svāmī (bhāvārtha-dīpikā) :** gopaiḥ parivāritaḥ prāviśat
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athākrūra-preṣaṇottaram
\|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athākrurasya
purī-praveśānantaraṁ bhagavān nijairśvarya-prakaṭana-paraḥ kṛṣṇaḥ
sarva-cittākarṣaka iti paurajanān prati vakṣyamāṇānugrahe teṣāṁ
mano-haraṇe ca hetur uktaḥ, samyak karṣatyākarṣati bhāva-viśeṣeṇa
śrī-kṛṣṇasya, ata eva tat-priya-janānām api cittam iti \| yad vā,
śrī-kṛṣṇenāpṛthag-bhāvāt saṅkarṣaṇas tenānvita iti purī-darśanādādau
sukha-viśeṣaḥ sūcitaḥ \| kiṁ ca, gopair vayasyaiḥ śrīdāmādibhiḥ
parivāritas tāmbūlārpakādi-parivāratayā sevita ity arthaḥ \| yad vā,
parito vāritaḥ parama-snigdhena śrī-baladevena pūrvaṁ
śrī-vallavendreṇaiva vā vividha-śaṅkayāvaraṇa\--rūpeṇa veṣṭanaṁ kāritam
\|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gopair vayasyaiḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gopair vayasyaiḥ
\|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.20 \|\|**

dadarśa tāṁ sphāṭika-tuṅga-gopura-

dvārāṁ bṛhad-dhema-kapāṭa-toraṇām \|

tāmrāra-koṣṭhāṁ parikhā-durāsadām

udyāna-ramyopavanopaśobhitām \|\|

**śrīdhara-svāmī (bhāvārtha-dīpikā) :** śrī-kṛṣṇa-dṛṣṭāṁ purīm
anuvarṇayati caturbhiḥ, dadarśa tām iti \| sphāṭikāni tuṅgāni gopurāṇi
pura-dvārāṇi gṛha-dvārāṇi ca yasyāṁ tām \| bṛhanti hemamayāni kapāṭāni
toraṇāni ca yasyāṁ tām \| tāmraṁ ca āraḥ āra-kūṭaś ca tan mayāḥ koṣṭhā
dhānyāgārāśvaśālādayo yasyāṁ tām \| parikhāḥ paritaḥ svāta-gartās tābhir
durāsadāṁ durgamām \| udyānāni dūra-sthāni vanāni ramyāṇy upavanāni ca
nikaṭāni tair upaśobhitām \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha mathurā-varṇanam \|
tāṁ mathurām \| toraṇāni dvāra-bahir bhāgāḥ \| toraṇo'strī bahir dvāram
ity amaraḥ \| ārakūṭaś ca pittalam ity abhidhāna-cintāmaṇiḥ \|
ārapadenārakūṭa-grahas tvekadeśanyānena bodhyaḥ \| upavanāni
pramadavanādi vā \| koṣṭhāni durgaprakārā ity api kecit \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** purīṁ caturbhir varṇayann
ādau tasyāḥ svābhāvikīṁ śobhāṁ varṇayati---dadarśeti sārdha-dvayena \|
āram ārakuṭaḥ pittalam, parikhāḥ paṛśva-dvaye jñeyāḥ, pūrvottarayoḥ
prāyaḥ śrī-yamunāyā eva parikhā\--rūpeṇa vartamānatvāt \| kiṁ vā,
tadānīṁ dūrato yamunāvasthityā puryantaś caturdikṣu parikhāś catasra eva
\| udyānaṁ phala-pradhānam, upavanaṁ puṣpa-pradhānam, pūrvam uktam
uttārasthānopavanaṁ bāhyam, aetavāsya saundaryādi-viśeṣeṇa ramyeti
viśeṣaṇam \| yad vā, udyāna-ramyā cāsāv upavanopaśobhitā ca tām \| evaṁ
krameṇa darśanam ūhyam \| ādau gopuram, tato'nya-dvārāṇi, tatas
tat-kapāṭādi, tatas tāmrādi-racitāśvaśālādi-tad antaḥparikhā tad
abhyantare udyānādi, evam agre'pi \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** catuṣkeṇa purīṁ varṇayann
ādau tasyāḥ svābhāvikīṁ śobhāṁ varṇayati \| dadarśati sārdha-dvayena \|
āra ārakūṭaḥ pittalaṁ parikhāḥ pārśva-dvaye jñeyāḥ pūrvottarayoḥ prāyaḥ
śrī-yamunāyā eva parikhā\--rūpeṇa vartamānatvāt udyānaṁ phala-pradhānam
upavanaṁ puṣpa-pradhānaṁ pūrvam ukta śakaṭāvaraṇasthānopavana-kṛtrimaṁ
bāhyaṁ ca upavanasya saundaryādi-viśeṣeṇa ramyeti viśeṣaṇam anyat taiḥ
\| yad vā, koṣṭhāni durga-prākārāḥ udyāna-ramyā cāsāv upavanopaśobhitā
ceti tāṁ pratyekaṁ viśeṣaṇam ādhikyāpekṣayā kramastvevam udyānāni
upavanāni parikhāḥ koṣṭhāni tatra gopurāṇi anyad vārāṇi dvārṣu
hema-kapāṭāni \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** catuṣkeṇa purīṁ varṇayann
ādau tasyāḥ svābhāvikīṁ śobhāṁ varṇayati \| dadarśati sārdha-dvayena \|
āra ārakūṭaḥ pittalaṁ parikhāḥ pārśva-dvaye jñeyāḥ pūrvottarayoḥ prāyaḥ
śrī-yamunāyā eva parikhā\--rūpeṇa vartamānatvāt udyānaṁ phala-pradhānam
upavanaṁ puṣpa-pradhānaṁ pūrvam ukta śakaṭāvaraṇasthānopavana-kṛtrimaṁ
bāhyaṁ ca upavanasya saundaryādi-viśeṣeṇa ramyeti viśeṣaṇam anyat taiḥ
\| yad vā, koṣṭhāni durga-prākārāḥ udyāna-ramyā cāsāv upavanopaśobhitā
ceti tāṁ pratyekaṁ viśeṣaṇam ādhikyāpekṣayā kramastvevam udyānāni
upavanāni parikhāḥ koṣṭhāni tatra gopurāṇi anyad vārāṇi dvārṣu
hema-kapāṭāni \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.21 \|\|**

sauvarṇa-śṛṅgāṭaka-harmya-niṣkuṭaiḥ

śreṇī-sabhābhir bhavanair upaskṛtām \|

vaidūrya-vajrāmala-nīla-vidrumair

muktā-haridbhir valabhīṣu vediṣu \|\|

**śrīdhara-svāmī (bhāvārtha-dīpikā) :** sauvarṇāḥ śṛṅgāṭakāś catuṣ-pathā
harmyāṇi dhanināṁ gṛhāṇi ca niṣkuṭā gṛhocitā ārāmāś ca taiḥ \| śreṇīnām
eka-śilpopajīvināṁ sabhābhirupaveśa-sthānair anyaiś ca bhavanair gṛhair
upaskṛtām alaṅkṛtām \| amalāḥ sphaṭikāḥ \| harito marakatāḥ \|
vaidūryādi-ratnaijuṣṭeṣu valabhyādiṣv āviṣṭair upaviṣṭaiḥ pārāvatair
barhibhiś ca nāditām \| tatra valabhyo gṛha-puro-bhāgeṣu
vakra-dāru-cchādanāni \| vedayo valabhīnām adho-deśe viracitā avaṣṭaṁ
bhavedikāḥ \| jālāmukha-randhrāṇi gavākṣa-cchidrāṇi \| kuṭṭimāni
maṇi-baddhā bhūmayas teṣv iti \| rathyā rāja-mārgāḥ, āpaṇāḥ
paṇyavīthayaḥ, mārgā anye ca, catvarāṇy aṅganāni, saṁsiktāni rathyādīni
yasyāṁ tām \| prakīrṇā mālyādayo yasyāṁ tām \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śṛṅgāṭakaṁ bhaved
vāri-kaṇṭake ca catuṣpathe iti medinī \| harmyaṁ tu dhanināṁ gṛham iti
śāśvataḥ \| niṣkuṭas tu godyāne syāt kedāra-kapāṭayoḥ iti medinī \|
śreṇiḥ strī-puṁsayoḥ paṅktau samāna-śilpi-saṁhatau iti ca \| sabhā
samājake goṣṭhyāṁ dyuta mandirayor api iti ca \| bhavanaṁ syād gṛhe
bhāve iti ca \| **upaskṛtām** alaṅkṛtām \| valabhīṣv
ācchādana-vakra-dāruṣu \| vediṣu pariṣkṛta-bhūmiṣu \| valabhī
paṭalādhāro vaṁśa-pañjaras tasya cūḍā vā iti kṣīra-svāmī \| ācchādanaṁ
syād valabhī gṛhāṇām iti halāyudhaḥ \| \"chājā\" iti bhāsāyām api
madhya-deśīyānām \| sā ceṣṭakādi-nirmita-gṛha-prāntaiḥ
pāṣāṇādi-nirmitacchādana-śreṇī valabhī candra-śālikā iti trikāṇḍa-śeṣaḥ
\| sā ca gṛhopari gṛham \| tathā ca māgha-kāvye yasyāma sevanta
namadvalaukāḥ samaṁ vadhūbhir valabhīr yuvānaḥ iti \| vedir gṛhāgra
iṣṭakādi-baddhā viśrānti-bhūḥ \|\*\| nāditāṁ kārita-nādām \|
tat-pratidhvani-yuktāntar-gṛhām ity arthaḥ \|\|21.22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** balabhyaś candraśālikā
gṛhoparigṛhāṇīti yāvat, balabhyādiṣu āviṣṭā upaviṣṭāḥ \| kiṁ vā, teṣu
vartamānā ye āviṣṭā mattāḥ pārāvatādayas tair nāditām adhunā lokeṣu
dhanur mahakhyāpanārthaṁ kaṁsena kṛtām \| yad vā, nityotsavamayyās
tat-puryāḥ svabhāvataḥ paurair nitya-kriyamāṇām alaṅkārādi-śobhāṁ
śrī-kṛṣṇa-yātrām amaṅgala-sūcanīṁ varṇayati---saṁsikteti sārdhena \|
saṁ-śabdena samyag rajonāśana-pūrvakaṁ sugandhi-jalābhiṣeko[^55]
bodhyate, aṅkurā navodbhinna-mudgādayaḥ, saṁsekādīnāṁ
bāhyāntara-pradeśa-viśeṣakatāpekṣayā[^56] \| kiṁ vā,
darśana-kramānusāreṇa tat tat-krameṇoktir jñeyā \| ā-śabdena
pavitrottama-jalādinā samyak pūraṇaṁ bodhyate \| ssvalaṅkṛteti
su-śabda-sūcitaṁ darśayati---dadhītyādibhiḥ \| anyat tair vyākhyātam \|
tatra toraṇāni ceti mūle tad anuktāv api sadrīty apekṣayā likhitam
\|\|21.23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sauvarṇati tair vyākhyātam
tatra valabhī paṭalādhāro vaṁśya-pañjaraḥ-tasya cūḍā va iti kṣīra-svāmī
ācchādanaṁ syād valabhī gṛhāṇām iti halāyudhaḥ \| tatra chājeti bhāṣā
madhya-deśīyānāṁ sā ceṣṭakādi-nirmita-gṛha-prānte
pāṣāṇādi-nirmitacchādanā-śreṇī balabhīś candra-śāliketi trikāṇḍa śeṣaḥ
\| sā ca gṛhopari gṛhaṁ tathā ca māgha-kāvye yasyām asevanta namad
valīkāḥ samaṁ vadhūbhir valabhīr yuvāna iti vedir gṛhāgre
iṣṭakādi-baddhā viśrāntibhūḥ valabhyādiṣu āviṣṭā upaviṣṭāḥ kiṁ vā, teṣu
vartamānā ye āviṣṭā mattāḥ pāravatādayas tair nāditāṁ kārita-nādāṁ tat
pratidhvani-yuktāntar gṛhām ity arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sauvarṇāḥ śṛṅgāṭakāś
catuṣpathā, **harmyāṇi** dhani-gṛhāṇi \| **niṣkuṭā** gṛhārāmās taiḥ
śreṇīnāṁ eka-rūpa-śilpopajīvināṁ sabhābhir upaveśa-sthānair anyaiś ca
bhavanair alaṅkṛtām, vaidūryādi-ratnair juṣṭeṣu valabhy-ādiṣu āviṣṭer
upaviṣṭer āsaktair vā pārāvatair barhibhiś ca nāditām \|
tat-tat-pratidhvanimattvena tair eva kāritanādām ity arthaḥ \| tatra
valabhī "gṛha-cūḍe"ti kṣīrasvāmī \| "ācchādanaṁ syād valabhī gṛhāṇām"
iti halayudhaḥ \| "valabhī candra-śālikā iti trikāṇḍaśeṣaḥ \| sā ca
sarva-gṛhopari-vartinī jñeyā \| vedir gṛhāgre iṣṭakādi-baddhā
viśrānti-bhūḥ \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.22 \|\|**

juṣṭeṣu jālāmukha-randhra-kuṭṭimeṣv

āviṣṭa-pārāvata-barhi-nāditām \|

saṁsikta-rathyāpaṇa-mārga-catvarāṁ

prakīrṇa-mālyāṅkura-lāja-taṇḍulām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā lokeṣu
dhanurmahakhyāpanārthaṁ kaṁsena kṛtāṁ \| yad vā, nityotsavamayyās tat
puryāḥ svabhāvataḥ pairair nitya-kriyamāṇām alaṅkārādi-śobhāṁ
śrī-kṛṣṇa-praveśa-maṅgala-sūcanīṁ varṇayati \| saṁsikteti sārdhena \|
saṁ-śabdena samyagrajānāśana-pūrvakaṁ sugandhi-jalādibhiḥ seko bodhyate
aṅkurā navodbhinnayavādayaḥ eṣāṁ sarvatra sarva-sambhavānukramo jñeyaḥ
evam agre'pi \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jālāmukharandhrāṇi
gavākṣacchidrāṇi kuṭṭimāni maṇibaddhabhūmayaḥ \| rathyā rājamārgāḥ,
āpaṇāḥ paṇyavīthayaḥ mārgā avāntaravartmāni \| catvarāṇyaṅganāni āpūṇaiḥ
kumbhaiḥ \| dadhicandanetyādiṣaḍviśeṣaṇa viśiṣṭaiḥ svalaṅkṛtāni dvārāṇi
yeṣāṁ te gṛhā yasyāṁ tāṁ \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.23 \|\|**

āpūrṇa-kumbhair dadhi-candanokṣitaiḥ

prasūna-dīpāvalibhiḥ sa-pallavaiḥ \|

sa-vṛnda-rambhā-kramukaiḥ sa-ketubhiḥ

svalaṅkṛta-dvāra-gṛhāṁ sa-paṭṭikaiḥ \|\|

**śrīdhara-svāmī (bhāvārtha-dīpikā) :** tathā svalaṅkṛtāni dvārāṇi yeṣāṁ
te gṛhā yasyāṁ tām \| kaiḥ \| āpūrṇaiḥ kumbhair dadhnā candanena
cokṣitaiḥ siktaiḥ prasūnānāṁ dīpānāṁ cāvalayo yeṣu taiḥ \| vṛndaiḥ
phala-gucchair upalakṣitā rambhāḥ kramukāś ca tat sahitaiḥ \| saketubhiḥ
ketavo dhvajās tat sahitaiḥ \| paṭṭikā vitastivistāra-paṭṭa-vastrāṇi tat
sahitaiḥ \| tatreyaṁ rītiḥ, dvareṣūbhayatas taṇḍulānām upari kumbhās tat
paritaḥ prasūnāvalayaḥ kaṇṭhe paṭṭikā mukhe cūtādi-pallavās tad upari
pātrāntare dīpā-valayas tat sannidhau rambhāḥ kramukāḥ ketavas toraṇāni
ceti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kumbhādy alaṅkāre \|
kramukaḥ pūgaḥ

> kramukas tu pumān bhadramustake brahma-dāruṇi \|
>
> phale kārpāsikāyāś ca paṭṭikālodhra-pūgayoḥ \|\| iti medinī \|

rambhāḥ kadalī vṛkṣāḥ rambhā kadaly asarasornā veṇau vāraṇāntare iti ca
\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ā śabdena
pavitrottama-jalādinā samyak pūraṇaṁ bodhyate alaṅkṛteti
su-śabda-sūcitaṁ darśayati \| dadhītyādibhiḥ \| anyat taiḥ tatra
toraṇāni ceti kapāṭatoraṇam ity asmād ākṛṣṭam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛndaṁ phalasaṁhitaḥ \|
rambhāḥ kadalyaḥ, kramukāḥ ketavo \| dhvajāḥ sapatākāḥ paṭṭikāḥ
vitastivistārapaṭṭavastrakhaṇḍāni, atreyaṁ rītiḥ \|
dvāreṣūbhayatastaṇḍulānām upari kumbhāḥ tatparitaḥ prasūnābalayaḥ \|
kumbhānāṁ kaṇṭheṣu paṭṭikāḥ \| mukheṣucūtādipallavāḥ \| tadupari
svarṇapātre dīpābalayaḥ \| kumbhānāṁ pārśvadvaye rambhāvṛkṣadvayam \|
agre paścācca kramukavṛkṣadvayam ketavaḥ kumbhālambāḥ \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.24 \|\|**

tāṁ sampraviṣṭau vasudeva-nandanau

vṛtau vayasyair naradeva-vartmanā \|

draṣṭuṁ samīyus tvaritāḥ pura-striyo

harmyāṇi caivāruruhur nṛpotsukāḥ \|\|

**śrīdhara-svāmī (bhāvārtha-dīpikā) :** nara-deva-vartmanā rāja-mārgeṇa
tāṁ purīṁ saṁpraviṣṭāv iti dvitīyāntam \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : [+++]{.mark}**

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṁpraviṣṭāv ity uktam,
samyak praveśam eṣa darśayati---vṛtāv ity-ādinā, samīyuḥ samyaṅ
naikaṭyena kiṁ vā, saṅghaśaḥ prāptāḥ, eva api, harmāṇyāruruhur api,
cakārād ucca-prācīrādi ca, yata utsukā lālasākrānta-cittāḥ, svayam apy
autsukyāt sambodhayati---nṛpeti, vasudeva-nandanāv iti
pūrvākta-vasudeva-sutāv itivat \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tām iti trikam \|
saṁpraviṣṭācity uktaṁ samyak praveśam eva darśayati \| vṛtāv ity-ādinā
\| samīyuḥ samyak naikaṭyena kiṁ vā, saṅghaśaḥ prāptā eva harmyāṇi
cāruruhur eva nivāritā api na nivṛttā babhūvur ity arthaḥ \| svayam apy
autsukyāt sambodhayati nṛpeti atra ṭīkāyāṁ dvitīyāntam ity arthaḥ
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : naradeva-vartmanā**
rāja-mārgeṇa purīṁ praviṣṭau rāma-kṛṣṇau draṣṭuṁ samutsukāḥ pura-striyaḥ
**samīyuḥ** saṁhatya jagmuḥ \| **harmyāṇi** ca kāścid **āruruhuḥ**
\|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.25 \|\|**

kāścid viparyag-dhṛta-vastra-bhūṣaṇā

vismṛtya caikaṁ yugaleṣv athāparāḥ \|

kṛtaika-patra-śravaṇaika-nūpurā

nāṅktvā dvitīyaṁ tv aparāś ca locanam \|\|

**śrīdhara-svāmī (bhāvārtha-dīpikā) :** autsukyam evāha dvayena, kāścid
iti \| viparyak viparītaṁ dhṛtāni vastrāṇi bhūṣaṇāni ca yabhis tāḥ \|
yugaleṣu yugma-dhāryeṣu kuṇḍala-kaṅkaṇādiṣv ekaṁ vismṛtya samīyuḥ \|
kṛtam ekam eva patraṁ yayos te śravaṇe yāsām, ekam eva nūpuraṁ
caraṇābharaṇaṁ yāsāṁ tāś ca tāś ca \| nāṅktvā anaṅktvā \| ekasminn eva
locane añjanaṁ nidhāyaiva \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāścit pura-striyaḥ \|
patraṁ tu vāhane parṇe syāt pakṣe śara-pakṣiṇoḥ iti medinī \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aparāś ca \| atha api
yugaleṣv apy avaśyaṁ dhāryeṣv api \| aparā ity agre'py anuvartate \|
evam agre ekā iti ca \| ca-śabdo'nukta-samuccaye, tena nīvī-vismaraṇena
skhalat-paridhāna-vastra-dhāraṇaṁ tādṛśam anyac ca jñeyam \| tad
apāsyeti bhojanaṁ tyaktvā, ācamanaṁ cākṛtveti boddhavyam \| ekā sotsavā
vivhāhādi-karma-parās tad apāsya \| yad vā, sarvatraiva hetuḥ sotsavā
harṣa-bharākrānta-cittā iti tathāpy asyātraivoktiḥ,
avaśya-kṛtyāśanādi-tyāga-gauravāt \| niḥsvanaṁ tayoḥ sandarśanena
paura-janānāṁ harṣa-kolāhala-śabdam \| arbhaṁ nija-nava-bālakam \|
mātara iti sneha-viśeṣaḥ sūcitaḥ \| tathāpy evaṁ yathottaram āsām
utsukatve śraiṣṭhyam ūhyam \| tatra viparyag-dhṛta-vastra-bhūṣaṇānām
anusandhānābhāve'pi pūrvābhyāsa-vaśena vastrādi-dhāraṇaṁ kṛtam eva \|
yugaleṣu vismṛtakānāṁ ca vismaraṇena tad-adhāraṇāt pūrvābhyāsa-lopataḥ
pūrvābhyaḥ śraiṣṭhyam \| kṛtaika-patra-śravaṇaika-nūpurāṇāṁ ca
dvitīya-nūpurādy-anapekṣayā \| tābhyo'py aparāṇāṁ ca
dvitīya-netrānañjanena parama-vairūpyādāv anapekṣayā \| tābhyo'pi ekāsām
avaśya-kṛtya-kṛtrya-bhojanādi-tyāgyena, tābhyo'pi sotsavānāṁ
yathā-kāla-kṛtyotsava-karma-tyāgāt tābhyo'py abhajyamānānām
abhyaṅgānantarāvaśya-kṛtya-snāna-tyāgena doṣādy-anapekṣayā, tābhyo'pi
nidritānāṁ nidrānas tac-chabda-śravaṇa-mātreṇotthānāt tābhyo'pi mātṝṇāṁ
ca nūtana-bālaka-sneha-tyāgena, tābhyo'pi spaṣṭam ity eṣā dik \| anyathā
tat-tat-krameṇokter vaiyarthyāpattiḥ \| kiṁ vā, āgamana-krameṇa tāsāṁ
tathoktam \|\|25.26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāścid iti \| niḥsvanaṁ
niśamyeti dvitīya-ślokasthena sarveṣām evānvayaḥ \| tayoḥ sandarśanena
paura-janānāṁ harṣa-kolāhalaṁ śrutvety arthaḥ \| yugaleṣv ity atra
ca-kārānvayaḥ \| ekam iti jātāv ekatvaṁ kāścid viparyag ity-ādi-lakṣaṇāḥ
sadyo yugmatayā dhāreṣv apy ekam ekam vismṛtya samīyur ity arthaḥ \|
athety arthāntarārambhe aparā eka-patraika-nūpura-mātrābharaṇī-kṛtāṅgyaḥ
satyo locanam aṅktum ārabdhavatyo'py ekam apy anaṅktvā samīyuḥ \| aparās
tu tathā-bhūtā dvitīyaṁ locanam anaṅktvā samīyur ity arthaḥ \|
ca-śabdo'nukta-samuccaye tenānyad api jñeyam \| sva-locanam iti tu pāṭho
bahutra sva-śabdenāveśātiśayaḥ sūcitas tathāpīty arthaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** autsukyaṁ vivṛṇoti
dvābhyāṁ---kāścid iti \| viparyak viparītaṁ yathā syāt tath dhṛtāni
vastrāṇi bhūṣaṇāni ca yābhis tāḥ \| yugaleṣu dhāryeṣu
kuṇḍala-kaṅkaṇādiṣu madhye ekam ekam vismṛtya samīyuḥ \| kṛtam ekaikam
eva patraṁ śravaṇeṣu yābhiḥ \| ekaikam eva nūpuraṁ yāsāṁ tāś ca tāś ca
tāḥ \| dvitīyaṁ sva-locanaṁ na aṅktvā kiṁ tv ekaṁ vāmam eva
kajjalenāṅktvety arthaḥ\| tad aśanaṁ sotsavā iti vivāhādi-karma parās
tat karma tyaktvā pariṇīyamānāḥ kanyāś ca pati-parikramaṇam
asamāpyaivety arthaḥ \| sakhībhir abhyajyamānā eva tāḥ sakhīs tiraskṛtya
abhyaṅgam apy asamāpyety arthaḥ \| na kṛtam up ādhikyena majjanaṁ yābhis
tāḥ snānam apy asamāpya kilnna-gātrya evety arthaḥ \| nitarām atiyatnena
pāyayantya iti svayaṁ pātum ajānantaṁ sadya prasūnam arbham apy apohyety
arthaḥ \|\|25-26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.26 \|\|**

aśnantya ekās tad apāsya sotsavā

abhyajyamānā akṛtopamajjanāḥ \|

svapantya utthāya niśamya niḥsvanaṁ

prapāyayantyo'rbham apohya mātaraḥ \|\|

**śrīdhara-svāmī (bhāvārtha-dīpikā) :** tad bhojanaṁ tyaktvā
abhyajyamānāḥ sakhībhiḥ kriyamāṇa-tailābhyaṅgāḥ akṛtopamajjanā akṛtaṁ
snānāḥ \| arbhaṁ bālakam \| apohya nirasya \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arbhaṁ bālakam \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad apāsyeti sarvatrāpy
anvayaḥ \| tatra prathamataḥ tad-bhojanaṁ tyaktvā ācamanaṁ cākṛtveti
boddhavyam \| ekāḥ sotsavā vihārādi-karma-parā vivāhyamānādayaś ca tat
tad apāsay \| yad vā, sarvatraiva hetuḥ sotsavā harṣa-bharākrānta-cittā
iti sva-patnyaḥ sva-patya utthāya tad apāsyeti nidrā-jāḍyaṁ tyaktvā ity
arthaḥ \| arbhaṁ nija-nava-bālakaṁ stanyaṁ nipāyayantyas tad apāsya
tan-nipāyanaṁ tyaktvā paścāt tam apy apohya ity arthaḥ \| mātara iti
sneha-viśeṣaḥ sūcitas tathāpi āsām evam anukramoktiḥ sva-gamanānukrameṇa
jñeyā \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.27 \|\|**

manāṁsi tāsām aravinda-locanaḥ

pragalbha-līlā-hasitāvalokaiḥ \|

jahāra matta-dviradendra-vikramo

dṛśāṁ dadac chrī-ramaṇātmanotsavam \|\|

**śrīdhara-svāmī (bhāvārtha-dīpikā) : pragalbhā** yā **līlāḥ**, tābhir
**hasitāni** nirīkṣaṇāni ca, taiḥ śriyaṁ ramayatīti **śrī-ramaṇaḥ**,
tena **ātmanā** vapuṣā tāsāṁ **dṛśām utsavaṁ dadan manāṁsi jahāra**
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāsāṁ** purāṅganānām \|
**īkṣaṇāni** kaṭākṣa-pātān \| **utsavam** ānandam \| utsavo maha utseke
icchā-prasava-kopayoḥ iti medinī \|\|27\|\|

---------------------------------------------------------------------------------------------------------------------

**kaivalya-dīpikā :** sparśanānantaratvāt anantaraṁ samprayogam
āha---**manāṁsi** iti \| **tāsāṁ** mathurā-strīṇāṁ
**pragalbha**-prauḍha-**līlā** vidagdha-ceṣṭā \| **vikramo** gamanaṁ
gatiḥ śaktir vā \| **dṛśāṁ** dṛṣṭīnāṁ **śrī-ramaṇātmanā** lakṣmīm
upabhuñjānena śarīreṇa \| **utsavaṁ** prītim \|\|27\|\| \[mu.pha.
11.19\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** manāṁsi tāsām
aravinda-locana ity-ādi \| **dṛśām utsavaṁ dadhat mano jahāra**, na tu
balātkāreṇāhṛtavān \| draṣṭavyāntareṇa vinimayaṁ tyaktvā svīkāras tu
nyāyya eva, prathama-pura-praveśo'nyo yo'nucitaḥ
parasparāvalokana-rūpo'yaṁ śṛṅgāraḥ, tena śṛṅgāra-rasa-bhaktāḥ
pura-yoṣitaḥ \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aravinda-locana iti
sahaja-parama-saundaryam uktam \| tasya svābhāvikatve'pi
viśeṣato'troktiḥ saundarya-viśeṣa-prākaṭya-vivakṣayā \| idaṁ manoharaṇe
sādhanam ādyam \| kiṁ ca, pragalbheti \| pragalbhā prauḍhā tāsāṁ
manoharaṇa-samarthā yā līlā bhrū-nartanādi-vidagdha-ceṣṭā \|
matta-gajendrād api vikramaḥ parākramaḥ \| kiṁ vā, viśiṣṭaḥ kramo gatir
yasyeti \| sadā tādṛśatve'pi tāsāṁ manoharaṇāya śanair manda-gatyā
viśeṣato'tra tad uktiḥ \| ata eva tat-tad-abhiprāyeṇa tayor etayor
viśeṣaṇatayā nirdeśaḥ \| śrī-ramaṇātmanety anenānuktam anyad apy
aśeṣa-saundarya-mādhuryādikaṁ saṁgṛhītam \| anyat tair vyākhyātam \|

tatra tābhir iti pragalbhā yā līlās tābhir iti pragalbhā yā līlās tābhir
yāni hasitādīnīty evaṁ bahutvāpekṣayā tathā vyākhyānaṁ yuktam \| yad vā,
pragalbha-līlā bhrū-nartanādiś ca hasitaṁ cāvalokanam apāṅgekṣaṇaṁ ca,
taiḥ \| yad vā, pragalbhayā kiṁ vā, pragalbhaḥ prauḍhas tadval līlayā
yāni hasitādīni \| etāni tasya sahajāny eva, teṣu dṛśyamāneṣu tāsāṁ
manoharaṇam \| kiṁ ca, śrī-ramaṇātmaneti \| evaṁ dṛg-utsava-dānasya
sādhanāny uktāni \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dūratas tāvat **śriyo**'pi
rati-janakena , tatrāpi **matta-dviradendra-vikramatvena** dṛśyamāno
**dṛśāṁ** taṁ **dadatvapuṣaiva** dṛśām utsavaṁ dadat, naikaṭye tu sati
tatrāpy aravinda-locanatayā dṛśyamāno dṛśāṁ taṁ dadat \| tatrāpi
**pragalbha-līlā-hāsitāvalokanair** dṛśāṁ taṁ dadat, **tāsāṁ manāṁsi
jahārety** arthaḥ \|

pragalbhā mano-haraṇa-samarthāḥ kaiśoratvena vaidagdhī-parākāṣṭhāṁ
prāptā vā yā līlā bhrū-nartanādayaḥ, hasitāni ca
tat-tad-bhāva-sūcaka-smita-bhedās, tad-yuktair avalokanair iti
matta-dviradasyeva vikramaḥ, parākrama-viśiṣṭa-caraṇa-nyāso yasyeti ca
vigrahaḥ \| jāty-apekṣayā ekatvenāpy artha-siddhau manāṁsīti
vyakty-apekṣayā bahu-vacanaṁ, hriyamāṇa-bāhulyasya
spaṣṭī-bhāvanaivārtha-camatkāraḥ syād iti \|

jahāreti manasāṁ nidhitvotprekṣā vyañjitā tena tal-lobhyatvaṁ ca yuktaṁ
ca tat sa-prematvāt teṣām utsavaṁ dadat jahāreti śleṣeṇa harana-cāturī
darśitā \| anyo'pi catura-labdho mahotsavādibhir janān pralobhya
tad-dhanāni gṛhṇātīti \| iyaṁ darśana-krameṇa vyākhyā pāṭha-krameṇa tv
evam aravinda-locana eva san jahāra, kim uta sarva-vilāsopari-caratā
dṛśāvalokanaiḥ tādṛśa-vikrama eva jahāra, kim uta
tādṛśa-tad-adhikādhikānanta-līlāśrayatā-tādṛśa-khaṇḍa-vapuṣeti \| ata
eva sādhakatamatva-vivakṣayā uttarottaratra tṛtīyā \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** manāṁsi tāsām ity-ādi \|
dṛśām utsavaṁ dadhat tāsāṁ manāṁsi jahāra, na tu balātkāreṇa hṛtavān \|
dravyāntareṇa vinimayaṁ kṛtvā dravya-svīkāro nyāyya eva,
prathama-pura-praveśe balātkāro'nucita eveti dadad ity asya bhāvaḥ
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śriyā sva-śobhayaiva
ramayati mathurāṅganāḥ krīḍayatīti śrī-ramaṇaḥ, tenātmanā dehena dṛśām
utsavaṁ dadat, manāṁsi tāsāṁ jahāreti cākṣuṣa-sambhoga-dānena tā
vihvalīkṛtyālakṣitam eva mano-ratnāni corayāmāsety arthaḥ \|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.28 \|\|**

dṛṣṭvā muhuḥ śrutam anudruta-cetasas taṁ

tat-prekṣaṇotsmita-sudhokṣaṇa-labdha-mānāḥ \|

ānanda-mūrtim upaguhya dṛśātma-labdhaṁ

hṛṣyat-tvaco jahur anantam arindamādhim \|\|

**śrīdhara-svāmī (bhāvārtha-dīpikā) :** muhuḥ śrutatvāt tad-gata-cetasaḥ
sadyas taṁ dṛṣṭvā, tasya prekṣaṇaṁ cotsmitaṁ ca, tad eva sudhā \| sudhā
tayokṣaṇaṁ secanaṁ, tena labdho māno yābhis tāḥ \| dṛśodghāṭitena
netra-dvāreṇātmani manasi labdhaṁ prāptaṁ pariṣvajya,
tad-aprāpti-janitam anantam ādhiṁ mānasīṁ vyathāṁ jahuḥ \| he arindama !
nirjita-kāmeti sambodhanaṁ śṛṅgāra-rase nimagno mā bhūr iti \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-gata-cetasaḥ
kṛṣṇa-gata-cetasaḥ \| taṁ śrī-kṛṣṇam \| tasya kṛṣṇasya \| utsmitam
utkṛṣṭa-smitam \| tad evotsmitam eva \| tayā sudhayā \| tena secanena \|
tā gopyaḥ \| tasya kṛṣṇasyāprāptyā janitam \| ekadāpi kṛṣṇo na
dṛṣṭo'mābhir ity evam ādhiṁ manaḥ-pīḍām \| upṁsy ādhir mānasī vyathā ity
amaraḥ \| hṛṣyantī tvag yāsāṁ tāḥ, romāñcitāṅgā ity arthaḥ \| he
arindama ! iti etādṛśa-bhagavac-caritra-śravaṇa-mananādinaiva tvayā
kāmādayo'rayo vijitā iti bhāvaḥ \|\|28\|\|

---------------------------------------------------------------------------------------------------------------------

**kaivalya-dīpikā : dṛṣṭvā** iti \| **muhur** vāraṁ vāraṁ **śrutam** \|
śrī-kṛṣṇaṁ **dṛṣṭvā** **anudruta-cetasaḥ** gacchantaṁ śrī-kṛṣṇaṁ cittena
anugacchantyaḥ \| tat kim abhyupahatā eva ? nety āha---**tad** iti \|
**tat** tathā-vidhaṁ bhāvāvabodhana-kṣamaṁ yat **prekṣaṇam**
**ut**kṛṣṭaṁ ca **smitam** \| tad eva nirvāpakatvāt **sudhā** tayā
**ūkṣaṇaṁ** secanaṁ, tena **labdha-mānāḥ** kṛta-svīkārāḥ \|
**upagūhanam** āliṅganam \| tat kiṁ prakāśam eva ? nety āha---**dṛśā
ātmanā** buddhyā **labdhaṁ** prāptam \| evam ādāv antar bahir iha
prayojyam ity-ādi kāma-tantrānusāreṇa bāhyābhyantaram uktvā **ādhiṁ
jahur** ity antaram āha \| **ādhiṁ** tad-aprāpti-duḥkham \| **anantaṁ**
ciraṁ sañcitam \| yad vā, anantaṁ yathā syāt tathā jahuḥ \|

atraiva sāttvikānubhāvam āha---**hṛṣyat-tvaca** iti \|
pragalbha-līlādaya uddīpana-vibhāvāḥ \| sañcāriṇaḥ svayam ūhyāḥ \| sa
eva bhagavatā pura-strī-buddhi-kāminīnāṁ saṁśleṣa-rūpaḥ kavinā mānasaḥ
samprayoga uktaḥ \| śarīraṁ tu paśu-dharmatvena grāmyatvāt etat
prakarṣatvāt viśiṣṭa-devatā-viṣayatvena varṇanīyatvāc ca noktaḥ \|
raty-ādi-śabda-vācyatvenācārutvāt hṛṣyattvaṁ ca ity
anubhava-dvāraivoktaḥ \| he **arindama** ! parīkṣit ! arayo'tra
kāmādayaḥ ṣaḍ varṇyamāna-śṛṅgāra-nirbhara-citto mābhūd ayam iti ucitam
sambodhanam \|\| \|\|28\|\| \[mu.pha. 11.20\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tāś ca manasā
ānanda-mūrtim upaguhya ādhiṁ saṁsāra-pīḍāṁ jahuḥ \| tenaiva kṛtārthāś ca
babhūvuḥ \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anudrutaṁ vegena paścāt
saṁlagnam \| kiṁ vā, nirantaraṁ premṇā dravībhūtaṁ ceto yāsāṁ tāḥ \|
etac ca śravaṇenaiva pūrvam eva \| adhunā darśanena vā \| ayam upagūhane
hetuḥ \| kiṁ ca, tad iti ut utkṛṣṭaṁ smitam \| yad vā, tāsāṁ
śrī-kṛṣṇa-prekṣaṇena tasya yad udgato mānaḥ sammānaḥ anantam api jahuḥ
\| tatra hetuḥ---ānanda-ghana-vigraham \| tam upaguhyeti, tat katham
ātma-labdhaṁ manasaivety arthaḥ \| tad api kathaṁ dṛśeti sākṣād-dṛṣṭyā
manasi sākṣād iva parisphūrtyā tatra nitarāṁ sākṣād ivāliṅgana-sampatter
ity arthaḥ \| upagūhana-lakṣaṇaṁ hṛṣyat-tvaco mahā-pulakāñcita-sarvāṅgya
ity arthaḥ \| bhakti-vighnaḥ śuṣka-tarkādir evāriḥ, tad-damanenaiva tvāṁ
prati rasa-viśeṣo'yaṁ varṇyata iti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anudrutaṁ vegena paścāt
saṁlagnaṁ kiṁ vā, nirantaraṁ premṇā dravībhūtaṁ ceto yāsāṁ tāḥ \| etac
ca śravaṇenaiva sutarāṁ tu darśanena śrayam upagūhane hetuḥ \| kiṁ ca,
tad iti ut utkṛṣṭaṁ smitam \| yad vā, tāsāṁ śrī-kṛṣṇa-prekṣaṇena tasya
yad udgataṁ smitaṁ mānaḥ sammānaḥ anantam api jahuḥ \| tatra
hetuḥ---ānanda-ghana-vigrahaṁ tam upaguhyeti tat katham ātma-labdhaṁ
mano-labdhatvena manasaivety arthaḥ \| tad api kathaṁ dṛśeti dṛśā
sva-labdham iti tasyāṁ dṛśi bāṣpeṇa vā lajjayā vā mohena vā mudritāyāṁ
satyāṁ manasi sākṣād iva parisphūrtyā tatra nitarāṁ sākṣād
ivāliṅgana-sampatter iti bhāvaḥ \| upagūhana-lakṣaṇaṁ hṛṣyat-tvacaḥ
mahā-pulakācita-sarvāṅgya ity arthaḥ \| etādṛśaḥ
śrī-kṛṣṇa-viṣayaka-prema-rasa-viśeṣe vighnaḥ prākṛta-śṛṅgārādi-rasaḥ
nātivicāras tasminn api dṛṣṭir eva vā \| ariḥ he tad-damaneti
tad-damanatvenaiva tvāṁ prati rasa-viśeṣo'yaṁ varṇyate, anyathā na
varṇayiṣyaty eveti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** dṛṣṭvā muhuḥ śrutam ity-ādi
\| ānanda-mūrtiṁ mūrtānandam ity arthaḥ \| tathā coktam---

ānando dvividhaḥ prokto mūrtāmūrta-prabhedataḥ \|

amūrtasyāśrayo mūrto mūrtānando'cyuto mataḥ \|\|

iti diśātmani hṛdaye labdhaṁ dṛśā samāpya ātmani labdham ity arthaḥ \|
ādhiṁ cirotkaṇṭhākṛtāṁ mānasīṁ vyathām \|\|28.30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anudrutāni darśanaṁ
lakṣyīkṛtyaiva dravībhūtāni cetāṁsi yāsāṁ tāḥ \| tat-kartṛkaṁ prekṣaṇam
utkṛṣṭaṁ smitaṁ ca sudhā tattv yad ukṣaṇaṁ secanaṁ te labdho māna ādaro
yābhis tāḥ \| dṛśā ekasyaiva netrasyāpāṅga-dvāreṇa udghāṭitena ātmani
manasi labdhaṁ prāptaṁ yac-chabdenevopaguhya tad-aprāpti-janitam anantam
ādhiṁ jahuḥ \| he arindama ! iti
etādṛśa-bhagavac-caritra-śravaṇa-mananādinaiva tvayā kāmādayaḥ śatravo
jitā iti bhāvaḥ \|\|28\|\|

**\...**

**\|\| 10.41.29 \|\|**

prāsāda-śikharārūḍhāḥ prīty-utphulla-mukhāmbujāḥ \|

abhyavarṣan saumanasyaiḥ pramadā bala-keśavau \|\|

**śrīdhara-svāmī (bhāvārtha-dīpikā) :** saumanasyaiḥ kusuma-samūhaiḥ
śobhana-mano-bhāvair vā \|\|29.30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kusuma-vṛṣṭer api
sumanastvaṁ hare ānanda-janakam iti matvāha---śobhana-mano-bhāvair iti
\|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādhityāga-lakṣaṇam
āha---prāsādeti \| pūrvaṁ harmyāṇyāruruhur ity uktam idānīṁ ca
prāsādānāṁ śikharāṇyagra-bhāgān ārūḍhā ity autsukya-vivṛddhyāty uccaiḥ
sthitiḥ samyag-darśanārtham, balaṁ keśavañcābhito'varṣan, ekatraiva
vartanānatvāt, \| yad vā, śrī-kṛṣṇāgrajatvena tasminn api bhakteḥ \|
pramadāḥ śrī-kṛṣṇa-bhāvena prakṛṣṭo mado mattatā yāsām iti bhāvaḥ \|
ayam abhivarṣaṇe hetuḥ \|

nanu, kaṁsāttāḥ kuto na vibhyati sma ? tayoḥ prabhāvād ity
āśayenāha---balādhikyād balaḥ, helayā mahā-baliṣṭha-keśi-hananāt
keśavastāv iti \| yad vā, keśāḥ paramottamāḥ santyasyeti keśava iti
parama-saundaryam, tatra ca bala-sāhityena śobhādhikyaṁ coktam \| idam
abhivarṣaṇe hetvantaram \| kaṁsād bhayaṁ ca pramadātvena parihṛtam eva
syāt \| balasyādau nirdeśaḥ jyeṣṭhatvenāgre gamanāt \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ādhityāga-lakṣaṇam āha \|
prasādeti \| pūrvaṁ harmyāṇyāruruhur ity uktam \| idānīṁ ca prasādāgram
ārūḍhā ityautsukyādhikyaṁ darśitaṁ balaṁ keśavaṁ cābhito varṣan ekatra
sthitatvāt \| yad vā, śrī-kṛṣṇāgrajatvena tasminnopabhukteḥ pramadāḥ
śrī-kṛṣṇena prakṛṣṭamadā ity eva tāt paryam ayam abhivarṣaṇe hetuḥ
kaṁsād abhaye ca bala-keśavāv iti balādhikyakeśi-hantṛtvasphūrteḥ
sarveṣāṁ tadā tad viṣayakam api bhayaṁ na jātam iti bhāvaḥ \| balasyādau
nirdeśaḥ śreṣṭhatvenāgre gamanāt \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sumanasāṁ tāsāṁ karmāṇi
bhaveṅgitāni saumanāsyāni tairhetubhirabhyavarṣan kusumāni smitāni veti
śeṣaḥ \|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.30 \|\|**

dadhy-akṣataiḥ soda-pātraiḥ srag-gandhair abhyupāyanaiḥ \|

tāv ānarcuḥ pramuditās tatra tatra dvijātayaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tau** bala-kṛṣṇau \| **tatra
tatra** sthale sthale \| uda-pātraṁ pādyādy-artham \| upāyanair
upavīta-phalādyaiḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ prāyo
mṛdulatara-hṛdayatayā bhāva-viśeṣa-yuktābhiḥ strībhir ādau
śrī-bhagavat-sammānanam uktvādhunā brāhmaṇaiḥ kṛtam āha---dadhīti \|
udaka-pātra-sahitair dadhyādibhiḥ, pātrāṇām uktir jalasya
pāna-suśaityādy artham, tad-grahaṇād upāyanair ghṛta-pakva-tāmbulādy
uttama-dravyaiḥ \| nanv ete'pi kathaṁ kaṁsād-bhayaṁ nākurvan ?
tatrāha---prakarṣeṇa muditāḥ paramānandena tad bhayāpagamādity arthaḥ \|
anenārcana-vidhau bhakti-śraddhā-samyaktvādikam api sūcitam yady api
dvi-jāti-śabdena traivarṇikā gṛhyante, tathāpy atra viprā eva jñeyāḥ,
agre vāṇijya-vṛttīṇāṁ vaiśyānām ukteḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ prāyo mṛdu-latam
ahṛdayatayā bhāva-viśeṣa-yuktābhiḥ strībhir ādau śrī-bhagavat saṁsmānam
uktvā brāhmaṇaiḥ kṛtam āha \| dadhīti \| udaka-pūrṇa-ghaṭa-sahitair
dadhy-ādibhiḥ upāyanair apy anyair maṅgalāyana-phalādibhiḥ nanvete'pi
kathaṁ kaṁsād bhayaṁ nākurvan tatrāha \| prakarṣeṇa muditāḥ aho so'yaṁ
bhagavān iti paramānandena tad bhayāpagamād iti bhāvaḥ \| atra dvijā
viprā evamāgre vaiśyāmām ukteḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.31 \|\|**

ūcuḥ paurā aho gopyas tapaḥ kim acaran mahat \|

yā hy etāv anupaśyanti nara-loka-mahotsavau \|\|

**śrīdhara-svāmī (bhāvārtha-dīpikā) :** paurāḥ pura-striyaḥ
\|\|31.32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yā gopyaḥ \| etau
bala-kṛṣṇau \| prekṣaṇenaivātīvānanda-janakatvān naro lokyate
nijānanda-pradatvena yena sa nara-lokaḥ \| yad vā, narair lokyate
nijānanda-pradatvena yaḥ sa naralokaḥ strī-janas tasya mahān
kathanasyāpy agocara utsavo yābhyāṁ tau tathā \| paurāḥ pauryaḥ,
kevala-gopīnāṁ ślāghanāt \| ṅībabhāvas tv ārṣaḥ \| yad vā, evaṁ
strī-puṁsānāṁ sarveṣām eva pramodam uktvā tatra ca prāyo rūpa-darśanam
eva kāraṇam iti bodhayaṁs tan māhātmyaṁ tātparyeṇāha---ūrur iti \|
puraukasaḥ sarve'pi kimūcus tad āha---aho iti \| tatra gopya ity
upalakṣaṇaṁ naraloko bhūrlokas tatrāvatīrṇatvena tat-prādhānyāt \| yad
vā, narāṇām ity uktvā satoṣābhāvād āhuḥ---lokānāṁ caturdaśa-bhuvanānām
api \| yad vā, naraloko jīvalokas teṣāṁ sarveṣām api mahān utsavo
yābhyāṁ tau mahotsavarūpāv iti vā \| anu nirantaraṁ paśyantīti
vartamāna-nirdeśaḥ punas tatra gamana-sambhāvanāt \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** paurāḥ pravayasaḥ
striyaś ca putra-bhāvena \| gopyo yaśodādi-pravayasaḥ \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ strī-puruṣāṇām
sarveṣāṁ pramodam uktvā \| tatra ca prāyo rūpa-darśanam eva kāraṇam iti
bodhayan tan māhātmyaṁ tātparyeṇāha---ūcur iti \| ī-pratyābhāva ārṣaḥ,
paurāḥ paurya ity arthaḥ \| anyathā kevalaṁ śrī-gopīnām eva
tapaḥślāghānupapattiḥ \| yad vā, puravāsinaḥ sarve'pi janāḥ, tataś ca
gopya iti tāsām eva sarva-camatkāra-kareṇa bhāva-viśeṣeṇa prasiddhatvāt
\| kim ? tad āha---aho ity āścarye \| gopyo vanya-striyo mahat
sarvotkṛṣṭaṁ tapaḥ puṇyaṁ kiṁ katarac cakruḥ ? hi niścitam \| nava-loko
bhū-lokaḥ \|

yad vā, ādau narāṇām ity uktyā santoṣabhāvād āhuḥ---lokānāṁ
caturdaśa-bhuvanānām api \| yad vā, narā jīvās teṣāṁ loko dṛṣṭis tasya
mahānutsavo yābhyāṁ tau mahotsava-rūpāv iti vā \| anu nirantaraṁ
paśyantīti vartamāna-nirdeśaḥ, punas tatra gamana-mananāt \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paurāḥ pauryaḥ kevala-gopīnāṁ
ślāghanāt \| ḍīp pratyayābhāvaḥ ārṣaḥ \| yad vā, evaṁ strī-puṣānāṁ
sveṣām eva pramodam uktvā tatra ca prāyo rūpa-darśanam eva kāraṇam iti
bodhayan tan māhātmyaṁ tātparyeṇāha ūcur iti \| puraukasaḥ sarve'pi
kimūcus tad āha aho iti \| tatra gopya ity upalakṣaṇam \| nara-loko bhūr
lokaḥ tatrāvatīrṇatvena tat prādhānyāt \| yad vā, narāṇām ity uktvā
santoṣābhāvād āhuḥ lokānāṁ catur daśabhuvanānām api \| yad vā, nara-lokā
jīva-lokās teṣāṁ sarveṣām api mahānutsavo yābhyāṁ tau mahotsava-rūpāv
iti vā \| anu nirantaraṁ paśyantīti vartamāna-nirdeśeśaḥ punas tatra
gamana-sambhāvanāt \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ūcuḥ paurā ity-ādi \| paurāḥ
pura-jana-striyaḥ puruṣāś ca \| gopya iti satsu sarveṣu vraja-janeṣu
tāsāṁ darśanātiśayānurāga-bhāktvāt pradhānatayā nirdeśaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paurāḥ
pura-vāsi-strī-janāḥ \|\|31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.32 \|\|**

rajakaṁ kañcid āyāntaṁ raṅga-kāraṁ gadāgrajaḥ \|

dṛṣṭvāyācata vāsāṁsi dhautāny atyuttamāni ca \|\|

**śrīdhara-svāmī (bhāvārtha-dīpikā) :** rajako vastra-nirṇajakaḥ sa eva
vastrāṇāṁ raṅgam api kurvan raṅga-kāraḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
śruti-vihita-rajaka-vadhamālākāra-kubjādy anugraham āha---rajakam iti \|
tathāha śrutiḥ\--yuvaṁ vastrāṇi pīvasa vasāthe yuvor acchidrāmantavo ha
sargāḥ iti \| arthas tu---*yuvaṁ* yuvām \| pīvasā balena rajakaṁ hatvety
arthaḥ \| vastrāṇi vasāthe \| yuvor yuvayoḥ \| mantavo
mānayitāraḥ---mālākāra-kubjā-prabhṛtayaḥ \| sargāḥ sṛjanti
mālyānulepanādikaṁ ye te sargāḥ \| acchidrā nīcatva-kubjatva-doṣa-hīnā
bhavantīti \| evaṁ śiṣṭānāṁ paramānandena tat-sammānanam uktvā duṣṭānāṁ
tad vaiparātyaṁ darśayannādau raja-vadham āha---ṣaḍbhiḥ \| kiñcid
datyasvabhāvaṁ kaṁsānugam ity arthaḥ \| ata uktaṁ vaiṣṇave---kṛṣṇas
tasya durātmanaḥ iti \| raṅgakāram ity anena tasya vikratavyāny api
katicid vastrāṇyāsan \| vañcanārtham eva tu rāja-vastrāṇīti vakṣyatīti
bhāvaḥ \| vastra-dhāvana-sthānāt pury-antar āgacchantim iti, tad api
maṅgalam ekam iti sūcitam \| dhautāmbaraś ca rajako'pi śubhāya dṛṣṭaḥ
ity-ukteḥ \| gadāgraja ity anuprāsarakṣārthaṁ, rajaraṅgeti
vāradvaya-śravaṇāt \| yad vā, gado'pi tādṛśatvena prasiddhaḥ kim uta tad
agrajaḥ svayaṁ bhagavān iti jñāpanārtham \| evaṁ yadukula-līlārambhe
guṇataḥ śrī-rāma-kṛṣṇetara-sarva-bhrātṛ-gaṇa-mukhyasya gadasyāpi janma
sūcitam \| gadau ca dvau \| balaṁ gadaṁ sāraṇaṁ ca iti rauhiṇeyaḥ \|
deva-rakṣitayā labdhā nava cātra gadādayaḥ iti \| daiva-rakṣiteyaś ceti
\| tatra rauhiṇeyasya janmābhāvād anyatara eva gṛhyate'tra \| sa
cānantara-kaniṣṭhaḥ, śrī-kṛṣṇaś cānantarajyeṣṭhaḥ \| śrī-rāmavadeva
sahavihārī bhaviṣyatīti sūcitam \| ata eva kaccid gadāgrajaḥ saumya iti
śrī-gopībhiḥ, mama gadāgraja etya pāṇim iti śrī-rukmiṇyā ca vakṣyata iti
\|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śiṣṭānāṁ
paramānandena tat-sammānanam uktvā duṣṭānāṁ tad vaiparītyaṁ darśayann
ādau rajaka-vadham āha---rajakam iti ṣaḍbhiḥ \| kañcit
duṣṭa-daitya-svabhāvaṁ kaṁsānugam ity arthaḥ \| ata evoktaṁ
śrī-parāśareṇa kṛṣṇas tasya durātmanaḥ \[vi.pu. 5.19.16\] iti,
raṅgakāram ity anena tasya tad vastra svāmitvam api dhvanitam \| kevalaṁ
vañcanārthaṁ rāja-vastrāṇīti mṛṣā vakṣyati, vastra-dhāvana-sthānāt
pūryanta-rāgacchantam \| gadāgraja ity aśeṣa-bhagavattā-prakaṭanena
mahā-rasikatā sūcitā \| kiṁ ca, tathā yad-kulatvena tad
rajaka-sammānyatā ca, tad agrajatayā tādṛśa-paura-vastrāṇy arhaty evety
ayācata, dhautāni prakṣālita-nūtana-kārpāsikādīny aty
uttamānyabhi-navasurañjita-divya-paṭṭa-vastrādīni ca \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kaścid daitya-svabhāvaṁ
kaṁsānugamam ity arthaḥ \| ata uktaṁ vaiṣṇave kṛṣṇas tasya-durātmana iti
\| raṅgakāram ity anena tasya vikretavyāny api katicit vastrāṇy āsan \|
vañcanārtham eva tu rāja-vastrāṇīti vakṣyatīti bhāvaḥ \|
vastra-dhavana-sthānāt puryantarāgacchantam iti tad api maṅgalam ekam
iti sūcitaṁ sadhauta-vastro radhakas tvad anya ity ukteḥ gadāgraja ity
ānuprāsarakṣārthaṁ raṅga-raṅgeti vāra-dvaya-śaravaṇāt \| yad vā, gado'pi
tādṛśatvena prasiddhaḥ kim uta tad agrajaḥ svayaṁ bhagavān iti
jñāpanārtham evaṁ yadukula-līlārambhe guṇataḥ
śrī-rāma-kṛṣṇetara-sarva-bhrātṛ-gaṇa-mukhyasya gadasyāpi janma sūcitaṁ
gadau ca dvau \| balaṁ gadaṁ sāraṇañceti rauhiṇeyaḥ deva-rakṣitayā
labdhā nava cātra gadādaya iti deva-rakṣiteyaś ceti \| tatra
rauhiṇeyasya janmābhāvāt \| anyatara evātra gṛhyate \| sa cāntara
kaniṣṭha śrī-kṛṣṇasyānantara-jyeṣṭhaḥ śrī-rāmavad eva saha-vihārī
bhaviṣyatīti sūcitam \| ata eva kaccid gadaṅrajaḥ saumyeti śrī-gopībhir
mama gadāgraja etya pāṇim iti rukmiṇyā ca vakṣyate iti \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rajako vastra-nirṇejakaḥ
sa eva vastrāṇāṁ raṅgam api kurvan raṅga-kāras tam \|\|32.34\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.33 \|\|**

dehy āvayoḥ samucitāny aṅga vāsāṁsi cārhatoḥ \|

bhaviṣyati paraṁ śreyo dātus te nātra saṁśayaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arhatority uktyā bhagavatā
svasya nareśa-kaṁsa-bhāgineyatvena sarva-pūjā-pūjyatvaṁ dyotitam \|
samucitāni asmad dhṛti-yogyāni, pramāṇato varṇato vā \| paraṁ śreyas tu
te'dātur api bhaviṣyati kiṁ punar dātur ity asaṁśayameveti \| katham
ayācata tad āha---dehīti \| samucitāni paridhāna-yogyāni \| aṅga he
rajaka \| na vaktavyametad vastrayogyau yuvāṁ na bhavatha ity
āha---arhator iti \|

nanu, mūlyaṁ vinā kathaṁ deyānīti cet tatrāha---bhaviṣyatīti \|
paramuttamaṁ śreyo maṅgalam auhikāmuṣmikiṁ ca, kiñcid vilambena mūlyam
adhikaṁ deyaṁ puṇyaṁ ca paramaṁ bhāvīty arthaḥ \| duṣṭaṁ pratyapīdṛśaṁ
madhura-vākyaṁ nija-sauśīlyenāyatyāṁ
bhakta-janāsahyanija-kīrti-parihārecchayā, śleṣādakāra-praśleṣeṇādātuś
ca, paraloke bhakti-sukhamayaṁ vaikuṇṭha-prāpti-lakṣaṇaṁ paraṁ śreyo na
bhāvi kintu tad-bāhyaṁ kevalaṁ kaivalyam eva \| atra ca saṁśayo jīvane
sandehaḥ, maraṇam evety arthaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** katham ayācata ? tad
āha---dehīti \| samucitāni paridhāna-yogyāny aṅgasya vāsāṁsi
deha-varṇākārānurūpāṇy eva vastrāṇi, aṅga he rajaketi vā, na ca
vaktavyam, etad vastra-yogyau yuvāṁ na bhavatha ity āha---arhator iti \|

nanu, mūlyaṁ vinā kathaṁ deyānīti cet tatrāha---bhaviṣyatīti \|
paramuttamaṁ śreyo maṅgalam aihikam āmuṣmikaṁ ca, kiyad vilambena mūlyam
adhikaṁ deyam, puṇyaṁ ca paramaṁ bhāvīty arthaḥ \| avaśya-vadhyaṁ praty
apīdṛśaṁ madhura-vākyaṁ loke nija-doṣa-parihārāya, śleṣeṇa ca
akāra-praśleṣāt---adātus te paraloke vaikuṇṭha-prāpti-lakṣaṇaṁ paraṁ
śreyo na bhāvi, kintu kevalaṁ śuṣka-muktir eva \| atra ca
saṁśayaḥ---jīvane sandehaḥ, maraṇam evety arthaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** katham ayācata tad āha \|
dehīti \| samucitāni paridhāna-yogyāni sva-sva-varṇākāra-yogyāni aṅga he
rajaka ! na vaktavyam etad vastra-yogyau yuvāṁ na bhavatha ity
āha---**arhator** iti \| nanu, mūlyaṁ vinā kathaṁ deyānīti cet,
tatrāha---bhaviṣyatīti \| **param** uttamaṁ **śreyo** maṅgalam aihikam
āmuṣmikaṁ ca \| kiyad vilambena mūlyam adhikaṁ deyaṁ puṇyaṁ ca paramaṁ
bhāvīty arthaḥ \| duṣṭaṁ praty apīdṛśaṁ madhura-vākyaṁ
nija-sauśīlyenāyatyāṁ bhakta-janā-sahya-nijākīrti-parihārecchayā ca
śleṣād akāra-praśleṣeṇā**dātus** te paraloke bhakti-sukhamayaṁ
vaikuṇṭha-prāpti-lakṣaṇaṁ paraṁ śreyo na bhāvaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.34 \|\|**

sa yācito bhagavatā paripūrṇena sarvataḥ \|

sākṣepaṁ ruṣitaḥ prāha bhṛtyo rājñaḥ sudurmadaḥ \|\|

**śrīdhara-svāmī (bhāvārtha-dīpikā) : ruṣitaḥ** kupitaḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** rajakaḥ \| **sarvataḥ
paripūrṇasya** yācanam api tad-anugrahārtham eveti bhāvaḥ \|
**sākṣepaṁ** bhartsanāṁ kurvan, ākṣepo bhartsanākṛṣṭi-kāvyālaṅkṛtiṣu
smṛtaḥ iti medinī \| **sudurmadaḥ** prāptālpa-bhṛtitvāt \|
nṛpāpta-viśeṣa-bhṛtiko rāja-puruṣaḥ kṣamī, tad-itaro viparīta iti
pratyakṣaṁ loke iti \| **sarvataḥ paripūrṇena** kautukād eveti bhāvaḥ \|
sudurmadatvaṁ tūktaṁ vaiṣṇave\--kaṁsasya rajakaḥ so'tha
prasādārūḍha-vismayaḥ \[vi.pu. 5.19.15\] iti \| mudurmucaḥ iti pāṭhe
parama-durvacanaḥ prāptāriṣṭāya murkhāya sṛjate vāṅmayaṁ viṣam \[ha.vaṁ.
2.27.15\] iti harivaṁśokteḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **sarvataḥ paripūrṇena**
iti tad-vastrādau nirapekṣatvam, tādṛśa-tad-uttamānanta-vastrāṇāṁ sadyaḥ
sampādana-sāmarthyāmṛta-samudra-lābhāt[^57], tathāpi **yācitaḥ** \| kim
artham ? **bhagavatā** bhū-bhāra-haraṇārtham avatīrṇena sākṣād
īśvareṇety arthaḥ \| sadyas tad-vadhasya kāraṇotthāpanārtham iti bhāvaḥ
\| yad vā, paripūrṇenety atra hetuḥ---bhagavatā sarvaiśvarya-yukteneti,
prakarṣeṇa vistareṇāha \| sākṣepa-proktau hetuḥ---**kaṁsasya bhṛtyaḥ**,
ata eva **sudurmadaḥ** parama-duṣṭābhimānaḥ \| tathoktaṁ
śrī-parāśareṇa---

> kaṁsasya rajakaḥ so'tha pramādārūḍha-vismayaḥ \|
>
> bahūny ākṣepa-vākyāni prāhoccaiḥ rāma-keśavau \|\| \[vi.pu. 5.19.15\]
> iti \|

\"sudurmukhaḥ\" iti pāṭhe parama-durvacanaḥ \| tad uktaṁ
śrī-vaiśampāyanena hari-vaṁśe---prāptāriṣṭāya mūrkhāya sṛjate vāṅmayaṁ
viṣam \[ha.vaṁ. 2.27.15\] iti \| kiṁ vā, sadaiva sarva-lokān prati
duruktyā sudurmukha iti nāmatvāt \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sudurmadatvam** uktaṁ
vaiṣṇave---kaṁsasya rajakaṁ so'tha prāsād ārūḍha-vismaya \[vi.pu.
5.19.15\] iti \| \"sudurmukha\" iti pāṭhe parama-durvacanaḥ \| tad uktaṁ
śrī-hari-vaṁśe---prāptāv iṣṭāya mūrkhāya sṛjate vāṅmayaṁ viṣam \[ha.vaṁ.
2.27.15\] iti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.35 \|\|**

īdṛśāny eva vāsāṁsi nityaṁ giri-vane-carāḥ \|

paridhatta kim udvṛttā rāja-dravyāṇy abhīpsatha \|\|

**śrīdhara-svāmī (bhāvārtha-dīpikā) :** he **udvṛttāḥ** ! **girau vane
caratha** ye **nityaṁ** te yūyaṁ pūrvaṁ **paridhatta** iti sambhāvanāyāṁ
loṭ \| **abhīpsatha** prārthayadhvam \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sākṣepa-vākyaṁ
vivṛṇoti---**īdṛśāni** iti \| udvṛttam uttamācāre
tathaivocchṛṅkhale'nṛjau iti dharaṇiḥ \| **giri-vanecara-**ukter
nedṛg-vastrārhā yūyaṁ vanaukasaḥ pakṣy-ādivad iti bhāvaḥ \| **kim** atra
niṣedhe vā vitarke, kutsāyāṁ kiṁ vitarke ca niṣedha-praśnayor api iti
medinī \| he **udvṛttāḥ** ! rājato niḥśaṅka-ceṣṭā yato girivanecarāḥ,
tādṛśā yūyam **īdṛśāny eva vāsāṁsi paridhatta,** tarhi **kiṁ** kathaṁ
**rāja-dravyāṇy abhīpsatha** ? atra ca hetur girivanecarā iti \| tathāpi
vañcanārthaṁ satya-mudrayā vāvadad iti kim abhīpsathety uktam \|

yad vā, īdṛśāny eva vāsāṁsi kiṁ paridhatta, yenodvṛttāḥ santo
rāja-dravyābhīpsatha, vastuto na paridhatta na tad-abhīpsā ca yogyā,
kintūdvṛttatvam eva yuṣmākam avaśiṣyata iti bhāvaḥ \| atra yady api
paripūrṇena sarvataḥ \[10.41.34\] iti, śyāmaṁ hiraṇya-paridhim
\[10.23.22\] ity-ādy-uktānusāreṇa tad vastraṁ tu sarvotkṛṣṭam eva \| tad
uktaṁ vṛndāvana-vihāre parāśareṇāpi suvarṇāñjana-cūrṇābhyāṁ tau tadā
bhūṣitāmbarau \[vi.pu. 5.9.5\] iti \| tathāpy āsura-dṛṣṭyā
tat-saundaryaṁ na ca dṛśyata iti tathoktam \|

sarasvatī tu yathārtham āha---he utkṛṣṭa-vṛttā nityam eva
śrī-govardhana-vana-vihāriṇo yūyaṁ kim īdṛśāny eva vāsāṁsi paridhatta ?
api tu parama-divyāny eva rāja-dravyāṇi apavitrāṇi līlayāpi kim
abhīpsatha ? api tu naivety arthaḥ \| tasmād vyāja-mātram evedaṁ yācanam
iti bhāvaḥ \|\|35\|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asad-vṛttā ucchṛṅkhalā
vā, **udvṛttāḥ paridhatta** ity upahāsaḥ \| rāja-kulebhya urvaritāḥ,
tattvatas tu mahā-pralaye'py avaśiṣṭā iti **kiṁ** katham **abhīpsatha**
? etāny abhīpsituṁ nārhathety arthaḥ \| yad vā, kim iti sākṣepa-praśne,
bahutvaṁ gopa-varga-saṁgrahārtham \| anyat tair vyākhyātam eva \| yad
vā, nityaṁ kiṁ paridhatta ? arthaḥ sa eva \| yad vā, kim udvṛttāḥ stha ?
iti \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he **udvṛttāḥ** ! rājato
niḥśaṅka-ceṣṭāḥ yato **giri-vanecarāḥ** tādṛśā yūyam **īdṛśāny eva
vāsāṁsi paridhatta,** tarhi **kiṁ** kathaṁ **rāja-dravyāṇy abhīpsatha**
? atra nādhika-lābhaḥ pratyutedānīṁ rāja-purāgatānāṁ vo rājāparādhato
bhayaṁ ca bhaviṣyatīti bhāvaḥ \| atra yady apy paridhatteti sopahāsam
eva tatra ca hetuḥ\--**giri-vanecarā** iti, tathāpi vañcanārthaṁ
satya-mudrayā eva avadad iti kim abhīpsathety uktaṁ \| yad vā, īdṛśāny
eva vāsāṁsi kiṁ paridhatta yena **udvṛttāḥ** santo rāja-dravyāṇy
abhīpsatha \| vastuto na paridhatta, na ca tad-abhīpsā yogyā
kintūdvṛttatvam eva yuṣmākam aśiṣyata iti bhāvaḥ \| atra yady api
paripūrṇena sarvatra iti śyāmaṁ hiraṇya-paridhim ity uktānusāreṇa
tad-vastraṁ tu sarvotkṛṣṭam eva \| tathoktaṁ vṛndāvana-vihāre
parāśareṇāpi\--suvarṇāñjana-cūrṇābhyāṁ tau tadā bhūṣitāmbarau \[vi.pu.
5.9.5\] iti \| tathāpy āsura-dṛṣṭyā tat saundaryaṁ na ca dṛśyata iti \|

tathoktaṁ sarasvatī tu yathārtham āha\--he utkṛṣṭa-vṛttāḥ ! nityam eva
śrī-govardhana-vana-vihāriṇo yūyaṁ kim īdṛśāny eva vāsāṁsi paridhatta ?
api tu parama-divyāny eva rāja-dravyāṇi ca kim abhīpsatha ? api tu
naivety arthaḥ \| tasmād vyāja-mātram evedaṁ yācanam iti bhāvaḥ
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īdṛśānīti \| tad idam āsura-dṛṣṭyā
śrī-viṣṇu-purāṇe laukika-dṛṣṭyāpi suvarṇāñjana-cūrṇābhyāṁ tau tadā
bhūṣitāmbarau \[vi.pu. 5.9.5\] ivety uttamatvāvagamāt \| mūle'pi śyāmaṁ
hiraṇya-paridhiṁ \[bhā.pu. 10.23.22\] iti dṛśyate \|\|35\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛttāt sauśīlyāt uddhatāḥ
! he duḥśīlā ! ity arthaḥ \| **paridhatta** iti sambhāvanāyāṁ loṭ \|
sarasvatī tv āha\--**he utkṛṣṭa-caritrāḥ**, govardhana-giri-carā yūyaṁ
kiṁ **īdṛśāni** prākṛtāni **paridhatta,** api tu naivety arthaḥ \|
tasmāt līlayāpi **kiṁ rāja-dravyāṇy** apavitrāṇy **abhīpsatha** ? vṛttaṁ
padye caritre ca triṣu ity amaraḥ \|\|35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.36 \|\|**

yātāśu bāliśā maivaṁ prārthyaṁ yadi jijīviṣā \|

badhnanti ghnanti lumpanti dṛptaṁ rāja-kulāni vai \|\|

**śrīdhara-svāmī (bhāvārtha-dīpikā) : rāja-kulāni** rājakīyāḥ
**lumpanti** niḥsvaṁ kurvanti \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : jijīviṣā** jīvitum icchā \|
kulaṁ janapade gotre sajātīya-gaṇeṣv api \| bhavane ca tanau bhṛtye iti
śāśvataḥ \| *niḥsvaṁ* raṅkam \| he **bāliśāḥ** ! **āśu yāta**,
palāyadhvam ity arthaḥ \| **maivaṁ prārthyaṁ** punaḥ kadāpi prārthanam
īdṛśaṁ na kāryam \| **ghnanti** praharanti \| **lumpanti** chindanti \|
**hi** yataḥ samprati tv asmābhir bāliśatvād eva kṣāntam iti bhāvaḥ \|

sarasvatī tv āha---he **yātāśubāliśāḥ** ! yātaḥ prāptaḥ āśuc capalo
bāliśo murkhaś cāyaṁ rajaka-lakṣaṇo yais tathā-bhūtāḥ \| yadi
**jijīviṣā** jīvana-dhāraṇecchā tat-prakaṭanecchā, tadā maivaṁ prārthyam
\|

nanu, śūrai rajake'pi kathaṁ balaṁ varṇanīyaṁ ? tatrāha---**hi** yataḥ
**rāja-kulāni** rāja-vaṁśyāṁ bhavad-vidhā **dṛptaṁ** janaṁ **badhnanti**
ity-ādi jīva-bala-prāṇa-dhāraṇayoḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **bāliśāḥ** ! he ajñāḥ !
vastutaś ca bālakavan nirabhimānatvāt \| kiṁ vā, bālakā
eva---asañjāta-yauvanatvāt \| āśu yāta, ito niḥsarata, palāyadhvam ity
arthaḥ \| maivaṁ prārthyam, punaḥ kadāpi prārthanam īdṛśaṁ na kāryam,
ghnanti praharanti, lumpanti chindanti, hi yato niścitam iti vā
\|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he **bāliśāḥ** ! **āśu yāta**
palāyadhavam ity arthaḥ \| **maivaṁ prārthyaṁ** punaḥ kadāpi prārthanam
īḍṛśaṁ na kāryaṁ \| **ghnanti** praharanti **lumpanti** chindanti hi
yataḥ samprati tv asmābhir bāliśatvād eva kṣāntam iti bhāvaḥ \|

sarasvatī tv āha---he **yātāśu bāliśāḥ** yātaḥ prāpta āśuś capalo bāliśo
mūrkhaśāyaṁ rajaka-lakṣaṇo yaiḥ, tathā-bhūtāḥ \| yadi **jijīvīṣā**
jīvana-dhāraṇecchā tadā maivaṁ prārthyaṁ \| nanu śūrai rajake'pi kathaṁ
balaṁ varānnīyaṁ ? tatrāha \| hi yataḥ **rāja-kulāni** rāja-vaṁśyā
bhavad-vidhāḥ **dṛptaṁ** darpa-yuktaṁ jana **badhnanti** ity-ādi \| jīva
bala-prāṇa-dhāraṇayoḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jāteti spaṣṭaṁ \| pakṣe
he **bāliśāḥ** baliṁ śyanti tripāda-bhūmiṁ prārthya tanū kurvantīti
**baliśāḥ** svarthe'ṇ \| bāliśā he parameśvarāḥ ! **yadi** me
**jījiviṣā** asti, tarhi **maivaṁ prārthyam** balir iva \| tubhyaṁ yadi
vāsāṁsi dadāmi, tarhy adya me jīvanaṁ anusthāsyatīty arthaḥ \| kutaḥ ?
ity ata āha---**badhnanti** iti \| **rāja-kulāni** atratyāḥ rājakīyāḥ
puruṣāḥ **dṛptaṁ** kaṁsarājān niḥśaṅkaṁ janaṁ prathamaṁ badhnanti, tato
rājānaṁ vijñāpya **ghnanti,** tato **lumpanti** tad-gṛhaṁ luṭhanti
\|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.37 \|\|**

evaṁ vikatthamānasya kupito devakī-sutaḥ \|

rajakasya karāgreṇa śiraḥ kāyād apātayat[^58] \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ittham \|
**vikatthamānasya** avimṛśya-bhāṣiṇaḥ \| **karāgreṇa** capeṭa-pradānena
\| karasyāgryaṁ sāmagryaṁ tena

> agraṁ purastād upari parimāṇe palasya ca \|
>
> ālambane samūhe ca prānte sāmastya-mukhyayoḥ \|
>
> adhike prathame jñane gamane prāpaṇe'pi ca \| iti niruktiḥ \|

**kāyād** dehāt \| **apāharat** pṛthak cakāra \| vikatthamānasya
viruddham ātma-ślāghā-pūrvakam uccair jalpataḥ \| atrātma-ślāghā ca
evaṁ-bhūta-mahā-śilpi-rājātmīya-sevako'ham iti vyañjanayā \| sā ca
spaṣṭaṁ darśitā vaiśmpāyanena---

> ahaṁ kaṁsasya vāsāṁsi nānā-deśodbhavāni vai \|
>
> kāma-rāgāṇi śataśo rañjayāmi viśeṣataḥ \|\| \[ha.vaṁ. 2.27.12\] ity
> ādau \|

**kupitaḥ** kaṁsa-pakṣapātāt, viśeṣataś ca bahu-vacanena tat sākṣad
agrajādīn prati durukti-sparśāt \| ata eva khaḍgānukāriṇā **karāgreṇa**
ekenaiva tiṣṭhata eva tasya **śiraḥ** **kāyād** **apāharat**, chittvā
dūre cikṣepety arthaḥ \| **devakī-suta** ity atra kaṁsena kriyamāṇayā
devakyā yātanayā kadarthitaḥ so'yaṁ tadīyānāṁ janānām auddhatyaṁ kathaṁ
sahatām ? iti bhāvaḥ \| yad vā, duṣṭa-saṅghārārthaṁ tasyāṁ jāta ity
arthaḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ukta-prakāreṇa,
īdṛśaṁ veti, param api durakṣaram uktam iti sūcayati---vikatthamānasya
viruddham ātmaślāghā-pūrva-knamuccair jalpataḥ, tad uktaṁ
śrī-vaiśampāyanena---

> ahaṁ kaṁsasya vāsāṁsi nānā-deśodbhavāni vai \|
>
> kāma-rāgāṇi śataśo rañjayāmi viśeṣataḥ \|\| \[ha.vaṁ. 2.27.12\]
> ity-ādi \|

kupito vikatthanād-viśeṣataś ca bahu-vacanena tat-sākṣād agrajādīn prati
durukti-sparśāt \| ata eva karāgreṇa vajra-tulyena tiṣṭhata eva tasya
kāyād apāharat, chittvā dūre cikṣepety arthaḥ \| devakī-suta iti, yato
duṣṭa-saṁhārārthaṁ tasyāṁ jāta ity arthaḥ \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vikatthamānasya viruddham
ātma-ślāghā-pūrvakam uccair jalpataḥ atrātmaślāghā ca
evam-bhūta-mahā-śiviparājātmīya-sevako'ham iti vyañjanayā spaṣṭaṁ
darśitā śrī-vaiśampāyanena---

> ahaṁ kaṁsasya vāsāṁsi nānā-deśodbhavāni vai \|
>
> kāma-rāgāṇi śataśo rañjayāmi viśeṣata \|\| \[ha.vaṁ. 2.27.12\]
> ity-ādau \|

**kupitaḥ** kaṁsa-pakṣapātād viśeṣataś ca bahu-vacanena tat sākṣād
agrajādīn prati durukti-sparśāt \| ata eva khaṇḍgānukāriṇā
karāgreṇaikenaiva tiṣṭhata eva tasya śiraḥ kāyād aharat chitvā dūre
cikṣepety arthaḥ \| devakī-suta ity atra kaṁsena kriyamāṇayā devakyā
yātanayā kadarthitaḥ so'yaṁ tadīyānāṁ janānāṁ katham auddhatyaṁ sahatām
iti bhāvaḥ \| yad vā, yato duṣṭa-saṁhārārthaṁ tasyāṁ jāta ity arthaḥ
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.38 \|\|**

tasyānujīvinaḥ sarve vāsaḥ-kośān visṛjya vai \|

dudruvuḥ sarvato mārgaṁ vāsāṁsi jagṛhe'cyutaḥ \|\|

**śrīdhara-svāmī (bhāvārtha-dīpikā) : vāsaḥ-kośān** vastra-puṭakān
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

> tasya rajakasyānujīvinaḥ putrādayaḥ \|
>
> kośo'strī kuḍmale divye pātre khaḍga-pidhānake \|
>
> jātikoṣe'rtha-saṅghāte peśyāṁ śabdādi-saṅgahe \|
>
> gṛhe tanau ca puṭake piṭakāyām api iti halayudhaḥ \|

vai iti ca iti pāṭho'nukta-samuccāyakaḥ---te gardabhādayo'pi sarvata
itas tato mārgaṁ dudruvuḥ \| yad vā, mārgasya sarvā śiśo dudruvuḥ
akāra-praśleṣe'mārgam iti vā \| mārgaṁ hitvā tad itarasthānaṁ prati
dudruvur ity arthaḥ \| acyuta iti---tat-sthāna-sthitim api vyañjayati
\|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anujīvino
bhāryā-putrādayaḥ, vai eva, ceti pāṭhe'nukta-samuccayaḥ \| tena
gardabhādīny api vibhyati, sarvataḥ itas tato mārgaṁ dudruvuḥ,
mārge'dhāvan nity arthaḥ \| yad vā, mārgasya sarvataḥ itas tato mārgaṁ
dudruvuḥ, mārge'dhāvan nity arthaḥ \| yad vā, mārgasya sarvataḥ
sarvato-mārgaṁ dudruvuḥ, vegena palāyanta, akāra-praśleṣeṇā-mārgam iti
vā, mārgaṁ hitvā tad itarasthānaṁ prati dudruvur ity arthaḥ \| acyuta
iti tat-sthāna eva sthiteḥ \| evaṁ tad vastra-yācanaṁ
tad-durukti-niḥsāraṇāya, tac ca tad vadhāya, sa ca kaṁsānugatvān nijānāṁ
harṣārthaṁ ca, ata evoktam---gadāgraja iti \| devakī-suta iti cet
tatra[^59] tattvam \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vai eva ceti pāṭhe'nuktam
asamuccayaḥ te gardabhādīny api sarvata itas tato mārgaṁ dudruvuḥ \| yad
vā, mārgasya sarvā diśo dudruvuḥ \| a-kāra-praśleṣeṇa amārgam iti vā \|
mārgaṁ hitvā tad itaras sthānaṁ prati dudruvur ity arthaḥ \| acyuta iti
\| tat sthānāna-sthitam api vyañjayati \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vāsaḥ-kośān**
vastra-sampuṭān \|\|38.39\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.39 \|\|**

vasitvātma-priye vastre kṛṣṇaḥ saṅkarṣaṇas tathā \|

śeṣāṇy ādatta gopebhyo visṛjya bhuvi kānicit \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vasitvā paridhāya \|
vastre iti dvitvena dukūlottarīye ukte \| yad vā, kañcuka-prāvārarūpe \|
kānicid dhāraṇā'yogyānīty arthaḥ \| ātmapriye pīta-nīla-varṇe \| vastre
paridhānīyottarīye \| ādatta ā samyak tat-tad icchānuṣareṇa vastra
mdattavān, tad arthaṁ gṛhītavan iti vā \| kānicid yogyāni adhikāni ca \|
atrāyam api śrī-bhagavatābhi prāyaḥ---nūnaṁ kaṁsena mahotsave
svaparikara-śobhārtham etānyapūrvāṇi vastrāṇi dhārayituṁ dattāni, tasmāt
tacchobhāṁ nāśayaṁs tair aham eva svaparikara-śobhāṁ kurvan prathamatas
tad utsāhaṁ nāśayāmīti \| vastutas tvetāni vastrāṇi
naraka-hṛta-kumārīvat tadīyāny eva līlā-sauṣṭhavāya līlā-śaktyā
tad-dvāraiva militānīti jñeyam \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātma-priye
pīta-nīla-varṇe vastre paridhānottarīye \| cārthe tathā-śabdaḥ \| yad
vā, tādṛśāni tat-tat-priyāṇīty arthaḥ \| kānicid adhikānya-yogyāni vā
\|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātma-priye pīta-nīla-varṇe
vastre paridhānīyottarīye ādatta ā samyak tat tad icchādy anurūpaṁ
vastra dattavān tad arthaṁ gṛhītavān iti \| kānicid ayogyāni adhikāni ca
\| atrāyam api śrī-bhagavato'bhiprāyaḥ\--nūnaṁ kaṁsena mahotsave
sva-parikara-suśobhārtham etāny apūrvāṇi vastrāṇi dhāvayituṁ dattāni,
tasmāt tac-chobhāṁ nāśayaṁs tair aham eva sva-parikara-suśobhāṁ kurvan
prathamatas tad utsādayāmīti \| vastutas tv etāni vastrāṇi
naraka-hṛta-kumārīvat tadīyāny eva līlā-sauṣṭhavāya līlā-śaktyā tad
[vār]{.mark} eva tu militānīti jñeyam \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.40 \|\|**

tatas tu vāyakaḥ prītas tayor veṣam akalpayat \|

vicitra-varṇaiś caileyair ākalpair anurūpataḥ \|\|

**śrīdhara-svāmī (bhāvārtha-dīpikā) :** vāyakas tantu-vāya-viśeṣaḥ \|
veṣam alaṅkāram \| caileyair vastra-mayair akalpair bhūṣaṇaiḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato vastra-svīkārottaram
\| ākalpo veṣa-bhūṣaṇe iti haimaḥ \| itthaṁ śiṣṭaharṣārthaṁ
duṣṭa-nigrahaṁ kṛtvā śiṣṭān anujagrāheti vadannādau vāyakānugraham
āha---tatas tv iti \| tatas tad vadhād vastraparidhānāc ca \| vāyakaḥ
prīto viṣṇu-bhaktatvāt \| caileyair evākalpaiḥ kaṭaka-kuṇḍalādibhis
tayor veṣaṁ racitavaṇ \| ākalpatvam eva sthāpayati---vicitra-varṇair
maṇijaṭita-suvarṇākalpavad viracya sva-gṛhādānītair ity arthaḥ \|

nanu, kutas tau maṇimaya-nijālaṅkārau tyaktavantau kuto vā so'pi
caileyamevālaṅkāraṁ datta vāṁs tatrāha---anurūpataḥ, malla-līlāyāṁ
gātratodakatvena tasyauvānurūpyādity arthaḥ \| anena tayoḥ
sva-svānurūtyam api jñeyam \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ śiṣṭa-harṣārtham
eva duṣṭa-nigrahaṁ kṛtvātha śiṣṭānanujagrāheti vadann ādau
vāyakānugraham āha---tatas tv iti \| tad vadhād-vāyakas tu prītaḥ san \|
yad vā, vastra-paridhānānantaraṁ tadānīm eva
vastramaya-nepathyāpekṣatvāt prītaḥ, prītyaiva, na tu bhayenety arthaḥ
\| ākalpair mukuṭādi-bhūṣaṇaiḥ, anurūpatas tayor varṇākārādy anusāreṇa,
gopānāṁ tad akaraṇaṁ[^60] kāla-vilambāpatteḥ \| kiṁ vā, svayam eva tair
anyo'nyaṁ tad akaraṇād iti[^61] \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ śiṣṭha-harṣārtham eva
duṣṭa-nigrahaṁ kṛtvā śiṣṭān anujagrāheti vadann ādau vāyakānugraham āha
\| tatastv iti \| tatas tad vadhād vastra-paridhānāc ca vāyakaḥ prītaḥ
san caileyair evākalpaiḥ kaṭaka-kuṇḍalādibhis tayor vaṁśaṁ racitavān
ākalpatvam eva sthāpayati \| vicitra-varṇair
maṇi-jaṭita-suvarṇa-kalpavat viracya sva-gṛhādānītair ity arthaḥ \|

nanu kutas tau nija-maṇimayālaṅkāraṁ tyaktavantau kuto vā so'pi caileyam
evālaṅkāraṁ dattavān tatrāha \| anurūpataḥ malla-līlāyāṁ
gātratodakatvena tasyauvānurūpyādity arthaḥ \| anena tayoḥ
sva-svānurūpyam api jñeyam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** caileyair evākalpaiḥ
kaṭaka-kuṇḍalādibhiḥ ratna-nirmitavat vicitra-varṇaiḥ \| tad-veśe
hetuḥ---anurūpyato malla-līlāyāṁ gātra-todakatvena tasyaivānurūpyād ity
arthaḥ \|\|40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vāyakaḥ vaiṣṇava-saucikaḥ
ākalpaiḥ kaṭaka-kuṇḍala-keyurādibhiś caileyaiḥ
komala-cela-khaṇḍa-nirmitaiḥ vicitra-varṇair
maṇi-jaṭita-svarṇa-tulya-varṇaiḥ \| anu rūpataḥ malla-līlāyāṁ
gātra-todakatvena caileyālaṅkārāṇām ivaucityenānurūpyāt tayor
varṇānurūpyāc ca \|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.41 \|\|**

nānā-lakṣaṇa-veṣābhyāṁ kṛṣṇa-rāmau virejatuḥ \|

sv-alaṅkṛtau bāla-gajau parvaṇīva sitetarau \|\|

**śrīdhara-svāmī (bhāvārtha-dīpikā) :** parvaṇy utsave \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** lakṣaṇaṁ mudrā \| pūrva
syād utsave granthau iti kośāt \| sitetarau śvetaśyāmau \| nānā
bahu-vidhaṁ lakṣaṇaṁ prakāro yayos tābhyāṁ veṣābhyāṁ chandābhyām \|
dvitva mtad anurūpatvena dvidhābhedāt \| virejatur ity atra
bhakta-sevā-svīkārād iti tattvam \| sitetarau śveta-kṛṣṇau \|
dārṣṭhāntika-varṇa-vyatikrameṇa dṛṣṭānta-varṇoktiḥ \| kevalam
alaṅkārakṛta-śobhāyāṁ tātparyeṇa pūrvāparatān apekṣaṇāt \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nānā bahu-vidhaṁ lakṣaṇaṁ
prakāro yayos tābhyāṁ veśābhyāṁ bhūṣaṇābhyāṁ paricchadābhyāṁ vā, dvitvaṁ
tat-tad anurūpatvena dvidhā bhedāṭ, viśeṣeṇa rejatuḥ śuśubhāte,
bhakta-sevā-svīkārād iti, tatra tattvam---sitetarau śukla-kṛṣṇau
bāla-gajāv iva dārṣṭāntika-varṇa-vyatikrameṇa dṛṣṭānta-varṇoktiḥ,
kevalam alakṅkāra-kṛta-śobhāyāṁ tātparyeṇa pūrvāparatān apekṣāṇāt
\|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nānā bahu-vidhaṁ lakṣaṇaṁ
prakāro yayos tābhyāṁ veśābhyāṁ chandābhyāṁ dvitvaṁ tat-tad-anurūpatvena
dvidhā-bhedāt virejatur ity arta bhakta-sevāsvīkārād iti tattva
sitetarau śukla-kṛṣṇau bāla-gajāv iva dārṣṭāntika-varṇa-vyatikrameṇa
dṛṣṭānta-varṇoktiḥ kevalam alaṅkāra-kṛta-śobhāyā tātparyeṇa
pūrvāparatānapekṣaṇāt \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nānāvidhaṁ lakṣaṇaṁ
yayostābhyāṁ veśābhyāṁ dvitvaṁ tattadanurūpatvena dvidhā bhedāt \|
parvaṇi utsave sitetarau sitaśyāsau \|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.42 \|\|**

tasya prasanno bhagavān prādāt sārūpyam ātmanaḥ \|

śriyaṁ ca paramāṁ loke balaiśvarya-smṛtīndriyam \|\|

**śrīdhara-svāmī (bhāvārtha-dīpikā) :** iha loke paramāṁ śriyaṁ ca balaṁ
caiśvaryaṁ cendriyaṁ tat-pāṭavaṁ ca prādāt \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya vāyakatya \| balaṁ
śārīraṁ rūpa-saundaryaṁ vā \| aiśvarya-maṇimādi \| smṛtir nija-smaraṇam
\|

> balaṁ gandha-rase rūpe sthāmani sthaulya-saunyayoḥ \|
>
> pumān halāyudhe daitya-prabhede vāyase'pi ca \|\|
>
> bala-yukte'nya-liṅgaḥ syād vāṭyālake tu yoṣiti \| iti medinī \|

tasya tasmai \| prakarṣeṇādāt \| pūrvata eva tasya tad bhaktyā
sārūpyādīnāṁ tat-svāmitva-bodhanārtham \| loke iti---atraiva loke, kim
uta paratrety arthaḥ \| yad vā, loke paśyaty evety arthaḥ \|
pra-śabdārthaṁ vyañjayati---ātmanaḥ śrī-gopāla-rūpasyeti \| paramāṁ
brahmādi-durlabhām \| śriyaṁ dravyādi-sampadam \| paramām iti
liṅgādi-vyatyayenāgre'pi yojyam \| ca-kārād aiśvaryaṁ prabhutvaṁ dānaṁ
ca trivakrāvat tat-kālam eva jñeyam \| tat-sambhāvanārtham
āha---bhagavān iti \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān
nijaiśvarya-prakaṭaka ity arthaḥ \| tasya tasmai prakarṣeṇādāt \| ṣaṣṭhī
pūrvata eva, tasya tad bhaktyā sārūpyādīnāṁ tatsvāmitva-bodhanārthaṁ
pra-śabdārtham abhivyañjayati---ātmanaḥ śrī-gopāla-rūpasyeti \| paramāṁ
brahmādi-durlabhāṁ śriyaṁ sampadam, paramām iti liṅga-vyatyayenāgre'pi
yojyam, cakārāt \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasya tasmai prakarṣeṇādāt
ṣaṣṭhī pūrvata eva tasya tad bhaktyā sārūpyādīnāṁ tat
svāmitva-bodhanārthaṁ loka ity atraiva loke kim uta paratrety arthaḥ \|
yad vā, loke paśyatyevety arthaḥ \| pra-śabdārtham abhivyañjayati \|
ātmanaḥ śrī-gopāla-rūpasyaeti paramāṁ brahmādi-durlabhāṁ śriyaṁ
dravyādi-sampadaṁ paramām iti liṅgādi-vyatyayenāgre'pi yojyaṁ cakārād
aiśvaryaṁ prabhutvaṁ dānaṁ ca trivakrāvat tat kālam eva jñeyaṁ tat
sambhāvanārtham āha \| bhagavān iti \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : indriyam** indriya-pāṭavam
\|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.43 \|\|**

tataḥ sudāmno bhavanaṁ mālā-kārasya jagmatuḥ \|

tau dṛṣṭvā sa samutthāya nanāma śirasā bhuvi \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tato** vāyaka-varadānottaram
\| tau rāma-kṛṣṇau \| sudāmna ity anvartha-nāmavataḥ \| ārād dūrāt \|
tatas tad-anantaram iti, caileyākalyānantaraṁ puṣpa-mālānām apekṣyatvād
ity arthaḥ \| yad vā, vāyakānugrahānantara vāyakād api mālākāraṁ praty
adhikānugrahārtham ity arthaṁ \| sarva-lokavat tasya pūrvaṁ svayaṁ
śrī-kṛṣṇa-lnikaṭa-prayāṇa tu tad
upāyanārthāpūrvamālā-racanābhiniveśeneti jñeyam \| agre ca vyaktaṁ bhāvi
\| samyak sasabhramamāsana-tyāgādi-prakāreṇātthāya bhuvi namāmaḥ śirasā
\| tad uktaṁ vaiṣṇave bhuvaṁ viṣṭamya hastābhyāṁ pasparśa śirasā mahīm
iti \| śrī-bhagavad daśanārthaṁ niṣkrānta-parikarasya tan
mālā-niviṣṭa-dṛṣṭes tasya kṛpayā sahasāntika-samāgamanena
praṇāma-sthāna-saṅkocāpatteḥ, sambhrameṇa tad vismaraṇād vā \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tad-anantaram iti
caileyākalpānantaraṁ puṣpa-mālānām apekṣyatvādity arthaḥ \| yad vā,
vāyakānugrahānantaraṁ vāyakād api mālākāraṁ pratyadhikānugrahārtham ity
arthaḥ \| su śobhanāni dāmāni puṣpa-mālā yasya \| yad vā, śobhanānāṁ
bhakti-lakṣaṇānāṁ dāma paṅktir yasminn ity anvartha-saṁjñatvaṁ jñeyam \|
ayaṁ tasya gṛha-gamane hetuḥ \| samyak
sasambhramāsana-parityāgādi-prakāreṇotthāya, śirasā bhuvi nanām, mūrdhnā
bhuvaṁ spṛṣṭvānamadity arthaḥ, tathā coktaṁ śrī-parāśareṇa---bhuvaṁ
viṣṭabhya hastābhyāṁ pasparśa śirasā mahīm \[vi.pu. 5.19.20\] iti kṛpayā
sahasā drutam antike samāgamanena daṇḍavat-praṇāme sthāna-saṅkocāpatteḥ,
sambhrameṇa tad vismaraṇād vā \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tad-anantaram iti
caileyākalpānantaraṁ puṣpa-mālānām apekṣatvād ity arthaḥ \| yad vā,
vāyakānugrahānantaraṁ vāyakād api mālākāraṁ praty adhika-snugrahārthām
ity arthaḥ \| sarva-lokavat tasya pūrvaṁ svayaṁ śrī-kṛṣṇa-nikaṭāprayāṇaṁ
tu tad upāyanārthāpūrva-mālā-racanābhi-niveśeneti jñeyaṁ agre ca vyaktaṁ
bhāvi samyak sasaṁbhramam āsana-gyāgādi-prakāreṇotthāya śirasā bhuvi
nanāmā yathoktaṁ vaiṣṇave \| bhuvaṁ viṣṭabhya hastābhyāṁ pasparśa śirasā
mahīm iti \| śrī-bhagavad darśanārthaṁ niṣkrānta-parikarasya tan mālāni
viṣṭa-dṛṣṭes tasya kṛpayā sahasāntika-samāgamanena
praṇāma-sthāna-saṁkocāpatteḥ sambhrameṇa tad vismaraṇād vā \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
vastrālaṅkāra-paridhānānantaraṁ mālā apekṣyanta ity ata āha---tata iti
\|\|43\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.44 \|\|**

tayor āsanam ānīya pādyaṁ cārghyārhaṇādibhiḥ \|

pūjāṁ sānugayoś cakre srak-tāmbūlānulepanaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayoḥ rāma-kṛṣṇayoḥ
rāma-kṛṣṇayoḥ \| arghārtham udakamaghyaṁ, tad itaram arhaṇam
anudhūpādīni taiḥ \| sānugayoḥ sagopayoḥ \| arghyaṁ gadhādi-draṣṭakam,
arhaṇa cānyat pūjopakaraṇa dhūpadīpanaivedyādi \| ādi-śabdāc
cāmara-vījana-nīrājanādīni \| arhaṇa-śabdādi-śabdābhyāṁ gṛhātānām api
sragādīnāṁ pṛthag uktis tat-prācuryasya pūnaḥ pūjanasya cābhiprāyeṇa
\|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** arghyaṁ
gandhādika-dravyāṣṭakam, arhaṇaṁ ca, anyat pūjopakaraṇaṁ
dhūpa-dīpa-naivedyādi, ādi-śabdāc cāmara-vījana-nīrājanādīni, sānugayoḥ
gopa-varga-sahitayoḥ, arhaṇa-śabdenādi śabdena ca gṛhītānām api
srag-ādīnāṁ pṛthag-uktis tat-prācuryasya punaḥ pūjanasya cābhiprāyeṇa
\|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** arghyaṁ gandhādi-dravyāṣṭakam
arhaṇaṁ cānyat pūjopakaraṇaṁ dhūpa-dīpa-nevedyādi \| ādi-śabdāc
cāmara-vījana-nīrājanādīni \| arhaṇa-śabdenādi-śabdena ca gṛhītānām api
srag-ādīnāṁ pṛthag-uktis tat-prācuryasya punaḥ pūjanasya cābhiprāyeṇa
\|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.45 \|\|**

prāha naḥ sārthakaṁ janma pāvitaṁ ca kulaṁ prabho \|

pitṛ-devarṣayo mahyaṁ tuṣṭā hy āgamanena vām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sārthakaṁ saphalam \|
mahyaṁ mama \| vāṁ yuvayoḥ \| atha bhaktyā stutiś kṛtety āha---āheti \|
prebhagad-gadādy uttama-prakāreṇāvadat \| na iti bahutvaṁ tad
gamanenātmano bahumānāt, nija-parikarādy apekṣayā vā \|
āgamaneti---kṛpayā vāstu-sparśa-mātreṇa kim uta sākṣād darśana-dāneneti
bhāvaḥ \| aho kiṁ vaktavyaṁ yuṣmad āgamana-saubhāgyavatāṁ yuvām eva
sāks;at paśyatām asmākaṁ janma sārthakam iti \| anenaiva pūrva-puruṣāḥ
sambandhinaś ca sarve bhūta-bhaviṣyā nistīrṇā ity āha---pāvitaśceti \|
nitya-pūjyānā pitrādīnāṁ prīty utpattyā samāpta kṛtyatā ca vṛttety
āśayenāha---pitṛdeveti \| hīhi pramāṇaṁ darśayati \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhaktyā stutiś ca kṛtety
āha---prāheti \| prema-gad-gadādy uttama-prakāreṇāvat \| naḥ iti
bahutvaṁ tad āgamanenātmano bahumānān nija-parivārādy apekṣayā vā \| aho
kiṁ vaktavyam, jīvatāṁ tvāṁ sākṣāt paśyatām asmākaṁ
janma-sārthakatvam[^62], pūrva-puruṣāḥ sambandhinaś ca sarve'pi
bhūta-bhaviṣyā nistīrṇā ity āha---pāvitaṁ ceti \| nitya-pūjyānāṁ
pitrādīnāṁ prīty utpattyā samāpta-kṛtyatā ca
vṛttetyāśayenāha---pitṛdeveti \| hīti pramāṇaṁ darśayati adyeśa no
vasatayaḥ \[bhā.pu 10.48.25\] ity ādy akrūrokteḥ, agre tad vyaktaṁ bhāvi
\| yuvayor āgamaneneti svayam eva gṛhāgamanena
janma-sārthakatādi-viśeṣa-vivakṣayā \| tatra sarvatraiva hetuḥ---vibho !
he parameśvareti \| yad vā, sarva-vyāpaketi tad āgamanaṁ durghaṭam
uktam, tathāpi kṛpayātrāgamanena, ekatvaṁ dyayor aikyābhiprāyeṇa,
prādhānyāc chrī-kṛṣṇa-sambodhanena vā \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha bhaktyā stutiś ca kṛtety
āha \| prāheti prema-gad gaddikādy fufttama-prakāreṇāvadat \| na iti
bahutvaṁ tad āgamanenātmano bahumānāt nija-parivārādy apekṣayā vā \|
āgamaneneti kṛpayā vāstu-sparśa-mātreṇa kim uta sākṣād darśana-dāneneti
bhāvaḥ \| aho kiṁ vaktavyaṁ yuṣmad āgamana-saubhāgyavatāṁ yuvām eva
sākṣāt paśyatām asmākaṁ janma sārthakam iti anenaiva pūrva-puruṣāḥ
sambandhinaś ca sarva bhūta-bhaviṣyā nistīrṇā ity āha \| pāvitaṁ ceti \|
nitya-pūjyānāṁ pitrādīnāṁ prīty utpattyā samāpta-kṛtyatā ca vṛttety
āśayenāha \| pitṛ-deveti \| hīti pramāṇaṁ darśayati \| tathā cākrūreṇa
vakṣyate \| adyeṁśa no vasataya ity-ādi \| tatra sarvatraiva hetuḥ he
vibho ! parameśvareti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahyaṁ māṁ prati \|\|45\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam***.**

**\...**

**\|\| 10.41.46 \|\|**

bhavantau kila viśvasya jagataḥ kāraṇaṁ param \|

avatīrṇāv ihāṁśena kṣemāya ca bhavāya ca \|\|

**śrīdhara-svāmī (bhāvārtha-dīpikā) :** kṣemāyābhayāya \|
bhavāyodbhavāya \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśvasya sarvasya \|
aṁśena prakṛti-puruṣādi\--rūpeṇa \| paraṁ kevalaṁ kāraṇam \| iha
mathurāyām \| eko'tra ca śabdaḥ samuccaye, te jagataḥ ksemāyeti yojyam
\| tathā cākrūreṇa vakṣyate---adye\'ṁśa-vasataye ity-ādi \| tatra
sarvatraiva hetuḥ---he vibho parameśvareti \|

nanu, nanda-gopa-sutā-vācāṁ, katham īdṛśī stutiḥ kriyate
tatrāha---bhavantāv iti \| kila śāstrādi-prasiddhau \| viśvasya sarvasya
jagato'sthirasya mahad ādeḥ kāraṇaṁ puruṣa\--rūpeṇa kāraṇāvasthātaḥ
paraṁ ca svayaṁ bhagavad rūpeṇa iha mathurāyām aṁśeneti jātāvekatvam \|
aṁśair gopayādavādibhiḥ sahety arthaḥ \| yad vā, aṁśena jagataḥ kāraṇam
ity anvayaḥ \| tathā ca vakṣyate---yasyāṁśāṁśaśāṁśa-bhāgena
viśva-sthityapyayodbhavāḥ iti \| cakārābhyāṁ dvayor api prādhānyaṁ
bodhyate \| tatra kṣemam ihāmutra cābhayam \| bhava udbhavo vṛddhir vā
\|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** avatīrṇāv iti \| iha
bhuvi, aṁśānāṁ samuha āṁśas tena bhuva eva maṅgala-rūpeṇāvatīrṇau, ata
eva kṣemāya jagato vimuktaye bhavāya vṛddhaye ca, athavā, kṣemāya
smaraṇārha-līlākaraṇena jagatāṁ premānandāya \|\|46.52\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, vasudeva-sutau
yādavānāṁ prati katham īdṛśī stutiḥ kriyate ? tatrāha---bhavantāv iti \|
kileti śāstrādi-prasiddhiṁ pramāṇayati---viśvasya sarvasya paraṁ
kāraṇam, iha---śrī-mathurāyām, aṁśeneti jātāvekatvam, aṁśair
gopa-yādavādibhiḥ sahety arthaḥ \| yad vā, aṁśena jagataḥ kāraṇam ity
anvayaḥ \| tathā coktam yasyāṁśāṁśena sṛjyante deva-tiryaṅ-nāradayaḥ
\[bhā.pu 1.3.5\] iti ca-kārābhyāṁ dvayor api prādhānyaṁ bodhyate \|
tatra kṣemam ihāmutra cabhayam, bhava idbhavo vṛddhir vā, sa ca
dharmādīnāṁ bhaktr vā jñeyaḥ \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, nanda-gopa-sutau āvāṁ
katham īdṛśī stutiḥ kriyate tatrāha \| bhavantāv iti \| kila
śaṣtrādi-prasiddhau viśvasya sarvasya jagato'sthirasya mahad ādeḥ
kāraṇaṁ puruṣa\--rūpeṇa kāraṇāvasthātaḥ paraṁ ca svayaṁ bhagavad
rūpatvenadaha mathurāyāṁ aṁśeneti \| jātāvekatvam aṁśair
gopayādavādibhiḥ sahety arthaḥ \| yad vāṁśena jagataḥ kāraṇam ity
anvayaḥ \| tathā ca vakṣyate yasyāṁśāṁśaṁ-bhāgena viśva-sthity apy
ayodbhavā iti \| cakārābhyāṁ dvayor api prādhānyaṁ bodhyate \| tatra
kṣema ihāmutra cābhayaṁ bhava udbhavo vṛddhir vā \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhavantāv ity-ādi \| iha
āṁśena aṁśa-samūhena, kṛṣṇaś ca sarvāṁśena, baladevo'pi tathety arthaḥ
\| ata evāha---jagataḥ kṣemāya śravaṇa-smaraṇārha-līlā-karaṇenānandāya,
bhavāya sampattyai \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.47 \|\|**

na hi vāṁ viṣamā dṛṣṭiḥ suhṛdor jagad-ātmanoḥ \|

samayoḥ sarva-bhūteṣu bhajantaṁ bhajator api \|\|

**śrīdhara-svāmī (bhāvārtha-dīpikā) :** rajaka-vadhena vāyakānugraheṇa
ca yuvayor viṣama-dṛṣṭitayānīṣvaratā nāśaṅkanīyety āha---na hi vām iti
\| atra hetuḥ, samayor iti \| atrāpi hetu-dvayam, suhṛdor iti
jagadātmanor iti ca \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īśvaratāṁ tayor
āha---rajakety ādinā \| atrāviṣama-dṛṣṭitve \| atrāpi samatve'pi \|
jñāna-kriyā-śakti-dātṛtvenopakārāt suhṛdoḥ, arthāt-sarveṣāṁ cetanānāṁ
mūla-kāraṇatvena jagataḥ kṛtsnasya cetanācetanasya cātmanoḥ \| yad vā,
jagat-kṛsnaṁ vyāpya suhṛdor ātmanoś ca \| apirukta-samuccaye \|
bhajantaṁ brāhmaṇa-cāṇḍālādīnām ekataram āśrayamāṇa-mātram \| bhajatoḥ
svayam āśrayatoś ca \| ataḥ samayor yuvayor na viṣamā dṛṣṭiḥ \| kiṁ vā,
suhṛdor jagad ātmanoś ca tāvan na viṣamā dṛṣṭiḥ \| tathā bhajantam eva
bhajatoḥ kṛpayor api na sā, yataḥ samayoḥ prākṛte duḥkhe sukhe ca
tulyayoḥ \| sūrthe tamasa iva pecaka-cakṣur jyotiṣa iva ca tac cetasi
tasya tasya sparśasambhavāt \|
svarūpabhūtāhlādinī-śakti-vilāsa-viśeṣarūpāyā bhakter eva sparśād iti
bhāvaḥ \| tad uktaṁ gītāsu

> samo'haṁ sarva-bhūteṣu na me dveṣyo'sti na priyaḥ \|
>
> ye bhajanti tu māṁ bhaktyā mayi te teṣu cāpy aham \|\| iti \|

navame ca---

> sādhavo hṛdayaṁ mahyaṁ sādhūnāṁ hṛdayaṁ tv aham \|
>
> mad anyaṁ te na jānanti nāhaṁ tebhyo manāg api \|\| iti \|

ubhayatra bhaktyaiva na tv anyena tac cittaṁ liptaṁ bhavatīty arthaḥ \|
anyat taiḥ \| yad vā, īśvaror yuvayor bhakti-hīnādhama-gṛha-āgamanaṁ
sarvatra samatayaiveti dainya-mātrād āha---na hīti \| ayam anugrāhyo'yaṁ
neti viṣamā dṛṣṭir nāsti, yataḥ suhṛdor nirupādhi kṛpākarayoḥ \| kiṁ
ca---jagad evātmā priyaḥ yayoḥ, kutaḥ bhajantaṁ bhajator api
sarva-bhūteṣūttamādhameṣv api samayor jagannāthatvād dīnavātsalyāc cety
arthaḥ \| na tava jātyādi-vaiṣamyaṁ yato'tratyeṣv api madhye bhajantaṁ
vāyakaṁ mālākāraṁ māṁ ca kṛtārthaṁyasīti bhāvaḥ \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhajantam eva bhajator
api na viṣamā dṛṣṭir ityetat pūrvam akrūroktau sura-druma-dṛṣṭānena
sāhitam eva, suhṛdoḥ sva-bhāvata eva sarva-sakhatvāj jagata ātmanor
antaryāminor adhīśvarayor ity arthaḥ \| anyat tair vyātam \|

yad vā, īdṛśāyor yuvayor bhakti-hīnādhama-gṛhe āgamanaṁ sarvatra
samatayaivety āśayena[^63] dainyād āha---na hīti \| ayam anugrāhyo'yaṁ
ca na iti viṣamā dṛṣṭir nāsti, yataḥ suhṛdor nirupādhi-kṛpākarayoḥ, kiṁ
ca, jagad eva ātmā priyaṁ yayoḥ, kutaḥ ? bhajantaṁ bhajator api
sarva-bhūteṣu uttamādhameṣv api samayoḥ, jagan nāthatvād dīna-vātsalyāc
ceti bhāvaḥ evaṁ dvau praty eva sāmyena stutir anyo'nyaṁ
snehādaikyābhiprāyeṇa,
bhakta-vatsalatvādi-guṇa-prakaṭaka-śrī-kṛṣṇa-prīty apekṣayā vā
\|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
jñāna-kriyā-śakti-dādhṛtvenopakārāt suhṛdor arthāt sarveṣāṁ cetanānāṁ
mūla-kāraṇatvena jagataḥ kṛtsnasya cetanasyācenatasya catmanoḥ \| yad
vā, jagat kṛtsnaṁ vyāpya suhṛdoḥ ātmanāś ca \| airukta-samuccaye \|
viśeṣato bhajantaṁ brāhmaṇa-caṇḍālādīnām ekataramāśrayamāṇa-mātraṁ
bhajatoḥ svayam āśrayatoś ca \| ataḥ samayor yuvayor na viṣamā dṛṣṭiḥ \|
kivā suhṛdor jagadātmanoś ca tāvan na viṣayā dṛṣṭiḥ \| tathā bhajantam
eva bhajatoḥ kṛpayator api na sā \| yataḥ samayoḥ prākṛte duḥkhe sukhe
ca tulyayoḥ \| sūrye tamasa iva pecaka-cakṣurjyotiṣa iva ca tac cetasi
tasya tasys sparśāsambhavāt
svarūpa-bhūtāhlādinī-śakti-vilāsa-viśeṣa-rūpāyā bhakter eva sparśād iti
bhāvaḥ \| tad uktaṁ śrī-gītāsu \|

> samo'haṁ sarva-bhūteṣu na me dveṣyo'sti na priyaḥ \|
>
> ye bhajanti tu māṁ bhaktyā mayi te teṣu cāpy aham \|\| iti \|

navame ca,

sādhavo hṛdayaṁ mahyaṁ sādhūnāṁ hṛdayaṁ tv aham \|

> mad anyat te na jānanti nāhaṁ tebhyo manāg apīti \|\|

ubhayatra bhaktyaiva natv anyena tac cittaṁ liptaṁ bhavatīty arthaḥ \|
anyat taiḥ \| athavā īśvarayor yuvayor bhakti-hīnādhama-gṛha āgamanaṁ
sarvatra samatavaiveti dainya-mātrād āha \| nahīti \| ayam anugrāhyaḥ
ayaṁ ca neti viṣamā dṛṣṭir nāsti yataḥ suhṛdor nirupādhikṛpākarayoḥ \|
kiṁ ca jagad evātmā priyaṁ yayoḥ kutaḥ bhajantaṁ bhajator api
sarva-bhūteṣuttamādhameṣva samayor jagannāthatvād dīna-vātsalyāc cety
arthaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** suhṛdor jagad-ātmanoś ca tāvan na
viṣamā dṛṣṭaḥ \| tathā bhajantaṁ bhavatoḥ kṛpayator api na sā \| yataḥ
samayoḥ prākṛte duḥkhe sukhe ca tulyayoḥ \|\|47\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhajantaṁ bhajator apīti
\| samo'haṁ sarva-bhūteṣu ity atra ye bhajanti ca māṁ bhaktyā mayi te
teṣu cāpy aham" iti tad-ukteḥ, vastutas tu vipra-śvapacādiṣu sat karma
kukarmavatsv api madhye yaḥ ko'pi tvāṁ bhajati tam eva tvaṁ bhajasīti na
tava jātyādi-vaiṣamyaṁ yato'tratyeṣv api madhye bhajantaṁ vāyakaṁ
mālākāraṁ ca māṁ kṛtārthayasīti bhāvaḥ \|\|47.48\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.41.48 \|\|**

tāv ājñāpayataṁ bhṛtyaṁ kim ahaṁ karavāṇi vām \|

puṁso'ty-anugraho hy eṣa bhavadbhir yan niyujyate \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāvatra bhavantau \|
bhṛtyaṁ mām etat-kurviti yanniyujyate preryata eṣa ity arthaḥ \| tau
viṣama-dṛṣṭi-rahitāv api \|

nanu, mad ājñā veda-rūpāstyeva tatrāha---kim iti \| sākṣād āgatayor
yuvayor adhunā kiṁ kāryaṁ tad ity arthaḥ \| nanvājñāṁ vināpi pūrvam
āthityena svayaṁ tat-kṛtam eva tatrāha---puṁsa iti \| hi yasmād
bhavadbhir yanniyujyate hi eva eṣa eva puṁso jīvasya nija-janasya
vānugrahaḥ paramānugrāhyatvam iti \| bhavadbhir iti bahutvaṁ
tadīyāpekṣayā \| aho adhunā bhavad ājñayā kiṁ cikīrṣāmīti bhāvaḥ
\|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tau viṣama-dṛṣṭi-rahitāv
api viśeṣataś ca bhṛtyaṁ māma \| nanu, mad ājñā-rūpa-veda-śātra-dvārā
prasiddham eva kṛtyam ? tatrāha---vām iti \| sākṣād atrāgatayor yuvayor
adhunā kiṁ kāryaṁ tad ity arthaḥ \| nanvājñāṁ vināpi pūrvam ātithyena
svayaṁ tat kṛtam eva tatrāha---puṁsa iti \| hi eva, eṣa eva, puṁso
jīvasya nija-janasya vā, tatṁ prati hi yato'nugrahaḥ, ko bhavadbhir
niyujyate ājñāpyata iti yat, yo bhavadbhir iti bahutvaṁ tadīyāpekṣayā,
ato'dhunā bhavad ājñayā kāñcit sevāṁ cikīrṣāmīti bhāvaḥ \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tau viṣama-dṛṣṭir ahitāv api
\| nanu, mad ājñā veda-rūpāsty eva tatrāha \| kim iti sākṣaḍ āgatayor
yuvayor adhunā kiṁ kāyaṁ tad ity arthaḥ \| nanv ājñāṁ vināpa pūrvam
ātithyena svayaṁ tat kṛtam eva tatrāha \| puṁsa iti yasmād bhavadbhir
yan niyujyate hi eva eṣa eva puṁso jīvasya nija-janasya vā anugrahaḥ \|
paramānugrāhyatvam iti puṁsastv iti pāṭhe anugrahastv eṣa ity anvayaḥ \|
bhavadbhir iti bahutvaṁ tadīyāpekṣayā \| ato'dhunā bhavad ājñayā kiñcic
cakīrṣāmīti bhāvaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.41.49 \|\|

ity abhipretya rājendra sudāmā prīta-mānasaḥ \|

śastaiḥ su-gandhaiḥ kusumair mālā viracitā dadau \|\|

**śrīdhara-svāmī (bhāvārtha-dīpikā) :** ity abhipretya ity evaṁ
vijñāpayann abhipretya tan mataṁ jñātvā \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito'nantaraṁ tāvān arcety
āha---ity abhipretyeti \| tan-mataṁ bhagavan matam etā mālā asmabhyaṁ
dadātvayam ity evaṁrūpam \| abhipretyeti---lajjādinā tābhyāṁ sākṣād
anuktam api mālākārasya svasya gṛhāgamanena mālā-viśeṣa-viṣaya-dṛṣṭyā ca
sambhāvyety arthaḥ \| he rājendreti mahārājasvāpi tā dulabhā iti
sūcayati \| yad vā, tad bhāgya-viṣeṣaṁ bodhayati, na sandhodhayati \|
śastaiḥ sad varṇasau kumaryādi-guṇair maṅgalakaratvān maṅgalair iti vā
\| viracitā iti---yāsu nija-kuṭumbaiḥ saha svayaṁ viśeṣeṇa racyamānāsu
tau sahasaivānugatau, tā viracitāḥ satīrdadav ity arthaḥ \| pūjāyāṁ tu
śaighryeṇa pūrva-siddhā rājādi-yogyā eva dadāv iti bhāvaḥ \| anyathā
viracitā iti vyartham \| prītamānasatvena dāna-prakāras tu
śrī-parāśareṇoktaḥ---

> tataḥ prahṛṣṭavadanas tayoḥ puṣpāṇi kāmataḥ \|
>
> cārūṇyetāni caitāni pradadau sa vilobhayan \|\| iti \|

mālām ity eka-vacanāntapāṭhe bhrātṛbhyāṁ tulyatayaṁva dīyamānāsv api
mālāsu madhya evālakṣitaṁ śrī-kṛṣṇāya sarva-śreṣṭhām ekāṁ mālāṁ dadāv
ity arthaḥ \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** abhipretyeti lajjādinā
tābhyāṁ sākṣādanuktam api mālākārasya svasya gṛhāgamanena
mālā-viṣayaka-dṛṣṭyā vetyādy abhiprāyeṇa jñātvā, he
rājendreti---mahā-rājasyāpi durlabhā iti sūcayati \| yad vā, tad
bhāgya-viśeṣaṁ bodhayan sambodhayati,
śastaiḥ---amlānatva-sad-varṇa-saukumāryādinottamair maṅgalakaratvān
maṅgalair iti vā, vividha-prakārādi-viśeṣeṇa racitāḥ satīḥ \| kiṁ vā,
puraiva viracitā bahvīr mālā dadau \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abhipretyeti lajjādinā
tābhyāṁ sākṣād anuktam api mālākārasya svasya gṛhāgamanena
māla-viśeṣa-viṣaya-dṛṣṭyā ca sambhāvyety arthaḥ \| he rājendreti
mahārājasy api tā durlabhā iti sūcayati \| yad vā, tad bhāgya-viśeṣaṁ
bodhayati na sambodhayati \| śastaiḥ sad varṇa-saukumāryādi-guṇair
maṅgalakaratvān maṅgalair iti vā \| viracitā iti \| yāsu nija-kuṭumbaiḥ
saha svayaṁ viśeṣeṇa racyamānāsu tau sahasaivānugatau tā viracitāḥ satīr
dadāv ity arthaḥ \| pūjāyāntu śaighryeṇa pūrvam \| siddhā rājādi-yogyā
eva dadāv iti bhāvaḥ \| anyathā viracitā iti vyarthaṁ prītamānasatvena
dāna-prakāras tu śrī-parāśareṇoktaḥ \|

> tataḥ prahṛṣṭavadaanas tayoḥ puṣpāṇi kāmataḥ \|
>
> cārūṇyetāni caitāni pradadau sa vilobhayann \|\| iti \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viracitā iti \| tadāgamanaṁ śrutvā
tadarthaṁ nijakuṭumvaiḥ saha svayaṁ racyamānāyāṁ yasyāṁ tau
sahasaivāgatau tāṁ viracitāṁ satīṁ dadāv ity arthaḥ \| pūjāyāṁ tu
śaighryeṇānyā iti bhāvaḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho sudāman!
yastavābhiprāyastameva kurv ityeṣaivāvayorājñeti cet bhadraṁ bhadram ity
āha---ityabhipretyeti \| evaṁ svābhipretaṁ kṛtyaṁ prāpyety arthaḥ \|
tarhi mālā dīyantāṁ ityabhiprāyenaivājñāṁ jñātveti bhāvaḥ \| śastaiḥ
saurabha saurūpya saukumāryaśaity atiśayabadbhiḥ mālāmityekavacanena
bhrātṛbhyāṁ tulyatayaiva dīyamānāsvapi mālāsu madhye evālakṣitaṁ kṛṣṇāya
sarvaśreṣṭhāmekāṁ mālāṁ dadāv ity arthaḥ \|\|49\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.41.50 \|\|

tābhiḥ sv-alaṅkṛtau prītau kṛṣṇa-rāmau sahānugau \|

praṇatāya prapannāya dadatur vara-dau varān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tābhir mālābhi \|
praṇatāya mālā-dānānantaraṁ kṛtāṣṭāṅga-praṇāmāya \| prapannāya
rakṣa-rakṣety ādi-prākāreṇa śaraṇāgatāya \| yad vā, prathamata eva
bhaktāya \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ pūrva-pūjāyāṁ dattā
eva, kintu nedṛśyo na ca bahvyaḥ, adhunā ca vicitrāḥ paramottamā bahulā
ity abhiprāya-jñānād viśeṣaḥ prīta-mānasatvena dāna-prakāras tu
śrī-parāśareṇoktaḥ---

> tataḥ prahṛṣṭa-vadanas tayoḥ puṣpāṇi kāmataḥ \|
>
> cārūṇyetāni caitāni pradadau sa vilobhayan \|\| \[vi.pu. 5.19.22\] iti
> \|

praṇatāya---mālādānānantaraṁ kṛtāṣtaṅga-praṇāmāya, prapannāya rakṣa
rakṣety ādi-prakāreṇa śaraṇaṁ gatāya \| yad vā, pramata eva bhaktāya
varān dadatuḥ, varecchāṁ kāritavantāv ity arthaḥ \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** praṇatāya mālā-dānānantaraṁ
kṛtāṣṭāṅga-praṇāmāya prapannā rakṣa rakṣety ādi prakāreṇa śaraṇāgatāya
\| yad vā, prathamata eva bhaktāya \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.41.51 \|\|**

so'pi vavre'calāṁ bhaktiṁ tasminn evākhilātmani \|

tad-bhakteṣu ca sauhārdaṁ bhūteṣu ca dayāṁ parām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : so'pi** sudāmāpi \|
**tasmiṁś** chrī-kṛṣṇa **eva** \| **tad-bhakteṣu** hari-bhakteṣu \|
**bhūteṣu** sthāvara-jaṅgameṣu \|

nanu, ke te varāḥ, tāṁ ca paramaikāntī sudāmā svayaṁ vṛtavān na vā ?
tatrāha---**so'pi** iti \| **tasmin** kṛṣṇa eva \|

nanu, kathaṁ pūrva-bhakti-rītyā saṅkarṣaṇe'pi na vṛtavān ?
tatrāha---**akhilānāṁ** śrī-saṅkarṣaṇādīnāṁ svāṁśānām **ātmani**
mūla-svarūpe\'ṁśinī ity arthaḥ \| tena sā ca siddhyed iti
vivikta-puruṣārthatayeti bhāvaḥ \| pūrvaṁ tu sama-yugmatā-varṇanaṁ,
tad-agrajatayā tasyāpi gaurava-līlā-sārād ekam eva dvidhā prakāśamānaṁ
tattvam eka-paramaiśvaryasyāśraya-yogyaṁ bhavaty eveti
praśaṁsā-tātparyeṇeti bhāvaḥ \| **parāṁ** śreṣṭhāṁ nirupādhi-dayām \|
ādyaś **ca**-kāras tv-arthe, dvitīya ukta-samuccaye \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ vara-dānārthaṁ
dvayor apy udyatayos tayoḥ śrī-kṛṣṇam eva bhakti-viśeṣeṇa
prārthayāmāsety āha---**so'pi** iti \| **api**-śabdena tasyāpi
nijeṣṭa-vareṣu kāmaḥ sūcyate, **tasmin** śrī-kṛṣṇa eva \|

nanu, sāmyenādhunaiva śrī-baladevo'pi tena stutaḥ pūjitaś ca, tasmin api
kathaṁ sā na vṛtā ? tatrāha\--**akhilānāṁ** śrī-baladevādīnām
**ātmani**, avatāritvena vyāpake priye vā, tad-bhaktyā tasyāpi svato
bhakti-siddher iti bhāvaḥ \| yad vā, akhilātmani jagad-īśvara ity arthaḥ
\| tasya cādvaitatvād ekasminn eva tasmin tat prārthanaṁ yuktam eveti
bhāvaḥ \| anyathā cānarthāpattir ity uktam eva, sa vai patiḥ syāt
\[bhā.pu 5.18.20\] ity-ādinā śrī-baladevasya tu bhakteṣv antarbhāva eva,
pūrvaṁ ca śrī-bhagavat-praty artham eva dvayoḥ sāmyena stuty-ādikam ity
ūhyam eva \| ata eva eva-kāreṇaikāntitābhipreteti \| **parāṁ** śreṣṭhāṁ
nirupādhiṁ **dayāṁ** prīti-viśeṣaṇa-lakṣaṇām, sā cocca-nīcādiṣu
yathāvastham ūhyā \| ādyaś **ca**-kāras tv-arthe, dvitīya ukta-samuccaye
\|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, ke te varāḥ tāṁś ca
paramaikāntī sudāmā svayaṁ vṛtavān na vā ? tatrāha---**so'pi** iti \|
**tasmin** śrī-kṛṣṇa eva \|

nanu, kathaṁ pūrva-bhakti-rītyā śrī-saṅkarṣaṇe'pi na vṛtavān ? tatrāha
\| **akhilānāṁ** saṅkarṣaṇādīnāṁ svāṁśaṇām **ātmani**
mūla-svarūpe'ṁśinīty arthaḥ \| tena sā ca siddhyed iti
vivikta-puruṣārthatayeti bhāvaḥ \| pūrvaṁ tu sama-yugmatā-varṇanaṁ
tad-agrajatayā tasyāpi gaurava-līlā-sārād ekam eva dvidhā prakāśamānaṁ
tat tattvam eka-paramaiśvaryasyāśraya-yogyaṁ bhavaty eveti
praśaṁsā-tātparyeṇeti bhāvaḥ \| **parāṁ** śreṣṭhāṁ nirupādhi-**dayām**
\| ādyaś **ca**-kāras tv-arthe, dvitīya ukta-samuccaye \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.41.52 \|\|

iti tasmai varaṁ dattvā śriyaṁ cānvaya-vardhinīm \|

balam āyur yaśaḥ kāntiṁ nirjagāma sahāgrajaḥ \|\|

**śrīdhara-svāmī (bhāvārtha-dīpikā) : anvaya-vardhinīṁ** vaṁśe
vṛddhi-matīm ity arthaḥ \| aprārthitaṁ **śrī**-prabhṛtikaṁ ca **dattvā**
tato **nirjagāmeti** \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti **itthaṁ** prārthitaḥ
\| **tasmai** sudāmne \| *ity artha* iti---yāvad vaṁśaḥ, tāvad
vṛddhimatīṁ, na tu vaṁśaṁ vardhayatīty evaṁ-rūpāṁ
sadā-vaṁśa-[sakṣv]{.mark}āpatter ity āśayaḥ \| bhakta-vātsalyam
āha---**aprārthitam** iti \| *tato* mālākāra-gṛhāt \|\*\| adhyāyārthaṁ
varṇayann agrimādhyayārthaṁ sūcayati---svairam iti nikṛtya chittvā
kṛtī---chedane \| ṛjvīṁ saralām \| babhañja tutroṭa \| iti---etad
*aprārthitān* \|

nanu, kathaṁ vadānya-śiromaṇir asau svayam anyān varān na dadau ?
tatrāha---**śriyaṁ ca** ity-ādi, dvitīya-**ca**-kāroktaṁ samuccinoti \|
anyat taiḥ \| anvaya-vardhinīm iti inn-anta-pāṭha eva teṣāṁ sammataḥ,
matupā vyākhyāt \| "**vardhanaṁ**" vardhaḥ anvaya-vardho'syām astīti \|
tatra vaṁśa iti saptamy-antāsamasta-pāṭhe tad vaṁśe'navacchinnāṁ
**śriyam** ity arthaḥ \| samasta-pāṭhe vaṁśa-vṛddhiṁ cety arthaḥ \| tad
uktaṁ śrī-parāśareṇa---

> bala-hānir na te saumya dhana-hānir athāpi vā \|
>
> yāvad dināni tāvac ca na vinaṅkṣyati santatiḥ \|
>
> bhuktvā ca vipulān bhogāṁs tvam ante mat-prasādataḥ \|
>
> mamānusmaraṇaṁ prāpya divya-lokam avāpsyasi \|
>
> dharme manaś ca te bhadra sarva-kālaṁ bhaviṣyati \|
>
> yuṣmat- santati-jātānām āyur dīrghaṁ bhaviṣyati \|
>
> nolpa-sargādikaṁ doṣaṁ yuṣmat-santati-sambhavaḥ \|
>
> avāpsyati mahābhāga yāvat-sūryo bhaviṣyati \| \[vi.pu. 5.19.25,28\]
> iti \|

balam āyuḥ iti pāṭhe ca tat-tat-sarvaṁ śrayādyantarbhūtam eva jñeyam \|
agrajena saha varāndattvā tenaiva saha nirjagāmety arthaḥ \|\|52\|\|
atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity evānuprārthitān,
dvitīya-cakāro'nuktaṁ samuccinoti \| tad uktaṁ śrī-parāśareṇa---

> bala-hānir na te saumya dhana-hānir athāpi vā \|
>
> yāvad dināni tāvac ca na vinakṣyati santatiḥ \|\|
>
> bhuktvā ca vipulān bhogāṁs tvam ante mat-prasādataḥ \|
>
> mamānusmaraṇaṁ prāpya divya-lokam avāpsyasi \|\|
>
> dharme manaś ca te bhadra sarva-kālaṁ bhaviṣyati \|
>
> yuṣmat-santati-jātānām āyudīrghaṁ bhaviṣyati \|\|
>
> nopasargādikaṁ doṣaṁ yuṣmat-santati-sambhavaḥ \|
>
> avāpsyati mahā-bhāga yāvat sūryo bhaviṣyati \|\| \[vi.pu. 5.19.25,28\]
> iti \|

"balam āyuḥ" iti pāthe tat tat sarvaṁ āyur-antar-bhūtam eva jñeyam \|
**sahāgrajaḥ** śrī-baladevena sahita iti tat-tad-vara-dāne
tasyānumodanāt \| yad vā, sudāmno bhaktyā nirjigamiṣāyām api kevalam
agrajecchayaiva nirgamāt, gopānāṁ ca tad-ekānugatvāt \| svata eva tena
saha nirgamāsiddhyā pṛthaṅ nirgamo nokta iti \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti etad aprārthitān \| nanu,
kathaṁ vadānya-śiromaṇi-rasau svayam anyān varān na dadau tatrāha \|
**śriyaṁ ca** ity-ādi dvitīya-**ca**-kāroktaṁ samuccinoti \| anyat taiḥ
\| **anvaya-vardhinīm** itīnn-anta-pāṭha eva teṣāṁ sammataḥ, matupā
vyākhyātatvāt \| "vardhanaṁ" vardhaḥ anvaya-vardho'stīti \| tatra vaṁśa
iti saptamy-antāsamasta-pāṭhe tad vaṁśe'navacchinnāṁ **śriyam** ity
arthaḥ \| samasta-pāṭhe vaṁśa-vṛddhiṁ cety arthaḥ \| tad uktaṁ
śrī-parāśareṇa

> bala-hānir na te saumya ! dhana-hānir athāpi vā \|
>
> yāvad dināni tāvac ca na vinaṅkṣyati santatiḥ \|\|
>
> bhuktvā ca vipulān bhogāṁs tvam ante mat prasādataḥ \|
>
> mamānusmaraṇaṁ prāpya divya-lokam avāpsyasi \|\|
>
> dharme manaś ca te bhadra ! sarva-kālaṁ bhaviṣyati \|
>
> yuṣmat-santati-jātānām āyur dīrghaṁ bhaviṣyati \|\|
>
> nopasargādikaṁ doṣaṁ yuṣmat-santati-sambhavam \|
>
> avāpsyati mahā-bhāga ! yāvat sūryo bhaviṣyatīti \|\|

"alam āyuḥ" iti pāṭhe ca tat tat sarvaṁ śry-ādy antar bhūtam eva jñeyam
\| **agrajena saha** **varān dattvā** tenaiva saha **nirjagāma** ity
arthaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śriyaṁ ceti śrī-balādīnāṁ
tasya grahītum anapekṣyatve'pi svasya dātum apekṣyatvād dadāv iti tasya
bhakta-vātsalyam eva prāya iti jñeyam \|\|52\|\|

iti ṣārārtha-darśinyāṁ harṣiṇyāṁ bhakta-cetasām \|

eka-catvāriṁśako'yaṁ daśame'jani saṅgataḥ \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe pura-praveśa

nāma ekacatvāriṁśo'dhyāyaḥ \|

\|\| 10.41 \|\|

**(10.42)**

## atha dvicatvāriṁśo'dhyāyaḥ

### kubjāyām anugrahaḥ, dhanuṣo bhaṅgaḥ, malla-śālā-sajjīkaraṇaṁ ca \|

**\|\| 10.42.1 \|\|**

**śrī-śuka uvāca---**

**atha vrajan rāja-pathena mādhavaḥ**

**striyaṁ gṛhītāṅga-vilepa-bhājanām \|**

**vilokya kubjāṁ yuvatīṁ varānanāṁ**

**papraccha yāntīṁ prahasan rasa-pradaḥ \|\|**

**śrīdhara-svāmī (bhāvārtha-dīpikā) :**

dvi-catvāriṁśake kubjon namanaṁ dhanuṣo bhidā

vadhas tad rakṣiṇāṁ kaṁsā- riṣṭaṁ raṅgotsavādi ca

aṅga-vilepāś candanādayaḥ \| gṛhītāny aṅga-vilepānāṁ bhājanāni yayā tām
\| rasa-pradaḥ sukha-pradaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kubjāyā
unnamana-mṛjvīkaraṇam \| bhidā bhedanam \| tad-rakṣiṇāṁ dhanū-rakṣakāṇām
\| kaṁsasya ariṣṭaṁ maraṇa-cihnāvalokanam

> ariṣṭam aśubhe takra sūtikāgāra āsave \|
>
> śubhe maraṇa-cihne ca iti medinī \|

svāmicaraṇair ariṣṭapadaṁ lakṣaṇayā tad darśanaparaṁ prayuktam \| ādinā
śrī-kṛṣṇasya purān nirgamo grāhyaḥ \|\*\| atha mālākāra-gṛhān
nirgamottaram \| mādhava ity uktyā tasyā māṁśatvaṁ sūcitam \| yuvatīṁ
taruṇīm \| varānanām iti pṛcchāyogyatām āha \| rasaṁ kubjāyāḥ śṛṅgāraṁ,
sahacareṣu hāsyaṁ sarvatrādbhutaṁ pradadātīti saḥ \| iyaṁ
svarūpabhūtāyāḥ sākṣād-bhūśakteḥ satyabhāmāyāḥ ambabhūtā asyā eva
vibhūtiḥ pṛthivī prasiddhā \| atas tayā sahaikyeneyaṁ paraḥ
sahasraduṣṭāsurabhārabhugnatvaṁ svakubjatvena darśayantī svīyaṁ
gandha-guṇaṁ candanādimiṣeṇopaharantī pṛthivyeva parama-bhaktā prītyā
pathi saṅgatābhūt \| bhagavāṁś ca sānandam eva gandhaṁ gṛhītvā svīyaṁ
mādhuryam eva rasaṁ dadāno-bho mad-bhakte pṛthivi sampraty eva
kaṁsādi-svabhāvān mayāpahṛtān eva viddhi, tad adhunaiva tvaṁ svasthā
bhaveti tāmāśvāsayann ānandamagnāmṛjvī cakraṁ ity
evaitat-prakaraṇatattvam iti kecid āhuḥ \| toṣiṇī tu---rāja-patheneti
tasmil loka-sukha-dātṛtvaṁ darśayati \| yuvatīm iti, varānanām iti
pada-dvayenānyat sauṣṭhavaṁ tv astīti bodhitam \| yāntīṁ kaṁsa-gṛhaṁ
gacchatīm \| tathā ca tasyā evoktiḥ śrī-hari-vaṁśe rājñaḥ snāna-gṛhaṁ
yāmi iti \| prakarṣeṇa sākūtatayā hasan \| svabhāvata eva rasa-prada iti
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atheti māṅgalye,
śrī-gopī-smārakara-saviśeṣodayāt, ata eva tat-kathana-bhaṅgyā
dīrghacchandaḥs \|rāja-patheneti bahu-loka-samardaṁ sūcayati, tena
vrajanaṁ ca purī-śobhā-viśeṣa-darśanārthaṁ dhanur-bhaṅjanārthaṁ
kṁsa-gṛhāntike gamanāya ca \| mādhavo lakṣmī-kānta iti
parama-vaidagdhyādikaḥ bodhayati \| yad vā, madhu-vaṁśodbhavaḥ, madhūnāṁ
prītyai pravṛtteḥ, aṅga-vilepā ghṛṣṭa-candanādi-gandha-dravyāṇi, kubjāṁ
sthānatraye vakratayā tan nāmnaiva prasiddhām, anyatra ca
parama-sundarīm ity āśayena tāṁ viśinaṣṭi---yuvatīm iti pada-dvayena \|
anena sarva-saundaryam evopalakṣitam \| yāntīṁ maṛge prayāntīṁ
kaṁsa-gṛhaṁ gacchantīm, tathā ca tasyā evoktiḥ śrī-hari-vaṁśe---rājñaḥ
snāna-gṛhaṁ yāmi \[ha.vaṁ. 2.27.28\] iti prakarṣeṇa hasan hāsa-viśeṣaṁ
kurvaṁ \| rasaḥ sukhaṁ rāgo vā tad vistāraka ity arthaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rāja-patheneti \| tasmin
loka-sukha-dātṛtvaṁ darśayati \| yuvatīm iti \| kāminām iti pada-dvaye
nānyat sauṣṭhavaṁ tv astīti bodhitaṁ yāntīṁ kaṁsa-gṛhaṁ gacchantīṁ tathā
ca tasyā evoktiḥ \| śrī-hari-vaṁśe---rājñaḥ snāna-gṛhaṁ yāmi \[ha.vaṁ.
2.27.28\] iti prakarṣeṇa sākūtatayā hasan svabhāvata eva rasa-pradaḥ \|
atra tu rasaḥ kubjāyāṁ śṛṅgāraḥ saha-careṣu hāsyaḥ sarvatra tvad-bhutaś
ca taṁ taṁ pradātum ity arthaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvicatvāriṁśake kujā- hāsyomnamanacāpabhit

kaṁsasenābadhāriṣṭa kṣaṇaraṅgotsavādyabhūt

aṅga-vilepāś candanādayaḥ, rasaṁ kubjāyāḥ śṛṅgāraṁ, sva-sahacareṣu
hāsyaṁ sarvatra tvad-bhūtaṁ pradadātīti saḥ \| iyaṁ svarūpa-bhūtāyāḥ
sākṣād-bhūśakteḥ satyabhāmāyā aṁśamāyā aṁśabhūtā asyā eva vibhūtiḥ
pṛthivī prasiddhā \| atastayā sahaikyeneyaṁ
parasahasra-duṣṭāsura-bhāra-bhugnatvaṁ svakubjena darśayantī svīyaṁ
gandhaguṇaṁ candanādi-miṣeṇopaharantī pṛthivy eva parama-bhaktā prītyā
pathi saṅgatābhūta-bhagavāṁś ca sānandam eva gandhaṁ gṛhītvā svīyaṁ
mādhuryam eva ramaṁ dadāno bho mad-bhakte pṛthvi! saṁpraty eva
kaṁsādi-svabhāvān mayāpahṛtān eva viddhi; tad adhunaiva tvaṁ susthā
bhaveti tām āśvāsasayan nānanda-magnāṁ ṛjvīṁ cakre ity evaitat
prakaraṇa-tattvam iti kecid āhuḥ \|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.2 \|\|**

**kā tvaṁ varorv etad u hānulepanaṁ**

**kasyāṅgane vā kathayasva sādhu naḥdehy \|**

**āvayor aṅga-vilepam uttamaṁ**

**śreyas tatas te na cirād bhaviṣyati \|\|**

**śrīdhara-svāmī (bhāvārtha-dīpikā) :** he aṅgane he varoru, iti
sopahāsaṁ sambodhyāpṛcchati, tvaṁ kā, etad anulepanaṁ kasya vā, u ha iti
nipātau bhrūvi-kṣepa-yukte vitarke \| asmat sevā sadyaḥ phalaty evety
āha---na cirād iti \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sādhu niṣkapaṭam \|
tato'ṅgavilepadānāt \| sādhu sabhyaṁ, vā lajjayā yadukti-vaikalyaṁ tad
vinaiva, vā yadi syād aṅga-vilepanam asmad-gātrayogyam \| tathā ca
tatraiva

> tām uvāca hasantīṁ tu kṛṣṇaḥ kubjām avasthitām \|
>
> ubhayor gātrasadṛśaṁ dīyatām anulepanam \|\| iti \|

kiṁ ca,

> vayaṁ videśātithayo mallāḥ prāptā varānane \|
>
> draṣṭuṁ divyaṁ dhanur gehaṁ rāṣṭraṁ caiva mahaddhimat \|\| iti \|

sambodhanam upahāsena-varāvūrū yasyā iti \| na tāveva kevalaṁ tādṛśav
api tv aṅgaṁ mūrir eva praśastaṁ yasyā astīti sarve guṇāḥ santy eva, tac
caikam evātra, bahutvaṁ doṣa ity abhiprāyāt \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na cirād acirād eva
bhaviṣyatīti prasādātiśayoktiḥ \| iyantu kubjākhyā gandha-guṇā pṛthivī
asura-bhāra-bhareṇa bhugnā śrī-kṛṣṇāyātmārpaṇaṁ cikīrṣantī, athavā,
mathurā-pura-śrīr eva tādṛśī \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anulepanaṁ
sādhita-gandha-dravyam, sādhu yathā syāt tatheti bhāva-viśeṣeṇoktiḥ \|
yad vā, anulepana-viśeṣaṇam, aṅga-vilepam asmād-gātra-yogyānulepanam,
tathā tatraiva hari-vaṁśe---

> tām uvāca hasantīṁ tu kṛṣṇaḥ kubjām avasthitām \|
>
> ubhayor gātra-sadṛśaṁ dīyatām anulepanam \|\| \[ha.vaṁ. 2.27.31\] iti,

kiṁ ca, hari-vaṁśe---

> vayaṁ videśātithayoḥ mallāḥ prāptā varānane \|
>
> draṣṭuṁ dhanur mahaṁ divyaṁ rāṣṭrañcaiva mahardhimat \|\| \[ha.vaṁ.
> 2.27.32\] iti \|

tato'ṅga-vilepa-dānāt, sambodhana-dvayam upahāsena kiṁ vā,
tadīya-saundaryāpekṣayaiva, na cirād iti śleṣeṇa cirād api na
bhaviṣyatīti narma \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sādhu satyaṁ vā lajjayā
yadukti-vaikalyaṁ tad vainaiva vā yadi syāt \| aṅga-vilepanam
asmad-gātra-yogyaṁ tathā ca tatraiva \|

> tām uvāca hasantīṁ tu kṛṣṇaḥ kubjām avasthitām \|
>
> ubhayor gātra-sadṛśaṁ dīyatām anulepanam \|\| iti \|

kiṁ ca,

> vayaṁ videśātithayo mallāḥ prāptā varānane ! \|
>
> draṣṭuṁ dhanurmahaṁ divyaṁ rāṣṭraṁ caiva mahaddhimat \|\| iti \|

sambodhana-dvayam upahāsena \| varau ūrū yasyā iti na kevalaṁ tāv eva
tādṛśau api tv aṅgaṁ mūrir eva praśastaṁ yasyā astīti sarve guṇāḥ santy
eva tatraikam evātra bahutvaṁ doṣa ity abhiprāyāt \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kā tvam ity-ādi \| \[1 ślo\]
atha vrajan rāja-pathena ity-ādi pūrva-ślokena kubjāṁ papracchety asya
praśnaḥ \| na cirād acirād eveti prāsādātiśayo boddhavyaḥ \| iyaṁ tu
kubjā vastutaḥ pṛthivyeva asura-bhāvena bhugnatayā kubjā \| gandha-guṇā
svabhāvād eva kṛṣṇāyātma-samarpaṇaṁ cikīrṣatī svavairūpyaṁ ca darśayantī
upasthiteti jñeyam \|\|1.2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he aṅgane, he varorviti
sopahāsaṁ sāntaḥspṛhaṁ ca sambodhya pṛcchati, kā tvaṁ? kasya vā
etadanulepanam \|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.3 \|\|**

**sairandhry uvāca---**

**dāsy asmy ahaṁ sundara kaṁsa-sammatā**

**trivakra-nāmā hy anulepa-karmaṇi \|**

**mad-bhāvitaṁ bhoja-pater ati-priyaṁ**

**vinā yuvāṁ ko'nyatamas tad arhati \|\|**

**śrīdhara-svāmī (bhāvārtha-dīpikā) :** tisro grīvoraḥkaṭyo vakrā iti
trivakreti nāma yasyāḥ sā \| anulepa-sādhana-kriyāyāṁ kaṁsasya bahumatā
dāsy asmi \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** catuḥṣaṣṭi-kalābhijñā
śīla-rūpādi-sevinī \|

> prasādhanopacārajñā sairandhrīty abhidhīyate \|\| iti kātyaḥ \|

amaras tu sairandhī paraveśmasthā svavaśā śilpakārikā ity āha \| dāsī
paricārikā \| madbhāvitaṁ amn niṣpāditaṁ-candanādi \| bhojapateḥ
kaṁsasya \| anyatamo'nyeṣv api kaḥ śreṣṭhaḥ, na ko'pīty arthaḥ \|
trivakra-nāmeti puṁvad bhāva ārṣaḥ \| hi prasiddhau \| tathā ca tatraiva

> kutaś cāgamyate saumya yan māṁ tvaṁ nāva-buddhyase \|
>
> mahā-rājasya dayitāṁ niyuktām anulepane \|\| \[ha.vaṁ. 2.27.30\] iti
> \|

mayā bhāvitaṁ sādhitam \| tat anulepanam \| yuvām iti sāmānyoktyā
śrī-rāme'pi tad arhatā-prāptis tat-sanbandhenaivābhipreyate \| he
sundareti---tasyaiva sambodhanena tad ekatātparyāt \| yuvāṁ vinānyeṣu
bahuṣu śreṣṭho yaḥ so'pi ko'rhati \| yad vā, anyatamaḥ yuvābhyām
atyantabhinnaḥ, iti yuṣmadīyāḥ sakhāyo'py arhantīti \| anyat taiḥ \| yad
vā, tavāhaṁ dāsyasmīti bhāva-viśeṣeṇādāv uktvā paścāt premṇotaram āha
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** he sundara ! māṁ na
jānāsi ? dāsyasmi arthāttavaiva, nanu mad dāsī cet tadā kathaṁ
pura-puruṣa-parāyaṇāsīr ity āśaṅkyāha---anulepana-karmaṇy eva
kaṁsa-sammatā, na tu sparśādau, kubja-tv aṅgīkāreṇa kasyāpy ahaṁ
nopabhuktety arthaḥ \| ataḥ śrī-kṛṣṇaṁ praty upāsyatvajñāneneyaṁ
bhaktimatī śṛṅgāra-rasa-bhaktodāharaṇe\'py udāhṛtayam asmābhiḥ
\[bhā.pu.11.12.8 ṭīkā draṣṭavyā\] \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he sundareti
bhāva-viśeṣodayāt, atas tvam evaitad-yogyo na tu kaṁsa iti bhāvaḥ \|
hīti prasiddhiṁ dyotayati, tathā ca tatraiva---

> kutaś cāgamyate saumya yan māṁ tvaṁ nāvabudhyase \|
>
> mahā-rājasya dayitāṁ niyuktām anulepane \|\| \[ha.vaṁ. 2.27.30\] iti,

mayā bhāvitaṁ sādhitaṁ tad anulepanam, bhojapater iti śleṣeṇa
parama-bhogaparasyety anulepana-dravyasya tasya paramottamatvaṁ
dhvanitam, anyatamo yuvābhyām atyanta-bhinna iti yusmadīyā gopā apyeter
hantīti bhāvaḥ \| anyat tair vyākhyātam \| yad vā, tavāhaṁ dāsyasmīti
bhāva-viśeṣeṇādāv uktva paścāt tat-praśnottaram āha---kaṁsety ādinā
\|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** trivakranāmeti puṁvad bhāva
ārṣaḥ \| hi prasiddhau \| tatrā ca tatraiva

> kutaś cāgamyate saumya ! tvaṁ nāvabudhyase \|
>
> mahā-rājasya dayitāṁ niyuktām anulepane \|\| \[ha.vaṁ. 2.27.30\] iti
> \|

mayā bhāvitaṁ sādhitaṁ tad anulepanaṁ yuvām iti sāmānyoktyā śrī-rāme'pi
tad arhatā prāptis tat sambandhenaivābhipreyate \| he sundareti \|
tasyaiva sambodhanena tad ekatātparyatvāt \| yuvāṁ vinānyeṣu bahuṣu
śreṣṭho yaḥ so'pi ko'rhati \| yad vā, anyatamaḥ yuvābhyām atyanta-bhinna
iti yuṣmadīyāḥ sakhāyopy arhantīti anyat taiḥ \| yad vā, tavāha
dāsyasmīti bhāva-viceṣeṇādāv uktvā paścāt tat praśnottaram āha \|
kaṁsety ādinā \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yuvām iti \| tvat-sambandhena
śrī-rāmo'py arhatīti bhāvaḥ \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yuvām iti tat-sambandhena
śrī-rāmo'py arhatīti bhāvaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dāsyasmītyanyasya
sambandhipadasyānupādānāt pratyāsattyā taveti dyotanam \| tavetyukte
anṛtaṁ bhāvavyaktiś ca syād iti tanna prayuktaṁ,
sundaretyekavacanenaikasmin kṛṣṇa eva spṛhā yuvām iti dvivacane
svīyabhāvasyābahitthā ca dyotitā \| tisro grīvoraḥkaṭyo vakrā yasyāḥ sā
nāma yasyāḥ sā \| puṁvadbhāva āryaḥ \| hi evārthe anulepanakarmaṇyevāhaṁ
kaṁsasammatā na anyatra kubjadoṣād iti sva-śuddhirjñāpitā \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.4 \|\|**

**rūpa-peśala-mādhurya- hasitālāpa-vīkṣitaiḥ \|**

**dharṣitātmā dadau sāndram ubhayor anulepanam \|\|**

**śrīdhara-svāmī (bhāvārtha-dīpikā) :** rūpaṁ cāṅga-sauṣṭhavaṁ peśalaṁ
ca saukumāryaṁ mādhurya ca rasikatā hasitaṁ cālāpāś ca vīkṣitaṁ ca tair
dharṣitātmā mohita-cittā \| sāndraṁ ghanam \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ubhayoḥ rāma-kṛṣṇayoḥ \|
sāndraṁ vane ghane mṛdau iti medinī \| mādhuryaṁ svabhāvato manoharatvam
kimetad adbhutam iva vāsudeve'khilātmani ity-ādi \| tac ca rūpaṁ peśalaṁ
saundarya-sauṣṭhava-yuktam vācaḥ peśaiḥ itivat \| tathā tatraiva
hasitenālāpena vīkṣaṇena ca viśeṣata ity arthaḥ \| rūpādibhir
iti---śrī-kṛṣṇasyaiveti jñeyam \| tatraiva bhāvasya svayam
abhivyajyayiṣyamāṇatvāt \| ubhayor api yogyaṁ tad icchayā dadau
samarpitavatī \| tathā śrī-viṣṇu-purāṇe

> śrutvā tam āha sā kṛṣṇaṁ gṛhyatām iti sādaram \|
>
> anulepaṁ ca pradadau gātrayogyam athobhayoḥ \|\| iti \|

atra dānaṁ haste samarpaṇaṁ, gātre lepanaṁ vā \| pūrvatra sāndram iti
tat-sajñakam \| tataḥ svavahanayogyena svalpenāpi
sahacara-vṛnda-sahitayoḥ paryāptir abhīd iti bodhyate \| uttaratra
sarvāṅga-vyāptam ity arthaḥ \| ubhayatra
mālākalpānupaghāta-pūrvakānulepanaṁ jñeyam \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇasya rūpādibhiḥ,
ubhayor yogyam, tathā ca viṣṇu-purāṇe---

> śrutvā tam āha sā kṛṣṇaṁ gṛhyatām iti sādaram \|
>
> anulepanaṁ ca pradadau gātra-yogyam athobhayaḥ \|\| \[vi.pu. 5.20.7\]
> iti,

yad vā, **ubhayoḥ** ubhābhyām apīty arthaḥ, tathaiva
śrī-kṛṣṇa-prārthanāt ṣaṣṭhī, bhaktyā tatra tayoḥ svāmitvābhiprāyeṇa \|
tābhyāṁ sāndraṁ dadau, gopebhyaś cānyat dadāv iti jñeyam, sāndrasya
bāhulyābhyāvādinā \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rūpeti tair vyākhyātaṁ yad
vā, mādhuryaṁ svabhāvato manoharatvaṁ,tad uktaṁ kim etad adbhutam iva
vāsudeve'khilātmani \[bhā.pu.10.13.36\] ity-ādi \| tac ca rūpaṁ peśala-
saundarya-sauṣṭhava-yukta-vācaḥ peśair itivat tathā tatraiva \|
hasitenālāpena vīkṣitena ca viśeṣata ity arthaḥ \| rūpādibhir iti
śrī-kṛṣṇasyaiveti jñeyam, tatraiva bhāvasya svayam
abhivyañjayiṣyamāṇatvāt \| ubhayor api yogyaṁ tad-icchayā dadau
samarpitavatāṁ \| tathā ca śrī-viṣṇu-purāṇe---

> śrutvā tam āha sā kṛṣṇaṁ gṛhyatām iti sādaram \|
>
> anulepaṁ ca pradadau gatrayāgyam athobhayoḥ \|\| \[vi.pu. 5.20.7\] iti
> \|

atra dakṣiṇaṁ haste samarpaṇaṁ gātre lepanaṁ vā \| pūrvatra sāndram iti
**tat**-saṁjñakaṁ \| tataḥ svavahana-yogyena svalpenāpi
sahacara-vṛnda-sāhitayoḥ paryāptir abhūd iti bodhyate uttaratra
sarvāṅga-vyāptam ity arthaḥ \| ubhayatra
mālā-kalpānupaghāta-pūrvakānulepanaṁ jñeyam \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mādhuryaṁ svabhāvato manoharatvaṁ,
tac ca rūpa-peśalaṁ saundarya-sauṣṭhava-yuktam \| tathā tatraiva
hasitādinā viśeṣata ity arthaḥ \| rūpādibhir iti śrī-kṛṣṇasyaiva jñeyam
\| ubhayor api yogyam \| tad-icchayā dadau \| tathā ca vaiṣṇave---

> śrutvā tam āha sā kṛṣṇaṁ gṛhyatām iti sādaram \|
>
> anulepaṁ ca pradadau gātrayogyam athobhayoḥ \|\| \[vi.pu. 5.20.7\] iti
> ca \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : rūpeṇa** saundaryeṇa
peśalaiḥ saṁmohana-karmaṇi dakṣair mādhuryādyair dharṣita-cittā \| dakṣe
tu catura-peśala-paṭavāḥ ity amaraḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.5 \|\|**

**tatas tāv aṅga-rāgeṇa sva-varṇetara-śobhinā \|**

**samprāpta-para-bhāgena śuśubhāte'nurañjitau \|\|**

**śrīdhara-svāmī (bhāvārtha-dīpikā) :** sva-varṇetara-śobhinā
rāma-kṛṣṇayor varṇābhyām itaraḥ pītādi-varṇas tena śobhituṁ śīlaṁ yasya
tena \| saṁprāpta-para-bhāgena saṁprāptaḥ paro nābher uparitano bhāgo
yena saḥ \| saṁpraptaḥ para-bhāgaḥ śobhātiśayo yeneti vā, tenānurañjitau
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato'nulepena \|
tṛtīyārthe tasiḥ \| tau rāma-kṛṣṇau \| prasiddhārtha-tyāge
kāraṇābhāvamālakṣyāha---parabhāgaḥ śobhātiśayaḥ
parabhāgo'tisaundarye'nyāṁśe bhakte maheśvare iti dharaṇi-niruktau \|
anurañjitau svakāntyanukūla-śobhāṁ prāptau \| anurañjitau
pattrabhaṅga-racanāvidhinā śrī-gaṇḍavakṣobhujādiṣv anuliptau sakhibhis
tathaiva svayam \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anurañjitau
patra-bhaṅgī-racanā-vidhinā śrī-gaṇḍa-vakṣo-bhujādiṣu svayam evānyo'nyaṁ
vā gopair vā tayaiva vānuliptau \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anurañjitau
patra-bhaṅgī-racanā-vidhinā śrī-gaṇḍa-vakṣo-bhujādiṣv anuliptau
sakhibhis tayaiva svayam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kā tvam ity asyottaram
aha---dāsyasmīty ādi \| bho aja ! bho pate ! dāsyasmi, arthāt tavaiva \|
athavā, bho ajaya ! brahmaṇo'pi pālaka ! te tava dāsyasmi \| visargalope
sandhirārṣaḥ saiṣa dāśarathir itivat \|

yad vā, bhoḥ pate ! japa manasi smara, ahaṁ te dāsyasmi \| japa mānase
ceti bhuvo aṁśatvāt tavāhaṁ dāsī \| nanu, mama dāsī cet tadā kathaṁ
kaṁsānuvartinīty āha---anulepa-karmaṇi kaṁsa-sammatā \|
gandhayuktikalāyām eva tat-sammatāham, na tu sparśādau pṛthivyaṁśe
naivam etat sambandhaḥ pṛthivīpatitvāt, na tu mūrto aṁśeneti yāvat \|
kubjatvāṅgīkārān na kasyāpi sambandho mayīti bhāvaḥ \| ato hi śrī-kṛṣṇaṁ
pratyupāsyatvajñāneyaṁ tatra bhaktimatī \|
bhṛṅgārarasa-bhakta-viyamevodāhṛtā \| ato madbhāvitaṁ te tava ratipriyam
madbhāvas tava ratipriya evety arthaḥ \| te ity āvartanīyam \| bhāvitam
iti bhāvaḥ ity arthe svārthikaḥ ktaḥ \| tasmāt tad anulepanaṁ yuvāṁ vinā
ko'nyatamo'rhati ? anulepanaṁ tu yuvayor evocitam \| bhāvas tu mama
tavaiveti kṛṣṇaṁ prati jñeyaṁ ratipriya iti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svavarṇetareṇa
kṛṣṇarāmayorvarṇābhyām itareṇa śyāmāvarṇena ca śobhituṁ śīlaṁ yasya tena
\| saṁprāptaḥ parabhāgaḥ "bhūṣaṇabhūṣaṇāṅga" iti nyāyena paramotkarṣo
yena tena \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.6 \|\|**

**prasanno bhagavān kubjāṁ trivakrāṁ rucirānanām \|**

**ṛjvīṁ kartuṁ manaś cakre darśayan darśane phalam \|\|**

**śrīdhara-svāmī (bhāvārtha-dīpikā) :** sva-darśane sadyaḥ phalaṁ
darśayan \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** darśayan bhāvi kaṁsahanane
nija-śakti-prakaṭanena lokān pratyāyayann iti bhāvaḥ \| kubjāmata eva
trivakrāṁ tat-sañjñakām \| ṛjvīṁ kartum iti---anṛjvīm ṛjvīṁ kartum ity
arthaḥ \| ṛjvīkaraṇe hetvantaram---rucirānanām iti \| sadyaḥ phalam
āpāta-phalaṁ viśeṣa-phalasya tayaiva ehi ity-ādinā prārthayiṣyamāṇatvāt
\|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** darśayan darśane
phalam iti---vastutas tu kair na dṛṣṭo\'yam, tat kim idam ucyate ? tarhi
satātparyakam idam \| iyaṁ mad-bhaktā mad darśanaṁ yāvad-virūpairvāsīt,
idānīṁ virūpatvam asyā na yogyeti sva-darśane phalaṁ darśayan, na
kevalaṁ vairūpya-nirāsaḥ phalam, phalantu bhogyatvena svīkāraḥ, atas tad
yogyatā-hetuka-mṛjukaraṇam iti \|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān līlā-viśeṣaṁ
prakaṭayann ity arthaḥ \| kubjāṁ kubjeti prasiddhāṁ trivakrāṁ
tat-saṁjñakāṁ kiṁ vā, trīṇy aṅgāni vakrāṇi yasyās tām, ṛjukaraṇe
hetvantaraṁ rucir ānanām iti \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kubjāmata eva trivakrāṁ tat
saṁjñakām ṛjvīṁ kartum iti \| anṛjvīmṛjvīṁ kartum ity arthaḥ ṛjukaraṇe
hetv antaraṁ rucir ānanām iti \| anyat taiḥ \| tatra sadyaḥ phalam
āpata-phalam iti \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.42.7 \|\|**

**padbhyām ākramya prapade dvy-aṅguly-uttāna-pāṇinā \|**

**pragṛhya cibuke'dhyātmam udanīnamad acyutaḥ \|\|**

**śrīdhara-svāmī (bhāvārtha-dīpikā) :** tasyāḥ prapade pādāgra-dvayaṁ
padbhyām āpīḍya dve aṅgulyāv uttāne unnate yasmin pāṇau tena cibuke
mukhasyādho-bhāge dhṛtvādhyātmaṁ deham unnamayām āsa \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyāḥ kubjāyāḥ \|
unnamayāmāsa ūrdhvamākṛṣṭavān ity arthaḥ \| padāgraṁ prapadam ity api \|
adharoṣṭhyor adhas tādity artheḥ \| sadyaḥ phalaṁ tu
malla-līlocita-grahaṇa-prāvīṇyapūrvakam evety aha---dve aṅulyau
madhyamā-tarjanyau uttāne uparikṛtāgrabhāge yatra tena pāṇinā dakṣiṇena,
vāmena pṛṣṭāvastambhanaṁ jñeyam \| ātmānaṁ jīvam adhikṛtya vartamāna
madhyātmaṁ deham \| iti jīva-bhāga-paryantaṁ tad-dehasya
prārabdhavaśenāparihārya kubjatvam iti sūcitam \| acyuto
nija-līlā-viśeṣād acyuta iti \| ata eva tathā grahaṇam
anyathecchāmātreṇaiva tat-tat-sambhavāt \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dve
aṅgulyaumadhyamā-tarjanau prakarṣeṇa līlayā civukā-dhastad-vinyāsena
gṛhītvā \| ātmānaṁ jīvam adhikṛtya vartamānam adhyātmaṁ deham iti
jīva-tyāga-paryantaṁ tad-dehasya prāravdhavaśenāparihāryaṁ tat kujatvaṁ
sūcitam \| acyutaḥ katham api nijairśvaryāccyutir ahita[^64] iti
prāravdhakṣapaṇa-sāmarthyaṁ ca dhvanitam \| śleṣeṇa nija-līlā-viśeṣād
acyuta iti, ata eva tathā pragrahaṇam, anyathecchā-mātreṇaiva
tat-sambhavāt \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca
mallālalocita-grahaṇa-prāvīṇya-pūrvakam evety āha \| padbhyām iti dve
aṅgulyau madhyamā-tarjanyau uttāne upari-kṛtāṅga-bhāge yatra tena pāṇinā
vāmena tu pṛṣṭhāvaṣṭambhanaṁ jñeyam \| ātmānaṁ jīvam adhikṛtya
vartamāna-madhyātmaṁ deham iti jīva-tyāga-paryantaṁ tad edehasya
prārabdhavaśenāparihāryaṁ tat kubjatvaṁ sūcitam \| acyutaḥ
nija-līlā-viśeṣād acyuta iti ata eva tathā pragrahaṇam
anyathecchā-mātreṇaiva tat tat sambhavāt \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prasanna ity-ādi \|
bhagavān-kahaṇḍa-sarvaiśvaryaḥ prasannaḥ san tāṁ kubjāṁ ṛjvīṁ kartuṁ
manaścakre, asurakṣayāt pūrvam eva ṛjuṁ kariṣyatīty arthaḥ \| mana
icchām \| kutaḥ ? ity āha---darśayann ity-ādi \| darśane phalaṁ darśayan
mad-darśanānantaraṁ maduktasya vairūpyaṁ na sthātum arhati, tat kiṁ
vilambena sampratyevāmuṁ ṛjuṁ kariṣya iti manaścakre \| kāraṇe saty api
kāryam evāgre nāśayāmāsety arthaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyāḥ prapade
pādāgradvayaṁ padbhyāmāpīḍya dve aṅgulyāvuttāne unnate yasmin tena
pāṇinā cibuke mukhasyādhobhāge dhṛtva adhyātmaṁ dehaṁ unnamayāmāsa
\|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.8 \|\|**

**sā tadarju-samānāṅgī bṛhac-chroṇi-payodharā \|**

**mukunda-sparśanāt sadyo babhūva pramadottamā \|\|**

**śrīdhara-svāmī (bhāvārtha-dīpikā) :** tadaiva ṛju samānam aṅgaṁ yasyāḥ
\| bṛhatyau śroṇī payodharau ca yasyāḥ \| sā \| mukunda-sparśanād iti
mukhyaṁ kāraṇam \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā kubjā \|
tadaivonnamanakṣaṇa eva \| śroṇi-śabdo yady api kaṭiḥ śroṇiḥ kakudmatī
ity amarokteḥ kaṭi-vācakas tathāpi nitambaṁ laksāyatīha \| stana-meghau
payodharo iti haimaḥ \| kumunda-sparśane naitad asambhāvitam ity
āha---mukundeti \| ṛjūni vakratāpagamāt \| ata eva kubjatayā
vakṣobhāgādeḥ svalpatvādinā pūrvam asamāmānāni adhunā tu samānaṁ yogyaṁ
mānaṁ parimāṇaṁ yeṣāṁ tathābhūtānyayāni yasyāḥ \| tad eva
darśayati---bṛhad iti \| na kevalam etāvad eva, pramadānāṁ madhye uttamā
ca babhūva \| bhagavad aṅgasaṅgānurūpotkarṣam api lebha ity arthaḥ \|
ato'tra mukunda-sparśanam eva mukhyaṁ kāraṇaṁ grahaṇādi-paripāṭī tu
vinoda-mātratvād-gauṇam iti bhāvaḥ \| mukundeti kaimutyam eva
hetugarbham---yo nijāṁśenāpi, tena ca cintyamāna-mātreṇāpy
aśeṣa-samsāra-doṣa-dūrī-kiraṇa-pūrvakaṁ sārūyādi-muktim api dadāti,
tasya sākṣād-bhūtasya kiyad idam iti bhāvaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tadā tasminn eva kṣaṇe
ṛju, vakratāpagamāt, ata eva samānaṁ ca dehādy anurūpam \| yad vā,
kubjatayā vakṣobhāgādeḥ svalpatvādinā pūrvaṁ viṣam adhunā vayorūpādy
anusāreṇa samatāṁ nītam aṅgaṁ yasyāḥ, tad eva darśayati---vṛhad iti \|
etad upalakṣaṇam, sarvāṇyaṅgāni parama-sundarāṇi babhūvur iti jñeyam \|

tad evāha-pramadottam eti \| mu mukti-sukham, ku kutsitaṁ yasmāt sa
bhakti-lakṣaṇaḥ paramānandas taṁ dadātīti, tasya sparśanād daihikaṁ
śreyaḥ katarad iti bhāvaḥ \| yad vā, mu mukhyaṁ sukhaṁ pāramārthikam, ku
pṛthvī ca, laukikaṁ sukham ity arthaḥ, taddṛyam eva dadātīti tathā,
tasya sparśanād atas tasmin bhāva-viśeṣo'pi tasyā jāto daihikaśreyaś ca
sampannam, unnayane'pi pīḍādikaṁ na vṛttam iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ṛjūni vakratāpagamāt ata eva
kubjatayā vakṣo-bhāgādeḥ svalpatvādinā tāvad eva pramadānāṁ madhye
uttamā ca babhūva \| bhagavad aṅga-saṅgānurūpotkarṣam api lebhe ity
arthaḥ \| ato'tra mukunda-sparśanam eva mukhyaṁ kāraṇaṁ
grahaṇādi-paripāṭī tu vinoda-mātratvād gauṇam iti bhāvaḥ \| mukundeti
kaimutyena hetu-garbha yo nijāṁśenāpi tena ca cintyamāna-mātreṇāpy
aśeṣa-saṁhāra-doṣa-dūrī-karaṇa-pūrvakaṁ sārūpyādi-muktim api dadāiti
tasya sākṣād-bhūtasya kiyad idam iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sā tadety ādi \| mukundasya
sparśanāt sadyaḥ pramadottamā lakmī-svarūpā babhūva kevalaṁ kubjatvaiva
gateti na, api tu bhagavad upabhogya-yogyatā ca babhūvety arthaḥ
\|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadaiva ṛju samānamaṅgaṁ
yasyāḥ sā \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.9 \|\|**

**tato rūpa-guṇaudārya- sampannā prāha keśavam \|**

**uttarīyāntam ākṛṣya smayantī jāta-hṛc-chayā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tataḥ**
pramadottamā-bhāvānantaram \| **uttarīyāntaṁ** dukūla-prāntam \|
**smayantī** īṣad dhasantī \| **jāta-hṛc-chayā** uddīpta-kāmā \| tatas
tat-samsparśanād eva **rūpa-guṇayor** **audāryaṁ** mahattvaṁ, tena
**sampannā** satīti pramadottamātvam eva darśitam \| ato yogyatā-prāptyā
jāta-hṛcchayā āvirbhūta-kāmā \| **smayo** madaḥ smitaṁ vā, tat-sahitaṁ
yathā syāt tathā \| \"smayantī\" iti pāṭhe smayamānā \| prakarṣeṇa
kaṭākṣa-vīkṣaṇādinā āha \| tad uktaṁ śrī-parāśareṇa vilāsa-lālitaṁ prāha
prema-garbhambharālasam \[vi.pu. 5.20.11\] iti \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : jāta-hṛc-chayā**
jāta-manorathā \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tat-sparśanād eva
rūpa-guṇayor audāryaṁ mahattvam \| yad vā, rūpa-guṇau audāryaṁ ca
dākṣiṇyaṁ taiḥ sampannā satī, iti pramadottamātvam eva darśitam \| tatra
tad-anantaraṁ prāha iti vānvayaḥ \| tādṛśa-pragrahaṇaṁ pramadottamātvaṁ
ca vinā vaktum ayogyatvāt \| prakarṣeṇa kaṭākṣa-vīkṣaṇādinā āha \| tad
uktaṁ śrī-parāśareṇa---vilāsa-lalitaṁ prāha prema-garbhabharālasam
\[vi.pu. 5.20.11\] iti \|

**smayo** madaḥ smitaṁ vā tena sahitaṁ yathā syāt, \"smayantī\" iti
pāṭhe smayamānā, yato jātaḥ prakaṭatāṁ prāpto **hṛcchayaś** ciraṁ hṛdi
suptavan niścalatayā vartamānaḥ kāmo yasyāḥ sā, evaṁ pūrvata eva tasyāḥ
kāmo vartata iti kāmukītvaṁ jñeyam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tat sparśanād eva
rūpa-guṇayor audāryaṁ mahattvaṁ tena sampannā satī iti pramadottamātvam
eva darśitam ato yogyatāprāptyā jātāhṛcchayā prakaṭī-bhūta-kāmā smayo
madaḥ smitaṁ vā tat sahitaṁ yathā syāt tathā smayantīti pāṭhe smayamānā
prakarṣeṇa kaṭākṣa-vīkṣaṇādinā āha \| tad uktaṁ
śrī-parāśareṇa---vilāsa-lalitaṁ prāha prema-garbhabharālasam \[vi.pu.
5.20.11\] \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad eva spaṣṭayati---**tato
rūpa-guṇaudārya-** ity-ādi \| **rūpeṇa guṇaiś** ca **audāryeṇa
sampannā** \| uttarīyāntākarṣaṇena sva-saubhāgyātiśaya-prakaṭanam \|
**jātahṛcchayā** jāta-manorathā \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.42.10 \|\|**

**ehi vīra gṛhaṁ yāmo na tvāṁ tyaktum ihotsahe \|**

**tvayonmathita-cittāyāḥ prasīda puruṣarṣabha \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vīra** ! iti
rati-yuddha-śūra \| **iha** adhunā \| **tvayā** kāraṇena **unmathitaṁ**
viloḍitaṁ **cittaṁ** yasyāḥ \| **puruṣeṣu śreṣṭhatvāt** tvāṁ vinānyo na
me rocata iti sambuddhy-abhiprāyaḥ \| **vīra**
iti---nija-bhāvoddīpana-guṇa-viśeṣa-viśiṣṭatayā sambodhayati śleṣeṇa, he
abhiṣṭa-pūraṇa-samartha mama **gṛhaṁ** tvam **ehi** \|

nanu, nija-saṅgina imān vihāya katham ekākī āyāyām ? iti cet
tatrāha---tvam ete'haṁ ca sarve **yāmaḥ** \|

nanu, dināntare āgamiṣyāmah ? tatrāha---**na** iti \| **iha** rāja-mārge
**tyaktuṁ** **na** \[**utsahe**\] śaknomi vāsa-sthānāniścayena punar
duṣprāpatvāt \| ato gṛham eva neṣyāmīty arthaḥ \| yad vā, tarhi
jyeṣtho'yaṁ sakhīnām eko vā nīyatāṁ tatrāha---na iti \| tvayy eva
mad-apekṣā na tv asminn iti bhāvaḥ \|

nanv īdṛśam atra te dhārṣṭyaṁ na yogyaṁ ? tatrāha---**tvayā** iti \| ato
mama na ko'pi doṣa iti bhāvaḥ \| ata eva **prasīda** svayam evānugrahaṁ
kuru \| tvat-prasāde sati dhārṣṭyād api na bibhemīti bhāvaḥ \| tatra
hetum āha---**puruṣarṣabha** ! he puruṣottama ! iti \| kiṁ ca,
nija-puruṣarṣabhatvāpekṣayā tvayāpi nāhaṁ tyaktuṁ yogyā iti bhāvaḥ
\|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** jāta-manothatvaṁ
darśayati---**tvayonmathita-cittāyā** iti tvayā, na tu kāmena \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **vīra** ! he
abhīṣṭa-pūraṇa-samartha ! mama **gṛhaṁ** tvam **ehi** \| nanu
\"nija-saṅgina imān vihāya katham ekākī yāyām\" ? iti cet,
tatrāha---tvam ete\'haṁ ca sarve **yāmaḥ** \| nanu, dināntare
gamiṣyāmaḥ ? tatrāha---neti \| iha puryā vartamānam \| yad vā, asmin
rāja-mārge tyaktuṁ na śaknomi vāsa-sthānāniścayena punar duṣprapatvāt \|
ato gṛham eva neṣyāmīty arthaḥ \| yad vā, tarhi jyeṣṭho\'yaṁ sakhīnām
eko vā nīyatām ? tatrāha---neti \| tvayy eva mad-apekṣā na tv anyasminn
iti bhāvaḥ \| nanv īdṛśam atra te dhārṣṭyaṁ na yogyaṁ, tatrāha---tvayeti
\| uccair mathitaṁ viloḍitaṁ samantāt kṣobhitaṁ cittaṁ yasyās tasyāḥ \|
ato\'tra mama na ko\'pi doṣa iti bhāvaḥ \| ata eva prasīda svayam
evānugrahaṁ kuru \| tvat-prasāde sati dhārṣṭyāder api na bibhemīti
bhāvaḥ \| tatra hetum āha---**puruṣarṣabha** ! he puruṣottama ! iti \|
kiṁ ca nija-puruṣarṣabhatāpekṣayā tvayāpi nāhaṁ tyaktuṁ yogyeti bhāvaḥ
\| yad vā, puruṣarṣabhatvāt tava yogyā yoṣic-chreṣṭhaiva, na tv ahaṁ
madhyamā, tathāpi tvayaivonmathita-cittatvān me prasīdeti \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīreti
nija-bhāvoddīpana-guṇa-viśeṣa-viśiṣṭatayā sambodhayati śleṣeṇa he
abhīṣṭa-pūraṇa-samartha ! mama gṛhaṁ tvam ehai \| nanu, nija-saṅgina
imān vihāya katham ekākī yāyām ? iti cet tatrāha---tvam ete\'haṁ ca
sarve sarve yāmaḥ \| nanu, dināntare gamiṣyāmaḥ ? tatrāha---neti \| iha
rāja-mārge tyaktuṁ na śaknomi vāsa-sthānāniścayena punar duṣprapatvāt \|
ato gṛham eva neṣyāmīty arthaḥ \| yad vā, tarhi jyeṣṭho\'yaṁ sakhīnām
eko vā nīyatām ? tatrāha---neti \| tvayy eva mad-apekṣā na tv anyasminn
iti bhāvaḥ \| nanv īdṛśam atra te dhārṣṭyaṁ na yogyaṁ, tatrāha---tvayeti
\| ato mama na ko\'pi doṣa iti bhāvaḥ \| ata eva prasīda svayam
evānugrahaṁ kuru \| tvat-prasāde sati dhārṣṭyād api na bibhemīti bhāvaḥ
\| tatra hetum āha---puruṣarṣabha he puruṣottameti \| kiṁ ca
nija-puruṣarṣabhatāpekṣayā tvayāpi nāhaṁ tyaktuṁ yogyeti bhāvaḥ
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** jāta-hṛcchayatvaṁ
darśayati---**ehi** ity-ādi \| **na tvāṁ tyaktum utsahe** \| **tvayā**
parama-kāruṇikena parama-premāspadena **unmathitaṁ ceto** yasyās tasyā
**me prasīda** \| mātra vāmyaṁ kṛthāḥ \| he **puruṣarṣabha** ! he
puruṣottama ! \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he **vīra** ! iti \| anye
dharma-vīrādyā bhavanti \| tvaṁ tu strī-jana-dharma-dhvaṁsa vīro
bhavasīti bhāvaḥ \| nanu, tvam **ehi** ity-ādinā bhojanārtham eva māṁ
nimantrayasi kiṁ ? tatrāha---**na tvāṁ tyaktum** ity-ādi \| tvad-uktyā
tu lokā **iha** rāja-mārge hasantaḥ anyathā sambhavayanti tasmād evaṁ mā
vādīs tatrāha---**tvayonmathitā** iti \| tarhi tvayā mac-cittaṁ katham
utkarṣeṇa mathitam ? iti tavaivāyaṁ sparśa-doṣo na mameti bhāvaḥ \|
saptamy-arthe ṣaṣṭhī \|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.11 \|\|**

**evaṁ striyā yācyamānaḥ kṛṣṇo rāmasya paśyataḥ \|**

**mukhaṁ vīkṣyānu gopānāṁ prahasaṁs tām uvāca ha \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ittham \| anugānāṁ
**gopānām** \| **ha** sphuṭam \| **tāṁ** kubjām \| **rāmasya paśyataḥ**,
anugānāṁ ca paśyatāṁ tat-sākṣāt **striyā** kāminyā **yācyamānaḥ**
rahasyaṁ kim api prārthyamānaḥ, ata eva ca tasya teṣāṁ ca **mukhaṁ
vīkṣya** **prahasan** kautukenoccair hasan \| tathā coktaṁ
śrī-vaiśampāyanena,

> tau jāta-harṣāvantyo'nyaṁ satām ākṣepam avyayau \|
>
> vīkṣyamānau prahasitau kubjāyāḥ śruta-vistarau \|\| \[ha.vaṁ.
> 2.27.38\] iti \|

**ha** sphuṭam eva **uvāca** \| tathā tac ca śrī-rāmādīn prati etāṁ
vañcayāmīti vyañjanāya, tāṁ prati pratijānāmy evaitad iti bodhanāyeti
bhāvaḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **rāmasya paśyataḥ**,
anugānāṁ ca paśyatāṁ tat-tat-sākṣāt **striyā** kāminyā **yācyamāno**
rahasyaṁ kim api sphuṭaṁ prārthyamānaḥ, ata eva tasya teṣāṁ ca **mukhaṁ
vīkṣya** **prahasan** kautukenoccair hasan, tathā coktaṁ
śrī-vaiśampāyanena hari-vaṁśe---

> tau jāta-harṣāvantyo'nyaṁ satām ākṣepam avyayau \|
>
> vīkṣyamāṇau prahasitau kubjāyāḥ śruta-vistarau \|\| \[ha.vaṁ.
> 2.27.38\] iti,

**ha** sphuṭam evovāca \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : rāmasya paśyataḥ** anugānāṁ ca
paśyatāṁ tat tat sākṣāt **striyā** kāminyā **yācyamānaḥ** rahasyaṁ kim
api prārthyamānaḥ, ata eva tasya teṣāṁ ca **mukhaṁ** **vīkṣya prahasan**
kautukenoccair hasan \| tathā coktaṁ śrī-vaiśampāyanena,

> tau jāta-harṣāvanyo'nyaṁ satām ākṣepam avyayau \|
>
> vīkṣyamāṇau prahasitau kubjāyāḥ śruta-vistarāv \|\| \[ha.vaṁ.
> 2.27.38\] iti \|

**ha** sphuṭam evovāca \| tathā tac ca śrī-rāmādīn prati etāṁ
vañcayāmīti vyañjanāya tāṁ prati tu pratijānāmy evaitad iti bodhanāyeti
bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mukhaṁ vīkṣya** iti \"bho
ārya ! bhoḥ sakhāyaś ca kim adhunāpi yuṣmākaṁ mukhāni hāsyārṇave na
viplutāni ? paśyata, neyaṁ strī-mūrtiḥ kintu hāsya-rasa eva yuṣmān
kautukino jñātvā militum upakramate, mathurā-puryā hāsya-vaidagdhīyaṁ vā
svaṁ paricāyayati\" iti bhāvaḥ \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.12 \|\|**

**eṣyāmi te gṛhaṁ subhru puṁsāṁ ādhi-vikarśanam \|**

**sādhitārtho'gṛhāṇāṁ naḥ pānthānāṁ tvaṁ parāyaṇam \|\|**

**śrīdhara-svāmī (bhāvārtha-dīpikā) : ādhi-vikarśanaṁ**
manaḥ-pīḍā-śamanam \| kaṁsa-vadhena svayaṁ **sādhito'rthaḥ** suhṛdāṁ
prayojanaṁ yena saḥ \| **agṛhāṇām** akṛta-dārāṇāṁ **pānthānāṁ**
pravāsināṁ **param āyanam** āśrayas tvam \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : puṁsāṁ** taruṇānām \| kiñcid
atyāvaśyakaṁ jhaṭiti karaṇīyaṁ me'stīty āha---kaṁsa-vadhena iti \|
**tvaṁ** tu sarvathā tyājyety āha---**agṛhāṇāṁ** vana-vāsinām \|
pānthānāṁ maṛgata āgatānām \| no'smākam \| anenāsaṅgānām īśvarāṇām
asmākaṁ bhaktā eva pūjādināśrayībhūtā iti darśitam \| kubjāṁ prati
priyo'yaṁ māṁ svīkarotīti, rāma dīn prati tu grāmyāṁ striyam ivāyaṁ
kṛṣṇo vañcayatīti dyotayann āha---eṣyāmīti \| puṁsām iti bahu-vacanena
tāṁ prati parihāsaḥ \| sādhitārtha iti kaṁsa-vadhādy āśyakakṛtyaṁ kṛtvā
niścito bhūtveti samaya-saṅketaś ca vyañjitaḥ \| agṛhāṇām na gṛhaṁ gṛham
ity āhur gṛhiṇī gṛham ucyate iti nyāyeṇākṛtadārāṇām \| no'smākam iti
rāja-putratvād ātmana ādareṇa khalv ekatve'pi sā bahu-vacanaṁ manyate
sma \| pānthānām iti---gokule svanagare mama gopyo'nurāgiṇyo vartate
tathātra puryām aparicitāyāṁ na kāścana, kevalaṁ tvam ekaivānurāgiṇī
prāpteti tāṁ praty anurāgaś ca vyañjitaḥ \| rāmādīṁs tu
bahu-vacanenādhipadena ca prayuktena kṛṣṇa enām asvīkurvan
sāmānya-vanitā-lakṣaṇa-gāli-pradānenainām anabhijñāṁ tiraskarotīti
pratyāyayāmāsa \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** naḥ iti svasya
gauraveṇa bahutvam \| agṛhaṁ gṛhaṁ mānuṣyaṁ śarīram, tatra hitānāṁ sac
cid ānanda-vigrahāṇāṁ puṁsām ity atrāpi tathā antaryāmiṇām asmākam ity
arthaḥ \| ādhi-vikarśanaṁ bhakta-viraha-janyā mānasī pīḍā adhis tasya
karṣaṇam \|\|12.38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** subhr viti,
saundaryābhivyañjaka-sambodhanena tad viṣayaka-svakāmam api
sūcayati---agṛhāṇāṁ tatrāpi pāsthānām , bahutvaṁ śrī-bala-rāmādy
apekṣayā, sā ca lajjayā sādhāraṇyena nija-bhāvādyācchādanāya \| anyat
tair vyākhyātam \|

yad vā, agṛhāṇāṁ tyakta-nija-gṛhāṇāṁ, ataḥ pānthānām ato'tra ciraṁ
sthāsyatām asmākaṁ tvam eva paramāśraya ity arthaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaiva tad
viṣayaka-svakāmam api sūcayati \| eṣyāmīti \| agṛhāṇām ity ādau ca
bahu-vacanādinā svasya sādhāraṇyānanyāśrayatvābhyāṁ pūrvavad eva
vyañjanā \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān api
tathaivāṅgīkurvann āha---eṣyāmīty ādi \| na iti svasya gauravāpekṣayā
bahuvacanam \| eṣyāmīti pratijñāyām eka-vacanāt \| naḥ kīdṛśānām
agṛhānāṁ gṛhaṁ śarīraṁ mānuṣyam, tad ucitānāṁ saccidānanda-vigrahāṇāṁ
puṁsām antaryāmiṇām yo'ntaś carati so'dhyakṣaḥ \[bhā.pu 10.33.35\] iti
prāg ukteḥ \| antaryāmiṇām aṁśenaiva tvam evaṁ preritāsi, tad ucitam
evaiṣyāmi \| ādhivikarśanam iti kriyā-viśeṣaṇam \| bhakta viraha
janya-mānasa pīḍā khaṇḍanaṁ bhaktāyās tava gṛha-gamanaṁ mameśvarasya
nānucitam ity arthaḥ \|\|12.38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kubjāṁ prati priyo 'yaṁ
māṁ svīkarotīti rāmādīn prati tu grāmyāṁ striyamimāmayaṁ kṛṣṇo
vañcayatīti dyotayann āha---eṣyāmīti puṁsām iti \| bahuvacanena tāṁ
prati parihāsaḥ \| sādhitārtha iti \| kaṁsabadhādyāvaśyakakṛtyaṁ kṛtvā
niścinto bhūtvā iti samayasaṅketaś ca vyañjitaḥ \| agṛhāṇāṁ "na gṛhaṁ
gṛhamityāhurgṛhiṇī gṛhamucyate" iti nyāyenākṛtadārāṇāṁ no 'smākam iti
rājaputratvādātmana ādareṇa khalvekatve 'pi bahuvacanaṁ sā manyate sma
pānthānām iti gokule svanagare mama gopya 'nurāgiṇyo vartante tathā atra
puryāmaparicitāyāṁ na kāścana kevalaṁ tvamevaikānurāgiṇī prāpteti tāṁ
pratyanurāgaś ca vyañjitaḥ rāmādīṁs tu bahuvacanena ādhipadena
pānthapadena ca prayuktena kṛṣṇa etāmasvīkurvana
sāmānyavanitātvalakṣaṇagālipradānenaināmanabhijñāṁ tiraskarotīti
pratyāyayāmāsa \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.13 \|\|**

**visṛjya mādhvyā vāṇyā tām vrajan mārge vaṇik-pathaiḥ \|**

**nānopāyana-tāmbūla- srag-gandhaiḥ sāgrajo'rcitaḥ \|\|**

**śrīdhara-svāmī (bhāvārtha-dīpikā) :** madhurayā girā tāṁ prasthāpya
vrajan vaṇik-pathair vaṇigbhir arcitaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ kubjām \| vaṇik
vāṇijyā panthāḥ paramparā-gata-mārgo yeṣāṁ tathā \| vaṇik striyāṁ
vaṇijyāyāṁ vaiśye ca kāraṇāntare iti dharaṇiḥ \| nānā-vidhair
upāyana-rūpais tāmbūlādibhiś ca upāyana-gṛhītānām api tāmbūlādīnāṁ
pṛthag nirdeśas tadānīm upādeyānāṁ teṣāṁ prācurya-vivakṣayā, strajo
ratna-muktādi-mālāḥ gandhaḥ
sugandhi-candanādi-paṅko'gurvādi-sādhitad-rava-viśeṣaḥ,
vicitra-varṇa-cūrṇādayaś ca \| sāgraja ity upalakṣaṇaṁ sānugo'pi \|
śrī-yamunāntike pūrvante vartamānatvād ādau vipraiḥ kṛtam adhunā
cāntarvartamānair vaiśyair arcanam uktaṁ, kṣatriyāś ca prāyo madhye
vasantīti tatkṛtaṁ noktam iti jñeyam \|\|13\|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mādhvyā uktayā eṣyāmi
\[bhā.pu 10.42.12\] ity-ādi-rūpayā \| kiṁ vā, tvaṁ mad eka-niṣṭha-bhāvā
tvad vaśyo'haṁ tvad artham evātrā-gato'smīty ādi-hāsa-lakṣaṇayānyayā ca
vrajan puryantar gacchan mārge rāja-pathe pārśva-dvaya-vartamānair
nānā-vidhair upāyana-rūpais tāmbūlādibhir upāyanatvena teṣām utkṛṣṭatvaṁ
vaṇijāṁ ca bhakti-namratvaṁ sūcitam,

yad vā, upāyanair vicitra-dukūla-bhūṣaṇa-modaka-pānaka-phalādibhis
tāmbūlādibhiś ca, upāyana-gṛhītānām api tāmbūlādīnāṁ pṛthag-nirdeśas
tadānīm upādeyānāṁ teṣāṁ prācurya-vivakṣayā \| srajo
ratna-muktādi-mālāḥ, gandhaḥ sugandhiś
candanādi-paṅko'gurvādi-sādhita-drava-viśeṣaḥ, vicitra-varṇa-cūrṇādayaś
ca, arcito bhaktyā sammānitaḥ sāgrajaḥ śrī-baladeva-sahitaḥ \| gopānām
anuktis tayor arcanena teṣāṁ tadīyatvena svata eva tat-sampatteḥ \|
śrī-yamunāntike puryante vartamānatvādādau vipraiḥ kṛtam, adhunā
cāntarvartamānair vaiśyair arcanam uktam, kṣatriyāś ca prāyo madhye
vasantīti tat-kṛtaṁ noktam iti \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nānā-vidhair upāyana-rūpais
tāmbūlādibhiś ca upaṣana-gṛhītānām api tāmbūlādīnāṁ pṛthak nirdeśas
tadānīm upādeyānāṁ teṣāṁ prācurya-vivakṣayā \| srajaḥ
ratna-muktādi-mālāḥ \| gandhaḥ sugandhiś candanādibhiḥ paṅkaḥ
agurvādi-sādhidrava-viśeṣaḥ viccitra-varṇa-cūrṇādayaś ca \| sāgraja ity
upalakṣaṇaṁ sānugo'pi śrī-yamunāntike puryante vartamānatvād ādau
vipraiḥ kṛtam adhunā-cāntarvartamānair vaiśyerarcana-mukta kṣatriyāś ca
prāyo madhye vasantīti tat kṛtaṁ noktam iti jñeyam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mādhvyā madhurayā vaṇika
pathai vaiṣṇavairvāṇijya vartmavartibhirnānājātibhir ity arthaḥ
\|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.14 \|\|**

**tad-darśana-smara-kṣobhād ātmānaṁ nāvidan striyaḥ \|**

**visrasta-vāsaḥ-kavara- valayā lekhya-mūrtayaḥ \|\|**

**śrīdhara-svāmī (bhāvārtha-dīpikā) :** lekhyāś citra-nyastā iva mūrtayo
yāsāṁ tāḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya tayor vā darśanena
yaḥ smarakṣobhaḥ kāmotthānaṁ tasmād visrastāni skhalitāni
vastra-keśapāśakaṭakāni yāsāṁ tāḥ \| vaṇik patheṣv api strīṇāṁ tu
komala-svabhāvatvād adhiko bhāvo jaṭa ity aha---tad iti \| striyo vaṇig
yoṣtitaḥ \| tasya darśanena yaḥ smaraḥ smaraṇa-mātreṇāpi jāyamānaḥ
prema-vilāsa-rūpaḥ kāmas tena kṣobho dhairyakṣayo moho vā tasmād dhetor
ātmānaṁ dehaṁ dehinaṁ vā nāvidan \| kā vayaṁ kva vartām aha ity
anusandhātuṁ na śaktā ity arthaḥ \| ata eva viśeṣeṇa srastāni vāsa-ādini
yāsāṁ tāḥ \| tatra vāsovalayavisraṁsaḥ smaravegena sadya eva
kārśyādyāpatteḥ, keśa-visraṁss tu gātra-moṭana-kampaḍyāmardāt \| kiṁ
ca---lekhyavan mūrtayo, babhūvur iti śeṣaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ yady api sarveṣām
eva tasmin bhaktir vṛttā, tathāpi strīṇāṁ komala-svabhāvatvād adhiko
bhāvo jāta ity āha---tad iti \| striyo vaṇig-yoṣitaḥ sarvā eva vā
pauryas tasya darśanena yaḥ smaraḥ smaraṇa-mātreṇāpi jāyamānaḥ
prema-vilāsa-rūpaḥ kāmas tena kṣobho dhairyakṣayo moho vā tasmād dhetor
ātmānaṁ dehaṁ dehinaṁ vā māvidan \| kā vayam kva vartāmahe ity ādy
anusandhātuṁ na śaktā ity arthaḥ \| ata eva viśeṣeṇa srastāni vāsa-ādīni
yāsāṁ tāḥ, tatra balaya-visraṁsaḥ smara-vegena sadya eva kārśyādy
āpatteḥ \| kiṁ ca, lekhya-mūrtayaś citra-pratimā iva babhūvur iti śeṣaḥ
\| iva-śabdādy aprayogo nirnimeṣatvācalatvādinā bhedābhāva-vivakṣayā \|
yad vā, smarakṣobhād eva visrasta-vāsa-ādayaḥ satyaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaṇika-patheṣv api strīṇāntu
komala-svabhāvatvād adhiko bhāvo jāta ity āha \| tad iti \| striyaḥ
vaṇig-yoṣitaḥ \| tasya darśanena yaḥ smaraḥ smaraṇa-maṭreṇāpi jāyamānaḥ
prema-vilāsa-rūpaḥ kāmas tena kṣobho dhairyakṣaya moho vā tasmaṣd dhetoḥ
ātmānaṁ dehaṁ dehinaṁ tāvidan kā vayaṁ kva vartāmahe ity anusandhātuṁ na
śaktā ity arthaḥ ata eva viceṣeṇa sras tāni vāsa-ādīni yāsāṁ tāḥ tatra
vāso valaya-visraṁ saḥ smaravegena sadya eva kaṛśyādyāpatteḥ
keśa-visraṁsas tu gātra-moṭana-kampādyāmardāt kiṁ ca lekhyavan mūrtayo
babhūvur iti śeṣaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣāṁ striyas tu
paramabhaktāḥ, "cakṣurāgaḥ prathamaṁ cittāsaṅgastato 'tha saṅkalpaḥ
nidrācchedastanutāviṣayanivṛttistrapānāśaḥ unmādo mūrchāmṛtirityetāḥ
smaradaśādaśaiva syuḥ" iti kāla kramodbhaviṣṇurapi smaradaśāḥ sadya eva
prāpurity āha---taddarśaneti \| ātmānaṁ nāvidanniti kā vayaṁ kva
vartāmahe kiṁ kurmaha ityanusandhātumakṣamā iti trapānāśaparyantādaśā
uktāḥ \| visrasteti vāsasāṁ balayānāṁ ca visraṁsaḥ
smaravegajanitakārśyāti śayāt kavaravisraṁsas tu
mahākampagātramoṭanabhūtalaloṭhanādyāmardāt eṣa eva unmādo 'ṣṭamaḥ tataś
ca lekhyāścitranyastā mūrtayo yāsāṁ tā iti mūrchā navamī
daśamītvamaṅgalatvāt premavatīnāṁ prāyo na bhavatīti prāñcaḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.15 \|\|**

**tataḥ paurān pṛcchamāno dhanuṣaḥ sthānam acyutaḥ \|**

**tasmin praviṣṭo dadṛśe dhanur aindram ivādbhutam \|\|**

**śrīdhara-svāmī (bhāvārtha-dīpikā) :** dhanur makha-śālāṁ pṛcchan
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ strībhyo
darśana-dānettaraṁ tasmin dhanuḥsthāne \| aindram ivānekavarṇam \| tata
iti sārdhakam \| bhaktajanānugrahānantaraṁ jñānādyaiśvaryāt sarvathā
cyuti-rahito'pi līlā-kautukāveśena dhanuḥsthānaṁ pṛcchann iti yojyam \|
indraṁ dhanuriveti ratnādi-jaṭitatvena vicitra-varṇatvād bṛhat taratvāc
ca, ata evādbhutaṁ tathā ca hari-vaṁśe

> sa tayor darśayāmāsa tad dhanuḥ stambhasannim \|
>
> anāropyamasambhedyaṁ devair api savāsavaiḥ \|\| iti \|

puruṣaiḥ kaṁsabhṛtyaiḥ \| arcitatvād eva
paramaddhirbhūṣaṇādi-mahādhana-sampattis tadvat \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato
bhakta-bhajanānugrahānantaram, acyutaḥ---jñānādy aiśvaryataḥ sarvathā
cyuti-rahito'pi dhanuḥ-sthānaṁ pṛcchann iti dhanū-rakṣiṇāṁ
kaṁsa-bhṛtyānāṁ mohanārthaṁ paurāṇāṁ vā bhakti-vivardhanārthaṁ
maugdhya-līleyam, aindraṁ dhanur iveti
vicitra-varṇānulepanālaṅkārādibhir arcitatvād-bṛhat taratvāc ca, ata
evādbhutaṁ vismayābaham, tathā ca śrī-hari-vaṁśe---

> sa tayor darśayāmāsa tad dhanuḥ stambha-sannibhayam \|
>
> anāropyam asambhedyaṁ devair api savāsavaiḥ \|\| \[ha.vaṁ. 2.27.44\]
> iti,

yad vā, tato'pi mahā-viśeṣād āha---adbhutam iti \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tata iti \| sārdhakaṁ
bhakta-janānugrahānantaraṁ jñānādyaiśvaryataḥ sarvathācyuti-rahito'pi
līlā-kautukāveśena dhanuḥ-sthānaṁ pṛcchann ity-ādi yojyam aindraṁ dhanur
iveti ratnādi-jaṭitatvena vicitra-varṇatvāt bṛhattaratvāc ca
ata-etādbhutaṁ tathā ca hari-vaṁśe \|

> sa tayor darśayāmāsa tad dhanuḥ stambha-sannibham \|
>
> anāropyam asambhedyaṁ devair api savāsavair \|\| iti \|

puruṣaiḥ kaṁsa-bhṛtyair arcitatvād eva
paramardi-bhūṣaṇādi-mahā-dhana-sampattis tad vat \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.42.16 \|\|**

**puruṣair bahubhir guptam arcitaṁ paramarddhimat \|**

**vāryamāṇo nṛbhiḥ kṛṣṇaḥ prasahya dhanur ādade \|\|**

**śrīdhara-svāmī (bhāvārtha-dīpikā) :** prasahya balāt \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paramardhimad bahubhāraṁ
samṛddhauṣadhibhāreṣu vṛddhā-vṛddhiḥ prakīrtitā iti niruktiḥ \| vāryety
ardhakam \| nṛbhis tadrakṣibhiḥ krodhāt, tathā sarvair api kṁsabhītyā
snehād vāryamāṇo'pi \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** puruṣaiḥ kaṁsa-bhṛtyair
arcitatvād eva paramardhi-bhūṣaṇādi-mahā-dhanādi-sampattis tadvat \| yad
vā, svabhāvaḍ eva paramardhimanmahā-ratnādi-nirmitatvāt, nṛbhis tad
rakṣibhistair eva \| yad vā, kaṁsabhītyā snehāt sarvair api janair
vārṣyāmāno'pi kṛṣṇa iti balād ākṛṣya dhanur grahaṇāt \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vāryety ardhakam \| nṛbhis
tad rakṣibhiḥ krodhāt tathā sarvair api kaṁsabhītyā-snehā-dvāryamāṇe'pi
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prasahya balāt \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.17 \|\|**

**kareṇa vāmena sa-līlam uddhṛtaṁ**

**sajyaṁ ca kṛtvā nimiṣeṇa paśyatām \|**

**nṛṇāṁ vikṛṣya prababhañja madhyato**

**yathekṣu-daṇḍaṁ mada-kary urukramaḥ \|\|**

**śrīdhara-svāmī (bhāvārtha-dīpikā) :** nimiṣeṇāti-śīghram \| mada-karī
matta-hastī \|\|17.18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jyayā maurvyā sahitaṁ
sajyam \| animiṣeṇa niścala-pakṣmaṇety arthaḥ \| ḍayā mātari vasudhāyāṁ
maurvyām iti medinī \| salīlaṁ sāvahelaṁ, cakārād asya sarvair apy
anvayaḥ \| tathā nimiṣeṇety asyāpi \| uddhṛtam utthāpitam \| paśyatāṁ
nṛṇāṁ tatra rakṣiṇāṁ kruddhānām anyeṣāṁ ca yathāsambhavaṁ mallānām iti
jñeyam \| anādare ṣaṣṭhī \| akāra-praśleṣeṇānimiṣeṇa nirnimeṣatayā
paśyatām iti vā \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** salīlaṁ
bhaṅgī-viśeṣeṇāvahelayā vety arthaḥ \| cakārād asya sarvair apy anvayas
tathā nimiṣeṇe tyasyāpi uddhṛtam utthāpitam uccair dhṛtaṁ vā sat
paśyatāṁ nṛṇāṁ teṣām eva rakṣiṇām \| yad vā, sarveṣām api tatratyānāṁ
janānām , anādare ṣaṣṭhī \| yad vā, paramāścaryeṇa paśyatsv ity arthaḥ
\| tataś cākāra-praśleṣeṇa-animiṣeṇa nirnimeṣatayā paśyatām ity evam
atraiva vāsyānvayaḥ \| madhye prakarṣeṇāty anta-bhinnatvena
dvikhaṇḍatayā babhañja, yata urukramo mahāparākramaḥ, tathā ca
hari-vaṁśe---

> ānamyamānaṁ kṛṣṇena prakarṣād uragopamam \|
>
> dvidhā-bhūtam abhūn madhye dhanur āyoga-bhūṣitam \|\| \[ha.vaṁ.
> 2.27.47\] iti,

asyārthaḥ---ayoga āyojanakaṁ ratnādi tena \| yad vā, ā samantād yojyate
āropyate yena sa āyogo guṇas tena bhūṣitam \| evaṁ guṇasyāpi
dvidhā-bhūtatvaṁ jñeyam \| yad vā, āyogaḥ kaṁsasyaiva samāyogo
grahaṇaucityam, tathā ca tatraiva---ayoga-bhūtaṁ kaṁsasya iti
mad-aviśiṣṭaḥ karī matta-hastī ikṣu-daṇḍaṁ yatheti līlayā prabhañjane
dṛṣṭāntaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** salīlaṁ sāvahelaṁ cakārād
asya sarvair apy anvayaḥ \| tathā niiṣeṇety asyāpi uddhṛtam uttthāpitaṁ
paśyatāṁ nṛṇāṁ tatra rakṣiṇāṁ kruddhānām anyeṣāṁ cāsambhavaṁ mallānām
iti jñeyam anādare ṣaṣṭhī \| akāra-praśleṣeṇā-nimiṣeṇa nirnimeṣatayā
paśyatām iti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛṇāṁ paśyatāṁ
prababhañjeti haṁho lokāḥ śruta-cara-mahima-draṭimakam etad eva dhanuḥ
pūjyate, yuṣmākaṁ rājñā idaṁ tu mat-pāṇi-sparśa-mātreṇaiva vidīrṇaṁ
ghuṇajīrṇamevopalabdham iti provāceti jñeyam \|\|17.18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.18 \|\|**

**dhanuṣo bhajyamānasya śabdaḥ khaṁ rodasī diśaḥ \|**

**pūrayāmāsa yaṁ śrutvā kaṁsas trāsam upāgamat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yaṁ** śabdam \| na ca tan
mṛdulaṁ mantavyaṁ kintu vajra-sārato'pi param atikaṭhinam ity
āśayenāha---**dhanuṣa** iti \| prāk **kham** antarikṣaṁ **pūrayāmāsa**
śabdasya ākāśa-gatatvāt \| tato **rodasī** dyāv-ābhūmī mahattaratvena
urdhvādho-gāmitvāt \| tataś ca **diśaḥ** sarvāḥ, evaṁ sarvān api lokān
apūrayad ity arthaḥ \| **kaṁso** jagad-bhīṣaṇo'pi **upa** ādhikyena
**trāsaṁ** prāptaḥ, nirghāta-koṭi-niṣṭhura-tac-chabdād eva, vicārataś ca
tasmāt sadyo mṛtyu-prāpti-mananāt \|\|18\|\|

---------------------------------------------------------------------------------------------------------------------

**kaivalya-dīpikā : dhanuṣa** ity ādau **bhajyamānasya** kṛṣṇena
**rodasi** iti bhū-dyāvau ayaṁ śabdam \|\|1\|\| \[mu.pha. 15.1\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca tan mṛdulaṁ
mantavyam, kintu vajra-sārato'pi parama-kaṭhinam ity
āśayeṇāha---**dhanuṣa** iti \| prāk **kham** antarīkṣaṁ **pūrayāmāsa**,
**śabdasya** ākāśajatvāt, tato **diśaḥ** sarvāḥ \| evaṁ sarvān api lokān
apūrayad ity arthaḥ \| kaṁso jagad-bhīṣaṇo'pi **upa** sāmīpyena
ādhikyena vā **trāsaṁ** prāpto nitarāṁ bhaya-vyāpto'bhūd ity arthaḥ \|
nirghāta-koṭi-niṣṭhura-tac-chabdāv eva \| kiṁ vā, sadyo
mṛtyu-prāpti-mananāt \| evaṁ śabdasya paramam uccatvādikaṁ dhanuṣo'pi
kāṭhinyādikaṁ darśitam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ca tan mṛdulaṁ mantavyaṁ
kintu vajra-sārato'pi param atikaṭhinam ity āśayenāha\--**dhanuṣa** iti
\| prāk **kham** antarīkṣaṁ **pūrayāmāsa** śabdasya ākāśa-gatatvāt tataḥ
**rodasī** dyāv-ābhūmī mahattaratvena ūrdhvādho-gāmitvāt \| tataś ca
**diśaḥ** sarvāḥ \| evaṁ sarvān api lokān apūrayad ity arthaḥ \|
**kaṁso** jagad-bhīṣaṇo'pi **upa** ādhikyena **trāsaṁ** prāpto
nirghāta-koṭi-niṣṭhura-tac-chabdād eva \| vicārataś ca tasmāt sadyo
mṛtyu-prāpti-mananāt \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.42.19 \|\|**

**tad-rakṣiṇaḥ sānucaraṁ kupitā ātatāyinaḥ \|**

**gṛhītu-kāmā āvavrur gṛhyatāṁ vadhyatām iti \|\|**

**śrīdhara-svāmī (bhāvārtha-dīpikā) : gṛhyatāṁ** badhyatām iti vadanto
jighṛkṣava āvṛtavantaḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad rakṣiṇo dhanū-rakṣiṇaḥ
\| ātatāyinaḥ āyudhānyātatyāgacchantaḥ \| sānucaraṁ śrī-rāmādi-sahitam
\| ātatāyino gṛhītāyudhāḥ \| gṛhyatāṁ rājñe samarpaṇāya jīvann eva
vriyatāṁ, paścād-badhyatāṁ pāśair yatryatām iti, eṣā mahāmadena
bahaloktiḥ \| vāg-devīmate tu---asmād vidho jano gṛhyatāṁ vadhyatām iti
jñeyam \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasya dhanuṣo
rakṣiṇo'nucarāḥ, śrī-baladevo gopāś ca taiḥ sahitam ātatāyino
hananodyatā gṛhītāyudhā vā, vastutas tu nija-vadhodyatā eva grahītum
aśakyaṁ manvānā āhuḥ---vadhyatāṁ pāśairyantryatām iti, eṣā ca
mahāmadenāvaheloktiḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sānucaraṁ śrī-rāmādi-sahitam
ātatāyinaḥ gṛhītāyudhāḥ gṛhyatāṁ rājñe samarpaṇāya jīvann eva dhriyatāṁ
paścād vadyatāṁ pāśair yantryatām iti eṣā mahā-madenāvaheloktiḥ \| vāg
devī-mate tu asmād vidho gṛhyatāṁ vadhyatām iti jñeyam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** 19 sānucaraṁ kṛṣṇaṁ
grahītukāmāḥ badhyatām iti bruvāṇāḥ āvabruḥ \| vāgdevīmate tu asmadvidho
jano badhyatām iti \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.20 \|\|**

**atha tān durabhiprāyān vilokya bala-keśavau \|**

**kruddhau dhanvana ādāya śakale tāṁś ca jaghnatuḥ \|\|**

**śrīdhara-svāmī (bhāvārtha-dīpikā) :** na kevalaṁ kruddhau, kintu
bhagnasya dhanuṣaḥ śakale gṛhītvā jaghnatuś ceti \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha nijāvaraṇottaram \|
tān dhanūrakṣakān \| durabhiprāyān duṣṭabhāvān \| dhanvano dhanuṣaḥ \|
śakale khaṇḍe dve \| tān vilokya kruddhau, jagnatuśceti vākyebhedāt tān
ity asyāpunar uktatā \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha āvaraṇānantaram iti
tasmād atiduṣṭatābhivyakteḥ \| yad vā, atha asmad dhetor durabhiprāyān
duṣṭabhāvān vilokya sākṣād dṛṣṭvā, bala-keśavāv iti
pūrva-likhita-niruktyā parākramabharaḥ sūcitaḥ \| dve khaṇḍe dvau pṛthag
gṛhītvā kruddhau jaghnatuś ceti vākya-bhedāt tānity asyāpunar uktatā
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dūrabhiprāyān duṣṭabhāvān
dhanvano dhanuṣaḥ tān vilokya kruddhau jaghnatuś ceti vākya-bhedāt tān
ity asyā-punar uktā \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhanvano dhanuṣaḥ śakale
dve khaṇḍe gṛhītvā \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.21 \|\|**

**balaṁ ca kaṁsa-prahitaṁ hatvā śālā-mukhāt tataḥ \|**

**niṣkramya ceratur hṛṣṭau nirīkṣya pura-sampadaḥ \|\|**

**śrīdhara-svāmī (bhāvārtha-dīpikā) :** parataḥ prātar gantavyam iti
śālā-mukhād eva punar niṣkramya \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parato'gre \| iti hetoḥ \|
śālā-mukhād dhanur-gṛha-dvārāt \| balaṁ ceti pūrvānvayi \| pura-sampado
harmyādi-śobhāḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato
rakṣi-gaṇa-hananānantaraṁ kaṁsena prahitaṁ niyuktaṁ balaṁ sainyaṁ,
śleṣeṇa kaṁsasya sāmarthyam eveti \| tatas tasmād eveti
śālā-mukha-viśeṣaṇaṁ vā \| pura-sampado nirīkṣya sākṣād anubhūyaiva
hṛṣṭā santau punar api ceratuḥ, līlayā puryantar babhramatuḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kaṁsena prahitaṁ balaṁ
sainyaṁ śleṣeṇa kaṁsasya sāmarthyam iveti tatas tasmād eveti
śālā-mukha-viśeṣaṇaṁ pura-sampado nirīkṣya hṛṣṭā santau punar api
ceratuḥ \| līlayā puryantar babhramatuḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.42.22 \|\|**

**tayos tad adbhutaṁ vīryaṁ niśāmya pura-vāsinaḥ \|**

**tejaḥ prāgalbhyaṁ rūpaṁ ca menire vibudhottamau \|\|**

**śrīdhara-svāmī (bhāvārtha-dīpikā) :** tejaḥ prabhāvam \| prāgalbhyaṁ
dhṛṣṭatām \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayoḥ rāma-kṛṣṇayoḥ \| tat
dhanur-bhaṅga-bala-hanana-rūpaṁ \| rūpaṁ saundaryaṁ \| rūpaṁ svabhāve
saundarye iti medinī \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ duṣṭa-damanādinā
śiṣṭānāṁ ānando nitarāṁ jāta ity āha---tayor iti \| bala-keśavayos tat
helayā dhanur-bhañjana-rakṣi-vargādi-vadhato'bhivyaktaṁ vīryaṁ dhanur
parākramaṁ adbhutaṁ lokātītaṁ \| ca-kārād asya teja-ādināpy anvayaḥ \|
pura-vāsina iti vaidagdhy-ādinā teṣāṁ tan-manana-yogyatoktā \| tatratyāś
ca sarve'pi gṛhītāḥ, tejaḥ-prāgalbhye tair vyākhyāte eva \| tatra
prabhāvaḥ sāmarthyam aiśvaryaṁ vā \| dhṛṣṭatā līlā-bhramaṇādāv alajjatā
nirapekṣatā veti \| yad vā, tejaso lokānugrahādi-sarva-śakteḥ \|
prāgalbhyam prauḍhatvam \| tān prati parama-kṛpādi-guṇaḥ \| anyat
samānam \| evaṁ krameṇa karma-guṇa-rūpāṇi trīṇy uktāni vibudhottamau
śrī-śiva-viṣṇū menire jñātavantaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ duṣṭa-damanādinā
śiṣṭānāṁ ānando nitarāṁ jāta ity āha---tayor iti \| tat tatratyaṁ vīryaṁ
dhanur grahaṇādau parākramaṁ tejaḥ sarvābhibhavana-svabhāvaḥ prāgalbhyam
akuṇṭhatvaṁ rūpaṁ saundaryaṁ ca \| teja-ādīnāṁ dvandvaikyaṁ
vibudhottamau śiva-viṣṇū, tato'py uttamau śrī-saṅkarṣaṇa-vāsudevau vā
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vīryaṁ balaṁ tejaḥ
prabhāvaḥ vibhudhottamau viṣṇu-rudrau vāsudeva-saṅkarṣaṇau vā \|\|22\|\|

**\...**

**\|\| 10.42.23 \|\|**

**tayor vicaratoḥ svairam ādityo'stam upeyivān \|**

**kṛṣṇa-rāmau vṛtau gopaiḥ purāc chakaṭam īyatuḥ \|\|**

**śrīdhara-svāmī (bhāvārtha-dīpikā) :** śakaṭaṁ śakaṭāvamocana-sthānam
\|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayo rāma-kṛṣṇayoḥ \|
astam astācalam \| śakaṭāḥ santi atreti śakatam \| arśa-āditvād ac \|
etad abhipretyaiva svābhibhir vyākhyātaṁ śakaṭāvamocana-sthānam iti \|
viśeṣato bahuvratā tayā caratoḥ \| ādityo'stam iti tadānīm
āviṣkṛta-tat-pratāpāsahanād eveti bhāvaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svairaṁ svacchandaṁyathā
syāt tathā viśeṣeṇa caratoḥ punar api puryataritas tato bhramatoḥ satoḥ,
sneha-bhareṇa gopaiḥ kṛtāvaraṇe śreṣṭhkasya prādhānya-vivakṣayādau
nirdeśaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśeṣato bahutratyatayā[^65]
carator ādityo'stam iti tadānīm aviṣkṛta-tat-pratāpāsahanatvād eveti
bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śakaṭaṁ
śakaṭāvamocanābhidhaṁ mathurā-prānta-sthaṁ nandāvāsam \|\|23\|\|

**\...**

**\|\| 10.42.24 \|\|**

**gopyo mukunda-vigame virahāturā yā**

**āśāsatāśiṣa ṛtā madhu-pury abhūvan \|**

**sampaśyatāṁ puruṣa-bhūṣaṇa-gātra-lakṣmīṁ**

**hitvetarān nu bhajataś cakame'yanaṁ śrīḥ \|\|**

**śrīdhara-svāmī (bhāvārtha-dīpikā) :** mukundasya vigame vrajān
nirgamana-samaye yā āśiṣa āśāsata---sukhaṁ prabhātā rajanīyam \[bhā.pu.
10.39.23\], adya dhruvaṁ tatra dṛśau bhaviṣyate \[bhā.pu. 10.39.25\]
ity-ādi yad uktavatyas tā ṛtāḥ satyā babhuvuḥ \| puruṣa-bhūṣaṇasya
śrī-kṛṣṇasya gātrasya dehasya lakṣmīṁ śobhām \| kathaṁ-bhūtasya gātrasya
? na aho itarān brahmādīn hitvā yad ayanam āśrayaṁ śrīḥ kāmayāmāsa \|
yāṁ gātra-lakṣmīm iti vā \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puruṣa-bhūṣaṇaṁ
puruṣa-śreṣṭham \| śreṣṭhe cālaṅkṛtau proktaṁ bhūṣaṇaṁ bhū-nivāsake iti
niruktiḥ \| kiṁ-bhūtāḥ ? yad ity adhyāhārāpekṣayā sarala-panthānam
āha---yāṁ .puruṣa-bhūṣaṇa-gātra-lakṣmīm iti veti \| ayanam ity anena
vyadhikaraṇenāpy ajahal-liṅgatvāt sambandhaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śrī-bhagavataḥ
svaira-vicaraṇena tatratyāḥ paramānanditā babhūvur iti teṣāṁ
mahā-bhāgyaṁ varṇayati-gopya iti \| āśiṣo maṅgala-vākyāni, keṣāmṛtā
babhūvus tān āha---samyak paśyatāṁ janānāṁ svairaṁ vicaraṇenāti-nikaṭa
eva priya-sakha-vargaiḥ sahitasya gopa-veṣasya tasya prāpter
darśana-samyaktvam ity apaśyantaḥ kaṁsa-tad anugā vyavacchinnāḥ \| yad
vā, tat-sandarśanānandabharodayābhiprāyeṇa svarūpa-mātra-nirdeśaḥ \| ata
eva tābhir api pūrvam uktam, drakṣyanti ye ca \[bhā.pu 10.39.25\]
ity-ādi, madhupurīti purā madhu-nāma-daitya-sambandhāt \| kiṁ vā, madhu
paramānanda-rasas tat-prakaṭanāt \| kiṁ vā, madhavo yādavā eva, tad
vāsāt \| evaṁ tasyāṁ tad yogyatoktā \| satyatāyāṁ hetuḥ---gopyas tatrāpi
virahaturās tatrāpi mukundasya sadā paramānanda-pradasya vigame iti
virahādhikyam uktam---paramārtā mahattam amukhodgatānāṁ vācāṁ
sadyaḥphalatvāt \| yad vā, mukundety ādikaṁ tat-samayasmāraṇa-matraṁ
bhajataḥ ādareṇa bahudhā sevamānān api cakama iti tasyā api na
tat-samyak-prāptir iti bodhayati \| ataḥ kiṁ teṣāṁ bhāgyaṁ varṇyam iti
bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha śrī-gopīnāṁ pura-janānāṁ
ca prema-varṇanam upasaṁharati---gopya iti \| ayam arthaḥ---mukundasya
vigame vrajaṁ parityajya mathurā-prasthāne gopyo virahāturāḥ satyo yā
āśiṣaḥ sukhaṁ prabhātā rajanīyam āśiṣaḥ satyo babhūvuḥ pura-yoṣitāṁ
dhruvam \| iti rītyā pura-yoṣitāṁ kāminīnāṁ yān arthān āśāsata
avaśya-prārthayatveneṣṭavatyaḥ svayam abhipretavatya ity arthaḥ \| āṅ
śāsu icchāyāṁ tā āśiṣo madhupuri madhu-pure puruṣa-bhūṣaṇasya mukundasya
samyak paśyatām anyeṣāṁ api janānāṁ avyabhicāriṇyo babhūvuḥ \|
tad-utkarṣārthaṁ tad-gātra-lakṣmīm eva viśinaṣṭi---hitveti \| śrīr
yat-padāmbuja-rajaś cakame tulasyā ity-ādi-rītyā yad-vāñchayā śrīr
ity-ādi-rītyā ca bhajataḥ sva-sampatti-kāmanayā samupāsīnān api itarān
hitvā tan-maya-nijāntara-vaibhavam anādṛtya yām evāyanam āśrayaṁ
kāmayāmāsa \| tad evaṁ parama-yogyānāṁ tāsāṁ viraham anabhinandan
parama-yogyatvād eva paryavasānena tu na sthānasyatyeva viraha iti
dhvanayati \| vakṣyate ca svayaṁ bhagavatā---

> mayy āveśya manaḥ kṛṣṇe vimuktāśeṣa-vṛtti yat \|
>
> anusmarantyo māṁ nityaṁ acirān mām upaiṣyatha \|\| \[bhā.pu.
> 10.47.36\] iti \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
vraja-sundarī-bhāva-bhāvitatvād akasmāt tad-viraha-smṛti-janita-viṣādo
munīndraḥ parīkṣitaṁ smārayati---gopya iti \| mukundasya vigame vrajān
nirgamana-samaye yā āśiṣo bhaviṣyantīḥ sampattīr āśāsata asmākam
āśiṣo'dya purasthāḥ prāpsyantīty abhāṣanta---sukhaṁ prabhātā rajanīyam
\[bhā.pu. 10.39.23\] iti, adya dhruvaṁ tatra dṛśau bhaviṣyate \[bhā.pu.
10.39.25\] ity-ādikās tā madhupuryāṁ kṛṣṇa-gātra-śobhāṁ paśyatāṁ ṛtāḥ
satyā yathārthā evābhūvan kathaṁ tādṛśīnāṁ vilāpoktir apy anyathā bhaved
iti bhāvaḥ \| śrīs trailokya-vartiny api śobhā sarva-śobhādhiṣṭhātrī
devatā itarān bhajataḥ svaṁ kāmayamānān api puṁsas tyaktvā yāṁ
gātra-śobhāṁ cakame bhūṣaṇa-bhūṣaṇāṅgam itivat svaṁ śobhayitum iti
bhāvaḥ \| gātra-lakṣmīm viśinaṣṭi---ayanaṁ prākṛtāprākṛta-sarva-śobhānāṁ
āśrayaṇīyam ity arthaḥ \|\|24\|\|

**\...**

**\|\| 10.42.25 \|\|**

**avaniktāṅghri-yugalau bhuktvā kṣīropasecanam \|**

**ūṣatus tāṁ sukhaṁ rātriṁ jñātvā kaṁsa-cikīrṣitam \|\|**

**śrīdhara-svāmī (bhāvārtha-dīpikā) :** avaniktaṁ kṣālitam
aṅghri-yugalaṁ yayos tau \| kṣīra-miśram annaṁ bhuktvā sukhaṁ nyavasatām
\| \|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣīrasyopasecanam upaseko
yasminn anne tat-tathā \| yasyāṁ mathurāṁ gatās tām \| kaṁsacikīrṣitaṁ
hastimallādi-dvārā nijamāraṇa-lakṣaṇam \| avaniktaṁ dāsaiḥ kṣālitam
aṅghriyugmaṁ yayos tau \| kṣīreṇa vrajastha-kṛṣṇa-priyavayaskinīdugdhena
śakaṭopariṣṭāgnidhānyāṁ
vrajeśvaryaivārpita-bhāṇḍasthenopasicyamāna-modanaṁ bhuktā kaṁsasya
cikīrṣitaṁ paredyavi svahiṁsa navyavasāyaṁ jñātvāpi nibhayatvāt sukhaṁ
svāpādhikyenoṣatuḥ \| bhoḥ putrau adya kiṁ kṛtaṁ mugdhābhyāṁ yuvābhyāṁ,
hantahanta katham arcitaṁ dhanur bhagnaṁ, kathaṁ vā tad rakṣiṇo hatāḥ,
na jāne krudhyan kaṁsaḥ śvaḥ kiṁ karteti hāhā kathaṁ mayā goṣṭhādyu
vāmānītāv ityādibhītasya sarvāṁ rātrimanidrāṇasya pitur nandasya vākyaṁ
svāpādhikyād eva tau na śrutavantāv iti jñeyam \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kaṁsasya cikīrṣitaṁ
duśceṣṭacchāṁ jñātvāpi sukham evoyatur nirbhayatvāt purīsampan
nirīkṣaṇāc ca \| yad vā, prātarmañcārūḍha-jana-samāja-madhye
raṅga-bhūmau malla-yuddhādi-vidhāpanecchāmata eva sukham ūṣatuḥ, svata
eva sukhatas tad vadhopāyāsatteḥ[^66], tathā gopa-krīḍā-tulye
malla-yuddhe nija-prīteś ca, tathā ca vakṣyate niyuddham ātmano'bhīṣṭam
\[bhā.pu 10.43.36\] iti \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** avanikta iti tair vyākhyātaṁ
tatra yayor iti ṣaṣṭhyā tat tad aṅga-sevaka-kartṛkatvaṁ bodhyate \|
kṣīra-miśram iti śrī-vrajeśvaryā sāyamaśanārthaṁ
śakaṭa-sthāpitāgnidhānīsthita-bhāṇḍa-vṛnda-niṣīptam iti jñeyaṁ
kṣīreṇopasicyate iti karmaṇi lyuṭ vidhānāt \| kaṁsasya cikīrṣitaṁ prātar
mañcārūḍha-mahājana-samāgama-madhye rañja-bhūmau
malla-yuddhādi-vidhāpanecchāṁ jñātvā loka-mukhyāt śrutvā sukhaṁ tad
vadhārtham āyāsaṁ vinā svasthaṁ yathā-syāt tathā \| khalv atra
rajakādikaṁ hatva pādāvanejana-mātraṁ kṛtvā na tu snātvā bhuktaṁ
tatredaṁ manyāmahe pāpināṁ vadhaḥ khalu parama-dharma eva tathā praty
aṅgulaṁ tu tīrthāni prati-hastaṁ surālayā iti mathurā-mahātmye
vacanādaraḥ kartavya eva tatas tad-anantaraṁ snānaṁ yuktam iti
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avaniktaṁ dāsaiḥ
kṣālitamaṅghriyugalaṁ yayostau kṣīropasecanaṁ kṣīreṇa
vrajasthakṛṣṇapriyavaskayanīdugdhena śakaṭoparisthāgnidhānyāṁ
vrajeśvaryaivārpitabhāṇḍasthena upasicyamānamodanaṁ bhuktvā kaṁsasya
cikīrṣitaṁ paredyavisvahiṁsanavyavasāyaṁ jñātvāpi nirbhayatvāt
sukhasvāpyādhikyena ūyatuḥ bhoḥ putrau! adya kiḥ kṛtaṁ mugdhābhyāṁ
yuvābhyāṁ? hanta hanta kathamarcitaṁ dhanurbhagnaṁ, kathaṁ vā tadrakṣiṇo
hatāḥ na jāne krudhyan kaṁsaṁ śvaḥ kiṁ kariṣyati, hā hā katahṁ mayā
goṣṭhāt yuvāmānītāv ityādibhītasya sarvāṁ raṭrimanidrāṇasya
piturnandasya vākyaṁ svāpādhikyādeva tau na śrutavantāviti jñeyam
\|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.26 \|\|**

kaṁsas tu dhanuṣo bhaṅgaṁ rakṣiṇāṁ sva-balasya ca \|

vadhaṁ niśamya govinda- rāma-vikrīḍitaṁ param \|\|

**śrīdhara-svāmī (bhāvārtha-dīpikā) :** paraṁ kevalaṁ govinda-rāmayor
vikrīḍitaṁ tat, na tu parākramaḥ kaścit \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dhanuṣa iti
dehalī-dīpakanyāyena bhaṅga-padena rakṣiṇām ity anena ca sambadhyate \|
paraṁ kevalam \| kaṁsastviti yugmakam \| kaṁsas tu dhanurbhaṅgādikaṁ
niśamya taṁ taṁ paraṁ kevalaṁ rāma-kṛṣṇayoḥ vicitra krīḍā-rūpaṁ na tu
yuddha-rūpaṁ niśamya bhīto durnimittānyācaṣṭe \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** govindaḥ
śrī-govardhana-dhāraṇādinā gokulendraḥ śrī-kṛṣṇaḥ, pralamba-vadhādinā
gopādi-ramaṇādrāmaś ceti mahā-vikramavattvaṁ sūcitam \| tayor
vikrīḍita-rūpaṁ dhanur bhaṅgādikaṁ niśamya bhīto durnimittānyacaṣṭeti
dvābhyām anvayaḥ \| vi-śabdena tasya krīḍā-mātrataiva[^67] bodhyate, na
tu kaścid-viśeṣaḥ, ata evoktam---paraṁ kevalam iti \|\|26.27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kaṁsasv iti yugmakam \|
kaṁsas tu dhanur bhaṅgādikaṁ niśamya taṁ ca paraṁ kevalaṁ rāma-kṛṣṇayor
vicitra-krīḍā-rūpaṁ na tu yuddha-rūpaṁ niśamya bhīto dunimittāny acaṣṭa
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṁ ca badhaṁ paraṁ
kevala rāmakṛṣṇayovikrīḍitaṁ natu parākramaṁ niśamya \| ubhayathā svapna
jāgaraprakāreṇa mṛtyordautyam iva kurvantīti tāni \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.27 \|\|**

dīrgha-prajāgaro bhīto durnimittāni durmatiḥ \|

bahūny acaṣṭobhayathā mṛtyor dautya-karāṇi ca \|\|

**śrīdhara-svāmī (bhāvārtha-dīpikā) :** ubhayathā
svapna-jāgarita-bhedena pratyekaṁ mṛtyor dautya-karāṇi ca \| tathā ca
mantraḥ, "itthādulūkaś cāpaghnan hiraṇyākṣo ayo-mukhaḥ \| rakṣasāṁ dūta
āgataḥ" ity-ādiḥ \| tathā, "yad etad bhūtāny anvāviśya daivīṁ vācaṁ
vadasi" ity-ādiś ca \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ubhayathā daihyāni bāhyāni
vā \| tathā ca mṛtyudautye mantraḥ śrutiḥ \| itthā ittham \| ulūkaḥ
pakṣi-viśeṣaḥ \| āpaghnan śubham iti śeṣaḥ \| hiraṇyākṣa pīta-netraḥ \|
ayomukhaḥ loha-cañcuḥ \| rakṣasāṁ rakṣavan nirdayānām \| bahutvaṁ
pūjāpekṣam \| yamarājasya mṛtyor ity arthaḥ \| tathānyo
mantraḥ---bhūtāni pakṣyādīni \| yat yāṁ vācam \| daivī desvadyotikāṁ
vadasīti \| tad eṣā vāk mṛtyor dūtarūpeti bhāvaḥ \| durmatiḥ tadānīm api
bhagavad bhāgavata-drohānivṛtteḥ \| ayaṁ sarvatraiva hetuḥ \| bahūni
rājya-bhaṅgādi-hetūni tāvad darśa \| mṛtyor dautyam iva kurvantīti
tat-karāṇi tat-sūcakāni ca dadarśety arthaḥ \|\|27\|\|

---------------------------------------------------------------------------------------------------------------------

**kaivalya-dīpikā : dīrgha-** iti \| **dīrghaḥ prajāgaro** nidrā-kṣayo
yasya sa tathā \| **acaṣṭa** apaśyat \| **ubhayathā** svapne jāgare ca
\| **dautyaṁ** dūtavat \|\| \[mu.pha. 15.2\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dīrghaḥ---avicchinnaś
cirāvasthāyī vā, prākṛṣṭo dṛg-nimīlana-mātreṇāpi rahito jāgaro yasyeti
śrī-nāradokta-śravaṇāt prathamata eva nidrā-bāhulya-nivṛtteḥ \| kiṁ vā,
tad rātryām eva prāyo nidrāpagamāt, durmatiḥ---tadānīm api śrī-bhagavad
āgavatadrohā-nivṛtteḥ \| ayaṁ sarvatraiva hetuḥ \| dautyakarāṇi
sūcakāni, ca-kāro'nukta-samuccaye, atyantābhāva-sūcakāni ca mokṣasya
bhāvitvāt \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** durmatis tadānīm api
śrī-bhagavad bhāgavata-drohānivṛtteḥ \| ayaṁ sarvatraiva hetuḥ \| bahūni
rājya-bhaṅgādi-hetūni tāvad darśa \| tathā mṛtyor dautyam iva kurvantīti
tat karaṇi tat sūcakāni ca dadarśety arthaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ubhayathā
svapna-jāgara-prakāreṇa mṛtyor dotyam iva kurvantoti tāni \|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.28 \|\|**

adarśanaṁ sva-śirasaḥ pratirūpe ca saty api \|

asaty api dvitīye ca dvairūpyaṁ jyotiṣāṁ tathā \|\|

**śrīdhara-svāmī (bhāvārtha-dīpikā) :** tāni darśayati śloka-trayeṇa \|
jalādau pratirūpe dṛśyamāne'pi sva-śirasas tatrādarśanam \| asaty api
dvitīye cakṣuṣo'ntar-dhāne'ṅguly-ādau jyotiṣāṁ candrādīnāṁ dvitvam
\|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāni dunimittāni \|
pratirūpe pratibimbe \| tatra pratibimbe \| dvitīye rūpe \| dvitvaṁ
dvirūpatvam \| dvairūpyaṁ dvitvabhānam \| cakāra-dvayaṁ darśanād
adarśanayor dvayor api prādhānya-bodhanārtham \| evaṁ tathety asya
pareṇānvayaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
jāgarita-durnimittānyāha-adarśanam iti dvābhyām \| dvītīya iti tair
vyākhyātam \| tatra cakṣuṣaḥ kenacit kiñcid ācchādane sati jyotiṣāṁ
dvitvaṁ dṛśyata iti antardhānaṁ yad aṅgulyādi tasmin nityartha iti \|
yad vā, dvitīye timirādi-doṣe \| kiṁ vā, candrādīnāṁ dvitve
tattvato'saty api dvairūpyaṁ dvitva-darśanam ity arthaḥ \|
ca-kāra-dvayam adarśana-darśanayor dvayor api prādhānya-bodhanārtham,
evaṁ tathety asya pareṇāpy anvayaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adarśanam iti trikam \|
dvitīyeti tair vyākhyātam \| tatra cakṣuṣa antardhānaṁ tad dhetur yad
aṅgulyādi tasminn saty apīty arthaḥ \| ādi-grahaṇāt tatra mukhyatvena
mṛtu-sūcakāni jāgara-dunimittāni viśeṣād darśayati kāca-kāmalādayaḥ \|
dvairūpyaṁ dvitvabhānaṁ cakāra-dvayam adarśana-darśanayor dvayor api
prādhānya-bodhanārtham \| evaṁ tathety asya pareṇānvayaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāni darśayati, tribhiḥ
darpaṇādau pratirūpe dṛśyamāne 'pi svaśirasastatrādarśanam dvitīye
dvairūpyahetubhūte cakṣurantarvartanakāriṇyaṅgulyādau asatyapi jyotiṣāṁ
candrādīnāṁ dvitvaṁ, chāyāyāṁ svapratibimbe chidrapratītiḥ \|
pihitakarṇapuṭasya yo 'ntaḥ śrūyamāṇo dhvaniḥ sa
prāṇaghoṣastasyāśravaṇam vṛkṣeṣu svarṇavarṇa pratītiḥ rajaḥ kardamādiṣu
svapadānām adarśanam \| etāni jāgaraṇadurnimittāni pretaiḥ mṛtaiḥ
bhrātṛbandhubhiḥ saha pariṣvaṅgaḥ kharayānaṁ gardabhārohaṇaṁ, viṣādanaṁ
viyabhakṣaṇam \| naladamālī javākusumamālāvān yāyādgacched iti
yattadapyekaṁdurnimittaṁ svapnajāgaritāni tatsambandhīni \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.42.29 \|\|

chidra-pratītiś chāyāyāṁ prāṇa-ghoṣānupaśrutiḥ \|

svarṇa-pratītir vṛkṣeṣu sva-padānām adarśanam \|\|

**śrīdhara-svāmī (bhāvārtha-dīpikā) :** chāyāyāṁ pratibimbe
chidra-pratītiḥ \| pihita-karṇa-puṭasya yo'ntaḥ śrūyamāṇo dhvaniḥ sa
prāṇa-ghoṣas tasyāśravaṇam \| vṛkṣeṣu svarṇa-varṇa-pratītiḥ \|
rajaḥ-kardamādiṣu sva-padānām adarśanam \| etāni jāgaritāni durnimittāni
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jāgaritāni jāgare jātāni
\| svapadānā svapāda-lāñchanānām \| chidra-pratītiḥ sacchidratā-darśanam
\|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** chridrapratītiḥ
sacchidratādarśanam ity arthaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svacchāyāyāṁ chidra-pratītiḥ
sacchidratā-darśanam ity arthaḥ ṭīkāyāṁ jāgaritānīti saṁjāto jāgaro yeṣu
tāni jāgara-sambandhīnīty arthaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** chāyāyāṁ svapratibimbaṁ
chidra-pratītiḥ pihita-karṇa-puṭasya yo'ntaḥ śrūyamāṇo dhvaniḥ sa
prāṇa-ghoṣas tasyāśravaṇaṁ vṛkṣeṣu svarṇa-varṇapratītiḥ
rajaḥ-kardamādiṣu svapadānām adarśanam etāni jāgaraṇa-durnimittāni
pretair mṛtair bhrātṛ-bandhubhiḥ saha-pariṣvaṅgaḥ svarayānaṁ
gardhabhārohaṇaṁ biṣādanaṁ viṣa-bhakṣaṇaṁ naladamālī japākusuma-mālāvān
yāyādbhacched iti yat-tad apy ekaṁ durnimittam \|\|29.30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.42.30 \|\|

svapne preta-pariṣvaṅgaḥ khara-yānaṁ viṣādanam \|

yāyān nalada-māly ekas tailābhyakto dig-ambaraḥ \|\|

**śrīdhara-svāmī (bhāvārtha-dīpikā) :** svapnāny āha---svapna iti \|
pretair mṛtaiḥ pariṣvaṅgaḥ kharam āruhya yānam \| viṣa-bhakṣaṇam \|
nalada-mālī japā-kusuma-mālī yāyād iti yat tad apy ekaṁ durnimittam iti
\|\|30.31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svāpnāni svapna-bhavāni \|
pariṣvaṅga āliṅganam \| visādanam iti pāṭhe padma-kanda-bhakṣaṇam ity
artha \| naladamālī dakṣiṇāmukhī vrājayati iti śruteḥ \|

> padmālāṁ śiraḥ kṛtvā yo gacched dakṣiṇāmukhaḥ \|
>
> evaṁ paśyan niśi svapne statkṣaṇe mṛtyumṛcchati \|\|

iti svapna-nidarśane \| yad vā, naladaṁ vakra-rakta-puṣpaṁ mṛṇāla-śūnyaṁ
varṣāsu jāyamānaṁ tan malādhārī \| abhayaṁ naladaṁ sevyam amṛṇālaṁ
jalāśayam ity amaraḥ \| tailābhyaktaḥ kṛtatailābhyaṅgaḥ \| digambaro
nagnaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yady api dīrgha-prajāgara
ity ādy uktyā svapno na ghaṭeta, tathāpi kadācid īṣattandrī syāt tasyām
eva tad darśanam iti svapna ity uktam \| ekam iti tair vyākhyātam eva \|
yad vā, ekaṁ kañcit pradeśaṁ yāyād iti \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dīrgha-prajāgaratve'pi
kadācic cintayaiva tandrā syād iti svapna ity uktam \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.42.31 \|\|

anyāni cetthaṁ-bhūtāni svapna-jāgaritāni ca \|

paśyan maraṇa-santrasto nidrāṁ lebhe na cintayā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itthambhūtāni anyāni
kardama-majjanādīti tvak-sphuraṇādīni ca svapnajā garajāni \|
maraṇa-santrasto mṛtyubhītaḥ \| sañjāto jāgaro yeṣu tāni jāgaritāni,
jāgara-sambandhanīty arthaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** apy arthe ca-kāraḥ,
anyāny api, ittham-bhūtāni ukta-sadṛśāni durnimittāni, ca-kārād
anya-prakārāṇy api, tāni ca sannimittānīti pūrvavad voddhavyam \|
svapna-jāgara-sambandhinī, svapna-jāgaritāni svāpneti vā pāṭhaḥ \|
maraṇāt samyak trastaḥ san, ato vividha-kṛtyacintayā mano-vyākulatayā vā
\|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svapna-jāgaritāni tat tat
svambandīni \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** chāyāyāṁ sva-pratibimbaṁ
chidrapratīti pihita-karṇa-puṭasya yo'ntaḥ śrūyamāṇo dhvaniḥ sa
prāṇa-ghoṣas tasyāśravaṇaṁ vṛkṣeṣu svarṇa-varṇa-pratītiḥ
rajaḥ-kardamādiṣu sva-padānām adarśanam etāni jāgaraṇa-durnimittāni
pretair mṛtair bhrātṛ-bandhubhiḥ saha-pariṣv aṅgaḥ svarayānaṁ
gardhabhā-tat sambandhīni \|\|31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.32 \|\|**

vyuṣṭāyāṁ niśi kauravya sūrye cādbhyaḥ samutthite \|

kārayām āsa vai kaṁso malla-krīḍā-mahotsavam \|\|

**śrīdhara-svāmī (bhāvārtha-dīpikā) :** kaṣṭena kathañcit prabhātāyāṁ
punaḥ sūrye cādbhyaḥ samutthita iti \| tathā ca śrutiḥ, "adbhyo vā" iti,
"ya udagān mahato'rṇavaṭ vibhrājamānaḥ salilasya madhyāt \| sa mā
vṛṣabho lohitākṣaḥ sūryo vipaścin manasā punātu" iti ca \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vyuṣṭāyām ity asya
kaṣṭenetyādir arthaḥ \| adbhyo vā iti śrutir vyākhyātacarā \| athāparā
śrutiḥ---yaḥ sūryaḥ \| udgād udayaṁ prāpa \| arṇavād arṇavasya
sanbandhinaḥ salilasya jalasya madhyād vibhrājamāno dedīpyamānaḥ \| sa
ṛṣabha-śreṣṭhaḥ \| vipaścit sarvajño māṁ punātv ity arthaḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sūrye'dbhyaḥ samyag
unmīlite[^68] ceti divā-bhāgasya tatra prāśastyāt cintāveśena
kāla-vilambād vā, malla-krīḍaiva mahotsavaḥ śatru-vadhopāyatvāt tam \|
yad vā, malla-krīḍārthaṁ mahotsavam, vai prasiddhau \| evam
ātma-vadhārthaṁ svayam evopāyaḥ kṛta iti tad-durbuddhyāścaryeṇa
sambodhayati---kauraveti \| yathā duryodhanādi kurava iti śleṣārthaḥ
\|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vyuṣṭāyām iti aruṇodayo
vivakṣitaḥ \| tarhi katham andhakārāṁśa eva nety āha \| sūrye ceti \|
samudra-tīrasthaiḥ sūryo yadā tata evocciṣṭhann adṛśyata
tadaivātratyodaya-sannidhāv ity arthaḥ \| iti tvarā tad anurūpakālatā ca
darśitā \| malla-krīḍātmakaṁ mahotsavaṁ kārayāmāsa ārebha ity arthaḥ \|
evam ātmabadhopāyaḥ svayam eva kṛta iti tad durbuddhyāścaryeṇa
sambodhayati \| kauravyeti \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vyuṣṭāyāṁ prabhātāyāṁ
sūryecādbhya iti \| tathāca śrutiḥ, "ya udagānmahato 'rṇavāt
vibhrājamaṇaḥ salilasya madhyāt samā vṛṣabho lohitākṣaḥ sūryo
vipaścinmanasā punātvi"ti \|\|32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.33 \|\|**

ānarcuḥ puruṣā raṅgaṁ tūrya-bheryaś ca jaghnire \|

mañcāś cālaṅkṛtāḥ sragbhiḥ patākā-caila-toraṇaiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jaghnire vādayāñcakrire,
vādakaiḥ \| karmeṇi liṭ \| cailamatrāneka-varṇa-vastram \| sahotsavam
āha---raṅgaṁ malla-krīḍā-sthānam \| puruṣāḥ kaṁsabhṛtyāḥ \| ānarcur
maṅgala-kalaśa-sthāpanādinālañcakruḥ \| tathā ca hari-vaṁśe kaṁsādeśa

> svaḥ sacitrāḥ samālāś ca sapatākās tathaiva ca \|
>
> suvāsitā vapuṣmanta upanītottaracchadāḥ \|

kriyantāṁ mañcavāṭyaś ca valabhyo vīthayas tathā \|\| ity-ādi \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mohotsavatvam
evāha---ānacur iti \| raṅgaṁ malla-krīḍā-sthālam, puruṣāḥ kaṁsa-bhṛtyā
ānacur maṅgala-kala-sthāpanādinālañcakruḥ \| tathā ca hari-vaṁśe
kaṁsādeśaḥ---

> sva sacitrāḥ samālyāś ca sapatākās tathaiva ca \|
>
> suvāsitā vapuṣmanta upanītottaracchadāḥ \|\|
>
> kriyantāṁ mañca-vāṭāś ca balabhyo vīthayas tathā \|
>
> raṅga-vāṭe[^69] karīṣasya kalpyantāṁ rāśayo'vyayāḥ \|\|
>
> ghaṇṭābharaṇa-śobhāś ca balayaś cānurūpataḥ \|
>
> sthāpyantāṁ sunikhātāś ca pāna-kumbhā yathākramam \|\|
>
> udabhāra-sahāḥ sarve sakāñcana-ghaṭottamāḥ \|
>
> balayaś copakalpyantāṁ kaṣāyāc caiva kumbhaśaḥ \|\| \[ha.vaṁ.
> 2.28.10-14\] iti \|

patākābhiś cailāni vastra-nirmitāni toraṇāni, taiś ca \| yad vā, cailaiḥ
sthāne sthāne baddha-vicitra-vastra-samūhais toraṇaiś ca \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahotsavatvam evāha \|
ānarcur iti \| raṅgaṁ malla-krīḍā-sthānaṁ puruṣāḥ kaṁsa-bhṛtyāḥ ānarcur
maṅgala-kalasa-sthāpanādinā alaṁ cakrūḥ \| tathā ca hari-vaṁśe
kaṁsādeśaḥ \|

> śvaḥ sacitrāḥ samālāś ca sapatākās tathaiva ca \|
>
> suvāsitā vapuṣmantaḥ upanītottaracchadā \|
>
> kriyantāṁ mañcavāṭāś ca balabhyo vīthayas tathā \|
>
> akṣavāṭe karīṣasya kalpyantāṁ rāśayo'vyayāḥ \|
>
> ghaṇṭābharaṇa-śobhāś ca valayaścānurūpataḥ \|
>
> sthāpyantāṁ sunikhātāś ca pāna-kumbhā yathā-kramam \|
>
> udabhāravahāḥ sarve sakāñcana-ghaṭottamāḥ \|
>
> balayaś copakalpyantāṁ kaṣaṣāś caiva kumbhaśaḥ \| iti \|

patākābhiś cailāni vastra-nirmitāni toraṇāni taiś ca \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puruṣāḥ kaṁsasya
karma-cāriṇaḥ ānarcuḥ maṅgala-kalasa-sthāpanādinā alaṁ cakrūḥ \|
jaghnire vādanārthaṁ kāṣṭhikābhir atādyanta \|\|33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.34 \|\|**

teṣu paurā jānapadā brahma-kṣatra-purogamāḥ \|

yathopajoṣaṁ viviśū rājānaś ca kṛtāsanāḥ \|\|

**śrīdhara-svāmī (bhāvārtha-dīpikā) :** yathopajoṣaṁ yathā-sukham
\|\|34.35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣu mañceṣu \| jānapadā
deśāntarīyā janā \| yathopajoṣam ity atra viśeṣaḥ \| śrī-viṣṇu-purāṇe---

> rāja-mañceṣu cārūḍhāḥ saha bhṛtyair mahībhṛtaḥ \|
>
> antaḥpurāṇāṁ madhye devakī putra-gardhinī \|\| iti \|

hari-vaṁśe ca---

> mañcāgāraiḥ sunir muktair yuddhāya suvibhūṣitaiḥ
>
> samājavāṭaḥ śuśubhe sameghaugha ivārṇavaḥ \|
>
> śreṇīnāṁ ca gaṇānāṁ ca mañcā bhāntyacalopamāḥ \|
>
> antaḥpuragaṇānāṁ ca prekṣāgārāṇyadūrayataḥ \|
>
> rejuḥ kāñcana-citrāṇi ratnamālā kulāni ca \|
>
> gaṇikānāṁ pṛthag mañcāḥ śubhair āstaraṇāmbaraiḥ \|
>
> śobhitā vāramukhyābhir vimāna-pratimaujasaḥ \|
>
> anye ca mañcā bahavaḥ kāṣṭha-sañcaya-bandhanāḥ \|
>
> rejuḥ sāstaraṇās tatra śataśo'tha sahasraśaḥ \| iti \|

devakyā nāgarī-madhya-praveśe hetuḥ---putragardhinīti \|
kaṁsenānādṛtatvaḍ antaḥ puramañcāpraveśād iti bhāvaḥ \| viviśuru
upāviśan \| kṛtaṁ tirmāya nyastamāsanaṁ tat-tadyogyapīṭhādikaṁ yeṣāṁ te
\|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathopajoṣam ity atra
viśeṣaḥ śrī-viṣṇu-purāṇe---

> rāja-mañceṣu cārūḍhāḥ saha-bhṛtyair mahībhṛtaḥ \|\|
>
> antaḥ-purāṇāṁ mañcāś ca tathānye parikalpitāḥ \|
>
> anye ca vāra-mukhyānām anye nagara-yoṣitām \|\|
>
> akrūra-vasudevau ca mañca-prānte vyavasthitau \|\|
>
> nāgarī-yoṣitāṁ madhye devakī putra-gardhinī \|\| \[vi.pu. 5.20.24,
> 26-28\] iti,

śrī-hari-vaṁśe ca viṣṇu-parve---

> mañcāgāraiḥ sunirmuktair yuddhāya suvibhūṣitai \|
>
> samāja-vāṭaḥ śuśubhe samoghauṣa ivārṇavaḥ \|\|
>
> śreṇīnāṁ ca gaṇānāṁ ca mañcā bhānty acalopamāḥ \|\|
>
> antaḥpura-gatānāṁ ca prekṣāgārāṇy adūrataḥ \|
>
> rejuḥ kāñcana-citrāṇi ratna-jālākulāni ca \|\|
>
> gaṇikānāṁ pṛthag-mañcāḥ śubhair āstaraṇāmbaraiḥ \|
>
> śobhitā vāra-mukhyābhir vimāna-pratimaujasaḥ \|\|
>
> anye ca mañcā bahavaḥ kāṣṭha-sañcaya-bandhanāḥ \|\|
>
> rejuḥ prastaraṇās tatra śataśo'tha sahasraśaḥ \|\| \[ha.vaṁ. 2.29.4-6,
> 9, 12\] ity-ādi \|

viviśur upāviśan, kṛtaṁ nirmāya nyastamāsanaṁ tat tad-yogya-pīṭhādikaṁ
yeṣāṁ te, rāja-mañcaścoktas tatraiva hari-vaṁśe---

> prāṅ-mukhaś cātra nirmukto meru-śṛṅga-sama-prabhaḥ \|
>
> rukma-yantra-nibhastambhaś citra-niryoga-śobhitaḥ \|\|
>
> prekṣāgāraḥ sa kaṁsasya cākāśe'py adhikaṁ śriyā \|
>
> śobhito mālya-dāmaughair nivāsa-kṛta-lakṣaṇaḥ \|\| \[ha.vaṁ.
> 2.29.14-15\] iti,

kiṁ ca---

> sa dṛṣṭvā sarva-nirmuktaṁ prekṣāgāraṁ nṛpottamaḥ \|
>
> śreṇīnāṁ dṛḍha-saṁyuktair mañca-vāṭair nirantaram \|\|
>
> sottarāgāra-yuktābhir vaḍabhībhir vibhūṣitam \|
>
> kāñcanībhiḥ pravṛddhābhir ekastambhaiś ca bhūṣitam \|\|
>
> sarvataḥ sāra-nirvyūhaṁ svāyataṁ supratiṣṭhitam \|
>
> udakplavana-suśliṣṭaṁ mañcāro'ṇamuttamam \|\|
>
> nṛpāsana-parikṣiptaṁ sañcāra-patha-saṅkulam \|
>
> channaṁ tad vedikābhiś ca mānavaugha-bhava-kṣayam \|\| iti \|

tatra mañca-prekṣāgārayoḥ svalpa-bahula-paricchadādinā bhedo jñeyaḥ
\|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yathopajoṣam ity atra viśeṣaḥ
śrī-viṣṇu-purāṇe---

> rāja-mañceṣu cārūḍhāḥ saha bhṛtyair mahī-bhṛtaḥ \|
>
> antaḥ-purāṇāṁ mañcāś ca tathānye parikalpitāḥ \|
>
> anye ca vāra-mukhyānām anye nagara-yoṣitām \|
>
> akrūra-vasudevau ca mañca-madhye vyavasthitau \|
>
> nagarī-yoṣitāṁ madhye devakī-putra-gardhinīti \| \| \[vi.pu. 5.20.24,
> 26-28\] iti

hari-vaṁśe---

> mañcāgāraiḥ sunir muktair yuddhāya suvibhūṣitaiḥ \|
>
> samājavāṭaḥsamāja-vāṭaḥ śuśubhe sameghaugha ivārṇavaḥ \|
>
> śreṇīnāṁ ca gaṇānāṁ ca mañcā bhānty acalopamāḥ \|
>
> antaḥ puragaṇānāṁ ca prekṣāgaṛāṇy adūrataḥ \|
>
> rejuḥ kāñcana-citrāṇi ratna-jālā-kulāni ca \|l
>
> gaṇikānāṁ pṛthaṅ mañcā śubhair āstaraṇāmbaraiḥ \|
>
> śobhitā vāra-mukhyābhir vimāna-pratimaujasaḥ \|
>
> anye ca mañcā bahavaḥ kāṣṭha-sañcaya-bandhanāḥ
>
> rejuḥ prastaraṇās tatra śata-śo'tha sahasraḥ \| ity-ādi \|

atra pūrvatra mañcaprānta iti rājña eveti jñeyam \| mukhyatvena tasyaiva
prāpteḥ \| tābhyāṁ yā devakī bhāva-vikṛti-śaṅkayā kaṁsena
tathā-caritatvāc ca nāgarī-mañce devakī-praveśe hetuḥ putra-gardhinīti
kaṁsenānādṛtatvenāntaḥ puramañcāpraveśād iti bhāvaḥ \| viviśur upāviśan
kṛtaṁ nirmāya nyastamāsanām tat tad yogya-pīṭhādikaṁ yeṣāṁ te \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yathopajoṣaṁ** yathā-sukham
\|\|34\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.35 \|\|**

kaṁsaḥ parivṛto'mātyai rāja-mañca upāviśat \|

maṇḍaleśvara-madhya-stho hṛdayena vidūyatā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : rāja-mañce** atyucca-mañce
\| **vidūyatā** paritapyamānena \| rāja-mañcaś coktas tatraiva,

> prāṅmukhaś cātra nirmukto meru-śṛṅga-sama-prabhaḥ \|
>
> rukma-yantra-nibha-stambhaś citra-niryoga-śobhanaḥ \|
>
> prekṣāgāraḥ sa kaṁsasya cakāśe'py adhikaṁ śriyā \|
>
> śobhito mālya-dāmaughair nivāsa-kṛta-lakṣaṇaḥ \|\| \[ha.vaṁ.
> 2.29.14-15\] iti \|
>
> sa dṛṣṭvā sarvanirmuktir prekṣāgāraṁ nṛpottamaḥ \|
>
> śreṇīnāṁ dṛḍha-saṁyuktair mañca-vāṭair nirantaram \|
>
> sottāraṇāya yuktābhir valabhībhir vibhūṣitam \|
>
> kāñcanībhiḥ pravṛddhābhir eka-stambhaiś ca śobhitam \|
>
> sarvataḥ sāra-nirvyūhaṁ svāyattaṁ supratiṣṭhitam \|
>
> udaka-plavena suśilaṣṭaṁ mañcārohaṇam uttamam \|
>
> channaṁ tad vodakābhiś ca mānavaugha-bhava-kṣayam \|\| iti \|

tatra mañca-prekṣāgārayoḥ svalpa-bahula-paricchadādīnāṁ bhedo jñeyaḥ \|
maṇḍaleśvarāḥ khaṇḍa-maṇḍala-patayas teṣāṁ madhyasthaḥ kaṁsa-sevakatvena
teṣāṁ tan-mañca eva sthiteḥ \| rājānaścānye tan mitranṛpā iti bhedaḥ \|
yad vā, pṛthag mañcopaviṣṭānāṁ teṣām eva mañca-varga-madhye
kaṁsa-mañcasya vṛtteḥ \| viśeṣeṇa dūyatā dūyamānena hṛdayenopalakṣita
iti svabhāvo nityabhītatvād viśeṣataś ca dunimitta-darśanāt \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** maṇḍaleśvarāḥ
khaṇḍa-maṇḍala-patayas teṣāṁ madhyasthaḥ, kaṁsa-sevakatvena teṣāṁ tan
mañca eva sthiteḥ, rājānaścānye tan mitra-nṛpā iti bhedāḥ \|yad vā,
pṛthag-mañcopaviṣṭānāṁ teṣām eva mañca-varga-madhye kaṁsa-mañcasya
vṛtteḥ, viśeṣeṇa dūyatā dūyamānena hṛdayeneti svabhāvato
nitya-bhītatvāt, viśeṣataś ca durnimittādi-darśanāt \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rāja-mañcaś coktas tatraiva
\|

> prāṅmukhaś cātra nirmikto meru-śṛṅga-samaprabhaḥ
>
> rukmayantra-nibhastambhaś citra-niryoga-śobhitaḥ \|
>
> prekṣāgāraḥ sa kaṁsasya cakāśe'py adhikaṁ śriyā \|
>
> śobhito mālya-dāmādyair nivāsakṛta-lakṣaṇa \| iti \|
>
> sa dṛṣṭvā sarva-nirmuktiṁ prekṣāgāraṁ nṛpottamaḥ \|
>
> śreṇīnā dṛḍha-saṁyuktair mañcavāṭair nirantaram \|
>
> sottaraṇāya yuktābhir valabhībhir vibhūṣitam \|
>
> kāñcanībhiḥ pravṛddhābhir ekastambhaiś ca śobhitam \|
>
> sarvataḥ sāra-niryūhaṁ svāyataṁ supratiṣṭhitam \|
>
> udaklplavana-suśliṣṭaṁ mañcārohaṇam uttamam \|
>
> nṛpāsana-parikṣiptaṁ sañcāra patha-saṅkulam \|
>
> channaṁ tad-vodakābhiś ca mānavaugha-bhava-kṣayam \| iti \|

tatra mañca-prekṣāgārayoḥ svalpa-bahula-paricchadādīnāṁ bhedo jñeyaḥ \|
maṇḍaleśvarāḥ khaṇḍa-maṇḍala-patayaḥ teṣāṁ madhyasthaḥ \|
kaṁsa-sevakatvena teṣāṁ tan mañca evasthiteḥ \| rājānaścācānye tan
mitra-nṛpā iti bhedaḥ \| yad vā, pṛthaṅmañcopaviṣṭānāṁ teṣām eva
mañca-varga-madhye kaṁsa-mañcasya vṛtteḥ \| viśeṣeṇa dūyatā dūyamānena
hṛdayenopalakṣita iti \| svabhāvato nitya-bhītatvād viśeṣataś ca
durnimittādi-darśanāt \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vidūratā dūyamānena hṛdā
upalakṣita \|\|35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.36 \|\|**

vādyamāneṣu tūryeṣu malla-tālottareṣu ca \|

mallāḥ sv-alaṅkṛtāḥ dṛptāḥ sopādhyāyāḥ samāsata \|\|

**śrīdhara-svāmī (bhāvārtha-dīpikā) :** malla-tāla uttara upari uccaiḥ
śrūyate yeṣu teṣu tūryeṣu \| upādhyāyā mallācāryāḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tālas tāḍaḥ, sa ca
bhujayos tāḍana-rūpaḥ \| ḍalayor aikyam \| tāḍas tu tāḍane ghoṣe
muṣṭimeyatṛṇādiṣu \| tādī patradrume iti medinī \| na kevalaṁ svayam eva
vādyamāneṣu api tu mallānāṁ tālaś ca svabāhumūlaghātaḥ sa uttarastad
adhikatayā śrūyamāṇo yeṣu tādṛśeṣu ceti \| tad vādyād apy
adhika-śabdo'yam iti mallānāṁ mahābaliṣṭhatoktā \| yad vā, bahiḥ
sādhāraṇeṣu tūryaṣu vādyamāneṣu, antas tu mallocitatāla-pradhāneṣu
vādyamāneṣv iti \| yato dṛptāḥ sagarvāḥ ata eva samyag asaṅkocena
sarvato'viśan praviviśuḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mallatālottareṣv iti
mallatālasya bahula-turya-vādyād apy adhika-śabdena mallānāṁ
mahā-baliṣṭhatoktā \| tām eva darśayati---dṛptā balinaḥ \| yad vā,
sagarvā ata eva samyag asaṅkocena ā sarvato'viśan praiviviśuḥ \| tatra
ca cāṇūrādayo mahā-mallāś cāruvādyaiḥ prakarṣeṇa harṣitāḥ santaḥ
\|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ svayam eva
vādyamāneṣu apitu mallānāṁ tālaś ca sva-bāhumūla-ghātaḥ \| sa uttaras
tad adhikatayā śrūyamāṇe yeṣu tādṛśeṣu ceti tad vādyād apy
adthika-śabdo'yaṁ mallānāṁ mahāvaliṣṭhatoktā \| yad vā, bahiḥ
sādhāraṇeṣu tūryeṣu vādyamāneṣu anyas tu mallocita-tāla-pradhāneṣu
vādyamāneṣv iti \| yato dṛptāḥ sa-garvāḥ \| ata eva samyag
asaṅkocenāsarvato'viśan praviviśuḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mallatālottareṣu
mallocitatāla pradhāneṣu \|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.37 \|\|**

cāṇūro muṣṭikaḥ kūṭaḥ śalas tośala eva ca \|

ta āsedur upasthānaṁ valgu-vādya-praharṣitāḥ \|\|

**śrīdhara-svāmī (bhāvārtha-dīpikā) :** upasthānaṁ malla-raṅgam
\|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāṁścin mallān nāmato
nirdiśati---cāṇura iti \| te cāṇūrādyāḥ \| upatiṣṭhanty ārādhayanti
kaṁsaṁ yatra tad-upasthānaṁ malla-raṅgocita-sthalam āseduḥ prāptavantaḥ
\| eva-kāreṇa cāṇūrādaya evāseduḥ, kimutānye tac chiṣyā ity arthaḥ \|
cakārāt prāśnika-vargāś ca \| tathā ca śrī-viṣṇu-purāṇe mallāḥ
prāśnika-vargaś ca raṅga-madhe samīpagaḥ \| kṛta-kaṁsena iti \|
asyārthaḥ---mallā bāhuyodhinaḥ \| prāśnikāś cānumodanādina tad
utsāhanādi-parās teṣāṁ varga iti \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upasthānāṁ
raṅga-sthala-madhyamāseduḥ praviśuḥ, upāviśan bāhu-yuddhārthaṁ kaṁsena
niyuktānāṁ teṣāṁ tatraiva stheyatvāt \| eva api, tośalo'pi, cakārāt
tat-sahāyaḥ prāśnika-vargaś ca, tathā ca viṣṇu-purāṇe---mallaḥ
prāśnika-vargaś ca raṅga-madhya-samīpagaḥ \| kṛtaḥ kaṁsena \[vi.pu.
5.20.25\] iti \| asyārthaḥ---mallā bāhu-yodhinaḥ, prāśnikāś
cānumodanādinā tad-utsāhanādi-parās teṣāṁ varga iti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upatiṣṭhanti ārādhayanti
kaṁsaṁ yatra tad upasthānaṁ malla-raṅgocita-sthalam āseduḥprāptavantaḥ
eva kāreṇa cāṇūrādaya evāseduḥ kimutānye tac chiṣyā ity arthaḥ \|
cakārāt prāśnika-vargaś ca \| tathā śrī-viṣṇu-purāṇe\--mallāḥ
prāśnika-vargaś ca raṅga-madhye samīpagaḥ \[vi.pu. 5.20.25\] kṛtaḥ
kaṁseneti \| asyārthaḥ---mallā bāhu-yodhinaḥ prāśnikāś cānumodanādinā
tad-utsāhanādi-parās teṣāṁ vargaḥ iti \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upasthānaṁ
mallaraṅgabhūmim \|\|37\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.42.38 \|\|**

nanda-gopādayo gopā bhoja-rāja-samāhutāḥ \|

niveditopāyanās ta ekasmin mañca āviśan \|\|

**śrīdhara-svāmī (bhāvārtha-dīpikā) :** samāhutāḥ samāhūtāḥ \|
niveditāny upāyanāni yais te \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samāhutaḥ hṛsvatv ārṣam \|
ye samāhūtāsta iti yojyam \| niveditopāyanā dattaprabhūtāḥ
prabhūtamudgate prājye upaḍhaukanake'pi ca iti kośāt \| bhoja-rājena
kaṁsena samyak sādaraṁ sāśvasaṁ cāhūtā ity arthaḥ \| atrāśvāsaś ca---bho
vrajarāja tvaṁ me maṇḍaleśvara-mukhyo'pi, goṣṭhād āgato'pi kiṁ bhītyaiva
māṁ na saṅgato'bhūḥ, dhanur bhaṅgaṁ khalu putrayor daurātmyaṁ mā
saṁsthās tābhyāṁ hyaḥ svabala-parīkṣaiva mahyaṁ dattā, tau baliṣṭhau
śrutvaiva draṣṭum āhūtau, tadyūyaṁ śīghram āgacchata, mā bhaiṣṭety
ādikaḥ \| ata eva rājajñā-gauravaḍ eva \| kvāpi prātar eva gatau
svaputrau tatrāpaśyann api tad āgamana-manapekṣyaiva paramāpta-buddhito
gopān eva tayor arthaṁ śīla-śikṣaṇaṛthaṁ ca niyujya hitopadeśa-vākyaṁ
sandiśya ca drutaṁ nandaṁ ājagāma \| upanandādayaś ca drutamāyātāḥ
kaṁsāya niveditadadhighṛta-vastra-svarṇa-mudrādyupāyanā rājamañce
upaveśa-sthānādarśanādrājña ājñayaivānyasminn ekasmin mañce upaviviśuḥ
\| atrāśvāsanaṁ śrī-rāma-kṛṣṇayor malla-yuddhe pravartanādy artham eveti
jñeyam \| śrī-kṛṣṇa-priyāṇām api teṣām ādau gamanaṁ hi
kuvalayāpīḍa-vadha-pūrvaka-svacchandena raṅgātaḥ praveṣṭuṁ
śrī-kṛṣṇecchayaiveti dhyeyam iti toṣiṇīkārāḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhoja-rājena kaṁsena
samyag akrūra-jñāti-bhoja-varga-prasthāpanena sādaram āhūtāḥ santaḥ
samāhvānam āśvāsanāya, tac ca śrī-kṛṣṇa-rāmayor malla-yuddhe
pravartanādy artham iti jñeyam \| te śrī-kṛṣṇaikapriyā api
kuvalayā-pīḍa-vadha-pūrvakaṁ svacchandena raṅgāntaḥ praveṣṭuṁ
śrī-kṛṣṇecchayaiva teṣām ādau tatra gamanam ity ūhyam \| ata evaikasminn
eva mañce upaviṣṭāḥ \| śrī-vasudevaś ca tan mañcaprānta eva sthito
jñeyaḥ, tatra tad-anantaram eva tad ukteḥ \| gopāś ca
śrī-bhagavat-sahacara-vyatiriktāḥ jñeyāḥ, tat-sahacarāṇāṁ tenaiva saha
gamanāt, tathā ca vakṣyate vṛtau gopaiḥ katipayaiva \[bhā.pu 10.43.16\]
iti \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhoja-rājena kaṁsena samyak
nūnam akrūra-jñāti-bhoja-varga-sthāpanena vṛddha-gopāḥ sādaram āhūtāḥ
santaḥ ato dhanur bhaṅgādi śaṅkayā svayam apraviṣṭā iti jñeyam \|
samāhvānamāśvāsanāya \| tac ca śrī-kṛṣṇa-rāmayor malla-yuddhe
pravartanādy artham iti jñeyam \| te śrī-kṛṣṇaika-priyā api
kuvalayāpīḍa-vadha-pūrvakaṁ svacchandena raṅgānta praveṣṭuṁ
śrī-kṛṣnecchayaiva teṣām ādau tatra gamanam ity ūhyam ata evaikasminn
eva na tu pṛthak pṛthak mañce upaviṣṭāḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samāhūtāḥ samyak sādaraṁ
sāśvāsañcāhūtā ity arthaḥ \| tatrāśvāsaśca-bho vrajarāja! tvaṁ me
maṇḍaleśvaramukhyo 'si goṣṭhādāgato 'pi kiṁ bhītyaiva māṁ na saṅgato
'bhūḥ? dhanurbhaṅgaṁ khalu putrayordaurātmyaṁ māmaṁsthāḥ, tābhyāṁ hyaḥ
svabalaparīkṣaiva mahyaṁ dattā tau baliṣṭhau śrutvaiva draṣṭumāhūtau tat
yuyaṁ śīghramāgacchata mābhaiṣṭetyādikaḥ \| ata eva rājājñāgauravādeva
kvāpi prātar eva gatau svaputrau tatrāpaśyannapi tadāgamanamanapekṣyaiva
paramāptabuddhimato gopāneva tayorakṣārthaṁ śīlaśikṣaṇārthaṁ ca niyujya
hitopadeśavākyaṁ sandiśya ca drutaṁ nanda ājagāma \| upanandādayaś ca
drutamāyātāḥ kaṁsāya niveditadadhi-ghṛta-vastra-svarṇamudrādyupāyanāḥ
rājamañce upaveśasthānādarśanādrājña ājñayaivānyasmin ekasmin mañce
upaviviśuḥ \|\|38\|\|

iti sārārtha-darśinyāṁ harṣiṇyāṁ bhakta-cetasām \|

dvicatvāriṁśakaḥ sādhu- daśame 'jani saṅgataḥ

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

iti śrīmad-bhāgavate mahā-purāṇe brahma-sūtra-bhāṣye
pāramahaṁsyaṁsaṁhitāyāṁ vaiyāsikyāṁ daśama-skandhe malla-raṅgopavarṇanaṁ

nāma dvicatvāriṁśo'dhyāyaḥ \|

\|\|10.42\|\|

**\...**

**(10.43)**

## atha tricatvāriṁśo'dhyāyaḥ

### kuvalayāpīḍa-vadhaḥ, bhagavato malla-śālāyāṁ praveśaḥ, cāṇūreṇa saha saṁvādaś ca \|

**\|\| 10.43.1 \|\|**

**śrī-śuka uvāca---**

atha kṛṣṇaś ca rāmaś ca kṛta-śaucau parantapa \|

malla-dundubhi-nirghoṣaṁ śrutvā draṣṭum upeyatuḥ \|\|

**śrīdhara-svāmī (bhāvārtha-dīpikā) :**

tri-catvāriṁśake hatvā gajendraṁ rāma-kṛṣṇayoḥ \|

raṅga-praveśa-saubhāgyaṁ cāṇūreṇa ca bhāṣaṇam \|\|

pūrvedyur eva kṛtaṁ śaucaṁ śuddhatvaṁ niraparādhatvaṁ yābhyāṁ tau \|
etad uktaṁ bhavati, dhanur bhaṅgādinā''vābhyāṁ nijaiśvarye sūcite'pi
pitarau na muñcatyāvāṁ ca punar jighāṁsati \| ato'sya mātulasyāpi vadhe
nāvayor doṣa ity evaṁ kṛtāparādha-parihārāv iti \| mallānāṁ dundubhīnāṁ
ca nirghoṣaṁ malla-tāla-dundubhinir ghoṣaṁ vā \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saubhāgyam atra
rasakadamba-mūrti-pradarśana-rūpam \|\*\| śaucamabhinīya
pradarśayati---etad uktam ity-ādinā \| dvitīyo'rtha uttāna eva
dundubhidhvaninā mallaghoṣasyābhibhavam āśaṅkyārthāntaram
āha---mallatāla eva dundubhinirghoṣas tam \| tatra tasyaiva prādhānyād
ity arthaḥ \| atheti pitrādīn pṛṣṭvaiva sarva-lakṣitau savayasyau
yamunātīraṁ rāma-kṛṣṇau gatau, tatraiva kṛtadantadhāvanādikau bho bho
vayasyā mallatālamayo dundubhir ghoṣo'yaṁ śrūyate tadita eva praviśāma
iti draṣṭuṁ drutamīyatuḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atheti māṅgalye,
duṣṭa-vadhādi-prasaṅgāpatteḥ \| yad vā, śrī-nandādi-samāhvānānantaraṁ
snigdhatara-janaiḥ saha dveṣṭṛ-nikaṭe gamanāyogyatvāt \| kiṁ vā, teṣāṁ
gamanena tvarayāvaśyaṁ tatra gamanopapatteḥ \| duṣṭa-vadhecchayā
nija-jana-cittakarṣaṇāt kṛṣṇas tayā sva-bandhu-varga-ramaṇādrāma iti,
ca-kārābhyāṁ dvayor api prādhānyaṁ bodhyate \| yady api sarvatra
śrī-kṛṣṇasyaiva prādhānyam ata evātrāpy ādau tasya nirdeśaḥ, tathāpi
duṣṭa-vadhārthaṁ śrī-bala-devasyāpi tādṛśodyamāt, tathānuja-snehena
sahaiva gamanāt tan maty anusārāc ca kṛta-śaucatvādau prādhānyam ūhyam
\| mallānāṁ yuddha-sambandhinaṁ dundubhīnāṁ nirghoṣaṁ mahā-nādaṁ śrutvā,
ata eva malla-yuddhaṁ draṣṭum ity ambaṣthādi-vañcanārthaṁ
malla-yuddha-veṣādi-rāhityena saumyatayopayānād upetuḥ,
raṅga-sthalāntikaṁ yayatuḥ, tat sarvaṁ dviṣato duṣṭasya sagaṇasya
vadhārthaṁ yuktam evetyāśayena sambodhayati---parantapa śatru-nāśaketi
\| tad bhavādṛśāṁ śīlam eveti bhāvaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** draṣṭum iti \|
didṛkṣāvyājenety arthaḥ \| ambaṣṭhādi-vañcanārthaṁ
paridhānīyottarīya-paridhānena malla-veśā-svīkārāt \| anyathā
vakṣyamāṇa-parikara-bandha-vaiyarthyaṁ syāt upeyat raṅga-sthāntikaṁ
yayatuḥ \| parantapa ! he śatru-nāśaneti tādṛśa-dupṣṭadveṣo bhavādṛśa;m
śīlam eveti bhāvaḥ \| anyat taiḥ \| yad vā, kṛta-śaucāv iti
nara-ceṣṭānukaraṇa-mātram etan miṣeṇaiva vṛddha-gopebhyaḥ pūrvam eva
vicchinnāv iti jñeyam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mallānām aśanir ity-ādi
\|\|1.40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

tricatvāriṁśake hatvā hastīndraṁ raṅga-bhū-gataḥ \|

mādhuryaiśvarya-varṣī sa cānūraṁ praty abhāṣata \|\|

atheti \| ūṣasi pitrādīn apṛṣṭvaiva sarvair alakṣitai savayasyau
yamunātīraṁ rāma-kṛṣṇau gatau tatraiva kṛtadantadhāvanādikau bho bho
vayasyāḥ mallatālamayo dundubhi-ghoṣo'yaṁ śrūyate tadita eva praviśāva
iti druṣṭuṁ drutamīyatuḥ \|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.2 \|\|**

raṅga-dvāraṁ samāsādya tasmin nāgam avasthitam \|

apaśyat kuvalayāpīḍaṁ kṛṣṇo'mbaṣṭha-pracoditam \|\|

**śrīdhara-svāmī (bhāvārtha-dīpikā) :** ambaṣṭho hasti-pakas tena
coditam \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmin raṅgadvāre \|

> nāgaṅgajam nāgaḥ pannagamātaṅgakrūrācāriṣu toyade \|
>
> nāgakesara-punnāga-nāgadantaka-mustake \|\| iti medinī \|

ambaṣṭas tu mahā-mātre rāgadravye vilomaje iti dharaṇiḥ \| hiṁsārtham
evāmbaṣṭhapreritam aikṣata \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag āsādya prāpya,
atinikaṭe gatvety arthaḥ \| avadhānena sthitam, yato'mbaṣṭhena
mahā-mātreṇa skandhoparyupaviṣṭena prakārṣeṇāṅkuśa-prahādinā hiṁsārthaṁ
coditaṁ kṛṣṇo'paśyad iti tad vadhārthaṁ tasyāgre'bhisaraṇāt
sāvadhānatvāc ca, ata eva sarva-cittākarṣaka-guṇatvāt kṛṣṇa iti
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** avadhānena sthitam apaśyat
etac cāmbaṣṭha-praṇoditam apaśyad ity arthaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ambaṣṭho** hastipas tena
svaṁ prati hiṁsārtha preritam \|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.3 \|\|**

baddhvā parikaraṁ śauriḥ samuhya[^70] kuṭilālakān \|

uvāca hastipaṁ vācā megha-nāda-gabhīrayā \|\|

**śrīdhara-svāmī (bhāvārtha-dīpikā) : parikaraṁ** yuddhocita-paridhānaṁ
kṛtvā \| **samuhya** nibadhya \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

> bhavet parikaraḥ saṅghe\'payaṅka[-]{dir="rtl"}parivārayoḥ \|
>
> pragādḥa-gātrikāmbadhe samācāra-vivekayoḥ \|\|

iti mediny-ukter yuddhocita-paridhānaṁ gāḍha-gātra-bandhaṁ, kaṭi-bandham
iti yāvat \| **śaurir** iti tad-vaṁśyānām ānandārtham iti bhāvaḥ \|
**parikaraṁ baddhvā** kañcukaṁ visṛjya paridhānīya-vastraṁ
madhya-bandhana-ghaṭīpaṭena veṣṭayitvā prālamba-mālādikaṁ vaikakṣāditve
nidhāyety arthaḥ, vicitra-veṣābharaṇa-srag-ambarau \[bhā.pu. 10.43.19\]
iti vakṣyamāṇatvāt \| **kuṭilān** svabhāvata eva vakrān, ata eva pūrvaṁ
kaṅkatikayā lasad-uṣṇīṣeṣu dīrgha-keśeṣu praveśitān api, yad vā,
uṣṇīṣa-bandhakālegulyā keśāntaḥ-praveśitān api yuddha-kāle
vikṣepa-śaṅkayā **alakāṁś** cūrṇa-kuntalān **samūhya** uttarīyeṇāpi
gāḍhaṁ **baddhvā** ity arthaḥ \| samūhyeha dīrghatvam ārṣam \| śleṣeṇa
duṣṭa-vadhe mukhāvaraṇādinā vighnāpādanāt kuṭilānāṁ svīyānām api samyag
bandhaṁ yuktam eveti dhvanitam \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **śauriḥ**
śūra-vaṁśārṇava-candra iti tad vaṁśyānām ānandārtham iti bhāvaḥ \|
śleṣeṇa śūratayā parama-vikramo dhvanitaḥ \| **kuṭilān** svabhāvato
vakrān, ata eva saṁvaraṇāya bandha-yogyān **alakān** cūrṇa-kuntalān
keśān eva vā **samuhya** saṁvṛtya, pāṭhāntare dīrghatvam ārṣam \|
śleṣeṇa duṣṭa-vadhe mukhāvaraṇādinā vighnāpādanāt \| kuṭilānāṁ svīyānām
api samyag-bandhanaṁ yuktam eveti dhvanitam \| vastutas tu śobhā-viśeṣa
eva, megha-garjitād api gambhīrayeti mahā-puruṣa-lakṣaṇatvena vācas
tādṛśatvāt \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śaurir** iti \| tad-vaṁśyānām
ānandārtham iti bhāvaḥ \| **parikaraṁ baddhvā** kañcukaṁ visṛjya
paridhānīyaṁ madhya-bandha-dhaṭīpaṭena veṣṭayitvā prālamba-mālādikaṁ
vaikakṣāditvena vidhāyety arthaḥ, vicitra-veṣābharaṇa-srag-ambarau
\[bhā.pu. 10.43.19\] iti vakṣyamāṇāt \| **kuṭilān** svabhāvato vakrān
ata eva pūrvaṁ kaṅkatikayā laṣad uṣṇīṣeṣu dīrgha-keśeṣu praveśitān api
yuddha-kāle vikṣepa-śaṅkayā **alakān** cūrṇa-kuntalān **samuhya**
uttarīyeṇāpi gādḥaṁ **baddhvā** ity arthaḥ \| \"samūhya\" iti pāṭhe
dīrghatvam ārṣaṁ, śleṣeṇa duṣṭa-vadhe mukhāvaraṇādinā vighnāpādanāt
kuṭilānāṁ svīyānām api samyag bandhanaṁ yuktam eveti dhvanitam \| anyat
taiḥ \| tatra parikaram ity anantaraṁ baddhveti patitam iva \| yad vā,
baddhvety asyaiva ṭīkā kṛtveti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : parikaraṁ baddhvā**
kañcukaṁ visṛjya paridhānīya-vastraṁ madhya-bandhana-dhaṭī-paṭena
veṣṭayitvā prālamba-mālādikaṁ vaikakṣakāditvena nidhāyety arthaḥ \|
**kuṭilālakān** uṣṇīṣa-bandhana-kāle aṅgulyā keśāntaḥ-praveśitān api
yuddha-kāle vikṣepa-śaṅkayā **samuhya** uttarīyeṇāpi gāḍhaṁ baddhvety
arthaḥ \| \"samūhya\" iti pāṭhe dīrghatvam ārṣam \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.4 \|\|**

ambaṣṭhāmbaṣṭha mārgaṁ nau dehy apakrama mā ciram \|

no cet sa-kuñjaraṁ tvādya nayāmi yama-sādanam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : apakrama** dūrībhava \| **no
cen** mārga-dānābhāve \| **yama-sādanaṁ** yama-gṛham \| vīpsā
dṛḍhāvadhānārthaṁ krodhād eva vā \| mārga-rodhanaṁ kila mahā-pātakam ity
āśayenāha---**mā ciraṁ** drutam apakrama mārgād apasara \| sadanam eva
**sādanam** \| svārthe'ṇ \| vastutas tu yamena mano-nirodhenāsādyate
prāpyata iti yama-sādanaṁ mokṣam \| **nayāmi** preṣayāmi \| sāmīpye
vartamānatvam \| **adya** iti etāvantaṁ kālam udvṛtto vartase, tasmād
adya tvāṁ yamasya sādanam \| agre pūrvavat \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīpsā dṛḍhāvadhānārtham,
krodhād eva vā \| mārga-rodhanaṁ kila mahā-pātakam ity āśayeṇaha---**mā
ciraṁ** drutam **apakrama** mārgād apasara \| **no cet**, yadi
nāpakrāmasi, kuṁ pṛthvīṁ jarayati dantābhyāṁ bhāreṇa ca cūrṇayatīti
**kuñjaras** tam iti mahābalatvam uktam \| **adya** asminn eva kṣaṇe \|
**nayāmi** preṣayāmīty arthaḥ, vartamānāt tat-kālatārtham \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīpsā dṛḍhāvadhānārthaṁ
krodhād eva vā \| mārga-rodhanaṁ kila mahā-pātakam ity āśayenāha \| **mā
ciraṁ** drutam **apakrama** mārgād apasara \| **nayāmi** preṣayāmi
sāmīpye vartamānavattvam \| **adya** iti etāvantaṁ kālam udvṛtto vartase
\| tasmād adya tvām ity arthaṁ **yamasya** sadanam eva **sādanaṁ**
svārthe'ṇ \| vastutas tu yamena mano-nirodhena sādyate āsādyate yat tan
mokṣa-lakṣaṇaṁ vastv ity arthaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yamasya sādanaṁ** sadanaṁ,
vastutas tu yamena mano-nirodhenāsādyate prāpyate iti yama-sādanaṁ
mokṣam \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.5 \|\|**

evaṁ nirbhartsito'mbaṣṭhaḥ kupitaḥ kopitaṁ gajam \|

codayām āsa kṛṣṇāya kālāntaka-yamopamam \|\|

**śrīdhara-svāmī (bhāvārtha-dīpikā) :** antako mṛtyuḥ, kālas tan
nimittam, yamas tan niyantā tair upamā yasya tam \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ittham \| nibhartsito
vācā tāḍitaḥ \| kṛṣṇāya kṛṣnam uddiśya \| tan nimittaṁ mṛtukāraṇam \|
tanniyantā mṛtyuprerakaḥ \| yad vā, valād ākarṣaṇo kālā mṛtyaur vā kālo
mṛtau yame kṛṣṇe samaye cālake'pi ca iti dharaṇiḥ \| saṁhāretako rudra
iva rudrontakaḥ iti śruteḥ \| kleśajanane yama iva tam \| kṛṣṇāya kṛṣṇaṁ
grahītum \| kālenāntaḥ āyuśeṣo yeṣāṁ teṣāṁ manuṣyādīnām \| yo yamaḥ
prasiddhas tenopamā yasya tam \| tena kṛṣṇasyāsau kim api kartuṁ na
prabhvaviṣyatīti bhītaṁ rājānaṁ pratyāśvāso dhvanitaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kopitaṁ śrī-bhagavad
uktyā, ambaṣthenaiva vā, tat-prakārajñena kṛṣṇāya kāla\--rūpeṇa
sarvākarṣakāyāpi kālety ādinātyanta-mārakatvam abhipretam---ekadaiva
tat-tat-saṁyogāt \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇāya kṛṣṇaṁ grahītum
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇāya kṛṣṇaṁ grahītuṁ
kālena antaḥ āyuḥ śeṣo yeṣāṁ mauṣyādīnāṁ yamaḥ prasiddhas tenopamā yasya
tena kṛṣṇasyāsau kim api kartuṁ na prabhaviṣyatīti bhītaṁ rājānaṁ
pratyāśvāsā dhvanitaḥ \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.6 \|\|

karīndras tam abhidrutya kareṇa tarasāgrahīt \|

karād vigalitaḥ so'muṁ nihatyāṅghriṣv alīyata \|\|

**śrīdhara-svāmī (bhāvārtha-dīpikā) :** vigalito vicyutaḥ \| muṣṭinā
nihatya alīyatādṛśyo babhūva \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhidrutya jhaṭiti prāpya
\| taṁ kṛṣṇam \| kareṇa śuṇḍā-daṇḍena \| karo varṣopale raśmau pāṇau ca
bali-śuṇḍayoḥ iti medinī \| amuṁ gajam \| sa kṛṣṇaḥ \| taṁ
nirbhayatvenaiva sthitaṁ kṛṣṇaṁ kareṇa śuṇḍena madhya-deśo'grahīt \|
tataś ca sa kṛṣṇo'muṁ kuñjaraṁ nihatya vāma-muṣṭyā śuṇḍe prahṛtya
tat-prahāra-vivaśāc chuṇḍād vigalitaḥ sannaṅghriṣu tasya
mahā-sthūla-padeṣv alīyatādṛśyo babhūva \| aṅghriṣv iti
bahu-vacanenaivaṁ vyākhyeyam---prathamam ekasmin pāda-pṛṣṭhe'līyata tadā
ghrāṇa-dṛṣṭau kuñjarai tatraiva dhartum udyate sati anyasmin pāde'līyata
tatrāpi dhartum udyate'nyasminn ity evaṁ sahāsamukhāmbujo mahā-kautukī
sa kuñjaraṁ bahūśo vañcayan svakhelam iva mahādbhutāṁ lokān
darśayāmāseti bhāvaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** karīndro
mahā-baliṣṭhatādinā hasti-varga-śreṣṭhaḥ, abhidrutya---abhimukhaṁ dhāvan
gatvā tarasā vegenety asya yathā-yogyaṁ sarvatraivānvayaḥ \| agrahīt
dhṛtavān eva, mahā-kautukitayā tasya sarva-sambhavāt, evam agre'py ūhyam
\| ata eva vakṣyate \[10.43.8\] līlā iti \[10.43.11\] krīḍayā iti ca
viśeṣeṇa galito niṣkrāntaḥ san, vi-śabdena vastra-mālādi-paricchadānām
api nirākulatā bodhyate, evam agre'pi, amuṁ karaṁ karīndraṁ vā nihatya
śrī-hasta-nidhāna-mātratayā talena prahṛtya aṅghriṣvalīyata
catuḥpāda-madhyagaḥ sannadṛśyo'bhūt \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** agrahīt dhṛtavān eva
mahā-kautukitayā tasya sarva saṁbhavāt evam agre'py ūhyam \| ata eva
vakṣyate līlayeti krīḍayeti ca viśeṣeṇa galito niṣkrāntaḥ san vi-śabdena
vastramālādīnām api nirākulatā bodhyate \| evam agre'pi aṅghriṣu alīyata
pada-catuṣṭaya-madhyagaḥ san tenādṛśyo'bhūt \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṁ nirbhayatenaiva
sthitaṁ kṛṣṇaṁ kareṇa śuṇḍena madhyadeśo agrahīt tataś ca sa kṛṣṇaḥ amuṁ
kuñjaraṁ nihatya vāma-muṣṭyā śuṇḍe prahṛtya tat prahāra-vivaśāt
śuṇḍādvi-galitaḥ san aṅghriṣu tasya mahā-sthūla-pādeṣu alīyata ataḥ
adṛśyo babhūva atra aṅghriṣv iti bahu-vacanenaivaṁ vyākhyeyaṁ prathamam
ekasmin pāda-pṛṣṭe alīyata tadā ghrāṇa-dṛṣṭau kuñjare tatraiva dhartum
udyate sati anyasmin pāde alīyata tathāpi dhartum udyate aparasminn ity
eva sahāsamukhāmbujau mahā-kautukī sa kuñjaraṁ bahuśo vañcayan
sva-khelām evādbhūtāṁ lokān darśayāmāseti bhāvaḥ \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.7 \|\|**

saṅkruddhas tam acakṣāṇo ghrāṇa-dṛṣṭiḥ sa keśavam \|

parāmṛśat puṣkareṇa sa prasahya vinirgataḥ \|\|

**śrīdhara-svāmī (bhāvārtha-dīpikā) :** acakṣāṇo'paśyan \| ghrāṇam
avaghrāṇaṁ tena dṛṣṭir darśanaṁ yasya saḥ \| locanāgocaram api hi paśavo
ghrāṇena jānantīti prasiddham \| parāmṛśad dhṛtavān \| puṣkareṇa
śuṇḍāgreṇa \| sa kṛṣṇaḥ \| prasahya balena \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa gajaḥ \| taṁ kṛṣṇaṁ \|
puṣkaraṁ [khebu]{.mark}-padmayoḥ \|

> tūrya-vaktre khaṅgaphale hasti-hastāgrakāṇḍayoḥ \|
>
> kuṣṭhauṣadhe dvīpa-tīrtha-bhedayor durlabhe'pi ca \| iti bahavaḥ \|

dvitīyaḥ sa śabdaḥ kṛṣṇa-parāmarśī \| acakṣāṇo'paśyan \| paśutvāt
ghrāṇa-dṛṣṭiḥ gandhenaiva jānan \| puṣkareṇa śuṇḍagreṇa \| parāmṛśat taṁ
gajrāheti \| svīya-khelāntaraṁ lokān darśayiṣyan kṛṣṇaḥ svamekavāra tad
utsāha-vardhanārthaṁ grāhayāmāseti bhāvaḥ \| tataś ca kuñjare tasmin
kṛtārtham anye sati sa kṛṣṇaḥ prasahya balaṭkāreṇaiva---kim are balaṁ
darśayasīty uktvā svaṁ mocayitvā bāher nirgato'bhūt \|\|7\|\| atra
toṣiṇyā

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nihananād eva samyak
kruddhaḥ san keśavaṁ keśinisūdanam iti saṅkruddhatve hetvantaram \|
puṣkareṇeti śleṣeṇa tasya śrīmad aṅge kamalavat komalatāṁ gateneti
dhvanyate \| vinirgataḥ---puṣkarād viśeṣeṇa niścakrāma \| yad vā,
viniṣkrāntaḥ san vicakarṣeti pareṇānvayaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** puṣkareṇeti śleṣāt tasya
śrī-madaṅge kamalavat komalatāṅgateneti dhvanyate \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** acakṣāṇo'paśyan
paśutvādghrāṇa-dṛṣṭiḥ gandhenaiva jānan puṣkareṇa śuṇḍāgreṇa parāmṛśat
taṁ jāgrāheti svīya-khelāntaraṁ lokān darśayiṣyan kṛṣṇaḥ svam ekavāraṁ
tad utsāha-vardhanārthaṁ grāhayā māseti bhāvaḥ tataś ca kuñjare tasmin
kṛtārthaṁ manye sati sa kṛṣṇaḥ prasahya balātkāreṇaiva kim are balāṁ
darśayasīty uktvā svaṁ mocayitvā bahir nirgato'bhūt \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.8 \|\|**

pucche pragṛhyātibalaṁ dhanuṣaḥ pañca-viṁśatim \|

vicakarṣa yathā nāgaṁ suparṇa iva līlayā \|\|

**śrīdhara-svāmī (bhāvārtha-dīpikā) :** dhanuṣo dhanuṣāṁ pañca-viṁśatir
yāvat tāvantaṁ deśaṁ vicakarṣa ākṛṣya nītavān \| kaṁ ka iva vicakarṣa \|
yathā nāgaṁ sarpa-vad vartamānaṁ gajaṁ suparṇa-vat svayam iti, "āvirāsīd
yathā prācyāṁ diśīndur iva puṣkalaḥ" iti-vat \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pañca-viṁśati-dhanur
mita-deśaṁ śata-hastam ity arthaḥ \| dhanur hasta-catuṣṭaam iti
nāma-mālā \| itivad iti---yathāvirāsīdy athety atra yathā-śabda iva
śabdaś cānvitau, prācyāṁ yathā prācīvad vartamānāyāṁ devakyām indur iva
vartamānaḥ svayaṁ harir āvirāsīd iti tadvad atrāpīti bhāvaḥ \| dhanur
hasta-catuṣṭayam iti kośāc chata-hasta-pramāṇaṁ deśaṁ vyāpya \| yatheti
yathāvad eva vicakarṣa \| sa kuñjaras tadā kim api dhairyaṁ kartuṁ na
śaśāketi bhāvaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atibalaṁ mahā-balam api
puccha-pragrahaṇena līlayā vikarṣaṇe dṛṣṭantaḥ---yatheti \| tair
vyākhyātam eva \| yad vā, yathā yathāvad vicakarṣa, madhye
kiñcit-sthairya-śakty asadbhāvāt \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yatheti tair vyākhyātam \|
yad vā, yathā yathāvat vicakarā tan madhye tena kvacid api
sthairyāṁśasyāpy aśakyatvat \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhanuṣaḥ dhanuṣāṁ
pañca-viṁśati śata-hasta-pramāṇa-deśaṁ vyāpya yatheti yathāvad eva
vicakārṣa kuñjaraḥ sa tadā yat kiñcid api sthairyaṁ dhartuṁ na śaśaketi
bhāvaḥ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.9 \|\|**

sa paryāvartamānena savya-dakṣiṇato'cyutaḥ \|

babhrāma bhrāmyamāṇena go-vatseneva bālakaḥ \|\|

**śrīdhara-svāmī (bhāvārtha-dīpikā) :** sa paryāvartamāneneti \|
puccha-grāhiṇaṁ śrī-kṛṣṇaṁ grahītuṁ yadi dakṣiṇataḥ parivartate gajas
tarhi savyato bhrāmayati \| yadā savyataḥ parivartate tadā dakṣiṇato
bhrāmayaṁs tena saha babhrāma \| go-vatsena bhrāmyamāṇena bālakaḥ sa eva
kṛṣṇo yathānyo vā bālaka iveti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'cyutaḥ \| tena gajena
\| anyaḥ prākṛtaḥ \| tataś ca kuñjarasya kiñcid utsāha-prāpaṇārtham
ākarṣaṇa-vegaṁ kiñcic chithilī-cakre ity āha---sa acyutaḥ \| kadācid api
tadā tat-puccha-grahaṇāccyuti-rāhityābhiprāyeṇa \| yad vā,
druta-gati-viśeṣeṇa savye dakṣiṇe cālāta-cakravartamānatvāt \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** acyuta iti kadācid api
tadā tat-puccha-grahaṇāc cyutir āhityābhiprāyeṇa \| yad vā,
druta-gati-viceṣeṇa savye dakṣiṇe cālāta-cakravad vartamānatvāt
\|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** acyuta iti \| kadācid api
tadā tat puccha-grahaṇācyutir āhityābhiprāyeṇa \| yad vā,
druta-gati-viśeṣeṇa savye dakṣiṇe cālāta-cakravad vartamānatvāt
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca kuñjarasya
kiñcid utsāha-prāpaṇārtham ākarṣaṇa-vegaṁ bhagavān kiñcit śithilī-cakre
ity āha \| sa acyutaḥ paryāvartamānena kuñjareṇa saha savya-daśiṇato
babhrāmeti kiñcid utsāhaṁ prāpya puccha-grāhiṇaṁ kṛṣṇaṁ grahītuṁ yadi
dakṣiṇataḥ parivartate kuñjaras tadā taṁ savyato bhrāmayan svayaṁ
bhramati yadi ca savyatas tadā dakṣiṇata ity evaṁ sa babhrāma
bhrāmyamāṇena go-vatsena saha balavān bālaka iveti \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.10 \|\|**

tato'bhimukham abhyetya pāṇināhatya vāraṇam \|

prādravan pātayām āsa spṛśyamānaḥ pade pade \|\|

**śrīdhara-svāmī (bhāvārtha-dīpikā) :** vāraṇaṁ gajaṁ prādravan
prakarṣeṇāsamantato dhāvan pātayām āsa \| yathā patati tathā taṁ
vañcayan prādravad ity arthaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato bhrāmaṇottaram \|
vāraṇaṁ pratiṣedhe syād vāraṇas tu mataṅgaje iti medinī \| taṁ gajam \|
ity artha iti---ati-sthūla-śarīravata itas tato bhramaṇe svayam eva
patanaṁ bhaved iti bhāvaḥ \| athānyāṁ khelāṁ darśayan pucchaṁ tatyājety
āha---tata iti \| pāṇināhatyeṣad eva prahatya, yathāvat prahāre sadya
eva maraṇāt prārabhya māṇākhelā na niṣpadyata iti bhāvaḥ \| prādravan
sanniti prakarṣeṇa dravan ā īṣad eva bhramaṁstad utsāhavardhanārthaṁ
svasya pradravaṇaṁ darśayāmāsa tam \| vastutas tu svasya tadīṣad eva
dravaṇam ity arthaḥ \| ata eva padepade tena spṛśyamānaḥ sa staṁ
pātayāmāsa iti taṁ pātayitum eva svayaṁ muhur muhur dravaṇāsamartha iva
skhalati smety arthaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato
bhrāmaṇa-līlānantaram, āhatya---īṣat prahṛtā, anyathā sadya eva maraṇāt,
vāraṇena tena spṛśyamānaḥ, anyathā nirutsāhatayā tasya
vaimukhya-sambhavāt, kautuka-viśeṣāsampatteś ca \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato bhramaṇa-līlānantaram
āgatya īṣat prahatya anyathā sadya eva maraṇāt vyathādāv api tad
anudhāvanāśakteḥ vāraṇena spṛśyamānaḥ anyathā nirutsāhatayā tasya
vaimukhya-sambhavaṭ kaituka-viceṣāsampatteś ca \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** athānyāṁ khelāṁ darśayan
pucchaṁ tatyājety āha \| tata iti \| pāṇinā āhatya īṣad eva prahṛtya
yathāvat prahāre sadyomaraṇāt prārabhyamāṇa-khelā na niṣpadyeta iti
bhāvaḥ \| prādravan sann iti prakarṣeṇa dravann api ā īṣad eva dravan
tad utsāha-vardhanārthaṁ svasya pradravaṇaṁ darśayāmāsa taṁ vastutas tu
svasya tadīṣad eva dravan tad utsāha-vardhanārthaṁ svasya pradravaṇaṁ
darśayāmāsa taṁ vastutas tu svasya tadīṣad eva dravaṇam ity arthaḥ \|
ata eva pade pade tena spṛśyamānaḥ san taṁ pātayāmāseti taṁ pātayitum
eva svayaṁ muhur muhur dravaṇāsamartha iva skhalatismety arthaḥ
\|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.11 \|\|

sa dhāvan krīḍayā bhūmau patitvā sahasotthitaḥ \|

taṁ matvā patitaṁ kruddho dantābhyāṁ so'hanat kṣitim \|\|

**śrīdhara-svāmī (bhāvārtha-dīpikā) :** kiṁ ca, sa dhāvann iti \| ahanad
ahan \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyaṁ vañcanāvidhiṁ
cakārety artha---kiṁ ca iti \| sa kṛṣṇaḥ \| krīḍayā līlayā \| sahasā
jhaṭity eva \| taṁ kṛṣṇam \| sa gajaḥ \| tataś ca kaṭhoraśilāmayyāṁ
bhūmau tam atyāghātaṁ pātayituṁ svasya patanam eva taṁ darśayāmāsa, na
tu lāghavotthānam ity āha---sa iti \| taṁ patitaṁ matvā tam eva hantum
udyato'pi kṣitimevāhan \| jānubhyāṁ patitvā cakhānety arthaḥ \| tasya
dantakṣepakāla evātisūkṣmeṇa rūpeṇa kṛṣṇasyotthāyānyatra gamanāt, ata
eva atarkitetisahasā ity abhidhānāt sahasotthita iti prayuktam
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
sahaseti---atidruta-mutthānenāmunā tad atarkaṇāt, ata eva kṣitim ahanaṁ
cakhāna, tathā ca śrī-hari-vaṁśe---papāta bhūmiṁ jānubhyāṁ daśanābhyāṁ
tutoda ca \[ha.va. 2.29.32\] iti \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa iti tair vyākhyātaṁ tatra
kiṁ ca iti \| pūrvoktapātane yuktiś cety arthaḥ \| mūle sahaseti
atidrutam utthānenāmunā tad atarkaṇāt \| ata eva kṣitimahanat jānubhyāṁ
patitvā cakhānety arthaḥ tathā ca śrī-hari-vaṁśe \| pāpāt bhūmiṁ
jānubhyāṁ darśanābhyāṁ tutod citi \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
kaṭhoratara-śilāmayyāṁ bhūmau tamatyāghātaṁ prāpayituṁ svasya patanam
eva taṁ darśayāmāsa na tu lāghavād utthānam ity āha \| sa iti \| taṁ
patitaṁ matvā tam eva hantum udyato'pi kṣitim evāhan jānubhyāṁ patitvā
cakhānety arthaḥ \| tasa dantakṣepa-kāle evāti sūkṣme kṛṣṇasyotthāyāny
atra gamanāt ata eva atarkiteti sahasety abhidhānāt sahasotthita iti
prayuktam \|\|11.12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.12 \|\|

sva-vikrame pratihate kuñjarendro'ty-amarṣitaḥ \|

codyamāno mahāmātraiḥ kṛṣṇam abhyadravad ruṣā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahā-mātair hastipādhipaiḥ
mahā-mātra samṛddhe cāmāne hastipakādhipe iti medinī \| abhyadravat
sammukham ājagāma \| sva evāty amarṣitaḥ sañjāta-paramāmarṣaḥ, punaś ca
mahā-mātraiḥ preryamāṇo ruṣā tad vaiśiṣṭyenābhyadravat \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** naḥ iti svasya
gauraveṇa bahutvam \| agṛhaṁ gṛhaṁ mānuṣyaṁ śarīram, tatra hitānāṁ sac
cid ānanda-vigrahāṇāṁ puṁsām ity atrāpi tathā antaryāmiṇām asmākam ity
arthaḥ \| ādhi-vikarśanaṁ bhakta-viraha-janyā mānasī pīḍā adhis tasya
karṣaṇam \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pratihate vyarthe \| yad
vā, pratikṣaṇaṁ śrī-bhagavatā cāturyā nāśite sati svabhāvād
evātyamarṣitaḥ paramāsahanaḥ punaś ca mahā-mātraiḥ preryamāṇaḥ san
ruṣābhyadravat \| bahutvaṁ tat-pādādi-rakṣiṇāṁ tadānīṁ sarveṣām eva
samavetatena bāhulyāt, kṛṣṇam iti vegena tad ākarṣaṇābhiprāyeṇa
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa iti tair vyākhyātaṁ tatra
kiṁ ca iti \| pūrvoktapātena yuktiś cety arthaḥ \| mūle sahaseti
atidrutam utthānenāmunā tad atarkaṇāt \| ata eva kṣitimahanat jānubhyāṁ
paramāmarṣaḥ punaś ca mahā-mātraiḥ preyamāṇo ruṣā tad
vaiśiṣṭyenābhuyadravat \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.43.13 \|\|**

tam āpatantam āsādya bhagavān madhusūdanaḥ \|

nigṛhya pāṇinā hastaṁ pātayām āsa bhū-tale \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ gajam \| hastaṁ
śuṇdādaṇḍam hastaḥ kare karikare saprakoṣṭhakare'pi ca iti medinī \|
tataś ca kālādhikyam ālakṣya tena saha khelāṁ samāpayāmāsety āha---tam
iti \| svayaṁ bhagavān apy aṁśena ca tādṛśamadhoḥ sūdano'pi śrīman
narākārocita-malla-līlā-rasānusāreṇaiva pāṇinā ekenaivāvahelayā
vāmenaivety arthaḥ \| hastaṁ śuṇḍāṁ pragṛhyety arthaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** madhuḥ ādi-daityas
tat-sūdana iti mahā-baliṣṭhatvādikaṁ sūcitam \| ato
nijecchayaitad-gajapātanādikaṁ kiyat tasya karmeti bhāvaḥ \| tathāpy
atra mādhurī-viśeṣeṇa paramādbhutatayā varṇyata ity āśayenāha---bhagavān
cāru-yuddha-līlā-civeśeṇa nija-bhagatattā-vieṣa-prakaṭaka iti \| tad
evāha---pragṛhyeti \| yad vā, madhusūdanas tatrāpi bhagavān, ata eva
śrī-hastena tasya śuṇḍāṁ nitarāṁ gṛhītvā nigrahatayā dhṛtvā vā taṁ
pātayāmāseti madhu-mahā-daity ato'py asya mahatvaṁ sūcitam \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svayaṁ bhagavān apy aṁśena ca
tādṛśa-madhoḥ sūdano'pi śrīman narākārocita-malla-līlā-rasānurūpyeṇaiva
pāṇinā hastaṁ śuṇḍāṁ pragṛhyety arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca samayādhikyam
ālakṣya tena saha khelāṁ samāpayāmāsety aḥa \| tam iti \| pāṇinā
ekenaiva avahelayā vāmenaivety arthaḥ hastaṁ śuṇḍaṁ nitarāṁ gṛhītvā
\|\|13.14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.14 \|\|

patitasya[^71] padākramya mṛgendra iva līlayā \|

dantam utpāṭya tenebhaṁ hastipāṁś cāhanad dhariḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : patitasya** **dantam**
uddhṛtya \| **tena** dantena \| **ibhaṁ** gajam \| patitaṁ santaṁ taṁ
śrī-caraṇena śira **ākramya** \| pāṭhāntare patitasya svatas tasya
dantam utpāṭya \| **harir** iti siṁhavat tat-prāṇa-haraṇād dhasti-hanena
siṁha-rūpatvāc ca \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **patitaṁ** santaṁ
śrī-caraṇena śirasy **ākramya** \| pāṭhāntare patitasya svatas tasya
dantam utpāṭya \| **harir** iti tat-prāṇa-haraṇāt, hasti-hanena
siṁha-rūpatvac ca \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : patitaṁ** santaṁ **taṁ**
śrī-caraṇena śira **ākramya** \| pāṭhāntare patitasya svataḥ tasya
dantam utpāṭya \| **harir** iti siṁhavat tat-prāṇa-haraṇāt
hasti-hananena siṁha-rūpatvāc ca \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.43.15 \|\|**

mṛtakaṁ dvipam utsṛjya danta-pāṇiḥ samāviśat \|

aṁsa-nyasta-viṣāṇo'sṛṅ- mada-bindubhir aṅkitaḥ \|

virūḍha-sveda-kaṇikā- vadanāmburuho babhau \|\|

**śrīdhara-svāmī (bhāvārtha-dīpikā) :** raṅgaṁ **samāviśat**, tadā
vīra-śriyā **babhau** \| kathaṁ bhūtaḥ ? **aṁse nyastaṁ viṣāṇaṁ**
gaja-danto yena saḥ \| **asṛjo** raktasya **madasya** ca **bindubhiḥ**
parito'**ṅkitaḥ** \| **virūḍhā** udgatāḥ **sveda-kaṇikās** tābhir
upalakṣitaṁ **vadanāmburuhaṁ** yasya saḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tadā* raṅga-praveśāvasare
\| *aṁse* skandhe \| **aṁso** bhuja-śiro-vyādhya iti dharaṇiḥ \|

> **viṣāṇī** kṣīra-kākolyām aja-śṛṅgyāṁ ca yoṣiti \|
>
> kuṣṭhanām auṣadhe klībaṁ triṣu śṛṅgebha-dantayoḥ \|\| iti medinī \|

**asṛk** syād yoga-bhedenārakte'pi syān napuṁsakam iti ca \| **mṛtakam**
ity ardhakam \| **danta**-yukta-vāma-**pāṇiḥ** \| dvitīya-danto'sya
śrī-baladevenotpāṭya gṛhīta iti jñeyam \| gaja-danta-varāyudhau \[bha.pu
10.43.16\] iti vakṣyamāṇatvāt \| **samyak** matta-gajendra-gatyā
śobhā-viśeṣeṇa ca, **ā** īṣad vārāntaḥ **prāviśat** praviveśa \|
śobhā-viśeṣam āha---**aṁso** vāma-skandhaḥ \| **aṅkitaḥ** vicitrair iva
bhūṣitaḥ \| **viśeṣeṇa** vicitratayā vā **rūḍḥāḥ** prādurbhūtāḥ, ruheḥ
prādurbhāvārthakatvāt, saccidānanda-vigrahe vikārāsaṁbhavāt \|
antar-bhūtānanta-tādṛśa-vilāsa-dharmāṇāṁ līlānurūpyeṇa
kevalāvirbhāva-tirobhāva-sampratipatteś ca \| **amburuha**\--rūpeṇa
tasyāpi jala-bindubhir yathā śobhā syāt, tatheti dhvanyate \| mūrtyā
vīra-rasa-śriyaiva babhau \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** danta-yukta-vāma-pāṇiḥ,
dvitīya-danto'sya śrī-baladevenotpāṭya gṛhīta iti jñeyam,
gaja-danta-varāyudhau \[bha.pu 10.43.16\] iti vakṣyamānatvāt \|
**samyak** matta-gajendra-gatyā śobhā-viśeṣeṇa ca **ā** īṣat, dvārānta
**āviśat** praviveśa \| śobhā-viśeṣam evāha---aṁseti \| **aṁso**
vāma-skandhaḥ, **aṅkitaś** citrair iva bhūṣito **viśeṣeṇa** vicitratayā
va **rūḍhāḥ** prādurbhūtā iti sveda-kaṇikānām api śrī-mukha-bhūṣaṇatayā
kevalam āvirbhāva-tirobhāva-mātratvenānanda-rūpatvaṁ bodhayati \|
**amburuha**-rūpakeṇa kamalasyāpi jala-samparkāl lagnair jala-bindubhir
yathā śobhā syāt, tatheti dhvanyate \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mṛtakam** ity ardhakaṁ
**danta**-yukta-vāma-**pāṇiḥ** \| dvitīya-danto'sya
śrī-bala-devenotpāṭya gṛhīta iti jñeyaṁ gaja-danta-varāyudhau \[bha.pu
10.43.16\] iti vakṣyamāṇatvāt \| **samyak** matta-gajendra-gatyā
śobhā-viśeṣeṇa ca **ā** īṣad dvārāntaḥ **āviśat** praviśeśa \|
śobhā-viśeṣam āha\--**aṁso** vāma-skandhaḥ **aṅkitaḥ** vicitrer iva
bhūṣitaḥ viśeṣeṇa vicitratayā vā rūḍhāḥ prādur bhūtāḥ \| ruheḥ prādur
bhāvārthatvāt saccidānanda-vigrahe vikārāsambhavāt
antarbhūtānantatādṛśa-vilāsa-dharmāṇāṁ līlānurūpyeṇa
kevalāvirbhāva-tirobhāva-sampratipatteś ca \| **amburuha**-rūpakeṇa
tasyāpi jala-bindubhir yathā śobhā syāt, tathā iti dhvanyate \|\|15\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ** **131-132)** : tad evaṁ tasya
premārdratvādike sthite tad-ādikasya tasmin parama-sādhu-guṇe ca
parama-hṛdya-sukhadatvāt tad-dhetukaṁ kādācitkaṁ satyādi-vaiparītyam api
parama-guṇa-śiromaṇi-śobhāṁ bhajate \| tatra śauca-virodhy api guṇo
yathā---**aṁsa** ity-ādi \| spaṣṭam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aṁsa-nyasta-viṣāṇaḥ**
skandhārpita-gaja-dantaḥ **asṛjo** madasya ca **bindubhiḥ**
parito'**ṅkitaḥ** **virūḍhā** udgatāḥ prasveda-kaṇikās tābhir
nīhāra-kaṇikābhir ivopalakṣitaṁ **vadanāmburuhaṁ** yasya, sa mūrtyā
vīra-rasa-śriyeva babhau \|\|15.16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.16 \|\|**

vṛtau gopaiḥ katipayair baladeva-janārdanau \|

raṅgaṁ viviśatū rājan gaja-danta-varāyudhau \|\|

**śrīdhara-svāmī (bhāvārtha-dīpikā) :** na kevalaṁ sa ekaḥ samāviśat,
kintu **vṛtau gopair** iti \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : katipayair** alpa-saṅkhyaiḥ
\| praveśe pūrvato viśeṣa-vivakṣayā ukta-śeṣa-nyāyenāha---**vṛttāv** iti
\| **katipayair** iti vṛddhānāṁ śrī-vrajendreṇa saha gamanāt \|
sa-vayasām apy atyāsannānām eva śrī-gokulataḥ saṅgamanāt \| **baladeva**
iti anuja-snehena duṣṭa-vadhārthaṁ bala-viśeṣa-prakaṭanāt \|
**janārdana** iti janair nija-bhaktaiḥ śrī-nāradādibhir ardyate
kaṁsa-vadhārthaṁ yācyate yaḥ, sa tathā \| **rājann** iti harṣeṇa
sambodhayati \| **gajasya dantāv** eva tan māraṇa-sādhanatayā kaṁsādau
bhayadatvenāse gṛhītatayā ca **vare āyudhe** yayoḥ \| yad vā, gajadantau
śreṣṭhāv āyudhe yayos tau \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** praveśe pūrvato
viśeṣa-vivakṣayā ukta-poṣa-nyāyenāha---**vṛtāv** iti \| **katipayair**
iti śrī-nandādi-vṛddha-varga-vyatiriktatvenāsākalyāt \| yad vā,
duṣṭa-gaja-yuddhe śrī-kṛṣṇasysa śramādikaṁ sneha-bhareṇa draṣṭum
aśakṣyatāṁ vividha-śaṅkāṁ prāpsyatāṁ ca keṣāñcit sakhīnāṁ
śrī-bhagavataivāgre śrī-nandādi-saṅgatyā raṅge prasthāpanāt
raṅga-sthalaṁ prāviśatām \| **baladeva** ity anuja-snehena
duṣṭa-vadhārthaṁ tadānīṁ bala-viśeṣa-prakaṭanāt \| **janārdana** iti
janān duṣṭa-daityādīn ardayati hantīti kartavya-kaṁsādi-vadhābhiprāyeṇa
\| yad vā, janair nija-sevakaiḥ śrī-nāradādibhir ardyate
kaṁsa-vadhādy-arthaṁ yācyate iti śrī-baladevasyādāv uktiḥ,
jyeṣṭha-krameṇa praveśāt, snehenāgre gamanād vā \| **rājann** iti
duṣṭa-vadha-pūrvaka-śobhā-viśeṣeṇa **raṅga**-madhye śrī-bhagavataḥ
praveśa-śravaṇād antaḥ-santoṣeṇa vidyotamānaṁ śrī-parīkṣitaṁ dṛṣṭvā
svayam api praharṣeṇa sambodhayati \| **gajasya dantāv** eva **vare**
asādhāraṇatvāc chreṣṭhau **āyudhe** yayos tau \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** praveśe pūrvato
viśeṣa-vivakṣayokta-poṣa-nyāyenāha \| **vṛtāv** iti **katipayair** iti
vṛddhānāṁ śrī-vrajendreṇa saha gamanāt savayasām apy atyāsannānām eva
śrī-gokulataḥ saṅgamanāt \| **baladeva** ity anuja-snehena
duṣṭa-vadhārthaṁ tadānīṁ bala-viśeṣa-prakaṭanāt \| **janardana** iti
janair nija-bhaktaiḥ śrī-nāradādibhir ardyate kaṁsa-vadhārthaṁ yācyate
yaḥ, sa tathā \| **rājann** iti harṣeṇa sambodhayati \| **gajasya
dantāv** eva tan-māraṇa-sādhanatayā kaṁsādau bhayadatvenāṁsa-gṛhītatayā
ca **vare āyudhe** yayoḥ \| yad vā, gaja-danta-śreṣṭhau āyudhe yayos tau
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.17 \|\|

mallānām aśanir nṛṇāṁ nara-varaḥ strīṇāṁ smaro mūrtimān

gopānāṁ sva-jano'satāṁ kṣiti-bhujāṁ śāstā sva-pitroḥ śiśuḥ \|

mṛtyur bhoja-pater virāḍ aviduṣāṁ tattvaṁ paraṁ yogināṁ

vṛṣṇīnāṁ para-devateti vidito raṅgaṁ gataḥ sāgrajaḥ \|\|

**śrīdhara-svāmī (bhāvārtha-dīpikā) :** tatra ca
śṛṅgārādi-sarva-rasa-kadamba-mūrtir bhagavān tat-tad-abhiprāyānusāreṇa
babhau, na sākalyena sarveṣām ity āha---mallānām iti \| **mallādīnām**
ajñānāṁ draṣṭṝṇām **aśany**-ādi\--rūpeṇa daśadhā **viditaḥ** san
**sāgrajo raṅgaṁ gata** ity anvayaḥ \| mallādiṣv abhivyaktā rasāḥ
krameṇa ślokā nibadhyante \|

raudro'dbhutaś ca śṛṅgāro hāsyaṁ vīro dayā tathā \|

bhayānakaś ca bībhatsaḥ śāntaḥ sa-prema-bhaktikaḥ \|\|

**aviduṣāṁ virāṭ** vikalaḥ paryāpto rājata iti tathā, anena
bībhatsa-rasa uktaḥ \| vikalatvaṁ ca, kva vajra-sāra-sarvāṅgau
\[10.44.8\] ity-ādinā vakṣyate \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra ca praveśa-samaye \|
*kadambakaṁ* samudāyaḥ---kadambaṁ nikurambe syān nīpa-siddhārthayoḥ
pumān iti medinī \| nikurambaṁ samūhaḥ \| *tat-tad-abhiprāyānusāreṇa*
mallādy-abhiprāyānurodhena \| *sākalyena* rasa-samūha-mūrtitvena \|
*prema-bhaktyā* tan-nāmaka-rasena saha vartata iti sa-prema-bhaktikaḥ \|
*anena* vikalatva-kathanena \| *ukto* dyotito, na tu bhagavati
bībhatsatvaṁ saṅgacchate'tīva-ramyatvād iti bhāvaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mallānām iti \|
**aviduṣāṁ** tan-mahimānabhijñānām \| **virāṭ** rājamānaṁ rāṭ dīptiḥ \|
vigatā rāṭ yasya sa tathā, bhīta iti yāvat \| anena bībhatsa-raso
boddhavyaḥ \| śrī-kṛṣṇaṁ prati bhītatva-jñānam eva jugupsā-viṣayaḥ \|
yad vā, aviduṣāṁ śrī-kṛṣṇa-tattvam ajānatām, kevalaṁ virāḍ iti
virāḍ-rūpa evāyam iti viditaḥ \| tathā-bhūte parama-premāspade
virāḍ-bhāvaṁ jugupsā-viṣayatvāt bībhatsa-raso bhavitum arhatīti
daśa-rasa-siddhau svābhimata-saṅgatiḥ \|\|17.22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mallānām iti tair
vyākhyātam \| dayā karuṇa ity arthaḥ, saprema-bhaktiḥ prītākhyo rasaḥ \|
tatra mallānāṁ parama-śūrammanyatayā garvitānām aśani-tulyāṅgatvena
hareḥ parijñānād vispardhamānānāṁ tadīya-salīla-praveśenāvajñātam
ivātmānaṁ manyamānānāṁ cāūrādīnāṁ krodhaḥ nṛṇāṁ dveṣivyatiriktānāṁ
paurādīnāṁ lokottara-rūpa-vilāsādi-darśanena vismayaḥ strīṇāṁ
priyatākhyā ratir vyaktaiva, gopānāṁ śrīdāmādīnāṁ svajano vayasyaḥ, tato
gaja-rakta-mada-vindu-dantādi-jātena vilakṣaṇa-veśena
mahā-vikrama-bhājo'pi śramābhi-vyañjakena svedena ca teṣāṁ hāsaḥ, asatāṁ
rājñāṁ tasya śāstṛtva-jñānād vīryātiśaya-darśanena yuddhotsāhaḥ, pitror
devakī-vasudevayoḥ śrī-gopendra-vasudevayor vā mallādi-daurātmya-jñānena
śiśutvāt tadīyamārdavādi-jñānena ca śokaḥ, kaṁsasya mūrto mṛtyur mṛtyur
hetur vā, tena bhayaṁ vyaktam eva \|

**aviduṣām** atyanabhijñānāṁ vikalatvajñānena jugupsā \| yad vā,
aviduṣāṁ saccidānanda-vigrahaṁ tam ajānatāṁ prāṇādy-upāsakānāṁ keṣāñcin
muni-prāyāṇāṁ **virāṭ** brahmāṇḍa-rūpam, tena
vikāri-pāñcabhautikatva-mātra-dṛṣṭyā jugupsā \| yad vā, aviduṣām
āsura-prakṛtīnāṁ pavitraṁ-manyānāṁ keṣāñcit virāṭ viparīto rājate,
sveda-mada-raktādy aṅkitatvād aśastatayeva duṣṭa-sattveṣu pratibhānāt
jugupsā \|

**yoginām** abheda-dṛṣṭīnāṁ kevala-jñānavatāṁ **paraṁ tattvaṁ** brahma
\| yad vā, bhedābheda-dṛṣṭīnāṁ jñāna-bhaktānāṁ tattvaṁ brahma,
para-tattvaṁ paraṁ brahma cid-ānanda-ghana-vigrahaḥ \| tena śāntiḥ \|

vṛṣṇīnām uddhavākrūrādīnāṁ paramārādhyaḥ \| tena prītiḥ iti \| athavā---

> raudro'dbhutaḥ śucir atha priya-yukta-hāsyo
>
> vīro'tha vatsala-yutaḥ karuṇo bhayāṅkaḥ \|
>
> vībhatsa-saṁjña udito'tha tathaiva śāntaḥ
>
> prītas tathā daśarasādviyutāḥ krameṇa \|\|

atra *śuciḥ* śṛṅgāraḥ \| *priyeṇa* preyo-nāmnā rasena *yukto* *hāsyaḥ*
\| *bhayāṅko* bhayānakaḥ \|

tatra rasa-lakṣaṇaṁ---

> sthāyi-bhāvo vibhāvānubhāvaiś ca vyabhicāribhiḥ \|
>
> svādyatvaṁ nīyamāno'sau rasa ity abhidhīyate \|\|
>
> kāraṇāny atha kāryāṇi sahakārīṇi yāni ca \|
>
> tāny eva vyapadiśyante vibhāvādi-padai[^72] rase \|\|
>
> ālambanoddīpanākhye vibhāvasya bhide ubhe \|
>
> ālambano'pi dvividho viṣayāśraya-bhedataḥ \|\|
>
> rasasya viṣayaḥ kṛṣṇas tasyānubhavitāśrayaḥ \|
>
> uddīpano bahu[-]{dir="rtl"}vidhaḥ prāgalbhyaṁ vikramo hareḥ \|
>
> saundarya-guṇa-saurabhya-nūpura-svanitādikaḥ \|
>
> anubhāvāḥ sāttvikāḥ syur āṅgikādyāś ca te dvidhā \|\|
>
> stambhaḥ sved[o]{dir="rtl"}'tha romāñcaḥ svara-bhedaś ca vepathuḥ \|
>
> vaivarṇyam aśruḥ pralaya ity aṣṭau sāttvikāḥ smṛtāḥ \|\|
>
> bhrū-bhaṅgaḥ kuṭilekṣā ca bhujāsphālana-nartanam \|
>
> vakrokti-śvāsa-bhūmādyāḥ kathitā āṅgikādayaḥ \|\|
>
> nirvedādyās trayastriṁśat kathyante vyabhicāriṇaḥ \|
>
> sthāyinaṁ vardhayanto ye prādur antar bhavanti ca \|\|
>
> krud vismayo ratir hāsotsāhau śug bhīr jugupsitam \|
>
> sthāyino'bhī raseṣv aṣṭau jñeyā raudrādbhutādiṣu \|\|
>
> priyatā-sakhya-vātsalya-śānti-pṛitaya ity ataḥ \|
>
> pāñcavidhyād iha rateḥ sthāyino dvādaśoditāḥ \|\|
>
> śuddha-sattva-viśeṣātmā prema-sūryāṁśu-sāmya-bhāk \|
>
> rucibhiś citta-māsṛṇya-kṛd asau ratir ucyate \|\|
>
> sa mukhya-gauṇa-bhedena kathito dvividho rasaḥ \|
>
> śṛṅgāro'tra tathā preyān vatsalaḥ śānta ity asau \|\|
>
> prītaś ca pañcadhā mukhyo rateḥ śraiṣthyena mukhyatā
>
> raudro'dbhutas tathā hāsyo vīraḥ karuṇā-bhīṣaṇaiḥ \|
>
> bibhatsaḥ sapta gauṇāḥ syuḥ krodhāder yad ihonnatiḥ \|\|

atha ślokokta-krameṇa rasāḥ saṁkṣepeṇa likhyante \| tatra raudre
vajra-tulyāṅgatvāt paramojjvalatayā vidito hariḥ krodhasya visāyaḥ,
vāḍham avajñātammanyā mallā āśrayaḥ, parāvajñādibhiś cittojjvalanaṁ
krodhaḥ, so'tra sthāyī bhāvaḥ, adbhute lokottara-rūpa-līlādy āspadatayā
vidito harir vismayasya viṣayaḥ, prāyeṇānukūlāḥ paurādayo narā āśrayaḥ,
lokottarārthya-darśanādinā cittasya vistāro vismayaḥ, so'tra sthāyī,
śṛṅgāre kandarpa-koṭi-vilāsavattayā vidito'yaṁ priyatāyā viṣayaḥ,
yuvatya āśrayaḥ, rtir eva sambhoga-hetutāṁ gatā \| priyatā, sātra sthāyī
bhāvaḥ \| hāsye svajanatayā viditaḥ karimada-rakta-dantair
vilakṣaṇa-veśa-ceṣṭito'yaṁ hāsasya viṣayaḥ, śrīdāmādaya āśrayaḥ, tādṛg
veṣādi-darśanāc cittasyotphullatā hāsaḥ, so'tra sthāyī \| preyasi
svajanatayā vayoveṣādibhiḥ sāmyena vidito'yaṁ sakhyasya viṣayaḥ,
śrīdāmādyāḥ sakhāya āśrayaḥ, sambhramānugrahābhyāṁ śūnyā visrambha-rūpā
ratiḥ sakhyam, tad atra sthāyī tena gopānāṁ hāsyaḥ preyāṁś ceti
rasa-dvayam, vīre sarvaśāstṛtvān mahā-vikrama-śālitvena vidito'yam
utsāhasya viṣayaḥ, kaṁsa-sakhā asantaḥ kṣiti-bhuja āśrayaḥ,
sauryādi-darśanena paramotkaṭa-yuddhecchā utsāhaḥ so'tra sthāyī \|
karu'ne śiśutvāt paramāniṣṭa-prāpteḥ padatayā vidito'yaṁ śokasya
viṣayaḥ, tadveditā pitrādir āśrayaḥ, tādṛśatva-jñānena
citta-kleśabharaḥ, śokaḥ, so'tra sthāyī \| vatsale putra-buddhyo
vidito'yaṁ vātsalyasya viṣayaḥ, pitrādir āśrayaḥ, rator evānugrahamayī
vātsalyam tad atra sthāyī, tena pitroś ca karuṇo vatsalaś ceti
rasa-dvayam \| bhayānake mṛtyu-rūpatvān mahā-ghoratayā vidito'yaṁ
bhayasya visāyaḥ, sāparādho bhīru-svabhāvaḥ kaṁsādir apy āśrayaḥ,
ghora-darśanāparādhādinā jātaṁ cittasya cāñcalyaṁ bhayam tad atra sthāyī
\|

bībhatse sveda-mada-raktādy añcitatvena kutsitāspadatayā vidito'yaṁ
jugupsāyā viṣayaḥ, avidvāṁso'trāsura-sattvāj-jugupsāyā āśrayaḥ, bhaktaiḥ
parama-śobhāspadatve jñāyamāne'pi tathā-bhūte harau tādṛśī buddhir
āsura-sattvānām evāhṛdyādy anubhavādinā cittasya nimīlanaṁ jugupsā,
sātra sthāyī \| śānte paramātmatayā viditaḥ saccidānanda-ghana-vigraho
bhagavān śānter viṣayaḥ, yogina āśrayaḥ, śamātmikā ratir eva śāntiḥ,
sātra sthāyī \|

prīteḥ parama-devatātvāt prabhutvena vidito'yaṁ prīter viṣayaḥ śrīmad
uddhavākrūrādaya āśrayaḥ, sambharama-gauravādimayī ratir eva prītiḥ
sātra sthāyī, prati-rasam uddīpanānubhāvādayo vistarabhayān na
prapañcitāḥ \| kim ca, gopānāṁ preyān rasas tathā pitror vatsalo rasaś
cātra vyakto'pi svāmi-pādaiḥ pratyekam
ekaikarasāśraya-kathana-prastāvānnoddiṣṭaḥ, tasminn avasare hi
hāsya-karuṇayor eva yogyatvāt, preyovatsalayor virala-pracāratvāc ca \|
kecit tu brahmādīnām api dhyānāgocara-caraṇa-nakhamayukhaḥ śrī-bhagavān
gopānāṁ svajanaḥ iti śrotṝṇām eva hāsya-rasaḥ, tathā
lokottara-mahā-śakti-vṛnda-pūrṇo'py atyajñānāṁ vikala iti śretṝṇām eva
vībhatsarasa iti prāhuḥ \| tat tu na samañjasam \| kiṁ ca,
raudra-vīra-bhayānaka-vībhatsakhyā rasā rati-sambandhābhāvād iha
rasābhāsā eveti \| rasānāṁ prapañcas tu rasāmṛta-siddhau suvyaktaḥ
\|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mallānām iti tair vyākhyātam
\| tatra sarva-rasa-kadamba-mūrtir iti kārya-kāraṇābhedāt \| raso vai
saḥ rasaṁ hy evāyaṁ labdhvānandī bhavati \[tai.u. 2.8\] iti śruteḥ \|
viśeṣaś caivaṁ---

1)  **mallānāṁ** parama-śūraṁ-manyatayā garvitānām avajñāta-carasyāpy
    aśani-tulyāṅgatvena hareḥ sphuraṇād aśanivad virodhi-janam
    avagaṇayya praveśāc ca mallānāṁ krodha-sthāyi-bhāva-mayo raudraḥ \|

2)  **nṝṇāṁ** tad-dveṣi-tadīyaṁ-manya-vyatiriktānāṁ paurādīnāṁ
    lokottara-vilāsādi-darśanena vismaya-sthāyy adbhutaḥ \|

3)  **strīṇāṁ** mānyādi-vyatiriktānāṁ **smara**tvena priya-bhāva-mayī
    ratir vyaktā, tatas tat-sthāyī śṛṅgāraḥ \|

4)  **gopānāṁ** śrīdāmādīnāṁ svajano vayasyaḥ \|

5)  tataḥ saṅkucita-cittatayā
    gaja-rakta-mada-bindu-dantādi-jāta-vilakṣaṇa-veśa-darśanena teṣāṁ
    hāsa-sthāyi-bhāvo hāsyaḥ \|

6)  **asatāṁ** **rājñāṁ śāsteti** tad-vīryātiśaya-darśanena
    yuddhotsāha-mayo vīra-rasaḥ \|

7)  **pitroḥ** śrī-devakī-vasudevayoḥ śrī-nanda-vasudevayor vā
    tad-upalakṣaṇatvena tat-sama-vāsanānām anyeṣām api śiśutva-sphūrtes
    tadīyam ārdrava-jñānena mallādi-daurātmya-śaṅkayā śoka-sthāyī
    karuṇaḥ \|

8)  eṣa eva dayā-śabdena lakṣitaḥ \|

9)  **kaṁsasya mṛtyus** tad-dhetus tasya kṛte bhaya-sthāyī bhayānakaḥ \|

10) **aviduṣāṁ** sac-cid-ānanda-vigrahatvena vidvad-gaṇa-saṁmate'pi
    tasmin vikalatva-mananena bhautika-nirṇayāj jugupsā sthāyī bībhatsā
    \|

11) **yogināṁ** jñāni-bhaktānāṁ **paraṁ tattvaṁ** para-brahma-vigrahaḥ,
    tena śānti-sthāyī śāntaḥ \| śamo man-niṣṭhatā buddher iti
    śānti-śabdasya tan-niṣṭha-buddhitā-vācitvena tan-niṣṭhāyāś ca
    tat-prīti-mātra-janyatvena dāsya-sakhyādi-bhāva-viśeṣānirdeśena
    cākhilānya-vāsanā-śānti-pūrvakas tat-svarūpaikāvalambanaḥ
    prīti-viśeṣa eva śāntir ity ucyate \| sāsyāstīti arṣa āditvād ac \|

12) **vṛṣṇīnāṁ** **paramārādhya** iti sa-prema-bhaktikaḥ \| bhaktir
    ārādhyatayā jñānam \| premātmikā bhaktiḥ \|

prema-bhaktiḥ tayā sthāyi-rūpayā saha vartata ity ato'yaṁ
rasa-saṅgraha-ślokaḥ---

> raudro'dbhutaḥ śucir atho dhṛti-sakhya-hāsā
>
> vīro'tha vatsala-yutaḥ karuṇo bhayāṅkaḥ \|
>
> bībhatsa-saṁjña udito'tha tathaiva śāntaḥ
>
> sa-prema-bhaktir iti te dvy-adhikā daśa syuḥ \|\| iti \|

atra kramaṁ vinā nirdeśas tatroccāvaca-janānāṁ dṛṣṭi-pātas tathaiva jāta
iti vivakṣayā \|

athavā, atha ye tatra pratikūla-jñānāḥ ajñānā sa-jñānā anukūla-jñānāś
ceti sāmānyataś caturvidhās tad-avāntara-bhedena viśeṣato daśa-vidhā
draṣṭāraḥ santi \| teṣam asau yathā-yogyaṁ pṛthak pṛthak
tat-tad-dharma-prakaṭanenāvirbabhāv iti tādṛṅ madhura-vilāse
paramaiśvaryam api darśayati---**mallānām** iti \|

tatra **mallāḥ** kaṁsa-pakṣīyāḥ sa-kṣitibhujaḥ kaṁsaś ca
pratikūla-jñānāḥ parama-sukha-vigrahe tasmin, tathā tathā
duḥkhadatvāyogāt \| kintu tamo-dūṣita-dṛṣṭayaḥ tasmin viparītam eva
dharmaṁ pratiyanti \| khaṇde pitta-dūṣita-jihvāyās tiktatvam iva tatra
**mallānāṁ** svāṅga-sparśātikarkaśatvādinā sarva-yādavādi-sādhu-gaṇasya,
tathā tasyāpi parābhavaṁ bhāvayatāṁ tato'py atikarkaśatvāditvaṁ
prakaṭitam ity aśaniḥ \|

**asatāṁ** sādhūnām eva **śāstiṁ** kurvatāṁ, tata evānadhikāriṇām api
balād eva \| **kṣiti-bhujāṁ** tad upabhoga-katṝṇāṁ śleṣeṇa tām
abhyavaharatām iva **śāstā** daṇḍa-kartā \| **bhoja-pateś** ca
rākṣasa-daityādi-nija-gaṇa-dvārā svayaṁ cāneka-sādhūnāṁ mṛtyu-hetutvena
sva-mātrādau svasmiṁś ca tathodyama-kāritvena prasiddhyasya, ataḥ
śleṣeṇa sarvaṅgilānāṁ śreṣṭhasyety arthaḥ \| tasya **mṛtyur** yama iva
\| atha na dveṣiṇo, na ca sa-jñānā, na cānukūla-jñānā yājñika-brāhmaṇā
iva kecid avidvāṁsaḥ tādṛśa-tat-svarūpānubhūte sukhodayābhāvāyogān na
jānanty eva, kiṁ tu tādṛśatvānubhāvaka-tac-chakti-viśeṣa-prasādālābhena
yat kiñcin nṛ-bālakatvenaivānubhavanti teṣāṁ **virāṭ**
virāḍ-aṁśa-nṛ-bālaka-vigrahaḥ \|

atha sa-jñānā ākāśa-sthita-**yoginaḥ** sanakādayaḥ, te tu
sarvāśraya-bhūtatayā jānantīty ānukūlyāṁśasya nātisambhavāt \|
kevala-taj-jñāna-mātrāḥ, teṣāṁ **paraṁ tattvam**
akhaṇḍa-svarūpa-tal-lakṣaṇaṁ guṇānāṁ piṇḍa-rūpa-śrī-bhagavad-ākāratvena
kevala-svarūpa-mātrāvirbhāva-brahmākārato'pi śreṣṭhaṁ vāstava-vastv ity
arthaḥ \| atha nara-varaḥ sthiyo vṛṣṇayaḥ pitaro gopāś cānukūla-jñānāḥ
\| tathā tathā jñānasyānukūlyamayatvāt teṣāṁ tad rūpa iti
svābhāvikānanta-mādhurī-prabhāva-vṛndasya tasya tāṁs tān prati tat tad
ullāsāt yad yad aṁśābhābhāsa-lābhena jīvā api tathā tathā rocante \|
tatra nṛṇām itarānukūla-catuṣṭaya-vyatiriktānāṁ sādhāraṇāṁ nirīkṣya tāv
uttama-puruṣau janā ity-ādi \| vakṣyamāṇānāṁ madhye keṣāñcit puruṣāṇāṁ
mahān ayaṁ ity-ādi vakṣyamāṇa-vacanānāṁ madhye kāsāñcit strīṇāñcety
arthaḥ \| teṣāṁ nara-varaḥ nara-śreṣṭhaḥ eṣāṁ jñānitvaṁ
prabhāva-mādhuryāṁśa-jñānenaiva tac chreṣṭhatvāvagamāt ānukūlyatvaṁ ca
tathā tathā vacanāt \| evam uttarottaratrāpi tāratamyena tattve jñeye \|
strīṇāṁ tādṛśa-vākyānāṁ madhye gopyas tapaḥ kim acaran \[bhā.pu.
10.44.14\] ity-ādi vacanānāṁ kāsāñcit smaras tad
dhetu-mādhurī-viśeṣa-prakāśanena śrī-kṛṣṇāvabhāsitte cetasi
prākṛta-smara-veṣatāyā adhikāra-sāmarthyena ca svayam etad rūpaḥ \| ata
evāha mūrtimān iti \| mṛtyutyena tv idaṁ na viśeṣyatve'yathāvattvāt \|
paratattve'pi na tena saha mūrter abhedāt \| vṛṣṇīnāṁ tat pradhānānāṁ
yādavānāṁ paradevatā-paramaiśvarya-sphuraṇena
sambandha-sphuraṇasyāvṛta-prāyatvāt \| parā sarvataḥ preṣṭhā yā devatā
svayaṁ bhagavattvena nijārādhyā saiva svayam \| ataḥ pitroḥ
yadu-kula-līlāyāṁ pitṛtvena prasiddhayoḥ śrī-vasudeva-devakyor
vṛṣṇi-śreṣṭhatvena taj janma-lākṣaṇam ārabhya
tādṛśa-stutyādi-śravaṇenaiśvarya-jñānāc cāvṛtavātsalyayor api śiśur iti
tadānīṁ tādṛśa-saṅkaṭa-samaye śrī-nandādi-saṅgenava
śuddha-vātsalyasyollāsād iti jñeyam \|

sva-śabdo'tra vṛṣṇibhyo'ntaraṅgatva-vyañjanāya svapitror iti kvacit
pāṭhaḥ \| atra viśeṣya-padaṁ nādhyāhāryaṁ gopānāṁ śrī-nandādīnāṁ
śrīdāmādīnāṁ ca svajanaḥ putrādi-rūpo mitrādi-rūpaś ceti teṣāṁ
svabhāvoktaḥ \| tathā tathaivaṁ śrī-gokula-līlāyāṁ śrī-munīndrādibhis
teṣām asakṛt praśastatvāt tad apekṣayānyeṣāṁ kaniṣṭhīkṛtatvāc ca atra
caivaṁ jñeyam uktā bhāvās tāvat trividhāḥ pratikūla-jñānānāṁ
prīti-virodhinaḥ ajñānāṁ prīty udāsīnāḥ \| anyobhayeṣāṁ prītyātmakā iti
\| tatrādyānām aśanitvaśāstṛtva-mṛtyutvabhānād bhaya-prāyā eva lakṣyante
tac ca teṣāṁ bhayaṁ rasatāṁ na prāpnoti \| prākṛta-rasa-śāstravidaḥ
śravya-kāvya-darśanau yeṣu dṛśya-kāvyānukāryeṣu ca naladamayantyādiṣu
rasotpatti na rasaṁ pratipadyante kintu tat tat-kāvyānubhavitṛṣv eva
teṣv api tat savāsaneṣv eva samprati padyante mallādi savāsanās tu na
bhagavat kāvyādhikāreṇa iti śrī-bhāgavata-rasa-vidas tu tādṛśaṁ bhāvaṁ
dveṣyatvenaiva manyante \| vastutaś ca duḥkha-rūpa evāsāv iti na
sukha-svarūpa-rasatām arhati \| athājñānām avajñaiva sāpi rasatāṁ na
prāpnoti \| athānyobhayeṣāṁ prītyātmakatvenaikye'pi tat tad viśeṣāt
pañca bhedāḥ \| yogināṁ jñāna-bhaktasya paraparyāyā śāntaḥ \| vṛṣṇīnāṁ
tad upalakṣita-bhaktimatāṁ prema-paryāyā bhaktiḥ mitrāṇāṁ sakhyaṁ
pitrādīnāṁ śiśutva-putratva-bhāvanāmaya-prītimatāṁ vātsalyaṁ
strī-viśeṣāṇāṁ priyatā bhāvanāmayīr atiti \| yatra tu vaiśiṣṭhyaṁ na
jātaṁ tatra śuddhaiva prītiḥ tathā nṛṇām iti ṣaṭ \| eṣa ca prītyātmakaḥ
sarvo'pi bhāvo rasatāṁ prāpnoty eva brahmānandato'pi svata eva
paramānanda-rūpatvāt \| prākṛta rasa-śāstra-jñānām api yat kiñcid
ānanda-rūpatvenaiva prītyādīnāṁ rasatāṁ prāpnoty eva brahmānandato'pi
vibhāvādi-sad bhāvaś cātra svata eva paramālaukikaḥ \| ataḥ
prākṛta-rasavat kavikṛtrimālaukikatvam api nāpekṣyate \| ato'tra
varṇanīyānukāryayor eva mukhyā rasotpattiḥ \| eṣa eva bhāgavata-raso
nāma kaumudīkārādibhir darśitaḥ \| mūle'pi pivata bhāgavataṁ rasam
ālayam ity ādau \| tatrodārharaṇaṁ ca---

> smarantaḥ smārayantaś ca mitho'ghaugha-haraṁ harim \|
>
> bhaktyā sañjātayā bhaktyā vibhraty utpulakāṁ tanum \|\|
>
> kvacid rūdanty acyuta-cintayā kvacid
>
> dhasanti nandati vadanty alaukikāḥ \|
>
> nṛtyanti gāyanty anuśīlayanty ajaṁ
>
> bhavanti tūṣṇīṁ param etya nirvṛtāḥ \|\| \[11.3.31-32\] iti \|

atra harir ālambano vibhāvaḥ smaraṇam uddīyano vibhāvaḥ viśeṣeṇa
bhāvayati rasam iti vibhāva-śabdasyārthaḥ \| smaraṇādika
udbhāsvarākhyo'nubhāvaḥ \| pulakaḥ sāttvikākhyaḥ anubhagavayati
jñāpayati rasam iti tac chabdārthaḥ cintādayaḥ sañcāribhāvaḥ rase samyak
carantīti sañjātayā bhaktyeti sthāyī bhāvaḥ sarvāśrayatvāt sthātuṁ śīlam
asyeti \| bhavanti tūṣṇīṁ parametya nirvṛtā iti tat-sambalanaṁ
parama-rasātmakaṁ vastv ity arthaḥ \| evaṁ---

> bhagavad-darśanāhlāda-bāṣpa-paryākulekṣaṇaḥ \|
>
> pulakācitāṅga autkaṇṭhyāt svākhyāne'pi hi nāśakad \| \[bhā.pu.
> 10.38.35\] ity-ādi \|

evaṁ prīter aikyena tanmaya-rasasyāpyaikyaṁ tad bhāvānāṁ ṣoḍhābhedena
rasā api ṣoḍhāḥ \| yathā śānti-sthāyī śāntaḥ prema-bhakti-sthāyī
saprema-bhaktikaḥ \| sakhya-sthāyī sakhyamayaḥ \| vātsalya-sthāyī
vatsalaḥ \| rati-sthāyī śṛṅgāraḥ \| avaśiṣṭha-prīti-sthāyī tu prītimaya
eva \| atha ye'nyedbhutādayo bhāgavatāḥ sapta rasās te'pi teṣu bhagavat
priyajaneṣu bhagavat prītair evāvirbhavanti tatraiva ca tirobhavantīti
tat tad rasa-sañcāribhāva-prāyā gauṇatvānnātra gaṇyante \| tad
virādhi-tad udāsīna-bhāvo tu taj jñānāyaiva darśitāv iti \| ete ca
bhāva-rasāḥ prāyaḥ sañjñāntareṇa paribhāṣya rasāmṛta-sindhau
śrī-mad-bhrātṛ-śubhāśayair vistarataḥ karatala iva darśitāḥ \|
saṅkṣepatas tad-artha-saṅgraha-ślokāś caite \|

> sthāyī bhāvo vibhāvānubhāvaiḥ sañcāribhis tathā \|
>
> svādyatvaṁ nīyamāno'sau rasa ity abhidhīyate \|
>
> kāraṇāny atha kāryāṇi sahakārīṇi yāni ca \|
>
> tāny eva vyapadiśyante vibhāvādy ākhyayā rase \|
>
> ālambanoddīpanākhye vibhāvasya bhide ubhe \|
>
> ālambanau ca dvividhau viṣayāśraya-bhedataḥ \|
>
> rasasya viṣayaḥ kṛṣṇas tasyānubhavitāśrayaḥ \|
>
> sacaṇubhavitā premṇā yaḥ śreṣṭho'nyaspṛhākaraḥ \|
>
> uddīpanās tu sambandhi-padārthāḥ kaṁsa-vairiṇaḥ \|
>
> anubhāvāḥ sāttvikāḥ syurāṅgikāśceti te dvidhā \|
>
> stambhaḥ svedo'tha romāñca svara-bhaṅgo'tha vepathuḥ \|
>
> vaivarṇyam aśrupralaya ity aṣṭau sāttvikāḥ smṛtāḥ \|
>
> nṛtyaṁ viluṭhitaṁ gānaṁ śvāsa-hāsādayo'pi ca
>
> āṅgikā anubhāvāste yathāyatham udīritāḥ \|
>
> nirvedaś ca viṣādaś ca dainyaṁ glānis tamo madaḥ \|
>
> garvaḥ śaṅkā trāsa-vegā unmādāpasmṛtī tathā \|
>
> vyādhir moho mṛtiś caiva ālasyaṁ jāḍyam ity api \|
>
> vrīḍāvahitthā smaraṇaṁ vitarkaś cintanaṁ mati \|
>
> hiṁsautsukyatvaugryamarṣāsūyāś ca dhṛti-cāpale \|
>
> nidrā ca suptir ālasyam itīme vyabhicāriṇa \|
>
> nirvedādyās trayastriṁśad bhāvāḥ syur vyabhicāriṇaḥ \|
>
> sthāyinaṁ vardhayanto ye prāduḥṣanti tiro'pi ca \|
>
> ānukūlyātmakā yācir lopsollāsam adharmikā \|
>
> sa sthāyī tāratamyena ratiḥ premādi-nāma-bhāk \|
>
> ratiḥ prema tathā snehaḥ praṇayo māna-rāgakau \|
>
> anurāga-mahā-bhāvāv ete bhāva-kramā matāḥ \|
>
> śāntiḥ prītis tathā sakhyaṁ vātsalyaṁ priyatā ca saḥ \|
>
> jñānādara-sva-tulyatva-kṛpā-vallabha-bhāvataḥ \|
>
> śāntaḥ prītas tathā preyān vatsalo madhuro rasāḥ \|
>
> sāmānyād bhakti-śabdoktaḥ sthāyī bhakti-raso mataḥ \|
>
> vismayo hāsya utsāha-krodha-bhīta-ghṛṇā-gauṇa-rasāḥ kramāt \|
>
> śrī-kṛṣṇa-viṣayatvaṁ tu bhakti-dvārātra sammatam \|

kvacit svato'pi yena syāt sthāyino nahi dūṣaṇam \|\| iti \|\|17\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 99) :** na ca sarvāpi bhagavattā
sarveṇopāsyate anubhūyate vā, api tu sva-svādhikāra-prāptaiva,
anantatvād anupayuktatvāc ca \| ata eva vedānte'pi guṇopāsanā-vākyeṣu
tat-tad-vidyāyāṁ guṇa-samāhāraḥ pṛthak pṛthag eva sūtra-kāreṇa
vyavasthāpitaḥ \| tathaivoktaṁ---

> yasya yasya hi yaḥ kāmas tasya tasya hy upāsanam \|
>
> tādṛśānāṁ guṇānāṁ ca samāhāraṁ prakalpayet \|\| iti \|

tathā mallānām aśaniḥ \[bhā.pu. 10.43.17\] ity ādau ca ṭīkā
cūrṇikā---tatra ca śṛṅgārādi-rasa-kadamba-mūrtir bhagavāṁs
tat-tad-abhiprāyānusāreṇa babhau, na sākalyena sarveṣām ity āha ity eṣā
\| atra parama-tattvatayā jānatām api na samyag-jñānam ity āyātam \|
yuktaṁ cedaṁ tat-tan-mādhurya-viśeṣānanubhavāt \| mādhuryānubhāvināṁ
bhaktānāṁ tu---yasyāsti bhakti bhagavaty akiñcanā sarvair guṇais tatra
samāsate surāḥ \[bhā.pu. 5.18.12\] ity-ādi-nyāyenānādṛtam api sarvaṁ
jñānaṁ samaya-pratīkṣakam eva syāt \| pūrvatraiva padye teṣāṁ
parama-vidvattām abhipraiti \| yathā---mallānām iti \|

atra khalu padye trividhā janā uktāḥ pratikūla-jñānāḥ, mūḍhāḥ, vidvāṁsaś
ca \| tatra nirupādhi-parama-premāspadatā-svabhāve tasmin
virodha-liṅgena **mallānāṁ** kaṁsa-pakṣīy**āsat-kṣiti-bhujāṁ** kaṁsasya
ca pratikūla-jñānatvaṁ bodhyate \| **virāḍ aviduṣām** iti
pṛthag-upādānena virāṭtva-jñāninām eva mūḍhatvam \|
pāriśeṣya-pramāṇenānyeṣāṁ tu vidvattaiva \| tatra virāṭtvaṁ nāma
virād-aṁśe-bhautika-dehatvaṁ yat-kiñcin-nara-dārakatvam ity arthaḥ \|
atas tatra mūḍhatā \| te ca bhagavad-yācñām aśraddadhānair
yājñika-vipraiḥ sadṛśāḥ \|

kecit tad-avajñātāro na dveṣṭāro na ca prīyamāṇāḥ \| atra teṣāṁ
bhautikatva-sphūrtau bhaktānāṁ jugupsāṁ jāyata iti bībhatsa-rasaś ca
bhagavatā poṣyate \| **nara-varatve** tu tan-mādhurya-prabhāvayor
aṁśenaiva **nareṣu** tasya śreṣṭhatvam anubhūtam iti
tad-anubhava-sad-bhāvāt sādhāraṇa-nṝṇām api vidvattā \| ata eva ca
sāmānya-bhaktāḥ \| yathaiva teṣāṁ prītir varṇitā \|

> nirīkṣya tāv uttama-puruṣau janā
>
> mañca-sthitā nāgara-rāṣṭrakā nṛpa \|
>
> praharṣa-vegotkalitekṣaṇānanāḥ \[bhā.pu. 10.43.20\] ity-ādinā[^73] \|

eteṣāṁ prajātve'pi prāyas tadānīm ajāta-mamatvān na pālyāntaḥ-praveśaḥ
\| athaivaṁ teṣām api vidvattāyām anyeṣāṁ sutarām eva sā \| tatrāpi kim
uta śrī-**gopānām** \| tathā hi, tatra nṝṇāṁ sāmānya-bhaktānāṁ
**yogināṁ**
tal-līlā-didṛkṣā-gatākāśādi-sthita-catuḥsana-prabhṛti-jñāni-bhaktānāṁ ca
mamatva-sūcaka-pada-vinyāso na kṛtaḥ \| tathā---

> tad balābalavad yuddhaṁ sametāḥ sarva-yoṣitaḥ \|
>
> ūcuḥ parasparaṁ rājan sānukampā varūthaśaḥ \|\| \[bhā.pu. 10.44.6\]
> ity ādau \|

kva vajra-sāra-sarvāṅgau \[bhā.pu. 10.44.8\]
ity-ādi-tad-vākyodāhṛtānukampāmaya-parama-prīti-vikārāṇāṁ
nānā-bhāva-strīṇāṁ madhye smaratvena vidita-kṛṣṇānāṁ gopyas tapaḥ kim
acaran \[bhā.pu. 10.44.14\] ity-ādika-girāṁ strī-viśeṣāṇāṁ
kānta-bhāvākhya-prīter loka-prasiddha-smareṇāpi miśratvena
śrī-vraja-devīvac chuddhatvābhāvaḥ \| tat-kāla-dṛṣṭatvena mamatvābhāvaś
cāgataś ca \| vṛṣṇi-pitṛ-gopānāṁ tu tat-tac-chabdair mamatā-viśeṣaḥ
sūcitaḥ \|

tasmād eteṣv eva parama-mādhuryānubhaveṣūttamatvaṁ matam \| tatra ca
**gopānāṁ svajano vṛṣṇīnāṁ para-devatety** anena śrī-gopānāṁ
bāndhava-bhāvāpādaka-mādhurya-jñānaṁ svābhāvikam, vṛṣṇīnāṁ tu
para-devatā-bhāvāpādakaiśvarya-jñānaṁ svābhāvikam ity aṅgīkṛtam \|
sambandhād vṛṣṇayaḥ \[bhā.pu. 7.1.30\] iti tu tathā gauṇasyāpi
bandhu-bhāvasya tad-anugatau svataḥ prābalyāpekṣayoktam \|

kiṁ ca, teṣu yathā kaṁsādayaḥ pratikūla-jñānā vṛṣṇy-adhamāḥ \|
tathaivāvidvāṁsaḥ śatadhanva-prabhṛtayaḥ santi \| tad-apekṣayaiva na yaṁ
vidanty amī bhūpā ekārāmāś ca sātvatāḥ \[bhā.pu. 10.84.23\] ity-ādikaṁ
jñeyam \|

ata uttama-vṛṣṇitayā sāmānyato labdham aiśvarya-jñānam uttamam eva
śrī-vasudeva-devakyoḥ sammatam \| tataḥ tat-saṁsṛṣṭatve'pi līlā-viśeṣād
eva pitroḥ śiśur ity anena mādhurya-jñānaṁ vyajyate \| ato gauṇatvād
eva---

> nāticitram idaṁ viprā
>
> vasudevo bubhutsayā \|
>
> kṛṣṇaṁ matvārbhakaṁ yan naḥ
>
> pṛcchati śreya ātmanaḥ \|\| \[bhā.pu. 10.84.30\] ity-ādau śrī-nāradena
> tan nānumoditam \|

rājñā tu svābhāvikatvāt śrī-vrajeśvarayos tad-anumoditam \| nandaḥ kim
akarod brahman \[bhā.pu. 10.8.46\] ity ādau \| tayor aiśvarya-jñānasya
svābhāvikatvaṁ ca janma-kṣaṇam ārabhya tādṛśa-stuty-ādau prasiddham \|
ata eva pitarāv upalabdhārtho viditvā \[bhā.pu. 10.45.1\] ity atra
ṭīkā-kārair api tayor aiśvarya-jñānaṁ siddham eva \| putratayā prema tu
durlabham ity uktam \| tathā śrī-gopānāṁ svajanatvaṁ sāmānyato nirdiṣṭam
\| tac ca vṛṣṇi-kaṁsādivan na vraje kvacid api jane vyabhicarati---

> ābāla-vṛddha-vanitāḥ sarve'ṅga paśu-vṛttayaḥ \|
>
> nirjagmur gokulād dīnāḥ kṛṣṇa-darśana-lālasāḥ \|\| \[bhā.pu.
> 10.16.15\] ity-ādi-darśanāt \|

tad evaṁ sati svayam eva gopa-rāje kadāpy avyabhicāri-vātsalye
vaiśiṣṭyam āyātam iti tasyāpi śiśur iti kiṁ vaktavyam iti bhāvaḥ \|\|
\[prīti-sandarbha 99\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mallānām aśanir ity-ādiḥ
\|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** mallānām iti \| **aviduṣāṁ**
tan-mahimānabhijñānām \| **virāṭ** rajanaṁ rāṭ dīptiḥ \| vigatā rāṭ
yasya sa tathā, bhīta iti yāvat \| etena bībhatsa-raso boddhavyaḥ \|
śrī-kṛṣṇaṁ prati yasya bhītatva-jñānaṁ sa eva jugupsā-viṣayaḥ \|
jugupsākhyasya sthāyina eka-niṣṭhatvāt \| sa eva tathā, na tu śrī-kṛṣṇaḥ
\| yad vā, aviduṣāṁ śrī-kṛṣṇa-mādhuryam ajānatām, kevalaṁ
puruṣa-vigrahatvena jānatāṁ virāḍ iti viditaḥ \| tathā-bhūte
parama-premāspade virāḍ-bhāvanaṁ jugupsā-viṣayatvāt bībhatsa-raso
bhavatīti daśa-vidha-rasa-siddhiḥ \|\|17.22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha raṅga-bhūmau
sthiteṣu nānā-vidha-jana-samudāyeṣu śruti-prathita-mahā-rasa-svarupaḥ
svayaṁ bhagavān ayam antaḥ-karaṇānurūpam eva sphurati smeti vadann ayam
eva sarvopaniṣat-sārārtho mūrta iti sākṣād iva darśayati \| **mallānāṁ**
parvatopama-śarīrāṇāṁ cāṇūradīnām **aśanir** iva **vidito'bhūd** ity
evam eva sarvatrānvayaḥ \| kvacit tṛtīyārthe kvācit sambandhe ca
ṣaṣṭhyāḥ atisukumāra-suśītala-sumadhurāṅgo'pi sa parvatair
mahā-kaṭhora-susantāpaka-kaṭutarāṅgo vajra iva mallair
dveṣa-duṣṭāntaḥkaraṇair anubhūtaḥ, pitta-dūṣita-rasanair
matsyaṇḍikā-piṇḍa ivātitikta iti tais tat-savāsanais tatratyaiḥ sabhyair
api dṛṣṭvāpi bhagavataḥ svarūpaṁ nāsvāditam iti teṣu rasābhāsa eva, na
tu rasaḥ \|

**nṛṇāṁ** māthurāṇāṁ dveṣādi-rāhityād utpattyaiva prema-sāmānyavatāṁ
**nara-varaḥ,** nareṣv asādhāraṇair aticamatkāraka-rūpa-guṇa-līlādibhiḥ
śreṣṭha iti \| taiḥ śuddha-sattvamayāntaḥkaraṇais tasya naravaratvaṁ
svarūpam evāsvāditam iti teṣu vismaya-rasaḥ \|

**strīṇāṁ** janany-ādi-vyatiriktāṇāṁ yuvatīnāṁ **smara** iti
kṛṣṇa-viṣayaka-kāmasya prākṛtatvābhāvāt tāsāṁ māthuratvena premavattvāt
\| tābhis tasya sākṣān-manmatha-manmathatvaṁ svarūpam evāsvāditam iti
tāsūjjvalo rasaḥ \| atraiva **mūrtimān** iti viśeṣaṇopanyāsenāsyaiva
svarūpasyāṅgitvaṁ dhvanitaṁ \|

**gopānāṁ** **svajana** iti tair api svarūpam āsvāditaṁ, yato
gopa-mitratvaṁ khalu tasya svarūpam eveti teṣu sakhya-raso hāsya-rasaś
ca \|

**asatām** asādhūnāṁ **kṣiti-bhūjāṁ** śleṣeṇa sajjanavatīṁ pṛthvīṁ
grasatām iva bhaktāparādhināṁ teṣāṁ **śāstā** antakaḥ ity antakatvaṁ \|
sarva-suhṛdaḥ sarvānanda-kandasya kṛṣṇasya na svarūpam atas tair mallair
iva tan nāsvāditam iti teṣu raudra-rasābhāsa eva \|

**sva-pitror** nanda-vasudevayor vasudeva-devakyor vā **śiśur** iti
tābhyāṁ ca svarūpam āsvāditaṁ yayā nandātmajatvaṁ vasudevātmajatvaṁ ca
tasya svarūpam eveti tatra vātsalya-rasaḥ \| vijighāṁsu-loka-darśanāt
karuṇa-rasaś ca \|

**bhojapateḥ** kaṁsasya **mṛtyur** iti mṛtyutvaṁ
mādhurya-sudhā-vapukasya kṛṣṇasya na svarūpam atas tena tasya tan
nāsvāditam iti tasmin bhayānaka-rasābhāsaḥ \|

**aviduṣāṁ** kaṁsa-purohitādīnām aparādhināṁ **virāṭ** vyaṣṭiḥ prākṛto
manuṣyaḥ \| haṁho ayam eva kiṁ parameśvara ity ucyate bhrāntair ayaṁ tu
pāradārikatvena gavādi-ghātitvena ca śruta-caraḥ saṁprati
prāṇy-asthi-rakta-kalila-gātro manuṣyeṣv apy anācāro ghṛṇāspadī bhavaty
asman-netrāṇām iti vyāharatsu mahā-pāpiṣṭheṣv āveśābhāvāt kaṁsādibhyo'py
adharmeṣu manda-bhāgyeṣu teṣu bībhatsa-rasābhāsaḥ \|

**yogināṁ** sanakādīnāṁ **paraṁ tattvaṁ** mūrtaṁ paraṁ brahmeti tasya
svarūpaṁ tair āsvāditam iti teṣu śānta-rasaḥ \|

**vṛṣṇīnāṁ** **paradevatā** upāsya-parameśvara iti tat-svarūpaṁ tair
āsvāditam iti teṣu dāsya-rasa iti \| evaṁ tatra daśa-vidheṣu
jana-samudāyeṣu caturṇāṁ vimukhatvena tad-rasāsvādanāsamarthyāt ṣaḍbhir
aṣṭau rasāḥ svāditā iti \| ato raso vai saḥ, rasaṁ hy evāyaṁ
labdhvānando bhavati \[tai.u. 2.7.1\] *vai* niścitam eva *saḥ*
śrī-bhāgavatīya-daśama-skandha-darśitāyāṁ māthura-raṅga-bhūmau
prasiddhaḥ kṛṣṇa eva rasaḥ \| taṁ rasaṁ kṛṣṇam *evāyam* ānandamayo'pi
*labdhvānandī* ānanda-bhūmavān bhavatīti rasa-śrutir evaṁ vyākhyeyā
\|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.18 \|\|

hataṁ kuvalayāpīḍaṁ dṛṣṭvā tāv api durjayau \|

kaṁso manasy api tadā bhṛśam udvivije nṛpa \|\|

**śrīdhara-svāmī (bhāvārtha-dīpikā) :** udvivije bhīto babhūva
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tau rāma-kṛṣṇau \| manasvī
śuraḥ manasvī sthiracitte syāc chūre yogavidi iti dharaṇiḥ \| hantaṁ
dṛṣṭveti mahoc camañcoparyupaveśāt \| atidurjayatva-darśanaṁ
kuvalayāpīḍahananāt, teja viśeṣābhivyañjanād vā \| manasvī mahāśūro'pi
\| tadeti tataḥ prāktādṛg bhayābhāvaṭ \| kaṁsasya tādṛśodvegāt
praharṣeṇāha---he nṛpeti \| tvaṁ tu nṛpālakatvād āsannamṛtyur api na
bibheṣīti bhāvaḥ \| tasya tvādṛśatvaṁ nāsti paradrohitvāt drogdhurhi
parato bhayam ity ukteḥ \| sa eva bhūto na tu tvam iti bhāṣāntaram
\|\|18\|\|

---------------------------------------------------------------------------------------------------------------------

**kaivalya-dīpikā : hatam** iti \| **tau** rāma-kṛṣṇau \| **udvivije**
udvigno'bhūt \| he **nṛpa** parīkṣit ! \|\|18\|\| \[mu.pha. 15.3\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hataṁ dṛṣṭveti mahoc
camañcopayupaveśāt tau cātidurjayau dṛṣṭvā, atidurjayatvaṁ
kuvalayāpīḍa-hananāt svabhāvād eva vā, manasvī mahā-śūro'pi bhṛśam aty
artham \| tadeti tataḥ prāk, tādṛśa-bhayābhāvāt, nṛpeti kaṁsasya
tādṛśodvegena praharṣāt sambodhanam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hataṁ dṛṣṭveti \| mahoc
camñcoparyupaveśāt \| atidurjayatva-darśanaṁ kuvalayāpīḍa-hananāt
tejo-viṣābhivyañjanād vā \| manasvī mahā-śūro'pi tadeti tataḥ prāk
tādṛśa-bhayābhāvāt nṛpeti kaṁsasya tādṛśodvegāt praharṣeṇa sambodhanam
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manasvī mahā-śūro'pi yad
vā, pūrvata eva cintākulo'pi tadānīm aticintākātaro babhūva \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.19 \|\|

tau rejatū raṅga-gatau mahā-bhujau

vicitra-veṣābharaṇa-srag-ambarau \|

yathā naṭāv uttama-veṣa-dhāriṇau

manaḥ kṣipantau prabhayā nirīkṣatām \|\|

**śrīdhara-svāmī (bhāvārtha-dīpikā) :** yathā naṭāv iti nirbhayatvaṁ
darśitam \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tau rāma-kṛṣṇau \|
mahābhujau śurau \| prabhayā deha-kāntyā \| kṣipantāvākarṣantau \|
vicitrāṇi vividhāni adbhutāni vā veṣādīni yayos tau \| tatra veṣas
tilakādiḥ, ābharaṇaṁ tilakam eva, kaṭaka-kuṇḍalākṛti \[dhṛ\] to'pi
mahāyuddhe teṣām amlānatvādi-vyañjanayā kauśala-viśeṣo vyañjitaḥ \|
nirīkṣamāṇāṁ mallādi-daśavidhajanānāṁ prabhayāśanitvādi-rūpayā svatejasā
manaḥ kṣipantau yathāyathaṁ vikṣipantau \| uttama-veṣa-dhāriṇāv iti
naṭa-viśeṣaṇam \| uttamās tathā pratyāyana-samarthā ye veṣā
nānānepathyāni tad dhāriṇāv ity ekasya nānātvaṁ, prakāśa-mātreṇa tu
kālabhedena dṛṣṭāntaḥ \| yad vā, indrajālika-naṭa evātra dṛṣṭāntaḥ \| sa
ca svāṅgendrajālābhyāṁ satyāsatya-dharmānyugapad darśayatīti \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** raṅga-sthalāntaḥ-prāptau
rejatuḥ śuśubhāte, mahā-bhūjāv iti sarvāṅga-sauṣṭhavam upalakṣayati,
tena saundaryaṁ baliṣṭhatvaṁ coktam, vicitrāpi vividhāni adbhutāni vā
veṣādīni yayos tau, tatra veṣaścandaḥ, manohara-sragādīni
veṣa-sādhanāni, nirīkṣamāṇānāṁ janānāṁ sarveṣāṁ prabhayā mahā-kāntyā
manaḥ kṣipantau harantāv iti parama-gopane pathyaṁ vā,
ābharaṇānyalaṅkārāḥ, uttama-veṣa-dhāriṇāv iti naṭa-viśeṣaṇam, anyathā
sahaja-naṭa-veśābhayor uttama-veśatvena tad upamānatvāsaṅgatiḥ
\|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vicitrāṇi vividhāni adbhutāni
ca veśādīni yayostau tatra veśas tilakādiḥ ābharaṇaṁ tilakam eva
kaṭaka-kuṇḍalādi kṛto'pi mahā-yuddhe teṣām amlānatvādi vyañjanayā
kaiśala-viśeṣo vyañjitaḥ \| nirīkṣamāṇānāṁ mallādi-daśadidhajanānāṁ
prabhayā aśanitvādi-rūpayā sva-tejasā manaḥkṣipantau yathāyathaṁ
vikṣipantau uttama-veśa-dhāriṇāv iti naṭa-viśeṣaṇam uttamās tathā tathā
pratyāpana-samarthā ye veśā nānānepatthyāni tad dhāriṇāv ity ekasya
nānātva prakāśa-mātreṇa tu kāla-bhede dṛṣṭāntaḥ \| yad vā,
aindrajālika-naṭa evātra dṛṣṭāntaḥ sa ca svāṅgendra-jālābhyaṁ satyāsaty
adharmān yugapad darśayatīti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manaḥ spṛśantau āśliṣya
manasi lagnī-bhūya tiṣṭhantāv ity arthaḥ \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.20 \|\|

nirīkṣya tāv uttama-puruṣau janā

mañca-sthitā nāgara-rāṣṭrakā nṛpa \|

praharṣa-vegotkalitekṣaṇānanāḥ

papur na tṛptā nayanais tad-ānanam \|\|

**śrīdhara-svāmī (bhāvārtha-dīpikā) :** praharṣa-vegenotkalitāny
ujjṛmbhitānīkṣaṇāny ānanāni ca yeṣām \| tayor ānanaṁ papuḥ paraṁ na
tṛptāḥ \| nirākāṅkṣā na babhūvur ity arthaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāvuktārthau \| ity artha
iti---ramyavastvālokataḥ kasyācid api ceto na nivartata iti bhāvaḥ \| ye
tu pratikūla-jñāna-vyatiriktās teṣu tu sādhāraṇām api parama-premaiva
jātaḥ kimutāsādhāraṇānām ity āha---nirīkṣyeti \| uttama-puruṣāv ity
akhila-saundarya-vaidagdhyādikaṁ sūcitam \| mañca-sthitā iti nirīkṣaṇaṁ
samyag uktam \| nāgarāḥ paurāḥ \| rāṣṭrikā jānapadā lokāḥ sarve'pīty
arthaḥ \| utkalitatvaṁ vikāśitatvam \| papur ity anena nayanānāṁ
camatkṛtatvam, ānanasya saundaryāmṛta-nidhāna-pātratvam \| ānanaṁ papur
iti saundarya-prācuryāttenābhedotprekṣayā \| kevalānananirdeśo
darśanaitat prādhānyāt \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** uttama-puruṣāv ity
akhila-saundarya-mādhurya-vaidagdhyādikaṁ sūcitam \| mañca-sthitā iti
nirīkṣaṇa-samyaktvam, nāgarāḥ paurā rāṣṭrikāś ca jānapadā lokāḥ
sarve'pīty arthaḥ, iti sarveṣām evāviśeṣeṇa tādṛśatva-sampatteḥ, agner
auṣṇyavat tasya saundaryādīnāṁ sahajatvam \| utkalitāni vikasitānīti
praharṣa-vega-lakṣaṇam ata eva na tṛptāḥ \| papur ity anena nayanānāṁ
caṣakatvaṁ bhṛṅgatvaṁ vā, ānanasya vāmṛtamayatvaṁ padmatvaṁ vā dhvanitam
\| tena darśane paramāsaktiḥ, na tṛptā ity anenāmṛtād apy utkarṣaḥ
siddha eva \| yady api śrīmad aṅgānāṁ sarveṣām eva mahā-saundaryam,
tathāpy ānanaṁ papur iti svabhāvenādau tasminn eva dṛṣṭi-nipātāt \| kim
vā, tasya saundarya-viśeṣāt \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ye tu
pratikūla-jñāna-vyatiriktās teṣu tu sādhāraṇām api parama-premaiva jātaḥ
kimutāsādhāraṇānām ity āha \| nirīkṣyeti \| uttama puruṣāv ity
akhila-saundarya-vaidagdhyādikaṁ sūcitaṁ mañca-sthitā iti
nirīkṣaṇa-samyaktvaṁ nāgarāḥ paurāḥ rāṣṭrikāś ca jāna-padā lokāḥ
sarve'pīty arthaḥ \| utkalitatvaṁ vikāśitatvaṁ papur ity anena nayanānāṁ
casakatvam ānandasya ca saundaryāmṛta-nidhāna-pātratvam \| ānanaṁ papur
iti saundarya-prācuryattenābhedot prekṣayā kevalānana-nirdeśo darśane
tat prādhānyāt \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praharṣa-vegena
sūryodayaśaighryeṇeva utkalitāni vikasitāni īkṣaṇāni ānanāni ca kamalāni
yeṣāṁ te tad ānana-mādhuryaṁ papuḥ \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.21 \|\|

pibanta iva cakṣurbhyāṁ lihanta iva jihvayā \|

jighranta iva nāsābhyāṁ śliṣyanta iva bāhubhiḥ \|\|

**śrīdhara-svāmī (bhāvārtha-dīpikā) :** tad evāha---pibanta iveti \|
śliṣyantaḥ pariṣvaṅgaṁ kurvanta iva lakṣitā ity arthaḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evānairākāṅkṣyam eva
\| pibantaḥ sādaram avalokayantaḥ \| lihanta āsvādayantaḥ \| ity artha
iti---tatratyajanair iti śeṣaḥ \| lakṣitā dṛṣṭāḥ \| sarvendriyais
tama-bhajann iti bhāvaḥ \| pibantaḥ iti yugmakam \| tāv iti śeṣaḥ \|
ivety utprekṣāyām \| netra-vistāraṇa-liṅgena tābhyāṁ tayoḥ pānam iva
kurvanta ity arthaḥ \| pratyekāpekṣayā dvitvādvitvādi \| evaṁ
jihvā-dvārā tan-mādhurī-varṇana-liṅgena tayā tayā tayor lehanam iva
kurvanta ity arthaḥ \| tathā harṣavaśāt tad
atisāmmukhya-pūrvakanāsāphullatvasambhramaśvāsottolanādi-liṅgenāvicchiduratat
saurabhya-lālasayā tāv eva nāsayoḥ praveśayitum iva pravṛttā ity arthaḥ
\| tadvad eva ca paraspara-rūpa-darśanārthaṁ kara-cālana-liṅgena
bāhubhis tad āliṅganam iva kurvantaḥ \| ata eva cālana-lāghavea bahava
iva dṛśyanta ity abhiprāyeṇa \| atra tu bahutvaṁ keṣāñcit
tat-tadyogyānāṁ tat-tad icchāpyasti, tataḥ kiñcid anukaraṇam api
sambhavatīty api pibanta ivety ādikam uktam \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pibantaḥ pānaṁ kurvantaḥ
\| evam agre'pi \| darśanādy-abhiniveśa-mātre tātparyeṇa karmān apekṣā
\| yad vā, tāv iti śeṣaḥ \| ivety utprekṣāyām, tattvataḥ pānādy
asambhavāt, lihantaś cumbanādinā svādayanto jihvābhir abhimṛśanto vā \|
bāhubhir iti bahutvaṁ vastutas teṣāṁ māthuratvena caturbhujatvāt,
janānāṁ bāhulyābhiprāyeṇa vā \| yad vā, āśleṣa-dārḍhya-vivakṣayā \|
itthaṁ tasmin jñānendriyāṇām abhiniveśena parama-prītir uktā, tatra
krameṇa dṛg-rasana-ghrāṇatvacāṁ purodṛśyatvena śravaṇasya na
tādṛk-prayojanam iti tasya noktam \| yad vā, ūcur ity anena
kīrtana-dvārā tasyāpi phaliṣyaty eva, uktānāṁ pānādīnāṁ caturṇāṁ
yathottaraṁ śraiṣṭhyam \| tatra lehanād api ghrāṇasya, ghrāṇenaikadaiva
svataḥ sarvāṅga-mālādi-tat-parikarāmodānubhavāt, anyat spaṣṭam
\|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pibanta iti yugmakam \| tāv
iti śeṣaḥ \| ivety utprekṣāyāṁ netra-vistāraṇa-liṅgena tābhyāṁ tayoḥ
pānam iva kurvanta ity arthaḥ \| pratyekāpekṣayā dvitvādi evaṁ
jihvā-dvārā tan mādhurya-varṇana-liṅgena tayā tayor lehanam iva kurvanta
ity arthaḥ \| tathā harṣavaśāt tad
atisāmmukhya-pūrvaka-nāsā-phullatva-saṁmbhrama-śvāsottolanādi-liṅgenāvicchiduratat-sairabhya-lābha-lālasayā
tāv eva nāsayoḥ praveśayitum iva pravṛttā ity arthaḥ \| tadvad eva ca
paraspara-rūpa-darśanārthaṁ kara-cālana-liṅgena bāhustiyor āliṅganam iva
kurvantaḥ ata eva caḷana-lāghave bahava iva dṛśyanta ity abhiprāyeṇātra
tu bahutvaṁ keśāñcit tat yogyānāṁ tat tad icchāpy asti tataḥ kiñcid
anukaraṇam api sambhavatīty api pibanta ivety ādikam uktam ūcur iti tair
vyākhyātam \| tatra yathā-dṛṣṭam ity ādāv evaṁ vivecanīyam \| samāsoyam
avyayībhāvaḥ sa cā---vyayaṁ vibhaktī tyādinā sūtreṇa yathā-sādṛśya
ity-ādinā ca varṇyate tatra prathamena yatharthatve pravartamānasyaivaṁ
vivekaḥ yathārthaś catvāraḥ yogyatā vīpsā pādārthān ativṛttiḥ sādṛśyaṁ
ceti \| atra padaṛthān ativṛttis tad anatikramaḥ \| tatrodāharaṇaṁ
yathāvala-madhyeti balam anatikramyety arthaḥ \| yogyatāyām udāparaṇam
anurūpasya dānaṁ yathā-dānam iti yogyam ity arthaḥ atra tu yathā-śabdena
prayujyate nanvanya-śabdaiḥ evaṁ savīṇaṁ dhvanatīty atra sādṛśyārthe
saha-śabdavat \| tasmād yathā dṛṣṭam ity ādau dṛṣṭaṁ yad dhanur-bhaṅgādi
tad anatikramya yathāśruta śrutaṁ yad govardhanoddharaṇādi tat tad
anatikramyeti vibhajyaiva yojyaṁ tad anurūpam ity arthaḥ ity atra tu
yogyatāyām evāvyayībhāvo gamyate anurūpam asya dānam itivat tataś ca
tat-tad yogyam ity arthaḥ \| padārthān ativṛtti-yogyatayor
avyayībhāvayor bhinnārthatve'pi yogyatārthe yat paryavasānaṁ kṛtaṁ tat
khalu-tatraiva tātparyam ity apekṣayāgamyate \| yathā-śādṛśya ity
aśādṛśye pravartamānasya dvitīya-sūtrasyodāharaṇaṁ yathā-vṛddhaṁ
praviśantu ye ye vṛddhāsta ity arthaḥ \| pratyakṣam ity anena tac chabdo
vyākhyāta iti \| yad vā, yatheti yogyatārtha eva dṛṣṭaṁ yad
dhanurbhaṅgādi tad anurūpam eva śrutaṁ yan nārāyaṇāṁśavattvadi tad
anurūpam eva nādhikam ity arthaḥ \| ata eva vakṣyate'śeneti \| tad tad
api teṣāṁ saṁdigdham ivāsīt samprati tad darśanenaiva niścitaṁ jātam ity
āha \| tad rūpeti \| tasya rūpaṁ bhagaval lakṣaṇākāraḥ guṇā
asamordhva-saumdaryaśauryādayaḥ mādhuryaṁ kvacid ācchādiṣv api
rūpa-guṇeṣu tat-svabhāvata eva manoharatvaṁ prāgalbhyaṁ
sarvatrākuṇṭhatvaṁ taiḥ smāritā iva ivety utprekṣāyāṁ
vastutastva-sambhāvanā-viparīta-bhāvanābhyāṁ saṁdigdhatvam eva na tu
śrutvāpi dṛṣṭvāpi vismṛtatvam iti taiḥ prītiṁ prāpitā ity arthaḥ \| yad
vā, tat tat tu teṣāṁ sadā smaryamāṇam api tadādīṁ tad
rūpādi-darśanenātīva camatkṛtam āsīd iti nūtana-smaraṇa-viṣayam iva
prāptam ith āha tad rūpa-guṇeti \| ata evottaratra vismitānāṁ vakyam
āheti tair vyākhyāsyate \|\|21.22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pivanta ivety ādini
nayana-vistāra-rasānākalana-praphullanāsāśvāsa-grahaṇa-bāhu-prasāraṇa-liṅgajñāpitān
ity arthaḥ \| dṛṣṭaṁ dhanur bhaṅgādi śrutaṁ govardhanoddharaṇādi tat tad
anatikramya ūcuḥ rūpāṇi śyāmatva-rakta-danta-pāṇitvādīni guṇāḥ
śauryādayaḥ mādhuryāṇi hasitāpāṅgāpaṇādīni prāgalbhyāni
dhanur-bhaṅgādiṣv akuṇṭhāni tais tat prabhāvādīn śrutān smāritā ivety
anadhikārārthan \|\|21.22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.22 \|\|

ūcuḥ parasparaṁ te vai yathā-dṛṣṭaṁ yathā-śrutam \|

tad-rūpa-guṇa-mādhurya- prāgalbhya-smāritā iva \|\|

**śrīdhara-svāmī (bhāvārtha-dīpikā) :** yathā-dṛṣṭaṁ dhanur bhaṅgādi,
yathā-śrutaṁ govardhanoddharaṇādi tat tad anatikramya, tad anurūpam ity
arthaḥ \| pratyakṣaṁ ca tayo rūpaṁ gaja-dantādi-yuktam, guṇāḥ
śauryādayo, mādhuryaṁ hasitālāpādi, prāgalbhyaṁ dhārṣṭyaṁ taiḥ smāritā
iva smaraṇaṁ prāpitā iva \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti---na tv
adṛṣṭāxa-caraṁ jagadur IB \| pragalbho nipuṇe dhṛṣṭe iti dharaṇiḥ \|
prāgalbhyaṁ naipuṇyaṁ ca \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vai prasiddham, vyaktam
iti vā, kaṁsa-bhayādinā ciraṁ vismṛtam api tayo rūpādibhis tan
māhātmyādikaṁ smaṛitāḥ, rūpaṁ saundaryam, rūpa-guṇāntargatayor api
mādhurya-prāgalbhyayoḥ pṛthag uktir viśeṣāpekṣayā \| iveti māthuratvena
teṣāṁ kadācid api tattvatas tat-smaraṇānapagamāt, kevalaṁ tadānīm eva
tathoktyā smāraṇa-sādṛśyāt \| anyat tair vyākhyātam \|

yad vā, mādhuryaṁ prāgalbhyaṁ nirbhayatvaṁ sarvathā sarva-prāvīṇyaṁ vā
\| evaṁ krameṇa rūpa-guṇa-kauśala-mahātmyāny uktāni \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.23 \|\|

etau bhagavataḥ sākṣād dharer nārāyaṇasya hi \|

avatīrṇāv ihāṁśena vasudevasya veśmani \|\|

**śrīdhara-svāmī (bhāvārtha-dīpikā) :** vismitānāṁ vākyāny āha aṣṭabhir
etāv ity-ādibhiḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etau rāma-kṛsṇau \|
nārāyaṇasya sākṣād aṁśenaiśvaryeṇa \| yad vā, aṁśānāṁ samūha āṁśaṁ
svābhāvika-svarūpaṁ, nārāyaṇa evāvatīrṇāv ity arthaḥ \| ṣaṣṭhī
tvatrābheda eva rāhoḥ śira itivat \|

yad vā, iṁ kāma hantītīhaḥ śiva, soṁśo'vayavodbhavo yasya sa ihāṁśo
nārāyaṇaḥ \| nārāyaṇādrudro'jāyata iti śruteḥ \| sa inaḥ svāmī yasya sa
ihāṁśenaḥ parokṣit-tat-sambuddhau tathā \| etena kṛṣṇas tu bhagavān
svayam ity uktisāmañjasyam uktam \| yadūcus tad
evāhāṣṭabhiḥ---bhagavataḥ svābhāvika-samordhvavani khilaiśvarya-yuktasya
hareḥ sarva-duḥkha-hartur abhīṣṭadānādinā manoharasya ca yato
nārāyaṇasya sarvajīvāśrayasya tasya sākṣād aṁśena na tu śaktyāveśādinā
\| ity etau sarvābhīṣṭapradau bhaviṣyata iti darśitam \| iha mathurāyām,
tatrāpi śrī-vasudevasya veśmanīti sveṣu cātiśayena pakṣapāto darśitaḥ \|
veśmanīti sākṣād bhagavad aṁśatyena vikārāsambhavaṭ \| gīr devī tv
ityāha---aṁśena tac chaktimayatvāt tad aṁśopalakṣito yo vasudevas tasya
veśmanīty arthaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** etāv iti \| etau iha
avatīrṇau, anayor madhye eko bhagavato nārāyaṇasyāṁśena, anyaḥ sākṣāt,
ayaṁ paripūrṇo bhagavān \| sākṣād ity aṁśeneti dvābhyāṁ dvayor
viśeṣākhyāyām apy eka-yuktyā avatīrṇāv ity ekaṁ padam \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavato nijāśeṣairyaṁ
prakaṭayata ity arthaḥ \| hareḥ sarva-duḥkha-hartuḥ, abhīṣṭa-pradānādinā
manoharasya ca, yato nārāyaṇasya sarva-jīvāśrayasya parameśvarasyāṁśena
nija-sāra-bhāgena, na tu māyādi-sambandhena \| yad vā, jātāv ekatvam,
aṁśair devādibhiḥ sahety arthaḥ \| iha śrī-mathurāyām, hi niścitam,
śāstrādi-prāmāṇyād vasudevasya veśmanīti sākṣā dbhagavattvena
prākṛta-putravat tat-putratvādy asambhavāt tan-mahā-bhāgyena
tatraivāvataraṇa-yogyatvāc ca \| atra śrī-svāmi-ṭīkāyāṁ smaritānām iti
lekhye vismitānām iti lekhaka-bhramāt, mūle ṭīkāyāṁ vā pūrvaṁ
vismita-tvād dṛṣṭeḥ, tādṛśoktyā teṣāṁ vismaya-bodhanād vā, tathā vyākhyā
tu tathāpy ūhyārtha-gauravāpattyā tatra samyag iti \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yad ūcūs tad evāha aṣṭabhiḥ
bhagavataḥ svābhāvikāsamordhva-nikhilaiśvarya-yuktasya-hareḥ sarva
duḥkha-hartur abhīṣṭadānādinā manoharasya ca yato
nārāyaṇasya-sarva-jīvāśrayasya tasya sākṣād aṁśena na tu śakty āveśadinā
ity etau sarvabhiṣṭapradā bhaviṣyata iti darśitam iha śrī-mathurāyāṁ
tatrāpi śrī-vasudevasya veśmanīti sveṣu cātiśayena pakṣapāto darśitaḥ \|
veśmanīti sākṣād bhagavad aṁśatvena vikārāsambhavāt godevītv ity āha
aṁśena tac chaktimayatvāt tad aṁśopalakṣito yo vasudevas tasya veśmanīty
arthaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** etau bhagavata ity-ādi \|
ato ihāvatīrṇau enayor madhye ekao harer nārāyaṇasyāṁśena, anyaḥ sākṣāt
svayaṁ bhagavān ity arthaḥ, sākṣād aṁśeneti padābhyāṁ dvayor
viśeṣākhyāyām apy ekayoktyāvatīrṇāv ityekam eva padam \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aśeneti teṣāṁ tathaiva
pratīteḥ \|\|23.24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.24 \|\|

eṣa vai kila devakyāṁ jāto nītaś ca gokulam \|

kālam etaṁ vasan gūḍho vavṛdhe nanda-veśmani \|\|

**śrīdhara-svāmī (bhāvārtha-dīpikā) :** kileti sarvatrānvayaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eṣa kṛṣṇaḥ \| kila
prasiddham \| kila nītaḥ kila vavṛdha ity evaṁ kilāvyayaṁ sarvatrānvety
arthaḥ \| etam etāvantam \| etac chaśbo matvartha
lākṣaṇiko'rthānupapatteḥ \| evaṁ sāmyanyena dvāvapy uktvā bhagavad
avatāratvam eva spaṣṭayituṁ tac caritāni vakṣyantaḥ prādhānyena
śrī-kṛṣṇasyād āhuḥ---eṣa iti ṣaḍbhiḥ \| vai prasiddhau \| yo jātaḥ
prādurbūtaḥ sa evaiṣaḥ aṅgulyā nirdeśād eṣa iti \| kila niścaye \| etam
etāvantam \| ārṣatvat-taddhita-luk \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sāmānyena dvāv apy
uktvā bhagavattvam eva pramāṇayituṁ tac caritāni vakṣyantaḥ prādhānyena
śrī-kṛṣṇasyādāvāhuḥ---sa eṣa iti ṣaḍbhiḥ \| kila niścaye, prasiddhau vā,
smāraṇe vā, yo jaṭaḥ prādurbhūtaḥ sa evaiṣaḥ \| eṣa vai iti pāṭhe vai
eṣa, etam etāvantam, gūḍho gokuletara-lokeṣv anabhivyaktaiśvaryāt
purīparityāgena vanāntarvāsād vā \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ sāmānyena dvāvapy uktvā
bhagavad avatāratvam eva spaṣṭayituṁ tac caritāni vakṣyantaḥ prādhānyena
śrī-kṛṣṇasyādāvāhuḥ \| eṣa iti ṣaḍbhiḥ \| vai prasiddhau yo jātaḥ
prādurbhūtaḥ sa evaiṣaḥ eṣa ity aṅgulyā nirdaśāt kila niścaye etam
etāvantam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yaḥ sākṣād avatīrṇaḥ, sa eva
ka ity āha---sa eṣa kilety adi \| sa eṣa ity eka-vacana-nirdeśāt pṛthag
ubhayor vivicya kathanam \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.43.25 \|\|

pūtanānena nītāntaṁ cakravātaś ca dānavaḥ \|

arjunau guhyakaḥ keśī dhenuko'nye ca tad-vidhāḥ \|\|

**śrīdhara-svāmī (bhāvārtha-dīpikā) :** guhyakaḥ śaṅkha-cūḍaḥ \| anye
cādhāsurādayaḥ \|\|25.27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anena kṛṣṇena \| antaṁ
nāśam \| cakravaṭas tṛṇāvartaḥ \| arjunau kakubvṛkṣau \| tad vidhās tais
tulyāḥ, chalina ity arthaḥ \| antaṁ vināśam \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa eva ka ity
āha---eṣa vai kila devakyām ity-ādi \| tathāpy ubhayar api
devakīputratvena sandehe punar āha---pūtanety ādi \| anena yena pūtanā
antaṁ nītā, sa evāyaṁ sākṣāt paripūrṇaḥ, dvītīyas tu nārāyaṇāṁśa iti
saṅgatiḥ \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** antaṁ vināśam, arjunau
yamalārjunau, tad vidhāḥ pūtanādi-sadṛśā duṣṭa-dānavāḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** antaṁ vināśam \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu, tathāpi dvayor eva
devakī-putratvād-gokulanītatvan nanda-veśmani vṛddhimatvāc ca kathaṁ sa
eṣa iti tad etadbhyāṁ śrī-kṛṣṇa evocyata ity āśaṅkyāha---pūtanāneety ādi
\| anena ye pūtanādayo'ntaṁ nītāḥ, sa eva sākṣād-bhagavān aparastv aṁśa
iti pūrvokta-vivṛttiḥ \|\|25.29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** guhyakaḥ śaṅkhacūḍaḥ
\|\|25.27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.26 \|\|

gāvaḥ sa-pālā etena dāvāgneḥ parimocitāḥ \|

kāliyo damitaḥ sarpa indraś ca vimadaḥ kṛtaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etena śrī-kṛṣnena \|
sarpatītas tataḥ prasaratīti sarpaḥ \| śirassu nṛtyena tad gamanam
aśakyam iti \| kāliya iti tan nāma-prasiddyaiva mahā-viṣatvādikaṁ
sūcitam \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarpati-itas tataḥ
prasaratīti sarpa iti, śiraḥsu nṛtyena tad-gamanam aśakyam iti, tathā
kāliyaḥ iti tan nāma-prasiddhyaiva mahā-viṣamayatvādikaṁ ca sūcitam
\|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarpati itas tataḥ
prasaratīti sarpa iti śirasuḥ nṛtyena tad gamana-śaktyam iti \| tathā
kāliya iti tan nāma-prasiddhyaiva mahā-viṣayamatvādikaṁ sūcitam
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.27 \|\|

saptāham eka-hastena dhṛto'dri-pravaro'munā \|

varṣa-vātāśanibhyaś ca paritrātaṁ ca gokulam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** amunā kṛṣṇena \|
adripravaro govardhanaḥ \| aśanir vajrapātaḥ \| mimadakaraṇa-prakāram
āha---satpāham iti \| prathamaḥ ca ukta-samuccaye, dvitīyo'nuktasya \|
tena śrī-govindābhiṣeko'pi gṛhītaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vimada-karaṇa-prakāram
evāha---saptāham iti \| adriṣu pravaraḥ parama-gauravādinā śreṣṭhatamaḥ
śrī-govardhanaḥ \| amuneti sākṣād api pārokṣoktiḥ \|
nija-māhātmya-śravaṇena kika lajjayā śrī-bala-pṛṣṭhe līnatvāt \| yad vā,
etenety arthaḥ \| gokulaṁ gavāṁ kulaṁ prāyas tan nāśārtham eva
mahā-vṛṣṭyārambhāt \| yad vā, vrajas tatratyāḥ sarve'pīty arthaḥ \|
paritastrātaṁ sarva-duḥkhataḥ samyag-rakṣitam \| prathamaś cakāra
uktasya samuccaye, dvitīyo'nuktasya, tena śrī-govindābhiṣekādikam anyat
sarvaṁ gṛhītam \| lileyaṁ prakarṣa-viśeṣād vistāryoktā, evam agre'pi
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vimada-karaṇa-prakāram evāha
\| saptāham iti \| prathamaś cakāraḥ uktasya samuccaye \|
dvitīyo'nuktasya \| tena śrī-govindābhiṣekam api gṛhītam \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.28 \|\|

gopyo'sya nitya-mudita- hasita-prekṣaṇaṁ mukham \|

paśyantyo vividhāṁs tāpāṁs taranti smāśramaṁ mudā \|\|

**śrīdhara-svāmī (bhāvārtha-dīpikā) :** āśramam īṣac-chrama-yuktaṁ
mukham \| aśramaṁ mukham iti vā \| yadvā aśramaṁ yathā bhavati tathā
taranti smeti \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asya kṛṣṇasya \| nityaṁ
sadā mudite harṣayute hasita-prekṣaṇe yasmiṁs tathā \| bhagavati
śramāropeṇānīśatvam āśaṅkyāha---āśramaṁ śrama-rahitam iti vā \| mukhe tu
śrama-cihnaṁ bhavati na tu śramas tasyānyāṅga-viṣayatvaṭ prāya ity
arucchāha---yad veti \| vividhānādhyātmikādīn \| tatraiva
bhāva-viśeṣavatīnāṁ kāsāñcit strīṇāṁ vākyam āha---gopya iti \| nityaṁ
munitaṁ harṣeṇa prasannaṁ ca, tat hasite prekṣaṇam avalokanaṁ
yasmiṁ-tac-ca \|

yad vā, nityaṁ muditaṁ tat, ata eva hasitaṁ hāsya-yuktaṁ ca prakṛṣṭaṁ
kaṭākṣādināṁ sundaram īkṣaṇaṁ yasmiṁ tatra \|

yad vā, uditaṁ hasita-yuktaṁ prekṣaṇaṁ yasmiṁs tan-nityaṁ mudā
paśyantyaḥ, ata evāśramamanāyāsena tarantismā ataran \| tā eva terur
nāsmad vidhamanda-bhāgyā iti dainyenātītatvam \|

yad vā, sma prasiddhāv eva nātīte \| ato vartamāna-prayogas tasya
vrajagamane sambhāvanān apagamāt \| vividhān guru-patyādikṛta-nindā
tarjanādinā virahādi-bhedena vā \| evaṁ rāsādi-līlāpi sūcitā \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rāsa-krīḍāṁ
sūcayanti---gopya iti \| nityaṁ muditaṁ harseṇa prasannaṁ ca tat
hasitena prekṣaṇam avalokanaṁ yasmin tac ca \| yad vā, nityaṁ muditaṁ ca
tat, ata eva hāsa-yuktaṁ ca prakṛṣṭaṁ kāṭākṣādinā sundaram īkṣaṇaṁ
yasmin tac ca \| yad vā, uditaṁ hasita-yuktaṁ prekṣaṇaṁ yasmin tan
nityaṁ mudā paśyantyaḥ, ata eva aśramam anāyāsena taranti sma---ataran,
tā eva terur nāsmad vidhā manda-bhāgyā iti dainyenātītatvam \| yad vā,
sma prasiddhau, vartamānāprayogas tasya vraja-gamane sambhāvanānapagamāt
\| vividhān guru-patyādi-kṛta-nindāḥ, tarjanādinā virahajādi-bhedena vā
tat-krīḍā-viśeṣo lajjayā noktaḥ \| evaṁ gokula-līlānāṁ yathottaraṁ
śraiṣṭhyāpekṣayā kramo'tikrāntaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatraiva bhāva-viśeṣavatīnāṁ
kāsāñcit strīṇāṁ vākyam āha \| gopya iti \| nityaṁ muditaṁ harṣeṇa
prasannaṁ ca tat hasitena prekṣaṇam iva lokanaṁ yasmin tac ca \| yad vā,
nityaṁ muditaṁ ca tat ata eva hasitaṁ hāsa-yuktaṁ ca prakṛṣṭaṁ
kaṭākṣādinā sundaram īkṣaṇaṁ yasmin tac ca \| yad vā, uditaṁ
hasita-yuktaṁ prekṣaṇaṁ yasmin tan nityaṁ mudā paśyantyaḥ \| ata
evāśraman anāyāsena tarantisma ataran \| tā eva terur nāsmad
vidhamanda-bhāgyā iti dainyenātītatvaṁ yad vā, sma prasiddhāveva nātīte
\| ato vartamāna-prayāges tasya vraja-gamane sambhāvanānapagamāt
vividhān gurupatyādikṛta-nindā-tarjanādinā virahādi-bhedena vā evaṁ
rāsādi-līlāpi sūcitā \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asya kṛṣṇasya vividhān
patiśvacādi-tarjana-nirodhādīn aśramaṁ yathā syāt tatheti tatra tāsāṁ
duḥkha-gandho'pi na bhaved ity arthaḥ \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.29 \|\|

vadanty anena vaṁśo'yaṁ yadoḥ su-bahu-viśrutaḥ \|

śriyaṁ yaśo mahattvaṁ ca lapsyate parirakṣitaḥ \|\|

**śrīdhara-svāmī (bhāvārtha-dīpikā) :** anena parirakṣito yador vaṁśaḥ
su-bahu-viśrutaḥ san śry-ādi lapsyata iti vadantīti \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anena kṛṣṇena \| atha
śrī-mathurādau kariṣyamāṇāṁ līlām uddiśati---vadantīti, śāstrajñāḥ
kathayanti \| mahattvaṁ sarvata utkarṣam \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
śrī-mathurā-puryādau kārya-līlām uddiśanti---vadantīti, śāstrajñāḥ
kathayanti, mahattvaṁ sarvata utkarṣam \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha śrī-mathurādau
kariṣyamāṇāṁ līlām uddiśanti \| vadantīti \| śāstrajñāḥ kathayantiḥ
mahattvaṁ sarvata utkarṣam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anena ṛakṣito yador
vaṁśaḥ śrayādikaṁ lapsye iti vadanti \|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.30 \|\|

ayaṁ cāsyāgrajaḥ śrīmān rāmaḥ kamala-locanaḥ \|

pralambo nihato yena vatsako ye bakādayaḥ \|\|

**śrīdhara-svāmī (bhāvārtha-dīpikā) :** dhenuka-baka-vatsāsureṣu
viparyayoktir jana-vādeṣv ariś cayāt \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayaṁ rāmaḥ \| asya
kṛṣṇasya \| yena rāmena \| evaṁ śrī-baladevasyāpy āhuḥ---ayam iti \| apy
arthe cakāraḥ \| agrajatvena śrīmān tad anurūpaṁ sarva-śobhā-yuktaḥ \|
tatrāpi nestra-śobhayā loabhayanti---kamaleti \| vatsako vatsa-pratirūpa
eva na tu vatsaḥ \| ive pratikṛtau iti kan \| iti tad vadhe doṣaḥ
pratyākhyātaḥ \| ādi-śabdād dhenuka-jātayaḥ \| viparyayoktis tair yojitā
\| atra yathādṛṣṭaṁ yathāśrutam \|\*\| ity uktes tattva-jñānābhāva
evopajīvyaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ śrī-kṛṣṇaṁ
nirvaṇya paścād drāmaṁ nirvarṇayati---ayaṁ cāsyāgraja ity-ādi \| vatsako
ye vakādaya iti yathāśrutam eva varṇayanti \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śrī-kṛṣṇasya
māhātmyam uktvā śrī-baladevasyāpy āhuḥ---ayam iti \| apy arthe cakāraḥ
\| ayam api tad agrajatvād eva śrīmān sarva-śobhā-yuktaḥ, kamala-locana
iti saundaryam uktam, saṁjñāyāṁ ka iti \| tad vadha-doṣo nirastaḥ \|
ādi-śabdād dhunuka-jātayaḥ, dhenuka-vatsādi-vadhe tayor anyo'nyaṁ
sāhāyyāt snehāc cābhedābhiprāyeṇa vaiparītyoktiḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ śrī-baladevasyāpy āhuḥ
\| ayam iti \| apy arthe cakāraḥ \| agrajatvena śrīmān tad
anurūpa-sarva-śobhā-yuktaḥ tatrāpi netra-śobhayā lobhayanti \| kamaleti
\| vatsako vatsa-pratirūpa eva na tu vatsaḥ ive pratikṛtāv iti kan iti
tad vadha-doṣaḥ pratyākhyātaḥs \| ādi-śabdād dhenuka-jñātayaḥ
viparyayoktis tair yājitā \| atra yathā-dṛṣṭaṁ yathā-śrutam ity uktes
tattva-jñānābhāva evopajīvyaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ pūrṇatvena śrī-kṛṣṇaṁ
nirūpya nārāyaṇasya harer aṁśenāvatīrṇa iti yaḥ kathitas taṁ rāmaṁ
nirvarṇayanti---ayañcāsyāgraja iti \| ayañcāṁśabhūto'y ayam, asya sākṣād
bhagavato'grajaḥ agre jātaḥ \| anena pralambo-nihataḥ \| vatsako ye
vakādaya iti yathāśrutam eva nirdiśanti \| vastutas tu-kṛṣṇenaiva
vatsaka-vakau nihatau \|

yad vā, anye ca tad-vidhāḥ \[25śa ślo\] iti pūrva-ślokokter eva
śeṣo'yam, madhye vākyāntara-praveśaḥ \|\|30.40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhenuka-vatsakādiṣu
viparyayoktir janavādeṣv aniścayāt \|\|30.31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.31 \|\|

janeṣv evaṁ bruvāṇeṣu tūryeṣu ninadatsu ca \|

kṛṣṇa-rāmau samābhāṣya cāṇūro vākyam abravīt \|\|

**śrīdhara-svāmī (bhāvārtha-dīpikā) :** janeṣv evaṁ bruvāṇeṣu satsu tad
asahamānaś cāṇūro'bravīd iti \|\|31.34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat janavāda-rūpaṁ tan
mahattvam evam etat-prakāram \| bruvāṇeṣv iti praharṣeṇa teṣām
uktyasamāptir ukt \| janeṣv iti bāhulyāt eṣām nivāryatvaṁ jñāpitaṁ, tad
ukter apramāṇaṁ ca khaṇḍitam \| evaṁ teṣāṁ mātsaryādayaḥ \| tūryeṣu
nitarāṁ nadatsv ity anena yuddhotsāhaś ca darśitaḥ \| ata evābravīt
samābhāṣyāhūya sambodhya vā, vākyam iti paunar uktyaṁ
viceṣeṇāviśeṣye'tra deya ity abhiprāyeṇa \| sa ca niṣṭhura iti gamyaḥ \|
yad vākārapraśleṣeṇa vaktumayogyam ity arthaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam īdṛśaṁ bruvāṇeṣv iti
praharṣeṇa teṣām ukty asamāptir uktā \| janeṣv iti bāhulyāt teṣām
anivāryatvaṁ tad ukteḥ satyatvaṁ ca sūcitam \| anena mātsaryam \|
tūryeṣu nitarāṁ nadatsv ity anena ca yuddhotsāhaḥ, ata evābravīt,
samābhāṣya āhūya sambodhya vā \| vākyaṁ niṣṭuram iti śeṣaḥ \| yad vā,
akāra-praśleṣeṇa vaktum ayogyam ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ etat-prakāraṁ bruvāṇeṣv
iti praharṣeṇa teṣām uktya-samāptir uktā janeṣv iti bāhulyāt teṣām
anivāryatvaṁ jñāpitaṁ tad ukte rapramāṇatvaṁ ca khaṇḍitam evaṁ teṣāṁ
mātsaryādayaḥ tūryeṣu nitarāṁ nadatsvaty anena yuddhotsāhaś ca darśitaḥ
\| ata evāvravīt \| samābhāṣya āhūya sambodhya vā vākyam iti paunar
uktyaṁ viśeṣaṇa viśeṣo'tra deya ity abhiprāyeṇa sa ca niṣṭhuram iti
gamyaḥ \| yad vā, akāra-praśleṣeṇa vaktum ayogyam ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.32 \|\|

he nanda-sūno he rāma bhavantau vīra-sammatau \|

niyuddha-kuśalau śrutvā rājñāhūtau didṛkṣuṇā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** loka-prasiddhatvād
āha---he nanda-sūno iti \| vīryeṇa parākrameṇa \| sammatau samyak
khyātau \| niyuddhaṁ bāhu-yuddham \| samābhāṣaṇa-prakāram evāha---he iti
\| nanda-sunutvena sambodhanaṁ tadīya-sat-putratvasya vyañjanāya, rāmeti
sakala-loka-rati-hetutvasya \| tat-tac ca yuddhāya protsāhanam \|
śleṣeṇa tu gopa-putratvenāmahattvaṁ,
tadvat-pitṛ-sambandhānullekhenājñātāpitṛkatvaṁ sūcayati \|
tat-tūpahāsena tejoglāpanārtham iti jñeyam \| vīryeṇa balena \| sammatau
lokānām ādṛtau tatrāpi niyuddhe bāhu-yuddhe \| kuśalau dakṣau pructvāta
eva didṛkṣayā bhavantau niyuddhaṁ vā draṣṭum icchayā \| rājñeti
tadyogyatoktā \| aho atra malla-yuddhena krīḍatām iti bhāvaḥ \| atrāpi
virodhi-lakṣaṇayopahāsa evatātparyam \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samābhāṣaṇa-prakāram
evāha---he iti \| nanda-sūnutvena sambodhanam \|
gopa-putratvasyālpatāmananāt \| he rāmeti saṁjñā-mātrasya \| kiṁ vā,
vane vanyaiḥ saha rater apekṣayā, śleṣeṇa gopaiḥ saha krīḍitum eva
vetsi, na tu mallaiḥ saha niyoddhum iti \| yad vā, nanda-sūno iti, tathā
loka-ramaṇād---rāmeti, tat-tat-prīty arthaṁ susambodhanam \| tathā
bhavantāv ity-ādi---sagaurava-praśaṁsoktiś ca mahā-madenātmanā saha
tayor yuddhe pravṛttyamananāt tatra pravartanārtham, vīrye vīratve \|
yad vā, vīryeṇa balena sammatau lokānām ādṛtau, tatrāpi niyuddhe kuśalau
dakṣau śrutvā, ata eva didṛkṣuṇā---bhavantau niyuddhaṁ vā draṣṭum
icchayā \| rājñeti tad-yogyatoktā, ato'tra malla-yuddhena krīḍatām iti
bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samābhāṣaṇa-prakāram evāha \|
he iti \| nanda-sūnutvena sambodhanaṁ tadīya-sat-putratvasya vyañjanāya
\| rāmeti sakala-loka-rati-hetutvasya tat tac ca yuddhāya protsāhanaṁ
śleṣeṇa tu govaputratvenāmahattvaṁ tadvat
pitṛ-sambandhānullekhenājñāta-pitṛkatvaṁ ca sūcayati tat tat ūpahāsena
tejoglāpanārtham iti jñeyam \| vīryeṇa balena sammatau lokānām ādṛtau
tatrāpi niyuddhe kuśalau dakṣau śrutvā ata eva didṛkṣuṇā bhavantau
niyuddhaṁ vā draṣṭum icchatā rājñeti tad yogyatoktā \| aho atra
malla-yuddhena krīḍatam iti bhāvaḥ \| atrāpi virodhi-lakṣaṇayopahāsa eva
tatparyam \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niyuddhaṁ bāhu-yuddham
\|\|32.33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.33 \|\|

priyaṁ rājñaḥ prakurvatyaḥ śreyo vindanti vai prajāḥ \|

manasā karmaṇā vācā viparītam ato'nyathā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ato'nyathā rājñaḥ
priyānācaraṇena \| viparītamaśreyaḥ \| tatra vaikukhyaṁ na yuktaṁ, tathā
ca smṛtir ity āha---priyam iti \| prakurvantya ity ārṣo num \| etac ca
bhagavatoḥ śreyo'rtham eveti bhāvaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra ca vaimukhyaṁ na
yogyam ity āha---priyam iti \| mana-ādinā prakarṣeṇa samyaktayā
kurvatyaḥ, śreya uttama-phalam, prajā iti rāja-priyācaṇāvaśyakatoktā,
vai prasiddhau \| yad vā, hetau yasmād ity arthaḥ \| bhavantau
śreyo'rtham evāhūtāv iti bhāvaḥ \| ato'smād anyathā vyatirekeṇa samyak
priyācaraṇaṁ vinety arthaḥ \| viparītam āśreyaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra ca vaimukhyaṁ na yuktaṁ
tathā smṛtir ity āha \| priyam iti prakurvantya ity ārṣonum etac ca
bhavatoḥ śreyo'rtham iti bhāvaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.34 \|\|

nityaṁ pramuditā gopā vatsa-pālā yathā-sphuṭam \|

vaneṣu malla-yuddhena krīḍantaś cārayanti gāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājñā katham avagatam etau
niyuddha-kuśalāv iti cet tatrāha---nityam iti \| niyuddha-krīḍayā gopā
go-vatsāṁś cārayantīti kimvadantyāvagatam ity arthaḥ \| na ca vaktavyaṁ
gopair asmābhis tan na samyag ajñayate iti yato nityam iti \| gopāḥ
gavāṁ rakṣakāḥ \| samuccaye'py arthe vā tathā śabdaḥ \| vatsapālā api,
gāḥ go-jātīḥ sphuṭaṁ vyaktaṁ prasiddham evety arthaḥ idam api
nigūḍhāvahāsa-yuktam \| evam uttaratrāpi \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca vaktavyaṁ gopair
asmābhis tan na samyag jñāyata ity āha---nityam iti \| gopā gavāṁ
vṛkṣakāḥ sphūṭaṁ krīḍantaḥ, samuccaye'py arthe vā, tathā vatsa-pālā api
krīḍanto vatsāṁś cārayantīty arthaḥ \| yad vā, gā go-jātīr ity arthaḥ,
athavā gopā gopa-jātayaḥ, vatsa-pālāḥ santaḥ, vatsa-pālanam ārabhyety
arthaḥ \| tathā tenānirvacanīya-prakāreṇa krīḍantaḥ \| etac ca sphuṭam
eva \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na vaktavyaṁ gopair asmābhis
tan na samyak jñāyata iti yato nityam iti \| gopā gopa-jātayo vā sapālāḥ
vatsa-pālatvam ārabhya tathā tena prakāreṇa vaneṣu malla-yuddhena
krīḍanto gāś cārayantīty arthaḥ \| tad etad vidhāny asya grāmyasya
vākyāni kaṣṭānvayāni yathāvad eva munīndreṇopahāsārtham anuditānīti
jñeyaṁ gopā gavaṁ rakṣakā samuccaye'py arthe va tathā-śabdaḥ vatsa-pālā
api gā go-jātīḥ sphuṭaṁ vyaktaṁ prasiddham evety arthaḥ \| idam ami
nigūḍhopahāsa-yuktam evam uttaratrāpi yatheti pāṭhe yathāvad ity arthaḥ
\|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niyuddha-kuśalatvaṁ
katham āvayor ity ata āha \| nityam iti \|\|34.37\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.43.35 \|\|

tasmād rājñaḥ priyaṁ yūyaṁ vayaṁ ca karavāma he \|

bhūtāni naḥ prasīdanti sarva-bhūta-mayo nṛpaḥ \|\|

**śrīdhara-svāmī (bhāvārtha-dīpikā) :** he kṛṣṇa, priyaṁ karavāmeti \|
rājñi prīte bhūtāni ca prasīdeyuḥ \|\|35.37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato nityaṁ bhavatām eṣā
krīḍā tasmād dhetoḥ \| yūyaṁ vayaṁ ca karavāma ity atra yugapat prāptau
paraḥ ity uttama-puruṣa-prayogaḥ \| niyuddhasya kalaha-rūpatvāt tatra
kiṁ phalaṁ tatrāha-bhūtānīti \| kathaṁ sarva-bhūta-prasādas
tatrāha---sarva-bhūteti \| tarhi gopaiḥ saha tat-krīḍā kāryeti cet
tatrāha-tasmād iti \| rājñaḥ priyārtham evāsmābhiḥ saha kāryeti bhāvaḥ
\| bhūtāni jīvāḥ \| nṛpasya sarva-bhūtamayatvaṁ sarva-bhūtasya tad
upajīvanatvāt \| tasmān nija-prajārūpayor bhavator anena rakṣaiva
kāryeti mā ca maiṣīs tvam iti bhāvaḥ \| anyat taiḥ \| tatretiśabdasya
prakārārthasya rājñīty ādinānvayaḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tarhi gopaiḥ saha
tat-krīḍā kaṛyeti cet tatrāha---tasmād iti \| rājñaḥ priyārtham asmābhiḥ
saha kaṛyeti bhāvaḥ \| bhūtāni jīvāḥ, nṛpa iti nija-prajā-rūpayor
bhavator anena rakṣaiva kāryeti, mā bhaiṣṭam iti bhāvaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarhi gopaiḥ saha tat krīḍā
kāryeti cet tatrāha \| tasmād iti \| rājñaḥ priyārtham asmābhiḥ saha
kāryeti bhāvaḥ \| bhūtāni jīvāḥ nṛpasya sarva-bhūtamayatvaṁ
sarva-bhūtasya tad upajīvanatvāt tasmān nija-prajā-rūpayor bhavator
anena rakṣaiva kāryeti māca bhaiṣṭam iti bhāvaḥ \| anyat taiḥ tatreti
śabdasya prakārārthasya rājñīty ādinānvayaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.36 \|\|

tan niśamyābravīt kṛṣṇo deśa-kālocitaṁ vacaḥ \|

niyuddham ātmano'bhīṣṭaṁ manyamāno'bhinandya ca \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat cāṇūra-vākyam \|
abhinandyaṁ kāravamety uktvā ca \| tasn niśamyābhinandya ca
deśa-kālocitaṁ tadānīṁ tādṛśam eva vaktuṁ yogyaṁ vacomātram abravīt \|
vastuto'bhiprāyas tvanya eveti bhāvaḥ \| tādṛśa-vacane hetuḥ---niyuddham
ity-ādi \| tatra hetuḥ---kṛṣṇaḥ, tādṛśa-līlā-kautukitayā prasiddha ity
arthaḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** deśa-kālocitam
iti---vāk-kauśalaṁ tad-yogyatvaṁ coktam \| yad vā, tadānīṁ tatra tādṛśam
eva vācyam iti tad abravīt, na tu tattvata iti \| niyuddham eva kiṁ vā,
tat cānūroktam evābhinandya sādhviti praśasya ca \| tac ca
pratyuttara-cāturya-svabhāvād eva \| kiṁ vā, niyuddha-dārḍhyārtham iti
\|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tan niśamyābhinandya ca deśa
kālocitaṁ tadānīṁ tādṛśam eva vaktuṁ yogyaṁ vaco-mātram abravīt
vastuto'bhiprāyastvanya eveti bhāvaḥ \| tādṛśa-vacane hetuḥ niyuddham
ity-ādi \| tatrahetuḥ kṛṣṇaḥ tādṛśa-līlā-kautukitayā prasiddha ity
arthaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.37 \|\|

prajā bhoja-pater asya vayaṁ cāpi vane-carāḥ \|

karavāma priyaṁ nityaṁ tan naḥ param anugrahaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asya kaṁsasya \| prajā
yūyam \| tathātve'pi vayaṁ vanecarā etena vanecarāṇaṁ mukhya-prajātvaṁ
nāstīty ukta, tathāpi yad vayaṁ priyaṁ nṛpa-priyaṁ niyuddhaṁ nityaṁ
karavāma tatparaṁ kevalam anugraha eveśasyeti śeṣaḥ \| vastutas tu vayaṁ
nityaṁ priyaṁ mokṣaṁ yad asya karavāma kariṣyāma, tan no'smākam anugraha
eva \| na hi mad anugrahaṁ vinā mokṣo bhavatīti sūcitam \| abhinandanam
evāha---prajā iti \| bhojapater iti gauravāt \| tatrāpy asya na
tūgrasenasyāpīty arthaḥ \| vayaṁ śa prājāḥ kīdṛśā api vanecarā api \|
cakārād bhavantas tāvat puravāsinaḥ sutarām evety arthaḥ \| tasmād vayam
api rājñaḥ priyam ājñāpālanādikaṁ karavāmaiva, no'smabhyaṁ bhojapater
anugraha eva vayam atra pravṛttā bhavāmeti bhāvaḥ \| vastutastv asyety
anādare ṣaṣṭhī \| vayaṁ cāpi vayam api prajāḥ, api tu naivety arthaḥ \|
tatra hetur vanagocarāḥ, nitya-vṛndāvana-vihāriṇa ity arthaḥ \| ayam
ādhunika iti bhāvaḥ \| tasmād vayaṁ rājñaḥ svasya śrī-goparājasyaiva
priyaṁ karavāma kartum icchāmaḥ na tu bhojapateḥ \| nanv īśvarasya
tavānyatra rājatvādimananam ājñā-pālanādikaṁ śasabhavam ity
āśaṅkyāha---no'smākam
anugrahaḥ---prema-viśeṣa-kartṛ-jana-viṣayaścetodrava-viśeṣa eva, yena
tādṛśīm api vaśyatāṁ pratipadyemahīti bhāvaḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** abhinandanam
evāha---prajā iti \| asya prajā-hiṁsakasya jñātidrohiṇo'pi vanecarā api,
apy arthe ca-śabdaḥ \| asya bhoja-pati-mātratvenāsmākaṁ ca vanecaratvena
yady api prajātvaṁ naiva saṅgacchate, bhavatu, tathāpi yūyam iva vayam
api prajā bhavemety arthaḥ \| tasmābhir nityaṁ tasya priyācaraṇaṁ
no'smān prati tasyānugrahaḥ sākṣāt kāruṇyam evety arthaḥ \| paraṁ
kevalam iti tatrāsmākaṁ kāpi yogyatā nāstīty arthaḥ \| ata eva tad
akāraṇatā-vivakṣayā kārya-kāraṇābhedāt tad anugraha ity uktam \|
śleṣārthaś cāyam---sarva-prajā-pālanābhāvāt svajñāti-drohāc cāsya
rājatvam asmākaṁ prajātvaṁ na sidhy eva, tathāpy asya priyaṁ karavāmaḥ,
yadi tasminn asmākam anugraho bhaved ato'yaṁ hantavya iti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abhinandanam evāha \| prajā
iti \| bhojapater iti gauravāt tatrāpy asyeti na tūsenasyāpīty arthaḥ \|
vayaṁ ca prajāḥ kīdṛśā api vanecarā api cakārād bhavantas tāvat tat
puravāsinaḥ sutarām evety arthaḥ \| tasmād vayam api rājñaḥ priyam
ājñāprati-pālanādikaṁ karavāmaiva tac ca no'smabhyaṁ bhojapater anugraha
eva yata eva vayam atra pravṛtā bhavām eti bhāvaḥ \| vastutas tu asyety
anādare vayaṁ cāpi vayam api prajāḥ apitu naivety arthaḥ \| tatra hetuḥ
vanecarāḥ nityaṁ vṛndāvana-vihāriṇa ity arthaḥ \| ayantvādhunika iti
bhāvaḥ \| tasmād vayaṁ rājñaḥ svasya śrī-gopa-rājasyaiva priyaṅkaravāma
kartum icchāmaḥ na tu bhojapateḥ \| nanvīśvarasya tavānyatra
rājatvādi-mananam ājñā-pratipālanādikaṁ caṣambhavam ity āśaṅkyāha \| tac
ca no'smākam anugrahaḥ prema-viśeṣa-kartṛjana-viṣayaśc etodravaviśeṣa
eva yena tādṛśīm api vaśyatāṁ pratipadyemahīti bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.38 \|\|

bālā vayaṁ tulya-balaiḥ krīḍiṣyāmo yathocitam \|

bhaven niyuddhaṁ mādharmaḥ spṛśen malla-sabhā-sadaḥ \|\|

**śrīdhara-svāmī (bhāvārtha-dīpikā) :** yathocitaṁ niyuddhaṁ
vāhu-yuddhaṁ bhavet \| malla-sabhā-sado malla-sabhādhikṛtān janān
adharmo mā spṛśen na spṛśed ity arthaḥ \| he malleti vā \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti-mātra
niṣedha eveti dhyeyam \| na hi mallānāṁ sabhā sā tu rājña evety
asvārasyād āha---he malleti vā \| vastutas tu vayaṁ bālā balānāṁ
śaktīnāṁ samūho bālaṁ tad vidyate ṣeṣu te bālāḥ \| matvarthoyo'c \|
sarva-śaktimanta īśvarāḥ \| tulyabalaiḥ sva-sadṛśarvaśaktimadbhiḥ \|
anyathā nirbala-ssabalayor yuddhekṣaṇāt sabhyāḥ pāpino bhavantīti
tātparyam \| etena yūyaṁ nāsmat tulyabalā iti balaikadeśavatāṁ
sarva-balabadbhir niyuddham anucitameveti dhvanitam \| bālā
bālyatvenālpabalā ity arthaḥ \| bahutvam anyeṣām api bālānāṁ svakoṭau
praveśaś ca dṛṣṭānta-vyañjanāya, samsargi-gopa-vargāpekṣayā vā \|
tulyabalair iti---bāleṣv api ye nyūnabalā adhikabalāś ca tair nety
arthaḥ \| krīḍiṣyāma iti---tatrāpi krīḍāyām eva mameccheti bhāvaḥ \|
anyat taiḥ vastutas tu he bālā ajñās tulyabalair gopaiḥ sakhibhir eva
saha krīḍiṣyāmo na tv alpa-balair yuṣmābhir ity arthaḥ \| gopair
mamānantabala śīlavayovilāsa-veśaiś ca mūrchita kalaṁ
vara-veṇu-vāṇa-vīṇaiḥ iti prasiddhe \| mallānām aśaniḥ iti ca \| tatrāpi
bhavādṛśām āgrahāt tatra pravartāmahe, tato'śanisvāvamad aṅgasya
sparśane bhavatāṁ vadhe tu nāsmākaṁ doṣa iti bhāvaḥ \| śrī-hari-vaṁśe
viṣṇuparvaṇi kaṁsa-vadhe'ṣṭāśītitame'dhyāye niyuddhe nipātanānantaram
avadhyasyāpi mallasya tasya vadhe kārye svadoṣa-parihārārthaṁ spaṣṭam
eva bhagavad vacanam---

> ahaṁ bālo mahānanandhro vapuṣā parvatomapaḥ \|
>
> yuddhaṁ manānena saha rocate bāhu śālinā \|
>
> yuddha-vyatikramaḥ kaścin na bhaviṣyati matkṛtaḥ \|
>
> na hy ahaṁ bāhuyodhānāṁ dūṣayiṣyāmi yanmatam \|
>
> yo'yaṁ karīṣa-dharmaś ca toya-dharmaś ca raṅgajaḥ \|
>
> kaṣāyāyasya ca saṁsargaḥ samayo hy eṣa kalpitaḥ \|
>
> saṁyamaḥ sthiratā śauryaṁ vyāyāmaḥ satkriyās balam \|
>
> raṅge ca niyatā siddhir etad yuddhavidāṁ matam \|
>
> yad ayaṁ bāhu-yuddhaṁ vai savairaṁ kartum udyataḥ \|
>
> atra vai nigrahaḥ kāryas toṣayiṣyāmy ahaṁ jagat \|
>
> karūṣeṣu prasūto'yaṁ cāṇurā nāma nāmata \|
>
> bāhuyodhī śarīreṇa karmabhiś cātra cintyatām \|
>
> etena bahavo mallā nipātānantaraṁ hatāḥ \|
>
> raṅgapratāpakāmena malla-mārgaś ca dūṣitaḥ \|
>
> śastrasiddhis tu yodhānāṁ saṅgrāme śastrayodhinām \|
>
> raṅge siddhiś ca mallānāṁ pratimallanipātajā \|
>
> raṇe vijayamānasya kīrtir bhavati śāśvatī \|
>
> hatasyāpi raṇe śastrair nākapṛṣṭhaṁ vidhīyate \|
>
> raṇe hyu bhayataḥ siddhir hatassyeha dhnato'pi vā \|
>
> sā hi prāṇāntikī yātrā mahadbhiḥ sādhupūjitā \|
>
> ayaṁ tu mārgo balataḥ kriyātaś ca vinissṛtaḥ \|
>
> mṛtasya raṅge kaḥ svargo jayatāṁ vā kuto ratiḥ \|
>
> ye tu kecit svadoṣeṇa rājñaḥ paṇḍitamānina \|
>
> pratāpārthe hatā mallā malla-hantur vadho hiḥ saḥ \|\| iti \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bālā alpavalā ity arthaḥ
\| sākṣāt tathānuktir mahā-balatvena vāco mithyātvāpatteḥ, bālatvasya ca
sākṣāt prakaṭanāt satyatvam eva \| yady api tadānīṁ kaiśoram, tathāpi
suprasiddha-bālya-tāruṇyādy avasthā-trayamṛte tad bālyāntar eva
praviśati, bahutvaṁ sādhāraṇa-kathana-rītyā saṅgi-gopa-vargāpekṣayā vā
tulya-balair alpa-balair ity arthaḥ \| yad vā, tulya-balair bālaiḥ
sahety arthaḥ \| tulya-balair iti bāleṣva api ye nyūnavalā adhikavalā vā
tair api neti bhāvaḥ \| krīḍiṣyāma iti krīḍaivoktā, vadhaś ca parihṛtaḥ,
niyuddhaucityāpekṣayā, tataś ca yathocitam \| anyat tair vyākhyātam \|

śleṣeṇa yuṣmābhir alpa-balaiḥ sahāsmākaṁ niyuddhaṁ nocitaṁ kintu gopair
eva syāt, tathāpi bhavādṛśām āgrahāt tatra pravartāmahe, nātrāsmākaṁ
doṣa iti \| evaṁ kārye tad vadhe doṣaḥ parihṛtaḥ, tathā niyuddhe
nipātanānantaram avadhyasyāpi mallasya tasya vadhe
kārya-doṣaparihārārthaṁ śrī-hari-vaṁśe śrī-bhagavad-vākyam---

> ahaṁ bālo mahānandhro vapuṣā parvatopamaḥ \|
>
> yuddhaṁ mamānena saha rocate bāhuśālinā \|\|
>
> yuddha-vyatikramaḥ kaścin na bhaviṣyati mat-kṛtaḥ \|
>
> na hy ahaṁ bāhu-yoddhānāṁ dūṣayiṣyāmi yanmatam \|\|
>
> yo'yaṁ karīṣa-dharmaś ca toya-dharmaś ca raṅgajaḥ \|
>
> kaṣāyasya ca saṁsargaḥ samayo hy eṣa kalpitaḥ \|\|
>
> saṁyamaḥ sthiratā śauryaṁ vyāyāmaḥ satkriyā balam \|
>
> raṅge ca niyatā siddhiretad-yuddha-vidāṁ matam \|\|
>
> yad ayaṁ bāhu-yuddhaṁ vai savairaṁ kartum udyataḥ \|
>
> atra vai nigrahaḥ kāryas toṣayiṣyāmy ahaṁ jagat \|\|
>
> karūṣeṣu prasūto'yaṁ cāṇūro nāma nāmataḥ \|
>
> bāhu-yodhī śarīreṇa karmabhiś cānucintyatām \|\|
>
> etena bahavo mallā nipātānantaraṁ hatāḥ \|
>
> raṅga-pratāpakāmena malla-mārgaś ca dūṣitaḥ \|\|
>
> śastra-siddhis tu yodhānāṁ saṁgrāme śastra-yodhinām \|
>
> raṅga-siddhis tu mallānāṁ pratimalla-nipājā \|\|
>
> raṇe vijayamānasya kīrtir bhavati śāśvarī \|
>
> hatasyāpi raṇe śastrair nāka-pṛṣṭhaṁ vidhīyate \|\|
>
> raṇe hy ubhayataḥ siddhir hatasyeha ghnato'pi vā \|
>
> sā hi prāṇāntikī yatrā mahadbhiḥ sādhu pūjitā \|\|
>
> ayantu mārgo balataḥ kriyāś ca vinisṛtaḥ \|
>
> mṛtasya raṅge kaḥ svargo jayato vā kuto ratiḥ \|\|
>
> ye tu kecit sva-doṣeṇa rājñaḥ paṇḍitamāninaḥ \|

pratāpārthe hatā mallā malla-hantur vadho hi saḥ \|\| iti \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bālā bālatvenālpabalā ity
arthaḥ \| bahutvam anyeṣām api bālānāṁ svakoṭau praveśya
dṛṣṭāntatva-vyañjanāya sāṁsargi-gopa-vargāpekṣayā vā tulya-balair iti
bāleṣv api ye nyūnabalā adhika-balā vā tair api nety arthaḥ \|
krīḍiṣyāma iti \| tatrāpi krīḍāyām eva mameccheti bhāvaḥ \| anyat taiḥ
vastutaś ca he bālā ! ajñāḥ tulya-balaiḥ gopaiḥ sakhibhir eva saha
krīḍiṣyāmaḥ natvalpa-balair yuṣmābhir ity arthaḥ \| gopaiḥ
samāna-guṇaśīlayor vilāsa-veṣaiś ca mūrcchita-kalasvana-veṇu-vīṇair iti
prasiddheḥ mallānām aśanir iti ca tathāpi bhavādṛśām āgrahāt tatra
pravartāmahe tato'śanisvabhāvamad āṅga-sparśena bhavatāṁ vadhe tu
nāsmākaṁ doṣa iti bhāvaḥ---

> śrī-hari-vaṁśe viṣṇu-parvaṇi kaṁsa-vadhe aṣṭāśītitamādhyāye \|
>
> niyuddhe nipātanānantaram avadhyasyāpi mallasya \|\|

tasya vadhe kārye sva-doṣaparihārārthaṁ---

spaṣṭam eva śrī-bhagavad vacanam \|\|

> ahaṁ bālo mahānandro vapuṣā parvatopamaḥ \|
>
> yuddhaṁ mamānena saha rocate bāhuśālinā \|\|
>
> yuddha-vyatikramaḥ kaścin na bhaviṣyati mat kṛtaḥ \|
>
> na hy ahaṁ bāhu-yodhānāṁ dūṣayiṣyāmi yan matam \|\|
>
> yo'yaṁ karīṣa-dharmaś ca tayo-dharmaś ca raṅgajaḥ \|
>
> kaṣāyasya ca saṁsargaḥ samayo hy eṣa kalpitaḥ \|\|
>
> saṁyamaḥ sthiratā śairyaṁ vyāyāmaḥ satkriyā balam \|
>
> raṅge ca niyatā siddhir etad yuddha-vidāṁ matam \|\|
>
> yad ayaṁ bāhū-yuddhaṁ vai sarvairaṁ kartum udyataḥ \|
>
> atra vai nigrahaṁ kāryas toṣayiṣyāmy ahaṁ jagat \|\|
>
> karūṣeṣu prasūto'yaṁ cāṇūro nāma nāmataḥ \|
>
> bāhū-yodhī śarīreṇa karmabhiś cātra cintyatām \|
>
> etena bahavo mallā nipātānantaraṁ hatāḥ \|
>
> raṅga-pratāpakāmena malla-mārgaś ca dūṣitaḥ \|\|
>
> śastra-siddhis tu yodhānāṁ saṅgrāme śastra-yodhinām \|
>
> raṅge siddhis tu mallanāṁ pratimallanipātajā \|\|
>
> raṇe vijayamānasya kīrtir bhavati śāśvatī \|
>
> hatasyāpi raṇe śastrairmāka-pṛṣṭhaṁ vidhīyate \|\|
>
> raṇe hy ubhayataḥ siddhir hatasyeha ghanato'pi vā \|
>
> sāhi prāṇāntikī yathā mahadbhiḥ sādhu pūjitā \|\|
>
> ayantu mārgo valataḥ krīyātaś ca viniḥsṛtaḥ \|
>
> bhṛtasya raṅge kaḥ svargo jayato vā kuto ratiḥ \|\|
>
> ye tu kecit sva-doṣeṇa rājñaḥ paṇḍitamāninaḥ \|
>
> pratāpārthe hatā mallā malla-hantur vadho hi saḥ \|\| iti \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** malla-sabhāsado
malla-sabhādhikṛtān adharmo mā spṛśedity ato bālair eva
sahakrīḍiṣyāmo'nyathā tv adharmaḥ spṛśedeveti bhāvaḥ \|\|38.39\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.43.39 \|\|**

cāṇūra uvāca---

na bālo na kiśoras tvaṁ balaś ca balināṁ varaḥ \|

līlayebho hato yena sahasra-dvipa-sattva-bhṛt \|\|

**śrīdhara-svāmī (bhāvārtha-dīpikā) :** sahasra-dvipānāṁ sattvaṁ balaṁ
bibhartīti tathā \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathaivāha saḥ---na bāla
iti \| balinām ekaika-śaktimatāṁ brahmādīnāṁ varaḥ tad evāha---yena
tvayā sahasreti \| kiśoraś ca na bhavasi tasyāpi
bāla-sādṛśyenālpabalatvāt \| kintu balināṁ madhye varaḥ śreṣṭhaḥ \|
varatvam eva darśayati---līlayeti \| yenetiyenayenety arthaḥ \| dvayor
api skandhe gaja-dantasya gṛṣṭatvād anumāya tad idaṁ proktam iti jñeyam
\|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiśoraś ca na bhavasi,
tasya bālya-sādṛśyenālpa-balatvāt, kintu, balināṁ madhye varaḥ śreṣṭhaḥ
\| varatvam eva darśayati---līlayeti \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiśoraś ca na bhavasi tasyāpi
bālya-sādṛśyenālpabalatvāt kintu balināṁ madhye varaḥ śreṣṭhaḥ varatvam
eva darśayati \| līlayeti \| yeneti \| yena yenety arthaḥ \| dvayor api
skandhe gaja-dantasya dṛṣṭatvād anumāya tad idaṁ proktam iti jñeyam
\|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.43.40 \|\|

tasmād bhavadbhyāṁ balibhir yoddhavyaṁ nānayo'tra vai \|

mayi vikrama vārṣṇeya balena saha muṣṭikaḥ \|\|

**śrīdhara-svāmī (bhāvārtha-dīpikā) :** balibhir mādṛśaiḥ saha \|
anayo'dharmaḥ vikrama parākramaṁ kuru \| muṣṭiko vikramatād ity
anuṣaṅgaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmād yuvāṁ balināṁ varau
loka-dṛṣṭyā \| balibhirasmābhiḥ saha \| atra niyuddhe \| balibhir iti
bahutvaṁ sarveṣām eva mallānāṁ krameṇa niyuddhecchayā \| yad vā,
balibhir bahubhir apy ekadā yoddhavyaṁ tathāpi nānayaḥ \| kathaṁ tarhi
bhavatā yoddhavyam ity āśaṅkya punaḥ svābhimānam āha---mayi tu vikrama,
yāvantaṁ svavikramaṁ darśayety arthaḥ \| ahaṁ tu na darśayāmīti bhāvaḥ
\|

nanu gopā vayaṁ rājasabhāyāṁ na krīḍā-yogyā ity atrāha---he vārṣṇeya \|
tad idam api vayaṁ jānīma iti bhāvaḥ \| na tvaṁ gopaḥ kintu
vṛṣṇivaśodbhūtatvād rājavaṁśīya eveti tattvam \|\|40\|\| atra
viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** balibhir iti bahutvaṁ
sarveṣāṁ mallānāṁ krameṇa niyuddhecchayā, atra bāla-vali-yuddhe \| vai
prasiddhau \| yad vā, valibhir bahubhir apy ekadā yoddhavyaṁ tathāpi
nānayaḥ \| mayā saha tvaṁ parākramaṁ kurviti mad vikramantvayā soḍhaṁ na
śakya iti mayā saha na kaṛyaḥ, kintu tvayaiva kriyatām ity arthaḥ \|
vārṣneya ! he vṛṣṇi-vaṁśodbhūteti vikramaṇa-yogyatoktā \| tac ca
niyuddhe pravartanārthaṁ pūrvavat protsāhanam \| kiṁ vā,
vṛṣṇi-vaṁśatvena rājño'sya bhāgineyatvāt tava baliṣṭhatā sambhāvyata
eveti \| yad vā, nijāniṣṭaṁ mā śaṅkasveti tad bhāgineyeti sākṣād anuktir
mahāmadāt \| kiṁ vā, bhāgineyāniṣṭa-cintayā loke
mahā-doṣa-vikhyāti-bhayāt \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** balibhir itibahutvaṁ sarveṣām
eva mallānāṁ krameṇa niyuddhecchayā yad vā, balibhir bahubhir apy ekadā
yoddhavyaṁ tathāpi nānayaḥ kathaṁ tarhi bhavatā yoddhavyam ity āśaṅkya
punaḥ sābhimānam āha \| mayi tu vikrama yāntavaṁ svavikrama darśayety
arthaḥ \| ahaṁ tu na darśayiṣyāmīti bhāvaḥ

nanu, gopā vayaṁ rāja-sabhāyāṁ na krīḍā-yogyā ity atrāha \| he vārṣṇyeya
! tad idam api vayaṁ jānīma iti bhāvaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** balabhir mad vidhair eva
saha na cātratyair bālais teṣāṁ tvat tulya-balatvābhāvād iti bhāvaḥ
\|\|40\|\|

iti sārārtha-darśinyāṁ harṣiṇyāṁ bhakta-cetasām \|

daśamasya trayaś catvāriṁśo'py ajani saṅgataḥ \|\|\*\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye
pāramahaṁsyaṁsaṁhitāyāṁ vaiyāsikyāṁ daśama-skandhe kuvalayāpīḍa-vadho

nāma tricatvāriṁśo'dhyāyaḥ \|

\|\|10.43\|\|

**\...**

**(10.44)**

## atha catuścatvāriṁśo'dhyāyaḥ

### cāṇūra-muṣṭikādīnāṁ mallānāṁ nidhanaṁ, kaṁsasya vadhaś ca \|

**\|\| 10.44.1 \|\|**

**śrī-śuka uvāca---**

evaṁ carcita-saṅkalpo bhagavān madhusūdanaḥ \|

āsasādātha cāṇūraṁ muṣṭikaṁ rohiṇī-sutaḥ \|\|

**śrīdhara-svāmī (bhāvārtha-dīpikā) :**

catuś-catvāriṁśake tu malla-kaṁsādi-mardanam [\|]{dir="rtl"}

kaṁsa-yoṣit samāśvāsas tābhyāṁ pitroś ca darśanam [\|\|]{dir="rtl"}

**carcito** niścita eva **saṅkalpo** yasya saḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ādi*-padena mātā-pitroḥ
śoka-mardana-grahaḥ \| *tābhyāṁ* rāma-kṛṣṇābhyām \|\|
śruty-ukta-mallādi-*mardanam* āha---**evam** iti \|

tathā ca śrutiḥ---avātiratam anṛtāni viśva-ṛtena mitrāvaruṇā sacethe
\[ṛ.ve. 1.152.22\] iti \| arthas tu---tatra ayādavo'pi kaṁso yadūnām
ādhipatyam icchan *anṛtaḥ*, tena prayuktāni mallādīni bahutvam
ādy-artham \| ādinā hasty-anuktādy-ādīnāṁ grahaḥ \| anṛtāni
viśva-sarvāṇi tāni *avātirataṁ* tiraskṛtavantau \| *ṛtena* satyenaiva
yādavatvena gopatvācchāditayā prāg-aprasiddhena *mitrā-varuṇau*
sūtrāntaryāmiṇau rāma-kṛṣṇau *sacethe* saṁgacchethe yuvām \|

tatra kaṁsasyānṛtatvam atra harivaṁśastha-mahāmātra-kathayā
bodhyam---carcitau niścitārcitau iti nirukti-kāraḥ \| evaṁ
cāṇūrokta-prakāreṇa \| bhagavān aśeṣaiśvarya-sampanna iti sadya
evecchā-mātreṇa tad-vadha-sāmarthyaṁ sūcitam \| tathāpi **cāṇūram
āsasāda** kṣaṇaṁ kṣaṇaṁ malla-yuddha-kautukārtham antike gataḥ \| yato
**madhusūdanaḥ** \| yathā sadyo hantuṁ śakto'pi ciraṁ bāhu-yuddha-krīḍāṁ
kṛtvā madhuṁ hatavān, tadvad ity arthaḥ \| lokavat tu līlā-kaivalyam
\[ve.sū. 2.1.33\] iti nyāyeneti bhāvaḥ \| **atha** tad-anantaraṁ
muṣṭikam ity-ādi \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **bhagavān**
aśeṣaiśvarya-sampūrṇa iti sadya evecchā-mātreṇa tad vadha-samarthyaṁ
sūcitam \| tathāpi **cāṇūram āsasāda**, kṣaṇaṁ malla-yuddha-kautukārtham
antike gataḥ svīcakāra vā, sato **madhusūdanaḥ**---yathā sadyo śakto'pi
ciraṁ bahudhā yuddha-krīḍāṁ kṛtvā madhuṁ hatavān, tadvad ity arthaḥ \|
atha tad-anantaraṁ sadā śrī-bhagavad-anuvartitvāt **rohiṇī-suta** iti
rohiṇyās tad-bandhūnāṁ ca santoṣaṇārtham ity arthaḥ \| yad vā, devakyām
avatīrṇe'pi yathā śrī-bhagavatā saha gokule sukha-krīḍārthaṁ
rohiṇī-sutatvaṁ gataḥ, tathādhunāpi tad-icchānusāreṇa malla-krīḍārtham
iti bhāvaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavān**
aśeṣaiśvarya-sampanna iti sadya eva icchā-mātreṇa tad-vadha-samārthyaṁ
sūcitaṁ, tathāpi **cānūram āsasāda** kṣaṇaṁ malla-yuddha-kautukārtham
antike gataḥ yato **madhusūdanaḥ** yathā sadyo hantuṁ śakto'pi ciraṁ
bāhu-yuddha-krīḍāṁ kṛtvā madhuṁ hatavān, tadvad ity arthaḥ \| lokavat tu
līlā-kaivyalyam iti nyāyeneti bhāvaḥ \| atha tad-anantaraṁ muṣṭikam
ity-ādi \| āsasāda iti kvacit pāṭhaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

catuścatvāriṁśake'tra malla-kaṁsā hatāḥ striyaḥ \|

āśvāsitāś ca bhrātṛbhyām abhūt pitroś ca darśanam \|\|

**carcitaś** "cāṇūram ahaṁ hanyām" iti vicāritaḥ **saṅkalpo** yena saḥ
\|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.2 \|\|**

hastābhyāṁ hastayor baddhvā padbhyām eva ca pādayoḥ \|

vicakarṣatur anyonyaṁ prasahya vijigīṣayā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** malla-yuddha-rītim
āha---hastābhyām iti \| **baddhvā** gṛhītvā \| krīḍām
evāha---**hastābhyām** ity-ādi-caturbhiḥ \| **ca**-kāra ukta-samuccaye
\| **eva**-śabdasya hastābhyām ity anenāpy anvayaḥ, anyenānyasya miśraṇe
vaiṣamyāpattyā malla-krīḍā-pāṭava-hāneḥ \| evam agre'pi \| **anyo'nyaṁ**
vijigīṣayeti \| śrī-bhagavato'pi nara-līlā-vyavasāyatvena
vijayecchāsambhavāt \| **carcitaś** „cāṇūram ahaṁ hanyām" iti vicāritaḥ
**saṅkalpo**'bhiprāyo yeneti saḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** krīḍām evāha---hastābhyām
iti caturbhiḥ \| **ca**-kāra ukta-samuccaye, ata **eva**-śabdasya
hastābhyām ity anenāpy anvayaḥ, tayoḥ kaivalya-jñāpanāya[^74], anyathā
vaiṣamyāpattyā malla-krīḍā-pāṭava-hāniḥ, evam agre'pi \| **anyo'nyaṁ**
vijigīṣayeti krīḍa-sauṣṭhavāya śrī-bhagavato'pi cāṇurādivad
vijayecchānukaraṇāt \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** krīḍām evāha---hastābhyām
ity-ādi caturbhiḥ \| **ca**-kāra ukta-samuccaye **eva**-śabdasya
hastābhyām ity anenāpy anvayaḥ \| anyenānyasya miśraṇe vaiṣamyāpattyā
malla-krīḍā-pāṭava-hāneḥ \| evam agre'pi \| **anyonyaṁ** vijigīṣayeti
śrī-bhagavato'pi nara-līlā-yuddha-vyavasāyatvena jayecchāsambhavāt
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** krīḍām evāha---hastābhyām
ity-ādi caturbhiḥ \| cakāra ukta-samuccaye \| eva-śabdasya hastābhyām
ity anenāpy anvayaḥ \| anyenānyasya miśraṇe vaiṣamyāpattyā
malla-krīḍā-pāṭava-hāneḥ \| evam agre'pi \| **anyo'nyaṁ** vijigīṣayeti
\| śrī-bhagavato'pi nara-līlā-vyavasāyatvena vijayecchā-sambhavāt \|
**carcitaś** cāṇūram ahaṁ hanyām iti vicāritaḥ **saṅkalpo**'bhiprāyo
yeneti saḥ \|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.3 \|\|**

aratnī dve aratnibhyāṁ jānubhyāṁ caiva jānunī \|

śiraḥ śīrṣṇorasoras tāv anyonyam abhijaghnatuḥ \|\|

**śrīdhara-svāmī (bhāvārtha-dīpikā) :** bāhu-madhyāt
kaniṣṭhāṅguli-vyatirekeṇa kṛta-muṣṭir hasto'**ratniḥ** \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tau** kṛṣṇa-cāṇurau \|
**abhijaghnatuḥ** saṣyojitavantau \| **dve** pratyekaṁ pṛthag ity arthaḥ
\| **tau** śrī-bhagavac-cāṇūrau \| tāv ity asya pūrveṇa pareṇāpy anvayaḥ
\| **abhito jaghnatuḥ** prahṛtavantau \| aratni-śabdas tair vyākhyātaḥ
\| atra pramāṇa-vācakaḥ khalv ayaṁ, tatas tena yuddhaṁ na sambhavati,
kañcit tad vyañjakākārāṅgāvācakatve'pi niḥsṛta-kaniṣṭhāṅgulitayā
prahā-rasaukayaṁ na sambhavati, nāpi malleṣu tādṛśaṁ yuddhaṁ, tasmān
muṣṭhyopalakṣitatvena kathañcin muṣṭir eva vāśyā \| vyākhyāsyate ca
bhagavad-gātrāṇām aratnijān vādīnām iti \| yad vā, aratniḥ kaphaṇau
haste saprakoṣṭhe tad aṅgulau iti viśva-prakāśāt kaphoṇi revocyate \|
kaphoṇiḥ kaphaṇis tathā iti dvi-rūpa-kośāt \| etair niyuddha-prakāraiḥ
\| **pratyarundhatām** iti---luṅi śnam-pratyaya ārṣaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **dve** iti pratyekaṁ
pṛthag ity arthaḥ \| **tau** śrī-bhagavac-cāṇūrau, tāv ity asya pūrveṇa
parābhyām apy anvayaḥ \| **abhito jagnatuḥ** prahṛtavantau \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dve** iti pratyekaṁ pṛthag ity
arthaḥ \| **tau** śrī-bhagavac-cāṇūrau tāv ity asya pūrveṇa pareṇāpy
anvayaḥ \| **abhito jaghnatuḥ** prahṛtavantau \| **aratni**-śabdas tair
vyākhyātaḥ \| atra pramāṇa-vācakaḥ khalv ayaṁ tatas tena yuddhaṁ na
sambhavati kathañcit tad-vyañjakākārāṅga-vācakatve'pi
niḥsṛta-kaniṣṭhāṅgulitayā prahāra-saukaryaṁ na sambhavati, nāpi mallena
tādṛśaṁ yuddhaṁ, tasmān muṣṭy-upalakṣitatvena kathañcin muṣṭir eva vācyā
\| vyākhyāsyate ca bhagavad-gātrāṇām aratnijān vādīnām iti \| yad vā,
aratniḥ kaphaṇau haste sa-prakoṣṭhaṁ tad-aṅgulau iti viśva-prakāśāt
kaphoṇir evocyate \| kaphoṇiḥ kaphaṇis tatheti dvirūpa-koṣād iti
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : aratniḥ** kaphoṇiḥ \| aratniḥ
kaphaṇau haste sapta-koṣṭha-talāṅgulāv iti viśva-prakāśāt \| kaphoṇiḥ
kaphaṇis tatheti dvirūpa-kośāt \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaniṣṭhāṅguli-vyatirekeṇa
kṛta-muṣṭir hasto'**ratniḥ** \| yadyapi tābhyāṁ malla-yuddhaṁ
duṣkaratvād aprasiddhaṁ, prasiddhaṁ tu sa-muṣṭi-hastābhyām eva, tathāpi
veṇu-vādya urudhā nija-śikṣā itivad bhagavatā
niṣaka-niṣṭha-muṣṭi-hastenaivārabdhe niyuddhe cāṇūreṇāpi kaṣṭaṁ
prāptenāpi vīrābhimāninā tathā kṛtam iti jñeyam \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.4 \|\|**

paribhrāmaṇa-vikṣepa- parirambhāvapātanaiḥ \|

utsarpaṇāpasarpaṇaiś cānyonyaṁ pratyarundhatām \|\|

**śrīdhara-svāmī (bhāvārtha-dīpikā) : paribhrāmaṇaṁ** hastādiṣu gṛhītvā
paritaś cālanam \| **vikṣepo** nodanam \| **parirambho** bāhubhyāṁ
niṣpīḍanam \| **avapātanam** adhaḥ[-]{dir="rtl"}kṣepaḥ \| **utsarpaṇam**
utsṛjya purato gamanam \| **apasarpaṇaṁ** pṛṣṭhato gamanam \| etaiḥ
**pratyarundhatāṁ** pratyāvṛtavantau \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : [+++]{.mark}**

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pratipadaṁ pratipakṣatayā
vā arundhatām, yuyudhāte ity arthaḥ \| apasarpaṇādīnāṁ bahutvaṁ teṣāṁ
paunaḥpaunyena bāhulyāt \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** utsarpaṇam agre gamanam
apasarpaṇaṁ paścād gamanaṁ pratyarundhatām ity asya sthāne luṅ-prayoge
śanam-pratyaya ārṣaḥ \| parasparaṁ mukhuḥ sthagitodyamaṁ cakratur ity
arthaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paribhrāmaṇaṁ hastādiṣu
gṛhītvā paritaś cālanaṁ vikṣepo nodanaṁ parirambho bāhubhyāṁ niṣpīḍanam
avapātanam adhaḥ-kṣepaḥ \| utsarpaṇam utsṛjya purato gamanam \|
apasarpaṇaṁ pṛṣṭhato gamanam \| etaiḥ pratyarundhatāṁ pratyāvṛtavantau
luṅi śnaṁ-pratyaya ārṣaḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.5 \|\|**

utthāpanair unnayanaiś cālanaiḥ sthāpanair api \|

parasparaṁ jigīṣantāv apacakratur ātmanaḥ \|\|

**śrīdhara-svāmī (bhāvārtha-dīpikā) : utthāpanaṁ** jānunī pādau ca
piṇḍī-kṛtya patitasyoccāṭanam \| **unnayanaṁ** hastābhyām uddhṛtya
nayanam \| **cālanaṁ** kaṇṭhādi-lagnasya niḥsāraṇam \| **sthāpanaṁ**
pādādi-piṇḍī-karaṇam \| evaṁ **parasparam ā**tmano dehasya
**apacakratur** apakāraṁ kṛtavantau \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *uccāṭanam* uccaiḥ-karaṇam
\| evam ukta-rītyā \|

> malla-yuddhaṁ niyuddha[-]{dir="rtl"}jñā viṁśa-bhedaṁ pracakṣate \|
>
> dvātriṁśad-bhedam apare catvāriṁśad-vidhaṁ pare \|\| iti
> saṅgrāma-vijaya-vacanāt[ ]{dir="rtl"}\|

sarva-niyuddha-vidhi-darśanārthaṁ bhagavataivaṁ krīḍitam \|
tat-tad-vidhāyāsābhāvād ayam evārtha upary api \| tais tair
niyuddha-vidhibhir vividhair acyutetarau \| yuyudhāte ity-ādinā sūcyate
\| ātmanopacakratur iti bhagavatas tad-abhāve'pi
draṣṭṛ-lokābhiprāyānṛtyāt tathoktam \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmano'pacakratur iti
bahula-pariśrama-vistāraṇāt \| śrī-bhagavato vastutas tad-abhāve'pi tad
uktiś cāṇūrābhiprāyānusārataḥ \| śrī-bādarāyaṇeḥ prema-śokād vā \| yad
vā, ātmatvena kalitasya cāṇūra-dehasya śrī-bhagavatā saha yuddhena
svayaṁ tenāpi sva-dehasyāpakāraḥ kṛta eva \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātmano'pacakratur iti
śrī-bhagavato vastutas tad-abhāve'pi cāṇūrābhiprāyānusārataḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmano'pacakratur iti \|
śrī-bhagavatas tad-abhāve'pi cāṇūrābhi-prāyānusārāt \|\|5.9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : utthāpanaṁ** pādau jānunī
ca piṇḍī-kṛtya patitasyoccāṭanam \| **unnayanaṁ** hastābhyām uddhṛtya
nayanam \| **cālanaṁ** kaṇṭhādi-lagnasya niḥsāraṇam \|
**sthāpanaṁ**pāṇi-pādādi-piṇḍī-karaṇam \| evaṁ **parasparam ā**tmano
dehasya **apacakratur**bhagavatas tad-abhāve'pi draṣṭṛ-lokābhiprāyam
anusṛtya tathoktam \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.6 \|\|**

tad balābalavad yuddhaṁ sametāḥ sarva-yoṣitaḥ \|

ūcuḥ parasparaṁ rājan sānukampā varūthaśaḥ \|\|

**śrīdhara-svāmī (bhāvārtha-dīpikā) : tad** **yuddhaṁ**
**balābalavad**[,]{dir="rtl"} ekato balam anyato'balam[,]{dir="rtl"}
tad-yuktaṁ balābalavat viṣamam ity **ūcur** ity arthaḥ \| **varūthaśaḥ
sametāḥ** saṅghaśo militāḥ \| yad vā, balābalavator yuddhaṁ dṛṣṭvā mahān
ayam adharma ity ūcur ity anvayaḥ \| atra dṛṣṭvety adhyāhāryam \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti---
kṛṣṇa-cāṇūrayoḥ sāmyābhāvād **balābalavator** *viṣamam* eva **yuddham**
iti bhāvaḥ \| **varūthaśaḥ** saṅghaśaḥ, varūtho ratha-guptau saṅghe
klībaṁ carma-veśmanoḥ iti koṣāt \|
viṣama-padādhyāhārasyāgatika-gatikatvād āha---*yad vā* iti \|
agrima-śloka-pādenānvayo'treti \| **sānukampā** iti---snehasya svabhāva
evāyaṁ, yat sva-viṣayasya balādhikyaṁ na pratyāyayed iti \| varūthaśaḥ
sva-sva-varga-bhedena \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **tad** dṛṣṭvā iti śeṣaḥ
\| tat prati vā śrī-māthuratvena tad-ajñānām api tathoktau hetuḥ \|
**sānukampā** iti sahaja-sneha-viśeṣārdra-cittatvena tattvānanusandhānād
ity arthaḥ \| **rājann** iti prema-bhareṇa rājatā bhavatā tad vijñāyata
eveti bhāvaḥ \| **varūthaśaḥ** sva-sva-varga-bhedena \| iti premṇā
sarvāsām evaikam anyenokter yathārthatā manoharatā cābhipretā \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tad yuddhaṁ balābalavad ūcur**
ity anvayaḥ \| **sānukampā** iti teṣāṁ śuddha-premṇaḥ praśaṁsā \|
**varūthaśaḥ** sva-sva-varga-bhedena \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tad yuddhaṁ balābalavad
ūcur** ity anvayaḥ \| ekato balaṁ[,]{dir="rtl"} anyataś cābalam, tadvat
tad-**yuktam** ato viṣamam ity arthaḥ \| tatra hetuḥ---**sānukampā** iti
\| snehasya svabhāva evāyaṁ yat sva-viṣayasya balādhikyaṁ na pratyāyayed
iti \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.7 \|\|**

mahān ayaṁ batādharma eṣāṁ rāja-sabhāsadām \|

ye balābalavad-yuddhaṁ rājño \'nvicchanti paśyataḥ \|\|

**śrīdhara-svāmī (bhāvārtha-dīpikā) :** tad eva darśayati---mahān iti \|
bālayor balavatoś ca yuddhaṁ rājā cet paśyet svayaṁ vāraṇīyaḥ \| ete tu
rājñaḥ paśyataḥ svayam anvicchanty anunanyanta iti mahān adharma ity
arthaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad eva adharmatvam \|
svayaṁ yuddha-kartṛbhir iti \| ete yuddha-kartāraḥ anumanyante anukūlaṁ
manvate \| rāja-sabhāyāṁ sīdanty upaviśantīti rāja-sabhāsadas teṣāṁ
tathā \| ity artha iti--- saty apy adharma-vārake punas tad-vāraṇe mahān
evādharma ubhayor iti bhāvaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kim ūcuḥ ? tad
āha---mahān iti daśabhiḥ \| bata khede \| rājñaḥ kaṁsasya ye sabhāsadas
teṣām ity anyatratyā vyavacchinnāḥ \| kiṁ vā, rāja-sabhyatvena
dharmajñatvādi-yogyatoktā \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kim ūcus tad āha---mahān iti
daśabhiḥ \| rāja-sabhyatvena dharmajñatvādi-yogyatoktā \| rājñi
paśyatīty arthaḥ \| bata khede \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsām uktim āha---mahān
iti daśabhiḥ \| bālābhyāṁ saha balavator yuddhaṁ rājā cet paśyet so'pi
vāraṇīyaḥ \| ete tu rājñaḥ paśyato'nu paścāt svayam api paśyanti,
icchatas tasyānu svayam apīcchantīti śatr-antasya dṛśor ākṣepāt
tiṅ-anto'pi dṛśir labhyate \| tathaiva tiṅ-antasyecchater ākṣepāt so'pi
śatr-anto labhyate \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.8 \|\|**

kva vajra-sāra-sarvāṅgau mallau śailendra-sannibhau \|

kva cātisukumārāṅgau kiśorau nāpta-yauvanau \|\|

**śrīdhara-svāmī (bhāvārtha-dīpikā) :** balābalavad yuddhatāṁ
prapañcayati pañcabhiḥ---kveti \| **vajra-sārāṇi** vajravat kaṭhināni
**sarvāṇy aṅgāni** yayos tau \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāro bale sthirāṁśe ca
pumān nyāye vare'nyavat iti yādavaḥ \| **śailendro** merus tadvad
dṛḍhāṅgau \| **nāpta-yauvanāv** aprāpta-yuva-dharmau \|
balavattvābalavattve tarjanībhir darśayanti---**kveti** \| **kva**
atyanta-bādhake dharme, tathā **kva** atyanta-bādhya-dharme vartata ity
arthaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **śailendro** merur
himālayo vindhyo vā \| tat-tulyāv ity ākāra-bṛhattvaṁ surūpatvādikaṁ ca
sūcitam \| **kva**-dvayaṁ virodhe \| śailendratvena
niruddha-tādṛśa-kiśoratvam \| nanu prāyaḥ pañcadaśa-varṣa-pūrtyā kathaṁ
kiśorau ? tatrāhuḥ---**nāpta-yauvanau** tathāpy aprāpta-tāruṇyatvāt
**kiśorāv** evety arthaḥ \| evaṁ vayaḥ-sandhy-uktyā
śrīmad-ākārasyānatibṛhattvaṁ parama-saundaryaṁ coktam \| tathā ca
śrī-viṣṇu-purāṇe---

> kva yauvanonmukhī-bhūtaḥ sukumāra-tanur hariḥ \|
>
> kva vajra-kaṭhinābhogi-śarīro'yaṁ mahāsuraḥ \|\| \[vi.pu. 5.20.48\]
> iti \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kva** atyanta-bādhake'dharme
tathā **kva** atyanta-bādhye dharme vartata ity arthaḥ \| sammilitāv iti
vā pāṭhaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** balavattvābalavattve
tarjanībhir darśayanti---kveti \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.9 \|\|**

dharma-vyatikramo hy asya samājasya dhruvaṁ bhavet \|

yatrādharmaḥ samuttiṣṭhen na stheyaṁ tatra karhicit \|\|

**śrīdhara-svāmī (bhāvārtha-dīpikā) : samājasya** sabhāyāḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vyatikramo** hāniḥ \|
**asya** kaṁsa-kṛtasya \| **yatra** sthāne \| viduṣā **na stheyam** ity
arthaḥ \| **karhicid** iti lābhe'pīty arthaḥ \|\| **samuttiṣṭhet**
samyag udbhavet \| tasmād atra vayaṁ sthātum na yogyā iti bhāvaḥ
\|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **hi** eva \|
**dharmasya** viśeṣeṇātikramo laṅghanam eva \| **asya**
kaṁsa-sambandhinaḥ \| **yatra** samāje samyag uttiṣṭheta udbhavet
**karhicit** kadācid api na stheyam, prājñaiḥ kaiścid api vādau na
**stheyam** iti \| tataś ca na praviśed ity-ādy artha-bhedāt \| anyā
ūcur ity-ādy avaty aryaḥ \| tair vyākhyātam eva \| eka-vākyatayā
saṅgamayyāpi sarvaṁ vyākhyātaṁ syāt, tathā hi kiṁ vaktavyaṁ ? na stheyam
iti \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : samyag uttiṣṭheta** udbhavet,
tasmād vayam atra sthātuṁ na yogyā iti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :
dharma**-**vyatikramo**'dharmaḥ **samājasya** sabhāyāḥ **na stheyam**
ity ato'smābhir ita utthāya gamayatām iti bhāvaḥ \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.10 \|\|**

na sabhāṁ praviśet prājñaḥ sabhya-doṣān anusmaran \|

abruvan vibruvann ajño naraḥ kilbiṣam aśnute \|\|

**śrīdhara-svāmī (bhāvārtha-dīpikā) :** aparā ūcuḥ---**na sabhām** iti
\| **abruvan** jñātvāpi tūṣṇīṁ tiṣṭhan, **vibruvan** viparītaṁ bruvan,
**ajño** na jānām īti bruvan \| ataḥ **prājño** **na sabhāṁ praviśed**
iti \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ kilbiṣāvāpteḥ
ātma-sarvāṅga-sabaddha-malaṁ kilbiṣam ucyate iti \| anapāyi-malaṁ
**kilbiṣam** ity arthaḥ \| tathāpy atra yat praviṣṭās tan-mahāparādhā
jātā evety āśayenāhuḥ---**neti** \| **prājñaḥ**
yukta-vacanāyukta-vacanayor doṣajñaḥ \| tarhi tava tasya sāvadhānatve ko
doṣaḥ ? tatrāhuḥ---**sabhyānāṁ** kathañcit kasyācid **doṣaḥ** syāt \|
evaṁ svasyāpi bhramādinā sabhyānāṁ saṁsargajaṁ svasyāpi bhramāriṣṭaṁ
vicārayann ity arthaḥ \| doṣān evāha---**abruvann** iti \| vijño'pi
maunam apalāpaṁ vā kurvan, tathā svayam ajño'pi **vi**ruddhaṁ
**bruvan**, kim uta vijño'pīty arthaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra pūrvam eva na
praveṣṭavyam ity āhuḥ---neti \| **anusmaran** sadā cintayan \| doṣān
evāhuḥ---**abruvann** iti \| **kilbiṣaṁ** pāpam **aśnute** prāpnoti
**nara** iti sarva-dharmādhyakṣatādy-adhikārī jano jñeyaḥ \|
anyathānukty-ādinā anadhikāriṇo'pi sarvān eva sabhā-sthitān prati
doṣa-prasaktiḥ \| ato'dhikāriṇa ete sabhāsado'tra sthitā duṣṭā eveti
bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy atra yat-praviṣṭās
tan-mahāparādhā jātā evety āśayenāhuḥ---**neti** \| **prājñaḥ**
yukta-vacanāyukta-vacanayor doṣajñaḥ \| tarhi tava tasya sāvadhānatve ko
doṣaḥ ? tatrāhuḥ---**sabhyānāṁ** kathañcit kasyacid **doṣaḥ** syāt \|
evaṁ svasyāpi bhramādineti sabhyānāṁ saṁsargajaṁ svasyāpi bhramādijaṁ
doṣaṁ vicārayann ity arthaḥ \| doṣān evāha---**abruvann** iti \|
vijño'pi maunam apalāpaṁ vā kurvaṁs tathā svayam **ajño**'pi **viruddhaṁ
bruvan**, kim uta vijño'pīty arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : prājño** nivṛtti-mārgajñaḥ
\|\|10.40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmābhir
atrāgatyaivāparāddham ity aparāḥ śāstra-śāsanam āhuḥ---**na sabhām**
iti \| sabhāyām adharme utpadyamāne sati dharmaṁ jñātvāpi tam
**abruvan** tūṣṇīṁ tiṣṭhann ity arthaḥ \| **vibruvan** vidharmam eva
bruvan vā \| **ajñaḥ** jñātvāpi na jānām īti bruvan vā **kilbiṣaṁ**
prāpnotīty ataḥ **sabhāṁ na praviśed** iti sabhā-praveśa-niṣedho
vyavahāra-sāpekṣasyaiva prājñasya, na tu vyavahāra-nirapekṣasya
prājñasya yathā sabhā-parvaṇi dyūte draupadī-vipadi vyavahāra-sāpekṣāḥ
prājñāḥ bhīṣmādayo'bruvāṇā eva tasthuḥ \| vyavahāra-nirapekṣaḥ prājño
viduras tu dharmaṁ brūte smaiveti raṅga-bhūmau tu sarva eva **prājñāḥ**
kaṁsād bhītāḥ vyavahāra-sāpekṣā eveti \|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.11 \|\|**

valgataḥ śatrum abhitaḥ kṛṣṇasya vadanāmbujam \|

vīkṣyatāṁ śrama-vāry-uptaṁ padma-kośam ivāmbubhiḥ \|\|

**śrīdhara-svāmī (bhāvārtha-dīpikā) : valgataḥ śatrum abhita** iti \|
śatroḥ sarvato dhāvataḥ kṛṣṇasya **śrama-vāriṇā uptaṁ** vyāptaṁ
mukhāmbujaṁ dṛśyatām \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : padma-kośaṁ** padma-mukulam
\| **ambubhir** jala-bindubhiḥ \| valga-pluta-gatau \| nanv etayoḥ
śramādṛṣṭyā balavattvānumānān na ko'pi doṣa-prasaṅga ity āśaṅkyam \|
śrī-kṛṣṇasya tāvac chramaṁ darśayanti---valgata iti \| śramaś cāyaṁ
tādṛśa-snigdhān eva pratibhāsate, na tu sarvān iti jñeyam, mallānām
aśaniḥ ity-ādy-ukteḥ \| rūpakeṇa tat-tad-dharmaṁ sādhayitvāpi
**padmeti** punar upamānād idaṁ bodhayati---ākṛṣṭāmbuja-gaṇa-saundaryāt
tan-mukham evāmbujam, tathā śramavāyeva tac-chobhā-hetutvena tad
upayuktaṁ vārīti svānubhava-vyāñjanāya rūpakaṁ kṛtam, yathā kathañcit
sādhāraṇa-janānubhavāyaiva tu punar upamā kṛteti \| śramavārīty atra
bhiso lukchāndasaḥ \| tad evāmbubhir ity upamānena yogaḥ syād iti
kośa-padopādānena mukhasyāpi smiteneṣad vikāśitvaṁ jñāpitamata eva
viśeṣeṇekṣatām \|\|11\|\| \[**atra tu viśvanāthaḥ** \|\|\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv etayoḥ śramādṛṣṭyā
balavattvānumānān na ko'pi doṣa-prasaṅga ity āśaṅkya śramaṁ
darśayanti---valgata iti \| kṛṣṇasya śyāmasundarasya uptaṁ vyāptam ity
uktam \| śramādhikyaṁ dṛṣṭāntenābhivyañjayanti---ambubhiḥ padma-koṣam
iveti \| jalajatvena tasmin bahula-jala-samparkāt \| ata eva
bindv-ādi-śabdāprayogaḥ \| yad vā, tad-abhāve'pi, mukteva paṅkaja-dale
ity-ādi-nyāyena padma-kośe'pi jala-bindava evohyāḥ \| kośa-śabdena
vadanāmbujasya saṅkocādi-viśeṣeṇa śrama eva dhvanitaḥ \| tataś ca
bahulaiḥ śrama-vāri-kaṇaiḥ śrī-mukhasya śobhātiśayo'pi sūcitaḥ \| ata
eva viśeṣeṇekṣyatām \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv etayoḥ śramādṛṣṭyā
balavattvānumānān na ko'pi doṣa-prasaṅga ity āśaṅkya śrī-kṛṣṇasya tāvata
śramaṁ darśayanti---valgata iti \| śramaś cāyaṁ tādṛśa-snigdhān eva
pratibhāsate, na tu sarvān iti jñeyaṁ, mallānām aśaniḥ \[bhā.pu.
10.43.17\] ity-ādy-ukteḥ \| rūpakeṇa tat-tad-dharmaṁ sādhayitvāpi
padmeti punar upamānād idaṁ bodhayati---ākṛṣṭāmbuja-gaṇa-saundaryāt
tan-mukham evāmbujam, tathā śrama-vāry eva tac-chobhā-hetutvena tad
upayuktaṁ vārīti svānubhava-vyañjanāya rūpakaṁ kṛtam \| yathā kathañcit
sādhāraṇa-janānubhavāyaiva tu punar upamā kṛteti \| śrama-vārīty atra
bhiso luk chāndasaḥ \| tad evāmbubhir ity upamānena yogaḥ syād iti
kośa-padopādānena mukhasyāpi smiteneṣad-vikāśitvam jñāpitam \| ata eva
viśeṣeṇekṣatām \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tayoḥ śramādṛṣṭyā
balavattvānumānān na ko'pi doṣa-prasaṅga ity āśaṅkya kṛṣṇasya tāvat
śramaṁ darśayanti \| valgataḥ śatrum abhita iti \| śatroḥ sarvato
dhāvataḥ kṛṣṇasya śrama-vāriṇā uptaṁ vyāptaṁ vadanāmbujaṁ mukha-candro
dṛśyatām \| abjau śaṅkha-śaśāṅkau ca ity amaraḥ \| \[atra
lakṣita-lakṣaṇayāmbuja-padena candro lakṣitaḥ \|\][^75] klībatvaṁ cārṣam
\|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.12 \|\|**

kiṁ na paśyata rāmasya mukham ātāmra-locanam \|

muṣṭikaṁ prati sāmarṣaṁ hāsa-saṁrambha-śobhitam \|\|

**śrīdhara-svāmī (bhāvārtha-dīpikā) :** anyā ūcuḥ---kiṁ na paśyata ? iti
\| **sāmarṣaṁ** sa-krodham \| **hāsena saṁrambha** āveśaḥ, tena
**śobhitam** \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ vitarke \| **ātāmre**
īṣad rakte **locane** yasya, tam \| \[**vai.to.**\] atha tadvat
sukumārasyāpi śrī-rāmasya tac-chrama-darśanena sva-śramam abhibhūya
jātaṁ krodhaṁ tejaḥ paśyeteti tad eva sthāpayanti---kiṁ na paśyata ? iti
\| hāsenāvajñā ca darśitā \| **hāsa**-kartṛko ya āveśo 'vicchinnodayas
tena **śobhitam** \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **rāmasya**
malla-yuddhena ramamāṇasyety arthaḥ \| **ātāmre** atirakte **locane**
yasminn iti sāmarṣaḥ, dharma-yuktatvāt \| pūrvaṁ śyāmasundara-śrī-mukhe
muktā-paṅkti-sadṛśa-śrama-vāriṇā śobhā-viśeṣābhiprāyeṇāmbuja-rūpakam \|
atra ca śukla-varṇe tena tādṛśatvābhāvāt kevalaṁ mukham ity uktam \|
**hāso**'vajñayā amarṣeṇaiva vā \| **saṁrambhe** āṭopaḥ \| **śobhitam**
ity anena saundarya-viśeṣo'py uktaḥ \| śrī-kṛṣṇasya hāsas tu
paṅkaja-rūpakeṇa suprasannatoktyā sūcita eva, kintu tasmin
bhāva-viśeṣeṇa śramasyaivāvakalanāt sākṣād asau noktaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tadvat sukumārasyāpi
śrī-**rāmasya** tac-chrama-darśanena sva-śramam abhibhūya jātaṁ krodhaṁ
tejaḥ paśyateti \| tad eva sthāpayanti---kiṁ na paśyateti hāsenāvajñā ca
darśitā \| **hāsa**-kartṛko ya āveśo'vicchinnodayaḥ, tena **śobhitam**
\| anyat taiḥ \| yad vā, hāsena saṁrambha āṭopaḥ, tena \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sāmarṣaṁ** sa-krodham iti
krodhasya kāraṇaṁ muṣṭika-prahāra-janitaḥ śrama eva buddhyatām iti
bhāvaḥ \| kopotthena **hāsena** saha **saṁrambho** yuddhāveśaḥ, tena
**śobhitam** \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.13 \|\|**

puṇyā bata vraja-bhuvo yad ayaṁ nṛ-liṅga-

gūḍhaḥ purāṇa-puruṣo vana-citra-mālyaḥ \|

gāḥ pālayan saha-balaḥ kvaṇayaṁś ca veṇuṁ

vikrīḍayāñcati giritra-ramārcitāṅghriḥ \|\|

**śrīdhara-svāmī (bhāvārtha-dīpikā) :** anyā ūcuḥ---puṇyā bata iti \|
**nṛ-liṅgena** manuṣya-dehena **gūḍhaḥ** \| **vana**-sthaṇi **citrāṇi**
**mālyāni** yasya saḥ \| **giritraḥ** śivo **ramā** ca, tābhyām
**arcitāv** **aṅghrī** yasya saḥ \| ayaṁ bhāvaḥ---dhig imāṁ sabhāṁ
yasyām ayaṁ parābhūyate \| tās tu **vraja-bhuvo** dhanyāḥ, yad yāḥ
svayaṁ kṛṣṇo **vi**vidha-**krīḍayāñcati** gacchatīti \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : bata** harṣe \| *vane* yāni
citrāṇīti saptamyā adhikaraṇārthakatvād *vanasthānīty* uktaṁ
svāmi-caraṇaiḥ \| giriṁ kailāsaṁ, girīn pūjyān arthād viprāṁs trātīti vā
**giritraḥ,** tad-brāhmaṇān parama-sarva-vipatsu pāti \[bha.pu. 4.7.14\]
iti dakṣe prākhyānokteḥ \| girir nā netra-rug-bhidi \| adrau gaireyake
yoṣid-gīrṇe pūjye punas triṣu iti medinī \| atra tātparyam ahuḥ---*ayaṁ
bhāva* iti \| **ayaṁ** śrī-kṛṣṇaḥ \| **tāḥ** prasiddhāḥ \| **puṇyā** iti
tair vyākhyātam \|

tatrāyaṁ bhāvaḥ---ity asya dantaṁ vivakṣitam ity arthaḥ \| yad vā, atha
kāścid vidagdhā yajña-patnī-prāyāsyo
aiśvarya-jñāna-miśra-para-premavatyas tat-samā vaiguṇyena madhu-purīm
apy abahu-manvānās tatratyānāṁ sādguṇye śrī-vraja-bhuvam eva
praśaṁsanti---puṇyā iti caturbhiḥ \|

**bata** vismaye \| **vraja-bhuvaḥ** vraja-sambandhinyo bhūmaya eva
**puṇyāḥ** parama-dhanyā na tv iyaṁ mahā-pury api \| bahutva-nirdeśena
tāsāṁ bahūnām api yādṛśa-puṇyatvaṁ, na tv ekasyā api tādṛśatvam ity
arthaḥ \| **yat** yāsu \| ayaṁ śrī-kṛṣṇākhyaḥ **purāṇa-puruṣo**'pi navaḥ
nitya-nūtano yaḥ \| ya eva puruṣaḥ, tan-mukhyatvena tac-chabdaḥ
prathamo'bhidheyaḥ, so'haṁ ceti \| bhramati vartamāna-prayogas
tat-sāmīpyāt, punas tatra gamanābhiprāyāc ca \| vastutas tu
yathārtha-bhāratī-niḥsṛtir iyam, tatra tadīya-nitya-līlayāḥ
sthāpayiṣyamāṇatvāt \| anyatra parama-mahatām apy asau durlabha ity
āha---**giritreṇa ramayāpi** hṛdaye'**rcitāv** āgamokta-mārgeṇa
uddiśyaivārādhitau, na tu vrajavāsi-janavat sākṣāt sevitāv **aṅghrī**
yasya, tādṛśa ity arthaḥ \|

nanu, sampraty atrāpy ayam añcati ? tatrāha---**vikrīḍayeti** \| atra
pratikūlaiḥ parābhavitum iṣyate vividhodāsīna-lokaiḥ saṅkīryate ceti
nānābhīṣṭa-cikrīḍiṣodayān nātra viśiṣṭā krīḍā \| tatra tu sarvasyāpy
anukūlatvena kāntatvena ca paramābhīṣṭa-cikrīḍiṣodayād viśiṣṭair vaiti
kutaḥ sāmyam ? eveti bhāvaḥ \| sarvānukūlyaṁ vaiśiṣṭyaṁ ca
darśayanti---**vana-** ity-ādinā \| vane sarvābhīṣṭa-puṣpādi-nidhāne
paramaikānte śrī-vṛndāvane **citrāṇi** viśiṣṭa-krīḍā-kautukitayā
sakhibhir militvā vividhāścaryatvena yāvad abhīṣṭaṁ racitāni **mālyāni**
yasya, tādṛśaḥ \| upalakṣaṇaṁ caitad veśāntarāṇām \| tathā **gāḥ
pālayan** svayaṁ nija-parama-sneha-pātrāṇāṁ gavāṁ
tat-tan-nijābhīṣṭa-krīḍā-svairatā-sahāyaṁ pālanaṁ viśva-mohanaṁ
madhurāhvānādinā kurvan \| kiṁ ca, **saha-balaḥ** tatra tatra
bala-sahāya iti svayam abhīṣṭa-tat-tat-krīḍane śrī-balena
puṣṭa-tat-kṛīḍa ity arthaḥ \|

aho kim aparaṁ vaktavyaṁ ? śakra-śarva-parameṣṭi-mohanaṁ tarūṇām api
pulaka-kārakaṁ **veṇuṁ ca kvaṇayaṁs** tad vādya-mādhurīṁ muhur
ullāsayann iti \| atra viśvanātho'pīttham eva vyācakhyau \|\|13\|\|

---------------------------------------------------------------------------------------------------------------------

kaivalya-dīpikā : dīrgha-samprayogasya spṛhayā taṁ prāptavatīr gopīḥ
stuvanti---**puṇyā** ity-ādi \| **bata** vismaye \| **puṇyāḥ**
puṇyādhikāḥ \| **vraja-bhuvo** gopyaḥ \| **nṛliṅgena** martya-mūrtyā
**gūḍham** \| gūḍhatām evāha---**vana-citra-** iti tribhiḥ \|
vana-**mālyaiś** citra ity arthaḥ \| yat yā gopī **añcati** gacchati \|
upabhuṅkte **vikrīḍayā** vividha-krīḍayā \| vicitraiḥ kāma-karaṇair ity
arthaḥ \| **giritro** rudraḥ \| **ramā** lakṣmīḥ \| anena
sa-kāma-vicitraiḥ kāmair ayam eva sevya ity uktam \|\|13\|\| \[mu.pha.
11.21\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.96\] adhunādau
sāmānyataḥ vraja-bhūmes tatratyānāṁ ca māhātmya-pratipādakāni padyāny
āha---puṇyā \[bhā.pu. 10.44.13\] ity-ādy ekādaśa \| tatraiva
śrī-nanda-gokulataḥ śrī-madhu-puryām āgatya kuvalayāpīḍaṁ prātar hatvā
raṅga-bhūmau praviśya cāṇureṇa saha malla-yuddhena krīḍantaṁ
śrī-bhagavantaṁ paśyantīnāṁ pura-yoṣitāṁ madhye kāścid
āhuḥ---bāla-balavad yuddha-darśanena mahān ayaṁ batādharmaḥ \[bhā.pu.
10.44.7\] ity-ādinā sakhy-ādīnāṁ nindāyāṁ kriyamāṇāyāṁ kāścid
āhuḥ---puṇyā iti \|

**bata** khede \[tiraskāre vā\] nirdhāre vā \| **vraja-bhuva** eva
**puṇyāḥ** parama-dhanyāḥ, na tv iyaṁ mahāpury api \| bahutvaṁ gauraveṇa
vistārāpekṣayā vā \| bhū-śabdena ca sarvaṁ tatratyaṁ
carācara-prāṇi-jātaṁ śilā-kāṣṭhādikaṁ ca lakṣyate \| yady āsu ayaṁ
parama-manoharatayā sākṣād anubhūyamānaḥ śrī-kṛṣṇo **vikrīḍayā**
vividha-vihāreṇa hetunā kṛtvā vā **añcati** paryaṭati \|

ayaṁ bhāvaḥ---dhig imāṁ sabhāṁ yasyām ayaṁ parābhūyate \| tās tu
vraja-bhuvaḥ puṇyāḥ yāsu vikrīḍayāñcatīti \| yad vā, vraje bhavantīti
vraja-bhuvas tatratyāḥ sa-cetana-prapañcāḥ, ta eva **puṇyāḥ** \| na tv
atratyā nāgarāḥ kṣatriya-pravarāḥ śrī-yādavā api \| **yat** yān
**añcati** saṁmānayati \| **ayam** ity aṅgulyā sandarśya vadanti \| tan
nāma ca bhartṛ-bhāvādinā prema-moha-bhayena vā spaṣṭaṁ, na kila
kīrtayantīty ūhyam \|

nanu vṛddha-garga-vacanādi-prāmāṇyād ayam eva śrī-kṛṣṇo\'tra
prabhurbhaviteti nirdhāryate \| tataś ceme sabhyāḥ sabhā madhu-purī
ceyaṁ sarve\'tratyā api dhanyā bhaviṣyanti ? iti cet satyaṁ, tathā saty
api tā vraja-bhuva eva puṇyā ity āhuḥ---**purāṇo** bahuśo\'nubhūtaś
cāsau **puruṣaś** cāntaryāmitayā hṛn-nivāsī tādṛśo\'pi, tathā
**giritreṇa** śrī-śivena **ramayā** ca mahā-lakṣmyā **arcitāṅghrir** api
**manuṣyasya liṅgena** lakṣaṇena **gūḍhaś** ca \| yad vā, manuṣyasyeva
liṅgam ākāro yasya sa cāsau gūḍhaś ca kaṁsa-vañcanādy-artham
aprakaṭita-vaibhavaḥ san \|

kiṁ vā, krīḍā-viśeṣeṇa nikuñjādau alakṣitaḥ san \| kiṁ ca,
**vana**-sambandhīni **citrāṇi** vividhāni **mālyāni** yasya saḥ \|

**balaḥ** śrī-balarāmaḥ, tena sahitaḥ \| kiṁ vā, sa-balaṁ haniṣye ity
atra śrīdhara-svāmi-pāda-vyākhyānusāreṇa balaṁ sainyaṁ
nija-sahacara-gopa-kumāra-kulaṁ, tena sahitaḥ **gāḥ pālayan** \| **veṇuṁ
ca kvaṇayan** rāsādi-rūpayā **vikrīḍayāñcati** \|

ayaṁ bhāvaḥ---śruti-smṛty-artha-parāṇāṁ kṣatriya-varāṇām eṣāṁ
purāṇa-puruṣatvena sadānubhūyamānatayā na tādṛg-ādara-viśeṣaḥ \|
antaryāmi-vāsudeva-buddhyā na ca sākṣād-darśane\'tīvautsukyam \| tathā
divya-caturbhujādi-rūpa-darśanena śivādi-sevyatva-jñānena ca tathā
parama-vaibhava=prakaṭanālocanenāpi bhaya-gauravādy-utpatter na tādṛśī
prema-sampattiḥ sambhavet \| tatratyās tu nitya-nūtanatvena kadācid
dūrasthe cāsmin sati darśanotkaṇṭhātiśayena \| tatra ca
prakṛṣṭa-manuṣyākāra-vilokanena ca
sadāvirbhavat-parama-prema-paramparayā \| tatrāpi
śrī-nanda-yaśodā-nandana-jñānena madhura-bhāva-viśeṣeṇa \| tatrāpi ca
nigūḍhatayā paramopajīvya-mahā-nidhivan nirantara-paramāpekṣaṇādinā
rahasya-vihāra-viśeṣeṇa vā aviratam imaṁ bhajanto
mahā-sukha-viśeṣa-parama-kāṣṭhām anubhavanto\'tīva dhanyāḥ \| evaṁ
nijānāṁ parama-dhanyatayā vraja-bhuvo\'pi parama-dhanyā eveti siddham \|

kiṁ ca, yadi vā vaktavyam idaṁ prema-bhaktānāṁ yādavānām eṣāṁ tādṛktvaṁ
na sambhavatītil, tathāpy atrāsya vana-citra-mālyatā kutaḥ syāt ?
bhavatu vā rājyaiśvaryādinā sā\'pi tathāpy atra gopālanaṁ kutaḥ ghaṭatāṁ
? rāja-goṣṭhy-ādhipatyena līlayā tad api tathāpi balarāmeṇa saha
nitya-sāhityaṁ kutaḥ ? nija-nija-kartavyārthaṁ kutrāpi kasyacit gamanāt
\| kiṁ vā, tad-gopa-kumāra-kula-sāhityaṁ kutaḥ bhavatu vā
kṛta-tādṛśa-veśair yadu-kumārais tad-anukaraṇam tathāpy atra
veṇu-vādanaṁ na sambhavaty eva \| kiṁ ca, rāsādi-krīḍā-śreṇī ceti \| sā
ca vikrīḍayety uddeśenaivoktā tan-nāma ca strītvāl lajjayā na sākṣād
gṛhītam iti jñeyam \| evam adhunā paścād api tā vraja-bhuva eva
tatratyāś caiva puṇyā iti \|

yathā-kramartha-nirvāhārthaṁ giritra-ramārcitāṅghrīty asyārthāntaraṁ
cedaṁ kalpanīyam \| śrī-govardhana-giri-dhāraṇa-samaye prema-kaṭākṣeṇa
śrama-vidhvaṁsana-dvārā tasmād gireḥ sakāśāt trāyate kṛṣṇam iveti tathā
cāsau ramā ca lakṣmīs tad-avatāratvena tad-abhedāt \| yad vā, giriṇā
tenaiva trāyate vraja-bhūmim iti giritro govardhana-dhārī śrī-kṛṣṇas taṁ
ca ramayatīti giritra-ramā śrī-rādhā tayā arcitāṅghrir iti \| tac ca
kevalaṁ tatraiva sambhavatīti tā eva puṇyā ity upasaṁhāraḥ \|
śrī-goloka-māhātmya-nirūpaṇa-sañjāta-prema-viśeṣeṇa
śrī-mathurā-pura-strī-bhāvam āptaḥ śrī-parīkṣin-mahārājaḥ
śrī-daśama-skandhasya---puṇyā bata \[bhā.pu. 10.44.13\] iti ślokam etam
agāyad iti jñeyam \|\|96\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **bata** vismaye khede va
\| vraja-bhuvo vraja-sambandhinyo bhūmaya eva puṇyāḥ parama-dhanyāḥ \|
na tviyaṁ mahāpūry api bahutvaṁ bahumānād-bṛhattvād vā, purāṇaḥ---anādiḥ
puruṣo'ntaryāmī sa cāsau sa ca \| yad vā, purāṇa-puruṣa ādi-nārāyāṇo'pi,
ata eva śrī-śiva-mahā-lakṣmībhyāṁ bhaktyā sevitāṅgrir api nṛliṅgena
narākāreṇa gūḍo'lakṣitaḥ san \| yad vā, nuriva liṅgaṁ yasya sa caṣau
gūḍhaś ca kaṁsa-vañcanādy artham aprakaṭita-vaibhavaḥ san \| kiṁ vā,
krīḍā-viśeṣeṇa niku nikuñjādāvantarhitaḥ san tathā vana-sambandhīni
citrāṇyadbhutāni vividhāni vā mālyāni yasya tathā-bhūtaḥ san, saha-balaḥ
sadā śrī-baladevena sahitaḥ, evaṁ muṣṭikena saha yuddhe śramādimananāt
tasyāpi tatrāpi ca sukha-krīḍābhipretā \| yad vā, balaṁ sainyam,
gopa-varga-sahita ity arthaḥ \|

vikrīḍā vividha-gopa-krīḍā vicitra-rāsādir vā, spaṣṭatayā tad anuktir
lajjayā prema-moha-śaṅkayā vā, tayā kṛtvā añcatīti vartamāna-nirdeśaḥ,
tatra punaḥ prayāṇa-sambhāvanayā \| yad vā, kadāpi tattvatas tad
aparityāgād iti vraje nitya-līlā sūcitā \| evam agre'py ūhyam, anyat
tair vyākhyātam \|

athavā vraje bhavanti jāyanta iti vraja-bhuvo gopya eva puṇyāḥ, na tu
vayaṁ nāgaryo'pi, yat tayā añcati sammānayati \| yad vā, gacchati
upabhuṅkte, vikrīḍayā vicitra-kāma-karaṇair ity arthaḥ \| yad vā,
vraja-bhuvaḥ sarve tatratyā vanyā api carācarāḥ, na tv atratyā
yādavādaya ity arthaḥ \| ayaṁ bhāvaḥ---śāstra-parāṇām eṣāṁ kṣatriyādīnāṁ
purāṇa-puruṣatvādi-jñānena bhaya-gauravādy utpattyā na tādṛśī
prema-sampattir ghaṭate \| tatrātyānāntu śrī-nanda-nandanatva-jñānena
narākāratvādi-dṛṣṭyā viśuddha-bhāvodaya eva paścād vāsyātra nivāsenaiṣām
api viśuddha-bhavodaya eva paścād vāsyātra nivāsenaiṣām api
viśuddha-bhāvo ghaṭatām, tathāpi tādṛśa-bhāva-viśeṣa-sampādakaṁ
vana-citra-mālyatvam atrāsya katham antu, kuto vā gopālanaṁ
gopa-kumāra-kula-sāhityaṁ veṇu-vādanaṁ rāsādī-krīḍā ca, atasta eva puṇyā
na caita iti \| yad vā, gireḥ śrī-govardhanātrāyate tad dhāraṇa-samaye
prema-kaṭākṣādinā pariśramāc chrī-kṛṣṇaṁ rakṣatīti giritrā, sā cāsau
ramā ca rādhā, lakṣmyavatāratvāt \| kiṁ vā, giriṇā tenaiva vrajaṁ
trayata iti giritraḥ śrī-kṛṣṇas tad-ramaṇād-ramā śrī-rādhaivety arthaḥ
\| tayā premṇā sevitāṅghrir iti tādṛśatvaṁ cātra kathaṁ sambhavet
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** puṇyā iti tair vyākhyātaṁ
tatrāyaṁ bhāva ity asyedantu vivakṣitam ity arthaḥ \| yad vā, atha
kāścid vidagdhā yajña-patnī-prāyā
aiśvarya-jñāna-miśra-parama-premavatyas tat-sabhāvai-guṇyena madhupurīm
apy abahumanvānāḥ tatratyānāṁ sādguṇye śrī-vrajabhuvam eva
praśaṁsanti---puṇyā iti caturbhiḥ \| **bata** vismaye \| vrajabhuvaḥ
vraja-sambandhinyo bhūmaya eva puṇyāḥ parama-dhanyāḥ \| na tviyaṁ
mahāpuryapi \| bahutva-nirdeśena tāsāṁ bahūnām api yādṛśa-puṇyatvaṁ na
tv ekasyā api tādṛśatvam ity arthaḥ \| yat yāsu ayaṁ śrī-kṛṣṇakhyaḥ
purāṇa-puruṣo'pi navo nitya-nūtano yaḥ eva ca puruṣaḥ tanmukhyatvena tac
chabdaḥ \| prathamo'bhidheyaḥ so'ñcati bhramati \| vartamāna-prayogas
tat-sāmīpyāt punas tatra gamanābhiprāyāc ca \| vastutas tu
yathārtha-bhāratī-niḥsṛtir iyaṁ tatra tadīya-nitya-līlāyāḥ
sthāpayiṣyamāṇatvāt \| anyatra parama-mahatām apy asau dulabha ity āha
\| giritreṇa ramayāpi hṛdayenārcitau āgamoktārcanam āgreṇa
uddiśyaivārādhitau na tu vrajavāsivat sākṣāt sevitau aṅghrī yasya tādṛśa
ity arthaḥ \|

nanu, sampraty atrāpy ayam añcati tatrāhur vikrīḍayeti \| atra
pratikūleḥ parābhavitum iṣyate vividhodāsīnalokaiḥ saṅkīryate ceti
nātyabhīṣṭa-cikrīḍiṣodayannātra viśiṣṭā krīḍā \| tatra tu sarvasyāpy
anukūlatvenaiva kāntatvena ca paramābhīṣṭa-cikrīḍiṣodayād viśiṣtaiveti
kutaḥ sāmyam eveti bhāvaḥ \| sarvānukūlyaṁ vaiśiṣṭayaṁ ca darśayanti \|
vanetyādinā \| vane sarvābhīṣṭa-puṣpādi-nidhāne paramaikānte
śrī-vṛndāvane citrāṇi viśiṣṭa-krīḍā-kautukitayā sakhibhir militvā
vividhāścaryatvena yāvad abhīṣṭa racitāni mālyāni yasya tādṛśaḥ \|
upalakṣaṇañcaitat veśāntarāṇāṁ tathā gāḥ pālayan svayaṁ
nija-parama-sneha-pātrāṇāṁ gavāṁ tat tan nijābhīṣṭa-krīḍāsvairatā
sahāyaṁ pālanaṁ viśva-mohanaṁ madhurāhlānādinā kurvan \| kiṁ ca \|
sahabalaḥ tatra tatra bala-sahāya iti svayam abhīṣṭa-tat-tat-krīḍena
śrī-balena puṣṭatat tat-krīḍa ity arthaḥ \| aho kim aparaṁ vaktavyaṁ
śakra-śarva-parameṣṭhi-mohanaḥ tarūṇām api pulaka-kārakaṁ veṇuṁ ca
kvaṇayan tad vadya-mādhurīṁ muhur ullāsayann iti \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha kāścit
yajñapatnī-savāsanās tā eva vā
tad-avāpti-santāpa-sphurita-tad-aiśvarya-jñānāḥ mahā-premavatyo
dṛśyamānāṁ tām anītim asahamānā vraja-bhūvas tatratya-janāś ca stuvānā
mathurāyās tad-vāsināṁ ca nindām abhivyañjayanti---**puṇyā** iti \|
**bata** vismaye \| **yat** yāsu nṛ-liṅgena sva-svarūpa-lakṣaṇenāpi
bahiraṅga-janair jñātum aśakyatvād gūḍhaḥ vividhayā sva-manorathotthayā
krīḍayā añcati bhramati \| tena dhig imāṁ mathurā-purīṁ yato 'syām
asyaitādṛśo duḥkhātiśayas taṁ cātratyā janāḥ paśyanti \| tās tu
vana-bhūmayo 'pi dhanyā eva yā svasya veṇu-vādanādi-vividha-krīḍānanda
\| taṣ ca tatratyā sānandaṁ paśyantīti dyotitam atrāñcatīti
vartamānaprayogastāsāṁ tatraiva punaḥ kṛṣṇa-gamanābhiprāyāt vastutas tu
yathārthaiva bḥaratīyaṁ tanmukhebhyo niḥsṛtā līlānāṁ nity atvasya
sthāpitatvāt sthāpayiṣyamāṇatvāc ca \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.14 \|\|**

gopyas tapaḥ kim acaran yad amuṣya rūpaṁ

lāvaṇya-sāram asamordhvam ananya-siddham \|

dṛgbhiḥ pibanty anusavābhinavaṁ durāpam

ekānta-dhāma yaśasaḥ śriya aiśvarasya[^76] \|\|

**śrīdhara-svāmī (bhāvārtha-dīpikā) :** aho kaṣṭam alpa-puṇyā vayaṁ
yato'smābhir anavasare dṛṣṭo'yam \| gopyas tu bahu-puṇyā ity āhus
tribhiḥ[\--]{dir="rtl"}**gopya** iti \| **amuṣya** śrī-kṛṣṇasya
**rūpam** aṅga-lāvaṇyena **sāraṁ** śreṣṭham \| kiṁ ca[,]{dir="rtl"}
**asamordhvaṁ** na vidyate samam ūrdhvam adhikaṁ ca yasya tat \| tad api
**nānyen[a]{dir="rtl"}** ābharaṇādinā **siddhaṁ**[,]{dir="rtl"} kintu
svata iva \| **aiśvarasya []{dir="rtl"}**aiśvar[y]{dir="rtl"}asya
[]{dir="rtl"}**caikānta-dhāma** avyabhicāri-sthānam \| pāṭhāntare amuṣya
īśvarasy[a i]{dir="rtl"}ty anvayaḥ \| evaṁ-bhutaṁ nityaṁ navīnaṁ rūpaṁ
yā netraiḥ paśyantīti \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nija-bhāgyaṁ nindantyo
gopī-bhāgyaṁ ca ślāghayantya āhuḥ---*aho kaṣṭam* ity-ādinā \| **rūpaṁ**
dravyāśraya-lakṣaṇaṁ guṇam \| tac ca

> aṅgāny abhūṣitāny eva prekṣaṇīyair vibhūṣaṇaiḥ \|
>
> yena bhūṣitavad bhānti tad rūpaṁ procyate budhaiḥ \|\| \[u.nī. 10.25\]
> ity uktaṁ bharatena[^77] \|

na kevalaṁ **lāvaṇya-sāram** eva, kiṁ tv anyatrāvidyamānam ity
āhuḥ---*kiṁ ca* iti \| tad api **asamordhvam** api \| pāṭhāntare
\"īśvarasya\" iti pāṭhe \| **anusavaṁ** pratikṣaṇam \| **abhinavaṁ**
nūtanam \| tathā coktaṁ svāmibhiḥ\--*nitya-navīnam* iti \| **durāpaṁ**
vinā jñānam ity arthaḥ \|

**gopya** ity atra teṣām avatārikāyāṁ dṛṣṭo'yam iti paryantaḥ
pūrva-padyābhiprāyaḥ \| gopya ity [uttaratra yasya]{.mark} jñeyam \|
**asamordhvam** ananta-tad-āvirbhāveṣv api na vidyate samaṁ kim
utordhvaṁ yasya tad ity arthaḥ \| **pibanti** iti tṛṣārtā ivāmṛtam iti
bhāvaḥ \| **anusavābhinavaṁ** pratikṣaṇam
adhikāvirbhāva-prema-tat-sphūrtyoḥ parasparaṁ vardhamānatvād iti bhāvaḥ
\| **durāpaṁ** lakṣmy-ādibhir durlabham api \| **śriyaḥ** sarva-śobhāyāḥ
\| \"īśvarasya\" iti pāṭhe parameśvarasyāpi paramālambana-rūpam ity
arthaḥ \| anyat taiḥ \|

tatra \"saundaryam\" iti lekhye'py asaṅgatam iti, nūnaṁ
prathama-lekhaka-bhramāt \| anyathā *kiṁ ca* ity asya *tad api* ity-ādeś
cāsaṅgatir iti \|

yad vā, vraja-bhuvāṁ dhanyatvena tad-vāsi-mātra-dhanyatvaṁ vyañjitam \|
tatrāpi śrī-gopīnāṁ kiṁ vaktavyam ? iti parama-vidagdhāḥ kāścic
chrī-śukenāpy anumodyamāneṣv amīṣu bāḍham anumodyamāna-vākyam
āhuḥ---**gopya** iti \| **tapo** bhagavad-ārādhana-lakṣaṇam \| kiṁ
katamad ācaritavatyaḥ, īdṛśa-phalasya vāṅmanasātītatvāt \| tad api
tādṛśam ity arthaḥ \| yadi jānītha tadā vayam api tatrodyamaṁ karavāmeti
bhāvaḥ \|

yad vā, kiṁ tato'caran, api tu naivācarann iti
tapo-mātrasyecchā-phala-dānāśaktes tadīya-nitya-preyasī-samucita evāyam
udaya iti bhāvaḥ \| tathātve hetuṁ param āha---yady asmād **amuṣya**
sākṣād-bhāve'pi nirdeṣṭum aśakyasyety arthaḥ \| **rūpaṁ** paramaṁ
śobhana-pramāṇāṅga-pratyaṅgavattvam \| **dṛgbhiḥ pibanti** iti
nairantarye'pi tasyākṣayiṣṇutvaṁ tāsām atṛptiṁ ca sūcayitvā rūpasya
sudhā-samudratvam utprekṣate \| kiṁ ca, darśana-mātrasya tādṛśatvaṁ
darśayitvāliṅganādeḥ kaimutyaṁ mānayante \| kīdṛśaṁ tat ? **lāvaṇyasya**
kānti-kandalī-cākacikasya **sāraḥ** śreṣṭhāṁśo yatra tādṛśaṁ tat,
prācuryāt tad rūpam eva vā \|

nanv, anantā eva eva tat-prādurbhāva iti tatra tatrāpi tādṛśatvaṁ
sambhavati ? tatrāhuḥ---**asamordhvam** \|

nanv, atra nāsti cet kuto labdhaṁ ? tatrāhuḥ---**ananya-siddhaṁ**,
svābhāvikam eveti nityatvaṁ ca darśitam \| ata eva
**yaśa**-ādy-upalakṣitānāṁ ṣaṇṇāṁ bhagānām atiśayitaṁ **dhāma**
nityāśrayam \| pāṭhāntare'pi \"īśvarasya\" ity sa evārthaḥ \|

nanv, evaṁ sadaika-rūpatvena paśyanti cet tadā nāsakṛc camatkāraḥ syāt ?
tatrāuḥ---**anusava** iti \| nanv, īdṛśaṁ rūpaṁ tatrāsti cet tadānye'pi
paśyeyuḥ ? tatrāhuḥ---**durāpam** iti \| svatas tādṛśa-premṇo'sambhavād
anyeṣāṁ tādṛśatvaṁ tāsām eva dṛḍhāvadhānena sphurati, anyathā tu na
sphuratīty arthaḥ \|\|14\|\|

---------------------------------------------------------------------------------------------------------------------

kaivalya-dīpikā : āstām anena saha samprayogo darśanam apy asya
durlabham ity āhuḥ---**gopya** iti \| **yad** yasmāt **amuṣya**
puruṣa-ratnasya **lāvaṇya-sāram** aśeṣa-lāvaṇyena gṛhīta-sārātmakam \|
lāvaṇya-rūpayor abheda-pratipattiḥ \| sāmānyādhikaraṇye vyaṅgyam \| ata
eva **asamordhvam** avidya-tulyādhikam \| tac ca svabhāva-**siddham,**
na tu kenacit kartrā nirmitam \| ata eva **abhinavaṁ** sarva-kṣaṇaḥ
pratidarśanena navaṁ navam akṛta-tapobhiḥ **ekānta-dhāma** cāvyabhicāri
sthānam \| **aiśvaraḥ** aiśvaryam \| etena
durbhagatva-durvidhatva-durbalatvāni bhartur doṣāḥ \| strīṇāṁ
vairāgya-hetavo'tra na santi ity uktam \|\|14\|\| \[mu.pha. 11.22\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.135\] adhunā tāsāṁ
sarvatraiva sadā
śrī-bhagavat-sandarśana-kīrtanādi-parama-sukhānubhava-māhātmyaṁ
raṅga-bhūmau praviṣṭaṁ cāṇūreṇa saha niyuddhena krīḍantaṁ
śrī-bhagavantaṁ dṛṣṭvā tatrāgatāḥ sarvā yoṣito mithaḥ pūrvavad
āhuḥ---**gopya** ity-ādi-padya-trayam \| tatra prathama-ślokena sadā
śrī-bhagavad-rūpa-sandarśana-mahā-saubhāgyaṁ varṇayanti---**gopyas tapaḥ
kim** \[bhā.pu. 10.44.14\] iti \|

prasiddhaṁ yad yat tapaḥ, tasyaitādṛśaṁ phalaṁ na śrūyate \| ataḥ
**kiṁ** kīdṛśaṁ katarat vā tapaḥ kṛcchrādikaṁ, svadharmācaraṇaṁ vā,
mānasaikāgryaṁ vā acaran kṛtavatyaḥ ? **yad** yā iti yena tapaseti vā
**amuṣya** śrī-nandanandanasya, tan-nāmāgrahaṇaṁ gauravādinā pūrvavad
eva, **rūpaṁ** śrī-mūrtiṁ saundaryaṁ vā **dṛgbhiḥ** māṁsa-cakṣurbhiḥ
**pibanti** \| rasanayā amṛtam iva netraiḥ sādaraṁ premṇā paramāsaktyā
sākṣāt paśyanti \|

kathaṁ-bhūtam ? **lāvaṇyena sāraṁ** śreṣṭham \| yad vā, jagati
vartamānasya lāvaṇyasya sāro yasmin tat \| kiṁ ca, **asamordhvaṁ** na
vidyate avatāra-dṛṣṭyāpi avatāreṣu samam, avatāritvenāpi ūrdhvam adhikaṁ
yasya tat \| yad vā, na vidyate avatārāvatāry-ādiṣu samaṁ yasya tac ca
tad ūrdhvaṁ ca \| ata eva sarva-śreṣṭha-parama-kāṣṭhā-prāptam \|

tad api **na anyena** ābharaṇādinā **siddham,** kintu svata eva siddham
\| yad vā, ata eva na anyasmin kasmiṁścid anyadā vā kadācit siddham,
yathoktam uddhavena tṛtīya-skandhe---vismāpanaṁ svasya ca
saubhaga-rddheḥ paraṁ padaṁ bhūṣaṇa-bhūṣaṇāṅgam \[bhā.pu. 3.2.12\] iti
\| kiṁ vā, asyaiva vrajād anyatra na kutrāpi siddham sampannam \|

api ca **anusavābhinavaṁ** pratikṣaṇam eva nūtanavat pratīyamānaṁ
tṛpty-anutpādaka-svabhāvakatvāt, sadā
nūtana-vividha-mādhurī-bhaṅgy-ekāspadatvāc ca \| yathoktaṁ māghe---kṣaṇe
kṣaṇe yan navatām upaiti tad eva rūpaṁ ramaṇīyatāyāḥ \[śi.va. 4.17\] iti
\| ata eva **durāpaṁ** gopī-vyatiriktānām aprāpyaṁ sākṣād-anubhavitum
aśakyam ity arthaḥ \| tāsām apāra-pāra-vaśyādinā
tadīya-mahā-kautuki-svabhāvena ca durlabham eva vā \|

na kevalam evaṁ lāvaṇyādinā śreṣṭhatāṁ prāptaḥ, kintu parama-guṇādibhir
apīty āhuḥ---**yaśasaḥ** sat-kīrter **ekānta-dhāma**
avyabhicāri-sthānaṁ, tathā **śriyaḥ** mahā-lakṣmyāḥ \| yad vā,
sarva-śobhā-sampadaḥ, **aiśvarasya** aiśvaryasya bhaga-śabdādi-vācyasya
\| evam ākṛtyā prakṛtyā ca parama-saundaryam uktam \|

"īśvarasya" iti pāṭhe amuṣya viśeṣaṇam \| evam api
bhakti-bhareṇeśvara-śabda-prayoga iti jñeyam \| paśyantīti
vartamāna-nirdeśena kadācid apyayaṁ tāḥ parityajatīti tā vā vicchede api
kadācid enaṁ na paśyantīti na hīti sūcyate \| atas tā eva
paramānirvacanīya-puṇyavatyaḥ, vayaṁ tv imaṁ paśyantyo\'pi svalpa-puṇyā
eva, yato\'sthāne\'navasare ca dṛṣṭo\'yam asmābhiḥ \| kiṁ cāsmākaṁ
tādṛśa-premādareṇaiva tadīya-saundaryāmṛta-pānaṁ na kadācid api tathā
sambhavatīti \|14\|\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **tapo** bhāgyaṁ
puṇya-viśeṣaṁ vā \| **kiṁ** katarat prasiddha-tapasas
tādṛśa-phalāsiddhyā tattvājñānāt \| **amuṣya** iti sākṣāttve'pi
parokṣavad uktiḥ, tatrāsya pūrva-sthiti-smaraṇāt \| yad vā, etasyety
arthaḥ \| **asamordhvam**---asamam avatāreṣu anūrdhvaṁ ca avatāriṇy api
tādṛśatvābhāvāt \| **pibanti** parama-prītyā sākṣāt paśyanti \|
lakṣmy-ādibhir **durlabham** api \| **śriyaḥ** sarva-śobhāyāḥ, trayāṇām
eṣāṁ yathottaraṁ śraiṣṭhyam \| \"īśvarasya\" iti pāṭhe parameśvaratayā
tasya durlabhatvam uktam \|

yad vā, nijāśeṣaiśvarya-prakaṭana-parasyeti tatra tatrāyaṁ hetur
draṣṭavyaḥ \| evaṁ loka-nindyatva-durbhagatvāsvātantryādayaḥ[^78]
strīṇāṁ vairāgya-hetavo doṣā nirastāḥ, guṇādibhiś ca paramottamātoktā \|
anyat tair vyākhyātam \|

tatra saundaryam iti lekhyo'py aṅgam iti lekhaka-bhramāt, anyathā kiṁ
cety asya tad apīty-ādiś cāsaṅgatir iti \| yad vā, na
vidyate'vatārāvatāry-ādiṣu samaṁ yasya, tac ca tat, ata evordhvaṁ ca
sarvato'dhikaṁ parama-śraiṣṭhyāntya-kāṣṭhā-prāptām ity arthaḥ \| ata eva
**nānyasmin** kasmiṁścit puruṣe kāle vā **siddham** \| ata evoktaṁ
śrīmad-uddhavena---vismāpanaṁ svasya ca \[bhā.pu 3.2.12\] iti \|

yad vā, āstām anena saha sambhoga-vārtā, vraje'sya darśana-mātreṇāpi
parama-dhanyatety āśayenāhuḥ---**gopya** iti vanyā api \| anyat samānam
\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gopya** ity atra teṣām
avatārikāyāṁ dṛṣṭo'yam iti paryantaḥ pūrva-padyābhiprāyaḥ \| gopyas tv
ity uttaratra yasya jñeyaḥ \| **asamordhvam** ananta-tad-āvirbhāveṣv api
na vidyate samaṁ kim utordhvaṁ yasya tad ity arthaḥ \| **pibanti** iti
tṛṣārtā ivāmṛtam iti bhāvaḥ \| **anusavābhinavaṁ** pratikṣaṇam
adhikāvirbhāvi-prema-tat-sphūrtyāḥ paraspara-vardhanatvād iti bhāvaḥ \|
**durāpaṁ** lakṣmy-ādibhir durlabham api **śriyaḥ** sarva-śobhāyāḥ \|
\"īśvarasya\" iti pāṭhe parameśvarasyāpi paramālambena-rūpam ity arthaḥ
\| anyat taiḥ \|

tatra saundaryam iti lekhye'py aṅgam iti nūnaṁ prathama-lekhaka-bhramāt
\| anyathā kiñcit ity asya tad apīty-ādeś cāsaṅgater iti \|

yad vā, vraja-bhuvāṁ dhanyatvena tad-vāsi-mātra-dhanyatvaṁ vyañjitaṁ \|
tatrāpi śrī-gopīnāṁ kiṁ vaktavyam ? iti parama-vidagdhāḥ kāścit
śrī-śukenāpy anumodyamāneṣv amīṣu vākyeṣu bāḍham anumodyamānaṁ vākyam
āhuḥ\--**gopya** iti \| **tapo** bhagavad-ārādhana-lakṣaṇaṁ **kiṁ**
katamat ācāratavatyaḥ īdṛśa-phalasya vāṅ-manasātītatvāt tad api tādṛśam
ity arthaḥ \| yadi jānītha tadā vayam api tatrodyamaṁ karavāmeti bhāvaḥ
\| yad vā, **kiṁ tapo'caran** api tu naivācaran
tapo-mātrasyedṛśa-phala-dānāśakteḥ, tadīya-nitya-preyasī-samucita evāyam
udaya iti bhāvaḥ \|

tathātve hetuṁ param evāhuḥ\--**yat** yasmāt **amuṣya** sākṣāt-bhāve'pi
nirdeṣṭum aśakyasya ity arthaḥ \| **rūpaṁ**
parama-śobhana-pramāṇāṅga-pratyaṅgavattvaṁ **dṛgbhiḥ pibant**i iti
nairantarye'pi tasyākṣayiṣṇutvaṁ tāsām atṛptiṁ ca sūcayitvā rūpasya
sudhā-samudratvam utprekṣante \| kiṁ ca, darśana-mātrasya tādṛśatvaṁ
darśayitvā āliṅganādeḥ kaimutyam ānayante \| kīdṛśaṁ ? tat
**lāvaṇyasya** kānti-kandalī-cākacikyasya **sāraḥ** śreṣṭhāṁśo yatra
tādṛśaṁ tat-prācuryāt tad-rūpam eva vā \| ananvanastā eva
tat-prādurbhāvā iti tatra tatrāpi tādṛśatvaṁ sambhavati
tatrāhuḥ\--**asamordhvam** \|

nanv anyatra nāsti cet kuto labdhaṁ ? tatrāhuḥ\--**ananya-siddhaṁ**
svabhāvikam evety arthaḥ \| iti nityatvaṁ ca darśitam \| ata
**yaśa**-ādy-upalakṣitānāṁ ṣaṇṇāṁ bhagānām atiśayitaṁ **dhāma**
nityāśrayaṁ pāṭhāntare'pi īśvaratvasyety evārthaḥ \|

nanv evaṁ sadaika-rūpatvena paśyanti cet tadāpi nāsakṛt camatkāraḥ syāt
? tatrāhuḥ\--**anusava-** iti \|

nanv īdṛśaṁ rūpaṁ tatrāsti cet tadānye'pi paśyeyuḥ ?
tatrāhuḥ\--**durāpam** iti \| svatas tādṛśa-premṇo'sambhavād anyeṣāṁ
tādṛśatvaṁ, tāsām eva dṛḍhāvadhānena sphurati \| anyathā tu na
sphuratīty arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta mahāsukṛtina
eva vraja-bhūmiṣūtpadyante ! teṣv api gopī-janā atiśreṣṭhā ity
āhuḥ---**gopya** iti \| **kim acarann** iti bho sakhyaḥ ! tat **tapaḥ**
yadi yuyaṁ sarvajñasya kasyacin mukhāt jānītha, tadā brūta \| tathā tad
evāsmin janmani kṛtvā vraja-bhūmau gopyo bhavema yat yatas tā **amuṣya
rūpaṁ** saundaryāmṛtaṁ **pibanti** \| vayaṁ tu mathurāsthā asya
parābhava-viṣaṁ pītvā ā-nakha-śikhaṁ jvalāma iti bhāvaḥ \|

tāsāṁ **dṛgbhiḥ** pānasyaiva tādṛśa tapaḥ phalam uktvā svāṅgair
āliṅganādes tv anirvācya-hetukatvaṁ jñāpitam \| kiṁ ca, asya rūpe
lāvaṇyam adhikaṁ vartata ity ata upādīyate iti na vācyaṁ, kintu
**lāvaṇya-sāraṁ** lāvaṇyasyāpi yaḥ sāraḥ, tat svarūpam evaitat \|

nanu svar-lokādibhyo'pi nyūne bhūr-loke'smiṁś ced evaṁ rūpaṁ dṛśyate,
tarhi sarvataḥ śreṣṭhe mahā-vaikuṇṭha-loke ito'py adhika-madhuraṁ
śrī-nārāyaṇasya rūpaṁ bhavet ? iti tatrāhuḥ\--**asamordhvaṁ**
etad-rūpasya samaveta-rūpaṁ kvāpi nāsti kim utādhikam iti bhāvaḥ \|

nanu tarhi kṛṣṇenaitad-rūpaṁ kutaḥ sakāśāt prāptaṁ ?
tatrāhuḥ---**ananya-siddhaṁ** asminn etat svābhāvikam ity arthaḥ \|

nanv evam apy etad-rūpāḥ tāḥ sadaika-rūpatvena paśyanti cet tadāpi tāsāṁ
nāsakṛc camatkāraḥ syāt ? tatrāhuḥ\--**anasavābhinavaṁ**
pratikṣaṇa-nūtanam \| evaṁ cet tarhi tatraiva gatvā anya-deśīyabhir api
strībhiḥ sukhenāyaṁ dṛśyatām ity ata āhuḥ\--**durāpaṁ** lakṣmyāpi
durlabham \|

nanu, bhavatu nāmāsya saundaryopādhika eva sarvotkarṣaḥ \|
śrī-nārāyaṇādau tu bhaga-śabda-vācyaṁ yad aiśvaryam adhikaṁ vartate ?
tatrāhuḥ---ekānteti \| yaśa-ādy-upalakṣitānāṁ ṣaṇṇām eva bhagānāṁ
**ekānta-dhāma** atiśayitam āspadam **aiśvarasya** aiśvaryasya \|
"īśvarasya\" ity api pāṭhaḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** hanta hanta !
mahā-sukṛtina eva vraja-bhūmiṣūtpadyante, teṣv api gopī-janāḥ
atiśreṣṭhāḥ ity āhuḥ---**gopya** iti \| **kim acaran** iti bho sakhyaḥ !
**tapaḥ** yadi yūyaṁ sarvajñasya kasyacin mukhāt jānītha tadā brūta
yathā tad evāsmin janmani kṛtvā vraja-bhūmau gopyo bhavema \| **yat**
yatas tā **amuṣya rūpaṁ** saundaryāmṛtaṁ **pibanti,** vayaṁ tu
mathurā-sthā asya parābhava-viṣaṁ pītvā ā-nakha-śikhaṁ jvalāma iti
bhāvaḥ \| tāsāṁ **dṛgbhiḥ** pānasyaiva tādṛśa-tapaḥ-phalam uktvā
svāṅgair āliṅganādes tv anirvācya-hetukatvaṁ jñāpitam \| kiṁ ca, asya
rūpe lāvaṇyādikaṁ vartata ity ata upādīyate iti na vācyam \| kintu
**lāvaṇya-sāraṁ** lāvaṇyasyāpi yaḥ sāras tat svarūpam evaitat \|

nanu, svalokādibhyo'pi nyūne bhūr-loke'smiṁś ced evaṁ rūpaṁ dṛśyate \|
tarhi sarvataḥ śreṣṭhe mahā-vaikuṇṭha-loke ito'py adhika-madhuraṁ
śrī-nārāyaṇasya rūpaṁ bhaved iti tatrāhuḥ---**asamordhvam e**tad-rūpasya
samaveta-rūpaṁ kvāpi nāsti kimutādhikam iti bhāvaḥ \|

nanu, tarhi kṛṣṇenaitad-rūpaṁ kutaḥ sakāśāt prāptaṁ ?
tatrāhuḥ---**ananya-siddham \|** asminn etat svābhāvikam ity arthaḥ \|

nanv evam apy etad-rūpas tāḥ sadaika-rūpatvena paśyanti cet tadāpi tāsāṁ
nāsakṛc camatkāraḥ syāt tatrāhuḥ---**anasavābhinavaṁ**
pratikṣaṇa-nūtanam \| evaṁ cet tarhi tatraiva gatvā anya-deśibhir api
stribhiḥ sukhenāyaṁ dṛśyatām ity ata āhuḥ---**durāpaṁ** lakṣmyāpi
durlabham \|

nanu, bhavatu nāmāsya saundaryopādhika eva sarvotkarṣaḥ \|
śrī-nārāyaṇa-pādau tu bhaga-śabda-vācyaṁ ṣaḍ-aiśvaryam adhikaṁ vartate
\| tatrāhuḥ---**ekānteti** \| **yaśa**-ādy-upalakṣitānāṁ ṣaṇṇām eva
bhagānām **ekānta-dhāma** atiśayitam āspadam **aiśvarasya** aisvaryasya
\| īśvarasyety api pāṭhaḥ \|\|14 \|\|

**\...**

**\|\| 10.44.15 \|\|**

yā dohane\'vahanane mathanopalepa-

preṅkheṅkhanārbha-ruditokṣaṇa-mārjanādau \|

gāyanti cainam anurakta-dhiyo \'śru-kaṇṭhyo

dhanyā vraja-striya urukrama-citta-yānāḥ \|\|

**śrīdhara-svāmī (bhāvārtha-dīpikā) :** kiṁ ca, yā dohanādiṣv enaṁ
gāyanti tā vraja-striyo dhanyāḥ \| preṅkheṅkhanaṁ dolān dolanam \|
ukṣaṇaṁ secanam \| kathaṁ bhūtāḥ \| urukrame cittam urukrama-cittaṁ
tetaiva yānaṁ sarva-viṣaya-prāptir yāsāṁ tāḥ \| pāṭhāntare urukramaṁ
cintayantya ity arthaḥ \| kutaḥ ? anurakta-dhiyaḥ \| tatra liṅgam,
aśrukaṇṭhyaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar vrajāṅganā-bhāgyam
abhinandantya āhuḥ---*kiṁ ca* iti \| avahanane vrīhitāḍanāvasare \|
mathane dadhi-manthane, upalepe gomayādinā sthala-lepana-samaye,
arbharudite bāla-rodane, mārjane dhūli-śodhana-kāle, ādipadāt
snādi-grahaḥ \| pāṭhāntare, cintayānā iti pāṭhe \| ity artha iti---citi
smṛtyām smarantya iti bhāvaḥ \| atra hetum āśaṅkante---kuta iti \|
anuraktadhiya iti hetu-garbha-viśeṣaṇam \| anuraktadhītvādity arthaḥ \|
tatrānurakta-buddhau \| liṅga-hetuḥ \| aśrivati---na hy aurāgaṁ
vināśrudgamo bhavatīty arthaḥ \| kiṁ ca---tāsāṁ gṛha-karmāṇy api naitan
mādhuryapāna-pratibandhakānīty āhuḥ---yā dohanādiṣv enaṁ gāyanti \|
dohane'vahanane iti pade antarbhūtaṇyarthe \| avahananaṁ tuṣāpakaraṇam
\| cakārāt kvāpi paśyanti cety etan mādhuryaṁ rasanābhir api dṛgbhir api
pibantīti pānāviccheda uktaḥ \| urukrama-cittam eva yānaṁ vāhanaṁ yāsāṁ
tāḥ \| yatra-yatra tac cittaṁ yāti tatra-tatraiva tasmiṁs tā eva
sphurantīti bhāvaḥ \|

yad vā, urukramasya cittaṁ vāhanaṁ yāsāṁ tāḥ \| ayam urukramo'pi
brāhmadyaiḥ svacitteṣūhyamāno'pi yāḥ svayaṁ svacitte vahatīti tāsv api
kṛṣṇo'yam anuraktadhīr iti tāsāṁ saubhāgyabharo darśitaḥ \|\|15\|\|

---------------------------------------------------------------------------------------------------------------------

kaivalya-dīpikā : **yā** iti \| **yā** **enaṁ** **dohanādau**
**gāyanti** \| **ca**-kārāt paśyanti \| **avahanane** kaṇḍane \|
**preṅkheṅkhanaṁ** hindolanam \| **mārjanam** avakara-nirāsaḥ \|\|15\|\|
\[mu.pha. 11.23\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.136\] bhoḥ
māthura-nāgaryaḥ ! kadācid vā vidagdha-śiromaṇer asya
kautuka-līlā-vaicitryā naivaṁ paśyantu nāma, tathāpy asya
saṅkīrtanenaiva parama-premānanda-sāgare nimagnā bhavantīty āhuḥ---**yā
dohane** \[bhā.pu. 10.44.15\] iti \|

**ca-**kāro'py arthe \| astu tāvat sāvakāśa-samuccaye
kṛṣṇārtha-mālā-granthanādi-karmasu vā dohanādiṣv api **yā** **enaṁ**
śrī-kṛṣṇaṁ **gāyanti,** tan-nāma-gāthayā saṅkīrtayanti \| yathāha
śrī-parāśaraḥ---

> kṛṣṇaḥ śarac-candramasaṁ kaumudī-kumudākaram \|
>
> jagau gopī-gaṇās tv ekaṁ kṛṣṇa-nāma punaḥ punaḥ \|\|
>
> rāsa-geyaṁ jagau kṛṣṇo yāvat tārāyata-dhvaniḥ \|
>
> sādhu kṛṣṇeti kṛṣṇeti tāvat tā dviguṇaṁ jaguḥ \|\| \[vi.pu.
> 5.13.51-52\] iti \|

**tā vraja-striyo** vraja-vāsinyo vanyā api tāḥ striyaḥ---etac ca
vrajāntara-sādhāraṇya-dṛṣṭyā pura-strīṇāṁ vacana-yuktir iti jñeyam \|
yad vā, bhagavat-saṅgatyā vanam āgacchantyo vraja-madhya eva vartamānā
api tāḥ sarvā eva taruṇyo bālā vṛddhāś ca **dhanyāḥ**
parama-bhāga-dheya-dhanavatyaḥ \|

athavā **vrajasyaiva striyas** tā **dhanyāḥ,** nānyatratyā ity arthaḥ \|
tatra hetuḥ---**yā** ity-ādi \| tatra **dohanāvahanana-mathanāni**
svāmy-ādi-parivāra-bhogārthakāni karmāṇi, **upalepaḥ**
kuṅkuma-candanādy-anulepanaṁ, **preṅkheṅkhanaṁ** dolāndolanam ete ca dve
svārthake \| **arbha-ruditaṁ** cāpatyārthakam, **ukṣaṇaṁ** secanaṁ,
**mārjanaṁ** saṁmārjanī-jala-gomayādinā raja-ādi-śodhanam \| ete ca dve
sāmānyato gṛha-viṣayake \| **ādi**-śabdena
gṛhāṅgana-lepana-bhitti-citrīkaraṇa-peṣaṇa-randhanādi-karmaṇi \| evaṁ
sarveṣv eva vyāpāreṣv ity arthaḥ \| ittham āvaśyakāni
deha-daihika-sambandhi-karmāṇi kriyamāṇāny api tāsāṁ
bhagavad-bhajanānandasya vighnāya na jātu prabhaveyuḥ \|

atha ca saṅkīrtana-janaka-svabhāvakatayā anukūlāny eveti bhāvaḥ \|
athavā ca-kārasya samuccayārthakatvenāyam artho draṣṭavyaḥ---**yā
dohanādau gāyanti** dṛgbhiḥ pibanti ca, āvaśyakatvenābhyāsa-vaśena vā
tat tat karma kurvāṇā api tat-tad-āsakty-abhāvāt, tatra tatrāpi taṁ
gāyanti paśyanty apīty arthaḥ \| darśanaṁ ca[^79] vrajāntaḥ-krīḍāyāṁ \|
sākṣād eva bhāvanā-balād vā \|

athavā vraje vartamānaṁ paśyanti, anyadā dohanādi-cchalena tatra
tatraiva gāyanti ceti samuccayaḥ \|

athavā yadi kadācid gurujana-lajjādinā svātantrya-hānyā taṁ gātuṁ na
śaknuvanti, tadānīṁ tu kevalam **urukrame** mahā-cittākrānti-kare kṛṣṇe
**cittasya** **yānaṁ** gamanaṁ yāsāṁ tāḥ \| tataś ca **anuraktā** arthāt
tasminn evānurāgeṇa praviṣṭā **dhīr** vicārātmikā yāsāṁ, tāḥ
sarva-vicārācāra-śūnyāḥ satyaḥ, tataḥ kevalam **aśru-kaṇṭhyo**
**rodana-parā** bhavantīty arthaḥ \| ittham urukrameṇa mahā-vegena
cittasya yānaṁ kṛṣṇa-prāptir yāsāṁ tāḥ \| ato\'nurakta-dhiyo nirantarā
ārdra-cittāḥ satyaḥ aśru-kaṇṭhyo bhavanti \| pāṭhāntare urukramaṁ
cintayantya ity arthaḥ \|

evaṁ bhagavad-darśana-kīrtana-cintānānurāgais tā eva dhanyā iti
ślokārthaḥ \| yad vā, gāna-prakāram evāhuḥ---anuraktety-ādinā \| tataś
cāyam arthaḥ---

nanu rāgeṇaiva sarvatra pravṛttiḥ syāt \| karmasu ca pravṛttyā kadācit
tatra rāgo'py anumīyata eva \| tat kathaṁ tad-eka-prema-nimagnatā tāsām
? tatrāha---**anuraktā** bhagavati enaṁ vā bhagavantam anuraktā
**dhiyo** buddhi-vṛttayo yāsām \| tal-lakṣaṇam **aśrukaṇṭhyaḥ** satya
iti \| bhagavat-prīty apekṣayaiva tatra tatra tāsāṁ pravṛttir iti bhāvaḥ
\|

nanu tarhi buddher anyatrāsaktyā kathaṁ tāsāṁ
śarīrādy-āvaśyaka-karma-nirvāhaḥ ? tatrāha---**urukrame**
paramādbhuta-śaktau kṛṣṇe yat tāsāṁ cittaṁ tenaiva yānaṁ yat tad
aśeṣa-karma-siddhiḥ sarva-viṣaya-prāptir vā yāsām tac cittatayānyatra
nairapekṣyeṇa tat-tat-kṛtya-nirvāhe\'pi kim api mano-vaikalyaṁ na
ghaṭata iti bhāvaḥ \|

athavā tāsāṁ tat-tad-dohanādi-karmaṇy api bhagavat-paritoṣaṇārthakāny
eva tac cintana-prabhāveṇaiva sarvāṇi svayam eva sāṅgaṁ siddhiṁ
prāpnuvantīti bhāvaḥ \| evam atra gānasyaiva prādhānyaṁ smaraṇaṁ tu gāne
darśane\'pi sarvatra svata evānusyūtam iti pārthakyena noktam iti jñeyam
\| evaṁ sarvathā tā eva dhanyā iti \| asmākaṁ tv etat kim api na
sambhavatīti hā kaṣṭam iti tātparyam \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** avahananaṁ tuṣāpakaraṇam,
upalepo gṛhādi-lepanaṁ kuṅkumādinā sāṅgānulepanaṁ vā, preṅkhaṅkhanaṁ
svasyārohaṇe arbhakasya vā, mārjanaṁ raja-ādi-śodhanam, ādi-śabdāt
pacana-citraṇādīnīti deha-daihikārtha-karmāṇy uktāni \| cakāra
ukta-samuccaye, tatra tatra paśyanty apīty arthaḥ \| etāni ca karmāṇi
tāsāṁ prāyas tad-ganārtham eveti gānasya samyak siddhir abhipretā \|
yady apy anyo'nyaḥ tad vārtādikam api kurvanti, tathāpi gāyantīti
bhagavat-paritoṣaṇe virahārti-nistāraṇe ca gānasyaiva prādhānyāt, tac ca
gānaṁ parama-premṇaivety āhuḥ---anv ity-ādinā \| vrajasyāpi striyaḥ,
vanyā apīty arthaḥ \| vastutas tu vraja-strītvenaiva
parama-dhanyatvayogyatā sūcitā, urukramo mahā-cittākramako bhagavān,
tādṛśa-gānāsambhavādvayam adhanyā eveti bhāvaḥ \| anyat tair vyākhyātam
\|

yad vā, nanu, īdṛśa-gānābhogaḥ kathaṁ nāma sidhyatu ?
tatrāhuḥ---urukrame mahāsamarthyavati śrī-bhagavati yac cittaṁ tenaiva
yānaṁ sarva-bhoga-prāptir yāsām iti \| anyat samānam \| yad vā,
aśru-kaṇṭhyo rodana-parāś ca bhavanti, kutaḥ ? anurantadhiyaḥ,
urukrameṇa mahāvegena cittasya yānaṁ śrī-bhagavati prayāṇaṁ yāsām,
pāṭhāntare'pi sa evārthaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ darśanavadarśane'pi tad
rūpaṁ tathaiva tāsāṁ sphuratīty āhuryā iti \| dohanāvahanane
antarbhūtaṇyartha-pade jñeye avahananaṁ tuṣāpakaraṇaṁ cakāra
ukta-samuccaye \| kadācit paśyanti kadācid gāyanti cety arthaḥ \| evaṁ
pūrvokta-rūpaṁ yadā paśyanti tadāpi tad rūpaṁ sphuratīti bhāvaḥ \| evaṁ
tādṛśa-gānābhāvādvayamadhanyā eveti tātparyam \| anyat taiḥ \| yad vā,
aśrukaṇṭhyaḥ rodana-paraś ca bhavanti yato'nuraktadhiyaḥ ataḥ
urukrama-cittam eva yānaṁ gamana-sādhanaṁ yāsāṁ tāḥ \| yatra yatra tac
cittaṁ yāti tatra tatraiva tasmiṁstā eva sphurantīty arthaḥ \| cintayānā
iti pāṭhe'pi cintanaṁ cintā tad eva yānaṁ yāsām iti samāno'rthaś ca
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tāsāṁ
gṛhakarmāṇyapi naitanmādhuryapāna pratibandhakānītyāhuḥ \| yā dohanādiṣu
enaṁ gāyanti cakārāt kvāpi paśyanti cetyetanmādhuryaṁ rasanābhirapi
dṛgbhirapi pibantīti pānāviccheda uktaḥ preṅkheṅkhanaṁ dolāndolanaṁ
ukṣaṇaṁ secanam urukramasya cittaṁ yānaṁ bāhanaṁ yāsāṁ tā
ityayamurukramo 'pi brahmādibhiḥ svacitteyūhyamāno 'pi yā svayaṁ
svacitte bahatīti tāsvapi kvaṣṇo 'yamanuraktadhīr iti tāsāṁ
saubhāgyabharo darśitaḥ \| "cintayānā" iti pāṭhe urukramaṁ cintayanty
aty arthaḥ \|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.16 \|\|**

prātar vrajād vrajata āviśataś ca sāyaṁ

gobhiḥ samaṁ kvaṇayato \'sya niśamya veṇum \|

nirgamya tūrṇam abalāḥ pathi bhūri-puṇyāḥ

paśyanti sa-smita-mukhaṁ sa-dayāvalokam \|\|

**śrīdhara-svāmī (bhāvārtha-dīpikā) :** prātar iti \| yā abalā asya
veṇuṁ niśamya gṛhāt tūrṇaṁ nirgamya pathi sa-smita-mukhaṁ paśyanti tā
bhūri-puṇyā iti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āhuḥ---prātar iti \|
asya śrī-kṛṣṇasya \| prātar vrajād vanaṁ vrajataḥ, sāyaṁ vanād-vrajaṁ
praviśato'sya kṛṣṇasya veṇuṁ niśamya gṛhebhyo nirgatya pathi
gavānayana-mārgaṁ samīpopavanādau paśyanti \| sadayaḥ
svaviraha-khinnāṅgīs tā dṛṣṭvā tad
abhīṣṭa-vitaraṇa-vyañjakānukampā-sahito'valoko yasya tam \|\|16\|\|

---------------------------------------------------------------------------------------------------------------------

kaivalya-dīpikā : **prātar** iti \| **āviśataḥ** āgacchataḥ
**nirgamya**-gṛha-dvāri sthitety arthaḥ \|\|16\|\| \[mu.pha. 11.24\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.137\] aho bhavatu vā
duṣṭa-kaṁsa-vadhānantaram atrāpy asyaiśvaryeṇāsmākam api sadā
sandarśana-lābho\'khila-vyāpāreṣu ca saṅkīrtanam api tathāpi tāsām iva
kutaḥ syāt ? ity abhipretyāhuḥ---**prātaḥ** \[bhā.pu. 10.44.16\] iti \|

**gobhir** ity upalakṣaṇam \| **gobhir** gopa-vargādibhiś ca **samaṁ**
**prātar** vanaṁ **vrajato\'sya** śrī-kṛṣṇasya **veṇuṁ,** tan-nādaṁ
**niśamya** **tūrṇaṁ** sva-sva-gṛhebhyo nirgamya **pathi**
tadīya-gamana-vartmani sthitāḥ \| asya **sa-smitaṁ mukhaṁ paśyanti** tā
eva **abalāḥ** striyo **bhūri-puṇyā** mahā-bhāgyāḥ parama-kṛtārthāḥ
parama-maṅgala-rūpā vā \| yad vā, abalāḥ svātantryādi-śakti-hīnā api yās
tathā paśyanti tā eva bhūri-puṇyāḥ \|

katham-bhūtasya ? **kvaṇayato** vādayato veṇum eva \| yad vā,
naṭa-vara-gati-līlayā nūpurādi-śabdaṁ kurvataḥ \| etac ca tūrṇa-nirgame
hetv-antaram \| kīdṛśaṁ ? mukham dayā-sahito\'valoko yasmin tat
satata-kṛpā-dṛṣṭyā parama-śobhamānam ity arthaḥ \| idaṁ sa-smiteti ca
viśeṣaṇa-dvayaṁ śrī-mukhasya svarūpa-nirūpaṇa-mātrārthakaṁ, na tu
vyavacchedakaṁ kadācid api tat-tad-vyavacchedābhāvāt \| yad vā, tadānīṁ
krodhāveśa-līlayā tatra tayor adṛśyamānatvāt \| kiṁ vā, paścād apy
ātmānaḥ parama-daurlabhyeṇa tādṛk-sandarśanāsambhāvanād iti dik \|

nanv aho bata vanāntar vrajane viccheda-samaye darśanena kiṁ nāma bahu
puṇyam ? tatrāha---**sāyaṁ vrajam āviśataś** ceti \| tatrāpi[^80]
**gobhiḥ samam** ity-ādi yojyam \| yadyapi divā-viraha-duḥkha-vikalānāṁ
kumudinīnām iva mṛtavan nija-guha evāvasthitānāṁ veṇu-nādāmṛta-pānenaiva
nirgamaḥ **prātas** tu vividha-cchalena śrī-yaśodā-gṛhe pūrvam eva
tad-darśanārtham āgatā vane yāntam anuvrajanti \|

samaya-dvaya eva vā tad-darśanāvasara-dhyāna-parāḥ prathamam eva
yathā-kālaṁ gṛhebhyo yatnena kila nirgacchanty eva, tathāpi
veṇu-nāda-śravaṇena tūrṇaṁ druta-padair nigacchantīti tathoktaṁ \|
athavā, **veṇuṁ niśamya abalā** ity anvayaḥ \| veṇu-nāda-śravaṇāt
kāma-vegena bala-hīnatāṁ prāptā apīty arthaḥ \| yadyapi vicchede\'pi
tāsu bhagavan-mahā-prasādodaya eveti tāsām asādhāraṇaṁ tan-māhātmyaṁ
virājamānam asty eva pūrvaṁ bahudhā tan-nirūpaṇāt, tathāpi
parama-rahasyatvena mahā-durvitarkyatvena vā tad varṇayantībhir darśanam
eva bahu-manyamānābhiḥ pura-strībhis tathocyata iti jñeyam \|

yac ca rāsa-krīḍādi-parama-saubhāgyaṁ na varṇyate tābhiḥ tac ca
dhārṣṭya-parihārāya \| kiṁ vā, darśana-saubhāgyam api varṇayitum
apyaśakyam kuto rāsa-krīḍādi-parama-mahā-bhāgyam ity abhiprāyeṇeti \|
īdṛśaṁ tasya sandarśanaṁ na kadācid apy asmākaṁ sambhavatīty
alpatara-puṇyā eva vayam iti tātparyam \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, kaṁsa-vadhānantaram
atrāsya prabhutvenāsmākam apy acirāt tādṛśa-gānādikaṁ sambhaved iti cet
tatrāhuḥ---prātar iti \| vrajataḥ śrī-vṛndāvanaṁ gacchataḥ, gobhir ity
upalakṣaṇam, gopa-vargairś ca samam, veṇum ity asyobhayatrāpy anvayaḥ,
veṇuṁ kvaṇayato vaḍayataḥ, ata eva veṇuṁ tan nādaṁ niśamya, ayaṁ
tūrṇa-nirgame hetuḥ \| veṇu-sambhandhāc chrī-mukhasya śobhā-viśeṣo'pi
sūcitaḥ \| yad vā, kvaṇayato nūpurādi-śabdaṁ kurvataḥ, veṇuṁ niśamyeti
veṇu-vādanam uktam eva, avalā veṇu-nādena sata-prema-bhareṇaiva vā
dehādi-sāmarthya-hīnāḥ, ata itastavaḥ praskhalantya iti bhāvaḥ \|

yad vā, asya saṅge gantum aśaktāḥ, ato'sya vartmani sthitāḥ, bhūri
puṇyaṁ bhāgyaṁ yāsāṁ tāḥ \| sasmitety ādi viśeṣaṇa-dvayaṁ
svarūpa-nirdeśa-mātram, na tu vyavacchedātmakaṁ kadācid api tad
rāhityābhāvāt \| yad vā, tadānīṁ malla-yuddhe krodhābhivyañjanena tad
avyakteḥ \| yad vā, dainyena paścād apy ātmani tad asambhāvanayā \| evaṁ
vrajanād vicchede cittāveśena premabharodayād darśanasya
paramotkaṇṭhāpūrvakatvāt samyaktvam uktam \|

nanu, vana-vrajanena darśanālābhāt kiṁ nāma bhūri-puṇyatvam ity ata
āhuḥ---sāyaṁ ā samyag vanya-veśādinottama-prakāreṇa vrajaṁ
praviśataśceti, atrāpi gobhiḥ samam ity-ādikaṁ sarvaṁ yojyam, yady apy
anyadāpi tat sandarśanaṁ sampadyata eva, tathāpi tan nirgama-praveśayor
anuvrajanābhigamanacchalena lokānām agre'py asaṅkocena tat sidhyatīti
tathā virahāgamopaśamayor atyantāsaktyā viśeṣatas tat syād iti
tadānīntanaṁ tad uktam \| īdṛśam atrāsya darśanam asmākaṁ na katham api
sambhaved ity alpatarapuṇyā eva vayam iti bhāvaḥ \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dṛgbhiḥ pānam eva varṇayanti
\| prātar iti \| vrajataḥ śrī-vṛndāvanaṁ gacchataḥ gobhir ity
upalakṣaṇaṁ gopa-vargaiś ca samaṁ veṇum ity asyobhayatrāpy anvayaḥ \|
veṇuṁ kvaṇayataḥ ata eva veṇuṁ tad vādya-dvārā niśamya
śravaṇa-karaṇaka-jñānaṁ vidhāyety arthaḥ \| ayaṁ tūrṇa-nirgame hetuḥ
veṇu-sambandhāt śrī-mukhasya śobhā-viśeṣo'pi sūcitaḥ \| tanmukhaṁ katham
ivāmbuja-tulya-rukṣaṁ vācām avāci nanu parvaṇi parvaṇīndoḥ \| tat kiṁ
bruve kim aparaṁ bhuvanaika-kāntaḥ veṇuṁ tvad ānanam anena samaṁ nu yat
syād iti śrī-līlā-śukoktiḥ \| abalā veṇu-nādena satata-premabhareṇaiva
vā dohādi-sāmarthya-hīnatvāt tan nāmneva vācyā ity arthaḥ \| ata itas
tataḥ praskhalantya iti bhāvaḥ \| yad vā, anyasaṅge gantum aśakyatvād
asya vartmanyeva tā iti \| susmitetyādi-viśeṣaṇa-dvayaṁ tatrāpy
atiśaya-dyotakaṁ tathā sāyaṁ ā samyak vanyaveśādinā uttama-prakāreṇa
vrajaṁ praviśataś ca tatrāpi gobhiḥ samam ity-ādikaṁ sarvaṁ yojyam
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prātarvrajādvanaṁ
vrajataḥ sāyaṁ vanādvrajaṁ āviśataḥ praviśato 'sya kṛṣṇasya veṇuṁ
niśamya gṛhebhyonirgamyāpathi gavānayanamārgasamīpo pavanādau paśyanti
sadayaḥ \| svavirahakhinnāṅgīstā dṛṣṭvā
tadabhīṣṭavitaraṇavyañjakānukaspāsahito 'baloko yasya tam \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.17 \|\|**

evaṁ prabhāṣamāṇāsu strīṣu yogeśvaro hariḥ \|

śatruṁ hantuṁ manaś cakre bhagavān bharatarṣabha \|\|

**śrīdhara-svāmī (bhāvārtha-dīpikā) :** evaṁ sa-bhayaṁ bruvāṇāsu strīṣu
tāsāṁ bhaya-nivṛttaye kṛṣṇaḥ śatruṁ hantuṁ manaś cakre \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yogeśvara iti
parābhiprāyajñatvādity āha---śatruṁ hantum iti \| yady apy anyad api tad
darśanaṁ sampadyate tathāpi tan nirgamanāveśayor
anuvrajyābhigamanacchalāl lokānām agre'py asaṅkocena tat-siddhyatīti \|
tathā ced dṛśa-mātrasya darśanam asmākaṁ na sambhaved ity ata evā puṇyā
eva vayam iti bhāvaḥ \| evam īdṛśaṁ prakarṣeṇa premārtyā sabhayaṁ
bhāṣamāṇāsu satīṣv iti tādṛśa-bhāṣanāt tāsām anivṛttir uktā \|
arhānarhayoś ca ity arhārthe saptamī \| tadā tad vidhānaṁ yogyam evety
arthaḥ \| yegeśvara iti svecchayā sva-śakti-prakāśanāprakāśanayor hetuḥ
\| harati bhūbhāram iti hariḥ, tad vadha-pravṛttāvautsargikaścāsti hetur
iti bhāvaḥ \| śatrum iti matsarid veṣitvāt \| bhagavān iti
svarūpa-nirdeśaḥ sarvatraiva hetu-garbhaḥ \| he bharatarṣabheti---ciraṁ
yuddha-krīḍayā tad vadha-vilambād aprasanna-cittaṁ rājānam ullāsayati,
bharata-vaṁśyatvaṭ tvam api bhārata-yuddhādāvīdṛśīṁ līlāṁ jānāsīty
abhiprāyeṇa \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam īdṛśaṁ prakarṣeṇa
premārtyā sabhayaṁ bhāṣamāṇāsu satīsv iti tādṛśa-bhāṣaṇāt tāsām
anivṛttiḥ parama-kṛpā-pātratā coktā \| yogeśvaraḥ sarva-śiromaṇir iti
tāsāṁ śīghra-duṣṭa-vadhecchāṁ buddheti bhāvaḥ \| ata śatruṁ svasya satāṁ
tāsām eva vā dveṣṭāraṁ hantum aicchat, yato hariḥ svabhāvato
nija-janārtiharaḥ, viśeṣataś ca bhagavān kāruṇyādy
aśeṣa-guṇa-prakaṭanapara ity arthaḥ \| he bharatarṣabheti \| yathā
bhārata-yuddhe svayam icchā-mātreṇa sarvān nihantuṁ śakto'pi
vividhādbhuta-līlāñcaktre, tadvat, bharata-vaṁśa-śreṣṭhatvād bhavatā
jñāyata evaṁ, tathedam apīti vibhāvya svastho bhaveti \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yad yapy anyadāpi tat
sandarśanaṁ sampadyate tathāpi tan nirgamanāpraveśayor
anuvrajābhigamanacchalāl lokātām agrepy asaṅkocena tat siddhyatīti tathā
virahāpagamāpagamayor atyantāśaktyā viśeṣatas tat syād iti-tadānīntanam
eva tad uktam \| īdṛśa-mātrasya darśanam asmākaṁ na katham api sambhaved
ity ata evāpuṇyā eva vayam iti bhāvaḥ \| evam īdṛśaṁ prakarṣeṇa
premartyā sabhayaṁ bhāṣamāṇāsu satīṣv iti tādṛśa-bhāṣaṇāt tāsām
anivṛttir uktā \| arhān arhayoś cety anena saptamī cārthe tadā tad
vidhānaṁ yogyam evety arthaḥ \| yogeśvara iti \| svecchayā
sva-śakti-prakāśanāprakāśanayor hetuḥ harati bhū-bhāraṁ harir iti tad
vadha-pravṛttāvaisargikaścāsti hetur iti bhāvaḥ \| śatrum iti sad
vidveṣitvāt \| bhagavān iti svarūpa-niddaḥ śasarvatraiva hetu-garbhaḥ \|
he bhārata-varṣabheti ciraṁ yuddha-krīḍayā tad vadha-vilambād
aprasanna-cittaṁ rājānam ullāsayati bharata-vaṁśyatvāttvam api
bhārata-yuddhādāvīdṛśīṁ tal līlāṁ jānāsīty abhiprāyeṇa \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogeśvara iti,
tatratyānukūla pratikulalokānāṁ svagatā api vācaḥ śṛṇvannity arthaḥ \|
hantuṁ manaścakra ityalametā anurāgiṇī duḥkhayitveti bhāvaḥ \|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.18 \|\|**

sa-bhayāḥ strī-giraḥ śrutvā putra-sneha-śucāturau \|

pitarāv anvatapyetāṁ putrayor abudhau balam \|\|

**śrīdhara-svāmī (bhāvārtha-dīpikā) :** sa-bhayāḥ strīṇāṁ giraḥ śrutvā
putrayoḥ snehena yā śuk tayā āturau vihvalau putrayor balam ajānantau
pitarāv anutāpaṁ prāptāv iti \|\|18.19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pitarau sammukhasthau
devakī vasudevau \|\| upādhikyena sāmīpyena vā śrutvā pitarau
devakī-vasudevau vasudevanandau vānvatapy etām---hantahanta vraje
gamiṣyann akrūra eva kathaṁ tathā na śikṣito yathetau nānayiṣyat sa iti,
hanta-hanta katham anāyi pure mayakāsutaḥ katham asau na nigṛhya gṛhe
dhṛtaḥ ity-ādikaṁ paścāt tāpaṁ prakurvantau \| balam abudhāvajānantau \|
iha ṣaṣṭhy abhāvas tu tasyāḥ ṣaṣṭhyā anity atvāt \| tad uktam
kartṛ-karmaṇoḥ kṛtiḥ ity atra bhāṣyavṛttau vihita tad arham iti
iti-nirdeśenānityajñāpanāt, dhāyair rāmodam uttamam iti bhaṭṭeś ca \|
taddhita-pratyayaḥ khalu sūtre prathama-nirdiṣṭa-vibhaktyantād eva
niyamitaḥ \| yathā tasyāpatyam ity atra upagorapatyam aupagavaḥ, dhanam
arhati dhanya iti \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upaśrutya samīpa eva
śrutvā, sabhayāḥ ity atra śugghetutvena, tair vyākhyātam \| pāṭhāntaraṁ
tu cintyam, āturatvād eva balam abudhau ananusandadhānāv ity arthaḥ
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** strīṇāṁ tathāvidha-giraḥ upa
sāmīpyenādhikyena vā śrutvā pitarataudānīṁ tādṛśābhimānam evāsṛtāv iti
putretyādau hetuḥ \| āturatvād eva balaṁ vāpy anayoḥ abudhau ajānantau
santau tad anusandhātum aśaktāv ity arthaḥ anvatapy etāṁ kathaṁ vraje
gamiṣyann akrūra eva prathamatas tathā na śikṣitaḥ yathā
naitāvāneṣyadity-ādikaṁ paścāttāpam akurvatām atra balamadhudhāv ity
atra ṣaṣṭhy abhāvas tasyāḥ ṣaṣṭhyā anity atvāt \| yaduktaṁ \|
kartṛ-karmaṇoḥ kṛtīty atra bhāṣya-vṛttau vihitatad arham iti
sūtra-nirdeśenānity atā-jñāpanāt \| dhāyair āmodam uttamam iti bhaṭṭir
iti \| taddita-pratyayaḥ khalu sūtra-prathama-nirdiṣṭa-vibhaktyantād eva
niyamitaḥ \| yathā tasyāpatyam ity atra upagorapatyam aupagavaḥ
yathācātra dhanam arhati dhanya iti \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pitarau devakīvasudevau
vasudeva-nandau vā anvatapyetām \| hanta hanta vraje gamiṣyannakrūra eva
kathaṁ tathā na śikṣito yathā naitāvāneṣyat sa iti hanta hanta
kathamanārya pure mayakā sutaḥ kathamasau na nigṛhya gṛhe dhṛta
ityādikaṁ paścāttāpamakurvatām \| balamabudhau ajānantau \| ṣaṣṭhā
abhāvatadarham iti nirdeśena tasya anity atvajñāpanāt \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.19 \|\|**

tais tair niyuddha-vidhibhir vividhair acyutetarau \|

yuyudhāte yathānyonyaṁ tathaiva bala-muṣṭikau \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tais tair uktair anuktair
vā \| itaraś cāṇūraḥ \| tathaiva kṛṣṇa-cāṇūravat \| punar
yuddha-varṇanam avatārayati---tair iti, pūrva-darśita-diṅmātraiḥ \|
vīpsā teṣāṁ vaicitryādy apekṣayā \| te ca malla-śāstra uktāḥ
vidhayaḥ-kṛta-pratikṛtasusaṅkaṭa-bāhusannipātāvadhūta-pramāthon
mathana-kṣepaṇa-muṣṭivarāhoddhūta-nisvana-tala-prasṛṣṭāśalākā-nakhapātapādoddhūta-jānu-śiro'vaghaṭṭana-prakarṣṇākarṣaṇābhyākarṣa-vikarṣaṇādi-bhedān
niyuddhaṁ bahu-bhedam asti \| kṛtādi-svarūpam āha---

> kvacid deśe nīpīḍaṁ tu kṛtaṁ tasya tu mocanam \|
>
> malla-śāstra-viśeṣajñaiḥ pratikṛtamudāhṛtam \|\|
>
> muṣṭi-grahaṇavaśyau tu bāhu susaṅkaṭau matau \|
>
> sannipātoṅga-saṅghaṭṭo'vadhūtaṁ tan nirākṛtiḥ \|\|
>
> nipātya peṣaṇaṁ bhūmau pramātha iti kathyate \|
>
> yat tūtthāyāṅga-mathanaṁ tad unmathanam ucyate \|\|
>
> kṣepaṇaṁ kathyate yat tu sthānāt pracyāvanaṁ haṭhāt \|
>
> ubhayor bhujayor muṣṭiruromadhye nipātyate \|
>
> muṣṭir ity ucyate sujñair malla-vidyā-viśāradaiḥ \|\|
>
> avāṅmukha-skandhagataṁ bhrāmayitvā tathaiva yaḥ \|
>
> kṣiptasya śabdaḥ sa bhaved vārāhoddhūta-niḥsvanaḥ \|\|
>
> cepaṭo vajrapātena tulyas tala udīritaḥ \|
>
> aṅgulyaḥ prasṛtā yās tu prasṛṣṭās tā udīritāḥ \|\|
>
> ṛjvī dṛḍhā ruṣā kṣiptā śalākā sāṅguli smṛtā \|
>
> tasyā yas tu nakhotpātaḥ śalākā-nakhapātakaḥ \|
>
> jānubhiś ca śirobhiś cāvaghaṭṭana-bahudhvaniḥ \|
>
> tad uktaṁ jānu-śirasoravaghaṭṭanam atra vai \|\|
>
> ākṛṣya kroḍīkaraṇaṁ prakarṣaṇam udāhṛtam \|
>
> ākarṣaṇaṁ līlayaiva sammukhīkaraṇaṁ smṛtam \|\|
>
> puraḥ paścāt pārśvayoś cābhyākarṣo bhramaṇaṁ matam \|
>
> paścāt prapātanaṁ vegād vikarṣaṇam udāhṛtam \|\|

evam anye'pi niyuddha-bhedā bahavaḥ santi grantha-vistarabhiyā na
likhitā iti jñeyam \| ubhāv iti---cāṇūrasyāpi tatra naipuṇyaṁ bodhayati
\| anyathānarhatayā līlā-sauṣṭhavaṁ na syāt tac ca līlā-śakti-sampāditam
iti bhāvaḥ \| vividhair acyuterarau iti pāṭhe itaraś cāṇuraḥ \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** punar yuddha-varṇanam
avatārayati---tair iti pūrvoktaiḥ, vīpsā teṣāṁ vaicitryādy apekṣayā \|
yad vā, paramānirvacanīyair anyair apīty arthaḥ \| ubhāv iti cāṇūrasyāpi
tatra naipuṇyaṁ bodhayati, anyathā vaiṣamyeṇa śrī-bhagavato
niyuddha-krīḍā-sukhā-sampatteḥ, keśava-śabdena
keśi-vadha-kṛta-kautukavad atrāpi yuddha-kautukam \| evakāreṇābhedo
bodhyate, tayos tan-mataikānusāritvāt \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar yuddha-varṇanam
avatārayati \| tair iti pūrva-darśita-diṅmātraiḥ \| vīpsā teṣāṁ
vaicitryādy apekṣayā \| ubhāv iti cāṇūrasyāpi tatra naipuṇyaṁ bodhayati
anyathānarhatayā līlā-sauṣṭhavaṁ na syāt tac ca līlā-śakti-sampāditam
iti bhāvaḥ \| vividhair acyutetarāv iti pāṭhe itaraś cāṇūraḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** acyutaś ca itaraś cāṇūraś
ca tau \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.20 \|\|**

bhagavad-gātra-niṣpātair vajra-niṣpeṣa-niṣṭhuraiḥ \|

cāṇūro bhajyamānāṅgo muhur glānim avāpa ha \|\|

**śrīdhara-svāmī (bhāvārtha-dīpikā) :** tadā bhagavato gātrāṇām
aratni-jānv-ādīnāṁ niṣpātaiḥ prahāraiḥ vajrasya niṣpeṣas tīvra-prapātas
tadvan niṣṭhuraiḥ \| bhajyamānāṅgaḥ ślatha-gātraḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā yuddhāvasare \|
glāniṁ prāṇa-sandeha-kleśam \| acintya-śakti-vācako bhagavac chabdo'tra,
malleṣu tādṛśa-sphūrtau hetuḥ \| vajraniṣpeṣas tat-karaṇaka-sañcūrṇanaṁ,
tadvan niṣṭhuraiḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavac chabdena
nīla-nalina-dalād api sahaja-sukomalānāṁ śrī-mad aṅgānāṁ kvacid
vajra-sārād api kāṭhinyam aiśvarya-viśeṣād bodhyate, ha sphuṭam
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** acintya-śaktitva-vācako
bhagavac chabdo'tra malleṣu tādṛśa-sphūrtau hetuḥ \| vajra-niṣpeṣas
tat-karaṇa-cūrṇanaṁ tasmād api niṣṭhuraiḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niṣpātaiḥ
prahārairvajraṇa niṣpeṣaḥ sañcūrṇanaṁ tadvanniṣṭhuraiḥ \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.21 \|\|**

sa śyena-vega utpatya muṣṭī-kṛtya karāv ubhau \|

bhagavantaṁ vāsudevaṁ kruddho vakṣasy abādhata \|\|

**śrīdhara-svāmī (bhāvārtha-dīpikā) :** śyenasyeva vego yasya sa cāṇūraḥ
\| abādhatātāḍayat \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śyenaḥ kapotārātiḥ
pakṣi-viśeṣaḥ \| utpatya utplutya \| śyena-vega iti pūrvaṁ glāniṁ prāpya
dūra-gamanaṁ bodhitam \| ubhāv ity ekadaiva muṣṭikṛtābhyāṁ dvābhyām eva
prahārāt \| mahābaliṣṭhatvān niyuddha-kauśalatvaṁ ca darśaitam \|
bhagavantaṁ vāsudevam iti tan mūḍhatvadaurātmya-vyañjakaṁ tat-tan
nirukteḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śyena-vega iti
sarva-janālakṣitatvaṁ bodhayati, anyathā gopādibhiḥ prasahya sadyo
nirodhyatvāt, ubhāv iti ekadaiva muṣṭikṛtābhyāṁ dvabhyām eva prahārān
mahā-baliṣṭhatvaṁ niyuddha-kauśalaṁ ca darśitam \|

nanu, sarva-śaktimatvāt kutas tat-prahāraṁ mahā-balaḥ svīcakre ?
tatrāha---bhagavantam aśeṣaiśvarya-yuktam api vāsudevam, nijecchayā
bahudhā krīḍituṁ vasudevād avatīrṇam iti niyuddha-krīḍā-niṣṭhārthaṁ kiṁ
vā, cāṇūrasya nirvalatābodhanārtham \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śyena-vega iti \| pūrvaṁ
prāpya dūre gamanaṁ bodhitam \| ubhāv ity ekadaiva muṣṭīkṛtābhyāṁ
dvābhyām eva prahārāt mahāvaliṣṭhatvaṁ niyuddha-kuśalatvaṁ ca darśitaṁ
bhagavantaṁ vāsudevam iti \| tanmūḍhatva-daurātmya-vyañjakaṁ tat-tan
nirutteḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avādhata atāḍayat
\|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.22 \|\|**

nācalat tat-prahāreṇa mālāhata iva dvipaḥ \|

bāhvor nigṛhya cāṇūraṁ bahuśo bhrāmayan hariḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-prahāreṇa
cāṇūrobhaya-muṣṭi-prahāreṇa \| malāhataḥ puṣpais tāḍitaḥ \| śrī-bhagavān
api tādṛśa-nija-jana-harṣaṇāya tasya tat-tad eva jyañjitavān na tu
svavinodāya, svasya kṣobhaleśam apy akṛtavān ity āha---nety ardhena \|
sragbhir ity anena sukham api tasya tasya sūcitam \|

bahutvasya yadi bahvībhir api tābhir hataḥ syāt, tad api tasya na kiñcid
api yathā syāt, tathāsya bala-bāhulyenāpīti bhāvaḥ \| atha
śrī-hari-vaṁśa-vacanāni---

> yad ayaṁ bāhu-yuddhaṁ vai sa-vairaṁ kartum udyataḥ \|
>
> tatra vai nigrahaḥ kāryas toṣayiṣyāmy ahaṁ jagat \|\|
>
> karūṣeṣu prasūto'yaṁ cāṇūrā nāma nāmataḥ \|
>
> bāhu-yodhī śarīreṇa karmabhiś cānucintyatām \|
>
> etena bahavo mallā nipātānantaraṁ hatā \|
>
> raṅga-pratāpa-kāmena malla-mārgaś ca dūṣitaḥ \|\|
>
> ye tu kecit sva-doṣeṇa rājñaḥ paṇḍita-māninaḥ \|
>
> pratāpārthe hatā mallā malla-hatur vadho hi saḥ \|\|

bahuśo bahu-vārān bahudhā cety arthaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, tathāpi tena
tadīyānāṁ hanta mahārtiḥ syād eva ? tatrāha---neti \| yatra yathāsthitas
tatra tathaivātiṣṭhad iti prahārasyākiñcitkaratoktā, tatrānurūpo
dṛṣṭāntaḥ---sragbhir iti, anena sukham api tasya sūcitam \| atas
tadīyaiḥ soḍham iti bhāvaḥ \| sragbhir iti bahutvaṁ
tat-prahāra-prācuryasyāpy akiñcitkaratādy abhiprāyeṇa \| yad vā,
bhagavantaṁ parameśvaraṁ sahaja-sukumārāṅgaṁ tatrāpi vāsudevaṁ
nijāśeṣa-rūpa-guṇādi-prakaṭanaśīlaṁ tatrāpi tad vakṣasi tena prakāreṇa
prāharad iti śrī-vādarāyaṇeḥ śokoktiḥ \| anyat samānam \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavān api
tādṛśa-nija-jana-harṣaṇāya tasya tat tad eva vyañjitavān na tu
svavinodāya svasya kṣobhaleśam apy anukṛtavān ity āha \| nety ardhena \|
sragbhir ity anena sukham api tasya sūcitam \| bahutvasya yadi bahvībhir
api tābhir hataḥ syāt tad api tasya yathā na kiñcid api syāt tathāsya
bala-bāhulyenāpīti bhāvaḥ \| atha śrī-harivaṁśa-bacanāni jñeyāni---

> yad ayaṁ bāhu-yuddhaṁ vai sadaivaṁ kartum udyataḥ \|
>
> tatra vai vigrahaḥ kāryas toṣayiṣyāmy ahaṁ jagat \|
>
> karuṣeṣu prasūto'yaṁ cāṇūro nāma nāmataḥ \|
>
> bāhuyodhī śarīreṇa karmabhiś cānucintyatām \|
>
> etena bahavo mallā nipātānantaraṁ hatāḥ \|
>
> raṅga-pratāpa-kāmena malla-mārgāś ca dūṣitāḥ \|
>
> ye tu kecit sva-doṣeṇa rājñaḥ paṇḍitamāninaḥ \|
>
> pratāpārthe hatā mallā malla-hantur vadho hi saḥ \| iti \|

bahuśaḥ bahuvārān bahudhā cety arthaḥ \| tarasā bhramaṇa-vegenaiva
kṣīṇa-jīvinam ākāśa eva mṛtaṁ tathā ca śrī-viṣṇu-purāṇe---

> bhrāmayitvā śata-guṇaṁ daitya-mallama-mitrajit \|
>
> bhūmāvāsphuṭayāmāsa gagane gata-jīvitam \| iti \|

ata eva aho mṛta evāyam ity uktvā parityāgam iṣeṇaiva pothayāmāseti
jñeyam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** handradhvajaḥ prācyeṣu
prasiddhaḥ \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.23 \|\|**

bhū-pṛṣṭhe pothayām āsa tarasā kṣīṇa-jīvitam \|

visrastākalpa-keśa-srag indra-dhvaja ivāpatat \|\|

**śrīdhara-svāmī (bhāvārtha-dīpikā) :** bhū-pṛṣṭhe bhuva upari \|
pothayām āsāsphālayat \| indra-dhvajo vajram \| yadvā indra-dhvajo
gauḍeṣu prasiddhaḥ \| kasmiṁścid utsave mahān stambho
dhvaja-patākādy-alaṅkṛtaḥ puruṣākṛtir ucchrīyate sa yathā patati tadvad
apatad iti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āsphḷayac cikṣepa \|
vajrendradhvaja-padāprasiddhṁ matvaḥa---yadvati \| visrastā viślayā
ākalpakeśa-srajo yasya sa \| ucchrīyate ūrddhvaṁ sthāpyate \| sa
indradhvajaḥ \| tarasā bhrāmaṇa-vegenaiva \| kṣīṇa-jīvitam ākāśa eva
mṛtam \| tathā ca viṣṇu-purāṇe---

> bhrāmayitvā śata-guṇaṁ daitya-mallamamitrajit \|
>
> bhūmāva sphoṭayāmāsa gagane gata-jīvitam \|\| iti \|

ata evāho mṛta evāyam ity uktvā parityāgamiṣeṇaiva pothayāmāseti jñeyam
\| apatat---sa ceti śeṣaḥ \| indradhvajopamayā tad dehasya bṛhattaratvam
apy uktaṁ tad uktaṁ śrī-hari-vaṁśe---

> dehena tasya mallasya cāṇūrasya gatāyuṣaḥ \|
>
> sanniruddho mahā-raṅgaḥ sa śeleneva lakṣyate \|\| iti \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bahuśo bahuvārān bahudhā
cety arthaḥ \| harir iti tat-prāṇa-haraṇāt \| tarasā śīghram eva
kṣiṇa-jīvitaṁ bhramaṇenaivākāśe mṛtam, tathā ca śrī-viṣṇu-purāṇe---

> bhrāmayitvā śata-guṇaṁ daitya-mallam amitrajit \|
>
> bhūmāvāsphoṭayāmāsa gagane gata-jīvitam \|\| \[vi.pu. 5.20.62\] iti \|

yad vā, tarasā vegenāpat \| indra-dhvajopamayā tad dehasya bṛhattaratvam
api dhvanitam \| yathoktaṁ śrī-vaiśampāyanena hari-vaṁśe---

> dehena tasya mallasya cāṇūrasya gatāyuṣaḥ \|

saṁniruddho mahā-raṅgaḥ saśaileneva lakṣitaḥ \|\| \[ha.vaṁ. 2.30.47\]
iti \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** apatat sa ceti śeṣaḥ \|
indradhvajopamayā tad dehasya bṛhat taratvam api dhanitaṁ yathoktaṁ
śrī-hari-vaṁśe---

> dehena tasya mallasya cāṇūrasya gatāyuṣaḥ \|
>
> sanniruddho mahā-raṅga saśaileneva lakṣyata \|\| iti \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.24 \|\|**

tathaiva muṣṭikaḥ pūrvaṁ sva-muṣṭyābhihatena vai \|

balabhadreṇa balinā talenābhihato bhṛśam \|\|

**śrīdhara-svāmī (bhāvārtha-dīpikā) :** arditaḥ pīḍitaḥ \| urvy-upasthe
bhū-tale \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathaiva cāṇūravad apatad
ity anvayaḥ \| talena capeṭena talaś capeṭe tādadrau talaṁ
jyāghātavāraṇe iti medinī \| abhimukhaṁ hatena prahṛtena balabhadraṁ
balocchrayāt iti svabhāvata eva mahā-baliṣṭhena \| tatrāpi balinā
prakaṭita-valenety arthaḥ \| talena capeṭena \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** abhimukhaṁ hatena
prahṛtena, vai prasiddhau \| balabhadreṇeti balabhadraṁ balocchrayāt
\[bhā.pu 10.2.13\] iti svabhāvata eva mahā-baliṣṭhena tatrāpi balinā
prakaṭita-balenety arthaḥ \| ato bhṛśam aty artham abhito hataḥ san,
bhṛśam ity asya pareṇa vānvayaḥ \| tathābhihata iti kriyā-padaṁ vā
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abhimukhaṁ hatena prahṛtena
\| balabhadraṁ balocchravād iti svabhāvata eva mahā-baliṣṭhena tatrāpi
balinā prakaṭita-valenety arthaḥ \| talena capeṭena \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** talena pāṇitalena
\|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.25 \|\|**

pravepitaḥ sa rudhiram udvaman mukhato \'rditaḥ \|

vyasuḥ papātorvy-upasthe vātāhata ivāṅghripaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa muṣṭikaḥ \|
pravepito'tikampayutaḥ \| pūrvam indradhvaja-dṛṣṭānta ūrddhvāt
patane'tra tu vṛkṣa-dṛṣṭānto bhūmer eveti \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca pravepita
utkampamānaḥ sa muṣṭiko mukhena raktam uccair vaman vātenāhata unmūlito
vṛkṣa iveti dṛṣṭāntena mahā-vega-śabdādinā pātas tad dehasya
bṛhattaratvam api dhvanyate, kintvindradhvajopamayā cāṇūra-dehasyāsmād
api bṛhattvaṁ jñeyam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvam indradhvaja-dṛṣṭāntaḥ
ūrdhvāt patane'ptra vṛkṣā-dṛṣṭānto bhūmer eveti \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** arvyupasthe bhūtale
śleṣadyotitaṁ gāli-prādānaṁ ca \|\|25.28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.26 \|\|**

tataḥ kūṭam anuprāptaṁ rāmaḥ praharatāṁ varaḥ \|

avadhīl līlayā rājan sāvajñaṁ vāma-muṣṭinā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato muṣṭika-vadhottaram
\| sāvajñamanāyāsaṁ bhartsana-pūrvakaṁ vā \| avajñā bhartsane śrame iti
tīrthaḥ \| līlayāprayāsa-ceṣṭayā, yato vāmamuṣṭyā, tatrāpi sāvajñaṁ
hedayaivety arthaḥ \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato muṣṭika-pātād anu
paścāt prāptam āgatam \| yad vā, bhītyā pṛṣṭhato gatam, rāmo
nija-bandhuramaṇāt, lilayā---aprayāsevety arthaḥ, yato vāma-muṣṭinā
tatrāpi sāvajñaṁ helayaivety arthaḥ, yataḥ praharatāṁ madhye śreṣṭhaḥ \|
rājann iti praharṣeṇa vidyotamānaṁ rājānaṁ dṛṣṭvā harṣāt sambodhayati \|
yad vā, lilayā rājamānaḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** līlayā aprayāsa-ceṣṭayā \|
yato vām amuṣṭyā tatrapi sāvajñaṁ helayaivety arthaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.27 \|\|**

tarhy eva hi śalaḥ kṛṣṇa- prapadāhata-śīrṣakaḥ \|

dvidhā vidīrṇas tośalaka ubhāv api nipetatuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhy eva hi
muṣṭika-pāta-samakālam eva \| dvidhā dvābhyām ekena vobhayor vidīrṇo
vidāritaḥ \| śalas tośalakaś ca malla-nyāyam atikramya bhayān
militvaivālakṣita-yugapat-pāda-dvayākarṣaṇāya nīcita-mastakaḥ sann iti
jñeyam \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi samuccaye \| śalas
tośalakaś cānuprāptaḥ san śrī-kṛṣṇasya bala-viśeṣa-dṛṣṭyā
tad-antikenājigamiṣator api tayoḥ śrī-bala-rāmāntike
kūṭasyāsyāgamanānantaraṁ kaṁsa-bhayādinā dvayor apy ekadaivāgamanāt \|
yad vā, kūṭavad yuddhārtham aprāptayor api tayor yuyutsayā
tatraivāti-nikaṭe sthitayoḥ kaṁsānugatvād vadho jñeyaḥ \| tataś ca hi
niścaye \| kṛṣṇasya padena śrī-caraṇena vāmenāpahataṁ dūrāt pātita
mśīrṣaṁ yasya saḥ, bahuvrīhau kaḥ \| yad vā, śīrṣam eva kaḥ sūryaḥ,
kirīṭādinā dedīpyamānatvāt \| ko brahmātmānilārkeṣu iti viśvaḥ \|
kṛṣṇeti dūrata eva pāda-prahāreṇa tanmastakākarṣaṇāt nitarāṁ
gata-prāṇatvādinā petatuḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śalas tośalakaś ca
malla-nyāyam atikramya bhayān militvaivālakṣita-yugapat
tat-pāda-dvayākarṣaṇāya nīcita-mastakaḥ sann iti jñeyam \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.28 \|\|**

cāṇūre muṣṭike kūṭe śale tośalake hate \|

śeṣāḥ pradudruvur mallāḥ sarve prāṇa-parīpsavaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śepā uktebhyo'nye \|
yuddhe śrī-kṛṣnato yuddhe \| kaṁsataḥ prāṇa-rakṣāṁ kartum icchanta ity
arthaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śeṣā avaśiṣṭāḥ
pradudruvur vegenāpalāyanta \| nanu, yaśaḥ kaṁsād bhayaṁ ca te kathaṁ
tatyajuḥ ? tatrāha---prāṇeti, prāṇān sarvato gata-prāyān paritaḥ prāptum
icchantaḥ sadyo mṛtyu-parijihīrṣayā tat tad anapekṣaṇād iti bhāvaḥ
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yuddhe śrī-kṛṣṇataḥ ayuddhetu
kaṁsataḥ prāṇa-rakṣāṁ kartum icchava ity arthaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.29 \|\|**

gopān vayasyān ākṛṣya taiḥ saṁsṛjya vijahratuḥ \|

vādyamāneṣu tūryeṣu valgantau ruta-nūpurau \|\|

**śrīdhara-svāmī (bhāvārtha-dīpikā) :** valgantau nṛtyādi kurvantau
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tau rāma-kṛṣṇau \|
saṁsṛjya saṅgamya \| rutau śabdāyamānau nūpurau tulā koṭī yayos tau
tulākoṭis tu nūpure iti yādavaḥ \| gopān ity ataḥ prāk tataś ca
vihasyeti jñeyam \| ākṛṣya āpāta-pravṛttau lajjayā svayam anāgacchato'pi
balād-gṛhītvā sannahya mallarītyā mitho gṛhītvā valgantau malla-gatiṁ
kurvantau \| tadānīṁ caileyālaṅkāratve'pi ratna-nūpurāv iti caraṇe
pratimalla-vimardābhāvād-gātranodakatvena valganapopka-śabdatvena ca tad
aparityāgāt \| etad vayasyotkarṣaṇādikaṁ kautukārtham \| tac ca
kaṁsa-krodha-vivardhanam api jñeyam \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ākṛṣya kaṁsa-bhayena
loka-lajjādinā vā svayam anāgacchato'pi balād gṛhītvā saṁsajya
prītyāsaktiṁ kṛtvā militvety arthaḥ \| yato vayasyān vijahratur
niyuddha-krīḍāñcakrutuḥ, ata eva valgantau itastato gati-viśeṣeṇa
calantau, ata eva rutāni kṛta-śabdāni nūpurāṇi yayos tau \| etac ca
sarvaṁ niyuddha-krīḍā-śobhāyās tathā cāṇūrādīnāṁ gopebhyaḥ sarvathā
nikṛṣṭatāyāḥ pradarśanārthaṁ tathā sadyaḥ kaṁsasya vadhāya
tat-krodha-vivardhanārthaṁ tathā gopaiḥ saha paryanta-mahā-raṅge
niyuddha-krīḍā-sukharthaṁ ceti \| vādyamāneṣv ity atra viśeṣaḥ
śrī-viṣṇu-purāṇe---

> balakṣayaṁ vivṛddhiṁ ca dṛṣṭvā cāṇūra-kṛṣṇayo \|
>
> vārayāmāsa tūryāṇi kaṁsaḥ kopa-parāyaṇaḥ \|\|
>
> mṛdaṅgādiṣu vādyeṣu pratiṣiddheṣu tatkṣaṇāt \|
>
> khe saṅgatānyavādyanta deva-turyāṇy anekaśaḥ \|\|
>
> jaya govinda cāṇūraṁ jahi keśava dānavam \|
>
> ity antardhigatā devās tvadocur atiharṣitāḥ \|\| \[vi.pu. 5.20.58,60\]
> iti,

śrī-hari-vaṁśe---

> tataḥ prasvinna-vadanaḥ kṛṣṇa-praṇihitekṣaṇaḥ \|
>
> nyavārayata tūryāṇi kaṁsaḥ savyena prāṇināḥ \|\|

pratisiddheṣu tūryeṣu mṛdaṅgādiṣu teṣu vai \|

khe saṅgatāni \[ha.vaṁ. 2.30.37-39\] ity-ādi,

kiṁ ca, svayam eva pravādyanta tūrya-ghoṣāś ca sarvaśaḥ iti \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gopān ityet prāk tataś ca
vihasyeti jñeyam \| ākṛṣya āpāta pravṛttau lajjāyā syayamanāgacchato'pi
balād-gṛhītvā saṁsṛjya mallarītyā mitho gṛhītvā valgantaumalla-gatiṁ
kurvantau tadānīṁ caileyālaṅkāratve'pi ratna-nūpurāv iti caraṇe
pratimalla-vimardābhāvāt gātrātodakatvena valgana-poṣaka-śabdatvena ca
tad aparityāgāt \| etad vyasyākarṣaṇādikaṁ kautukārthaṁ tac ca
kaṁsa-krodha-vivardhanam api jñeyam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** valgantau nṛtyādi
kurvantau \|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.30 \|\|**

janāḥ prajahṛṣuḥ sarve karmaṇā rāma-kṛṣṇayoḥ \|

ṛte kaṁsaṁ vipra-mukhyāḥ sādhavaḥ sādhu sādhv iti \|\|

**śrīdhara-svāmī (bhāvārtha-dīpikā) :** sādhu sādhu iti vadantaḥ
\|\|30.33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** janā raṅgasthāḥ \|
prajahṛṣustutuṣuḥ \| ṛte vinā \| vipreṣu mukhyāḥ sādhavaś ca ye te tu
tan mahima-jñāna-balenākutobhayatvāt sādhu-sādhviti spaṣṭam eva vadantaḥ
prajahṛṣuḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prajahṛṣuḥ---aty arthaṁ
hṛṣṭā babhūvuḥ \| loka-ramaṇādrāmaḥ sarva-cittākarṣaṇāt
paramānanda-pradatvād vā kṛṣṇas tayoḥ karmaṇā śatru-duṣṭa-vadhādinā,
rāmasyādv uktir jyeṣṭhatvāpekṣayā \| vipra-mukhyā viprā mukhyā yeṣu te
kṣatriya-vaiśyādayaḥ sādhavaḥ saṁjaguḥ \| yad vā, viprāśreṣṭhāḥ
saḍhavaścānye vaiṣṇavāḥ, mukhya-śabdena kaṁsād bhītā aviśvastāḥ, ata eva
nyūnā vyavacchinnāḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vipreṣu mukhyāḥ sādhavaś ca
ye te tu tan mahima-jñāna-balenākuto'bhayatvāt sādhu sādhu sādhv iti
spaṣṭam eva vadantaḥ prajahṛṣuḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vipreṣu ye mukhyāḥ
sādhavo ye te sādhu ṣadhv ityūcuḥ \| viprādhamāḥ kaṁsa purohitās tu hā
hetyūcur iti bhāvaḥ \|\|30.31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.31 \|\|**

hateṣu malla-varyeṣu vidruteṣu ca bhoja-rāṭ \|

nyavārayat sva-tūryāṇi vākyaṁ cedam uvāca ha \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vidhṛteṣu palāyiteṣu \|
idaṁ vakṣyamāṇam \| svasyaiva tūryāṇi nyavārayanna tu devānāṁ
nivārayituṁ śaktas tadānīṁ hatatejaskatvāt \| na ca yāni svayam
avādyanta tāni vāśakyatvād iti \| saḥ iti pāṭho'pi sa evārthaḥ \|
śrī-viṣṇu-purāṇe tu pūrvam eva nyavārayad iti proktam---

> balakṣayaṁ vivṛddhiṁ ca dṛṣṭvā cāṇūra-kṛsṇayoḥ \|
>
> vārayāmāsa tūryāṇi kaṁsaḥ kopaparāyaṇaḥ \|\|
>
> mṛdaṅgādiṣu vādyaṣu pratiṣiddheṣu tat-kṣaṇāt \|
>
> khe saṅgatānyavādyanta deva-tūryāṇyanekaśaḥ \|\|
>
> jaya govindaṁ cāṇūraṁ jahi keśava dānavam \|
>
> ity atadddhigatā devās tam ūcur atiharṣitāḥ \|\| iti

hari-vaṁśe ca---

> tataḥ prasvinnavadanaḥ kṛṣṇa-praṇihitekṣaṇaḥ \|
>
> nyavārayata tūryāṇi kaṁsaḥ savyena pāṇinā \|\|
>
> pratiṣiddheṣu tūryeṣu mṛdagādiṣu teṣu vai \|
>
> khe saṅgatāni ity-ādi \|

kiṁ ca---svayam eva prāvādyanta tūrya-ghoṣāś ca sarvaśaḥ iti \|
atraika-vākyatā vādakaiḥ pūnaḥ pravartitatvāj jñeyā \| nivāraṇacchala
darśayati---vākyaśceti \| ha sphuṭam \| nijādeśaśravaṇārtham iveti \|
bhāvaḥ \| bhojair yādava-bhedaiḥ katipayair eva rājata iti tathā sa iti
sarveṣām api tad anādaraḥ sūcitaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** malla-varyeṣu cāṇūrādiṣu
hateṣu anyeṣu ca vidruteṣu bhayād vegena dūram apagateṣu svasya
tūryāṇīti śrī-viṣṇu-purāṇādy ukta-vādyamānānāṁ tūryāṇāṁ jñeyam, tac ca
prayojana-viśeṣād eva \| sa iti pāṭhe'pi sa evārthaḥ \| yad vā,
śrī-vādarāyaṇimate'tra kaṁsād atyanta-bhaya-vyāptānāṁ devānāṁ vādyādikaṁ
nāsty eva, kevalaṁ jayāśayā malla-gaṇa-protsāhanāya tāvat kaṁsasya
tūryāṇy avādyanta eva \| adhunaivāśābhaṅgāt tan nivāraṇaṁ tatra chalaṁ
ca darśayati---vākyañceti \| ha sphuṭam, nijādeśa-śravaṇārtham iti
bhāvaḥ \| vastutaś cāntarduḥkhenaivety avārayad iti \| bhojair
ṣādavabhedaiḥ katipayai rājata iti tathā sa iti nijānuvartino
bhojānājñāpayāmāsety arthaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svasyaiva tūryāṇi nyavārayad
iti na tu devānāṁ nivārayituṁ śaktaḥ tadānīṁ hata-tejaskatvāt \| na ca
yāni svayam avādyanta tāni vā aśakyatvād iti bhāvaḥ \| sa iti pāṭhe'pi
sa evārthaḥ śrī-viṣṇu purāṇe tu pūrvam eva nyavārayad ity uktaṁ

> balakṣayaṁ vivṛddhiṁ ca dṛṣṭvā cāṇūra-kṛsṇayoḥ \|
>
> vārayāmāsa tūryāṇi kaṁsaḥ kopa-parāyaṇaḥ \|
>
> mṛdaṅgādiṣu vādyeṣu pratiṣiddheṣu tat kṣaṇāt \|
>
> khe saṅgatānya vādyanta deva-tūryāṇy anekaśaḥ \|
>
> jaya govinda ! cāṇūraṁ jahi keśava dānam \|
>
> ity antardhi gatā devāstadocur atiharṣitā \| iti \|

śrī-hari-vaṁśe ca---

> tataḥ prasvinna-vadanaḥ kṛṣṇa-praṇihitekṣaṇaḥ \|
>
> nyavārayata tūryāṇi kaṁsaḥ savyena pāṇinā \|
>
> pratisiddheṣu tūryeṣu mṛdaṅgādiṣu teṣu vai \|
>
> khe saṅgatānīty ādi \|

kiṁ ca \| svayam eva avādyanta tūrya-ghoṣāś ca sarvaśa iti \|
atraika-vākyatāvādakaiḥ punaḥ pravartitatvāj jñeyā nivāraṇe chalaṁ
darśayati \| vākyañceti ha sphuṭaṁ nijādeśa-śravaṇārtham iveti bhāvaḥ \|
bhojair yādava-bhedaiḥ katipayair eva rājata iti tathā saḥ iti tathā saḥ
iti tadānīṁ sarveṣām api tad anādaraḥ sūcitaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.32 \|\|**

niḥsārayata durvṛttau vasudevātmajau purāt \|

dhanaṁ harata gopānāṁ nandaṁ badhnīta durmatim \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : niḥsārayata** niṣkāsayata \|
**badhnīta** nigaḍa-yutaṁ kuruta \| niyuddha-krīḍāyāṁ malla-hananād
**durvṛttau**, yuddhaṁ cānayos tad ity āha---yato **vasudevātmajau** \|
**purān** **niḥsārayata** ity apakartum aśakyatvāt \|
niḥsāraṇa-śakyatvaṁ cānayoḥ prāyo vana-vāsinor vanābhiruceḥ syād iti
gūḍho'bhiprāyaḥ \| prakaṭas tu bhāgineyāv etāv iti durmatir vasudevena
saha sauhṛdyāt, tathāpy ajñānād eva mac-chatru-pālanaṁ kuruta iti
**bandhīta** eva, na tu hanyād iti \| sarasvatī tu---durgamaṁ vṛttaṁ
caritaṁ yayos tau \| **purāt** puram adhyāsya \| niḥśeṣeṇa sāraṁ
śreṣṭhaṁ kuruta \| **gopānāṁ dhanaṁ** śrī-kṛṣṇaṁ **harata** atraiva
rakṣata \| nandaṁ badhnīta prema raśanayeti śeṣaḥ \| tena sahātiprītiṁ
kurutety arthaḥ \| durgamā matir yasya tam \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** purād asmān niḥsārayata,
yato durvṛttau niyuddha-krīḍāyāṁ malla-hananāt, tac ca yuktam evety
āha---yato vasudevātmajau, yādṛśo durvṛttaḥ pitā tādṛśāv ity arthaḥ \|
duṣṭaṣv api vṛttaṁ kṛpayā sad vyavahāro yayoḥ, yato vasudevātmajāv iti
vāstavo'rthaḥ \| gopānāṁ dhanaṁ gavādikaṁ harata balād gṛhnīteti balināṁ
bahūnām ekadā mahā-niṣṭā-śakteḥ \| badhnīta śṛṅkhalayāsya bandhanaṁ
kuruta, yato durmatir nibhṛtaṁ mac chatru-paripālanād-duṣṭeṣv apy
anukampā matir yasya vāstavo'rthaḥ \| tathā ca śrī-hari-vaṁśe---

> nanda-gopaś ca durmedhā pāpeṣv abhirato mama \|
>
> āyasair nigaḍākārair loha-pāśair nigṛhyatām \|\| \[ha.vaṁ. 2.30.67\]
> iti,

śrī-viṣṇu-purāṇe---nanda'pi gṛhatāṁ pāpo nigaḍair āyasair iha \[vi.pu.
5.20.70\] iti \| taṁ prati tasya tādṛśa-mātrādeśo gopebhyo bhayāt \| yad
vā, svabhāvataḥ parama-sādhu-śiromaṇer mahā-niṣṭa-karaṇāya duṣṭa-mukhād
api durvāga-nirgamāt \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** niyuddha-krīḍāyāṁ
malla-hananād **durvṛttau** \| yuddhaṁ cānayos tad ity āha\--yato
**vasudevātmajau** **purān** **niḥsārayata** ity apakartum aśakyatvāt,
niḥsāraṇa-śakyatvaṁ cānayoḥ prāyo vana-vāsinor vanābhiruceḥ syād iti
gūḍho'bhiprāyaḥ \| prakaṭas tu bhāgineyāv etāv iti durmatiṁ vasudevena
saha sauhṛdyāt, tathāpy ajñānād eva mac-chatru-pālanaṁ kuruta iti
**badhnīta** eva, na tu hanyata ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 134) :** \[tad evaṁ tasya
premārdratvādike sthite tad-ādikasya tasmin parama-sādhu-guṇe ca
parama-hṛdya-sukhadatvāt tad-dhetukaṁ kādācitkaṁ satyādi-vaiparītyam api
parama-guṇa-śiromaṇi-śobhāṁ bhajate \|\] tatra kṣānti-virodhy api guṇo
yathā yas tān dveṣṭi sa māṁ dveṣṭi yas tān anu sa mām anu \[ma.bhā.
91.28\] ity-ādi-mahābhārata-stha-śrī-bhagavad-vākyāt \| yathā, **dhanaṁ
harata gopānām** \[bhā.pu. 10.44.32\] ity-ādy-anantaram, **evaṁ
vikatthamāne vai kaṁse prakupito'vyayaḥ** \[bhā.pu. 10.44.34\] \|
spaṣṭam \|\|32-34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : niḥsārayata** ity-ādau
sarasvatīmate tu durgamaṁ vṛttaṁ caritraṁ yayo stau \| purāt puram
adhyāsya niḥśeṣeṇa sāraṁ śreṣṭhaṁ kuruta, gopānāṁ dhanaṁ śrīkṛṣṇaṁ
harata atraiva rakṣata \| nandaṁ vadhnīta prema-raśanayeti śeṣaḥ \| tena
sahātiprītiṁ kurutety arthaḥ \| durgamā matir yasya tam \|\|32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.33 \|\|**

vasudevas tu durmedhā hanyatām āśv asattamaḥ \|

ugrasenaḥ pitā cāpi sānugaḥ para-pakṣa-gaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : asattamo**'tīva-kapaṭaḥ \|
**ugraseno**'pi **hanyatām** \| **para-pakṣago** vasudeva-pakṣa-pātī \|
**sudurmedhāḥ** putra-parivartanādi-kauṭilyena \| ato\'**sattamaḥ**
sva-putrārpaṇa-pratijñā-khaṇḍanāt \| vasudevas tu iti pāṭhaḥ kvācitkaḥ
\| ca-kāra eva samuccaye\'tra \| **api**-śabdāt pitāpi \| tathāpi
para-pakṣago vasudevānugaḥ \| sarasvatī tu---durgama-buddhir vasudevo
hanyatāṁ gamyatāṁ, sarvair āśritām ity arthaḥ \| vidyate sattamo yasmāt
saḥ \| tathograseno'py āśriyatāṁ, yataḥ paraḥ parameśvaras tasya pakṣaṁ
gacchatīti tathā \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sudurmedhāḥ
putra-parivartanādi-kauṭilyena, ato'sattamaḥ
sva-putrārpaṇa-pratijñā-khaṇḍanāt, su śobhanā duṣṭeṣv api medhā sasnehā
sthirā buddhir yasya, na vidyate sattamo'nyo yasmād iti vāstavo'rthaḥ \|
ca-kāra ukta-samuccaye \| pitāpi hanyatām, yataḥ parapakṣagaḥ, mac
chatru-pakṣapātī vasudevādy anugo vā, pitṛtvaṁ ca tat-kṣetrajatvāt \|
kiṁ vā, śrī-hari-vaṁśoktasya drumilākhya-dānavāj janmanaḥ
śrī-śukadeva-matenājñānāt \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sudumedhāḥ
putra-parivartanādikauṭilyena ato'sattamaḥ
sva-putrārpaṇa-prati-jñā-khaṇḍanāt \| vasudevastv ity api pāṭhaḥ kvacit
cakāra ukta-samuccaye \| api-śabdāt yady api pitā tathāpīty arthaḥ \|
para-pakṣago vasedevādy anugaḥ \| vāg devī tu yathārtham āha \|
duḥdurgamaṁ vṛttaṁ caritraṁ yayor iti prapatito vargaḥ prabarga itivat
kṛdanta-pada-lopāt \| purāṅgiḥsārayata mathurāpurīm adhikṛtya
prakāśayatety arthaḥ \| gopānāṁ dhanaṁ śrī-kṛṣṇaṁ harata atraiva rakṣata
\|

nanu, śrī-nando nainaṁ tyakṣyati tatrāha \| duḥkhitam ai nandaṁ badhnīta
kṛṣṇa-dvāraiva samayaṁ vidhāya pratibaddhaṁ pratiṣṭabdhaṁ kuruta tataḥ
sudurgama-buddhir vasudevo hanyatāṁ gamyatāṁ sarvair āśritām ity arthaḥ
\| na vidyate sapttama yasmāt saḥ \| tathograseno'py āśriyatāṁ paraḥ
parameśvaras tat pakṣaga iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** durgamabuddhirvasudevo
hanyatāṁ gamyatāṁ, sarvairāśriyatām ity arthaḥ \| na vidyate sattamo
yasmāt saḥ \| parasya parameśvarasya pakṣaṁ gacchatīti saḥ \|\|33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.34 \|\|**

evaṁ vikatthamāne vai kaṁse prakupito\'vyayaḥ \|

laghimnotpatya tarasā mañcam uttuṅgam āruhat \|\|

**śrīdhara-svāmī (bhāvārtha-dīpikā) :** avyayo'śramaḥ \| laghimnā
lāghavena \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evam** ittham \|
vikatthamāne'yuktaṁ bhāṣamāṇe \| avyayo na kenāpi hantum arhaḥ \| tarasā
śīghram \| uttuṅgam atyuccam \| **vikatthamāna** iti tathā tarjanasyāpy
ātma-ślāghāyāṁ tātparyāt \| avyayaḥ śrī-kṛṣṇaḥ \| tan nāmatvena
prasiddhatvād aśrama eva sann ity arthaḥ \| svabhakta-droha-śravaṇāt
prakupitaḥ \| laghimnā śaughryātiśayenālakṣitatayety arthaḥ \| tarasā
vegena \| āruhat ārohad ity arthaḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vai niścaye,
viruddha-kalpa-māna-garveṇātidiśati---prakupito'tikruddhaḥ san,
uttarottaraṁ durukter ādhikyāt[^81] \| laghimnātiśīghram ity arthaḥ \|
uttuṅgam atyuccam api tarasā vegenāruhat, ārurohety arthaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vikatthamāna iti \| tathā
tarjanasyāpy ātma-ślāghāyāṁ tātparyāt avyayaḥ śrī-kṛṣṇaḥ tan nāmatvena
prasiddhatvādaśrama eva sann ity arthaḥ \| laghimnā
śairghyrātiśayenālakṣitatayety arthaḥ \| tarasā vegenāruhat āhohad ity
arthaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sva-bhakta-droha-śravaṇāt
prakupitaḥ prakṛṣṭa-kopenāpi jīvānām iva nāsti vyayo yasya saḥ \|
**laghimnā** sarva-dṛṣṭyālakṣitam iti bhāvaḥ \|\|34-36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.35 \|\|**

tam āviśantam ālokya mṛtyum ātmana āsanāt \|

manasvī sahasotthāya jagṛhe so \'si-carmaṇī \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āviśantaṁ vegena
mañcāntaḥ praviśantam, ātmano mṛtyuṁ mūrtaṁ mṛtyum ivātyantabhityā
sākṣān mṛtyutvena pratīyamānam ity arthaḥ \| manasvī śūraḥ, ata eva sa
kaṁsa sahasā sadyo'sicarmaṇī dve jagrāha \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āviśantaṁ vegena mañcāntaḥ
praviśantam ātmano mṛtyaṁ mṛtyum iva atyanta-bhītyā sākṣāt mṛtyutvena
pratiyamānam ity arthaḥ \| manasvīti nindārthe vin
bhūma-nindā-praśaṁsāsv ity-ādi smaraṇāt ninditamanā bhīta ity arthaḥ \|
ata eva kaṁso'śastro'pi tasminn asidharmaṇī dve api jagrāha \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.36 \|\|**

taṁ khaḍga-pāṇiṁ vicarantam āśu

śyenaṁ yathā dakṣiṇa-savyam ambare \|

samagrahīd durviṣahogra-tejā

yathoragaṁ tārkṣya-sutaḥ prasahya \|\|

**śrīdhara-svāmī (bhāvārtha-dīpikā) :** durviṣaham aviṣahyam ugraṁ tejo
yasya sa śrī-kṛṣṇaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ kaṁsam \| durviṣahe
ugre ca balārciṣī yasya sa tathā \| tejo dīptau prabhāve ca
syāt-parākramaretasoḥ iti medinī \| dakṣiṇaṁ vāmaṁ ca bhāgaṁ vyāpya
gati-kauśalelnāśuvegena vividhaṁ carantaṁ bhramantam \| atrānurūpo
dṛṣṭāntaḥ---yathākāśe śyenam iti \| anena durgahatvam uktam \| tathāpi
prasahya bālāt-samagrahīt \| kutaḥ---duviṣaham ugraṁ na tu sādhāraṇograṁ
tejaḥ parākramo yasya sa iti \| tārkṣyasuto'pi durviṣān sarpān hantīti
durviṣahā, ata evogratejāś ca \| tad-dṛṣṭāntena tv asādhāraṇograḥ,
līlayā grahaṇam iti sūcitam \|\|36\|\|

**kaivalya-dīpikā : tam** iti \| **taṁ** kaṁsaṁ **dakṣiṇa-savyaṁ**
dakṣiṇataḥ savyataś ca vicarantam \| **durviṣaham** atiduḥsaham \| ata
eva **ugraṁ tejo** yasya sa tathā \| **tārkṣya-suto**'pi durvidhān
sarpān hantīti durviṣahāḥ \|\|36\|\| \[mu.pha. 15.4\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dakṣiṇaṁ vāmaṁ ca bhāgaṁ
vyāpya gati-kauśalenākāśe āśu vegena vividhaṁ carantaṁ bhramantam \| yad
vā, dakṣiṇaṁ savyaṁ ca yathā syāt \| tatrānurūpo dṛṣṭāntaḥ---yathā
śyenam iti, anena durgrahatvam uktam, tathāpi prasahya balāt samyag
agrahīt \| kutaḥ ? asahya-tīvra-parākramaḥ, tārkṣya-suto'pi duviṣān
sarpān hantīti durviṣahā, ata ugratejāś ca, tad dṛṣṭāntena
lilayānāyāsena grahaṇam api sūcitam \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dakṣiṇaṁ vāmaṁ ca bhāgaṁ
vyāpya gati-kauśalena āśu vegena vividhaṁ caranta bhramantaṁ tatrānurūpo
dṛṣṭāntaḥ yathākāśe śyenam iti anena durgrahatvam uktaṁ tathāpi prasahya
balāt samagrahīt \| kutaḥ durviṣatograḥ na tu sādhāraṇograḥ parākramo
yasya sa iti \| tārkṣya-suto'pi durviṣān sarpān hantīti durviṣahā ata
evogratejāś ca tad-dṛṣṭāntena tu sādhāraṇograḥ līlayā grahaṇam api
sūcitam \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.37 \|\|**

pragṛhya keśeṣu calat-kirīṭaṁ

nipātya raṅgopari tuṅga-mañcāt \|

tasyopariṣṭāt svayam abja-nābhaḥ

papāta viśvāśraya ātma-tantraḥ \|\|

**śrīdhara-svāmī (bhāvārtha-dīpikā) :** gariṣṭhatvāya viśvāśrayatvam
uktam \| tatra hetuḥ, abja-nābhaḥ \| kutas tasyopary eva papāta \| yata
ātma-tantraḥ sva-tantraḥ \|\|37.39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kaṁsasya \|
gariṣṭhatvāya durbharatvāya tatra viśvāśrayatvena \| uparipatanam
ākṣipati---kuta iti \| ātmatantraḥ aparādhīnatvādyathecchaṁ papāteti
bhāvaḥ \| samyag grahaṇam eva vyañjayati-keśeṣu prakarṣeṇa dṛḍhaṁ
gṛhītveti \|

nanu, mukuṭa-baddhakeśeṣu drutaṁ grahaṇaṁ kathaṁ syāt-tatrāha-calat
grahaṇodyama eva sa-vaiyagrya-mastaka-cālanena \| vigalat kirīṭaṁ yasya
tam \| tathā ca śrī-viṣṇu-purāṇe---keśeṣv ākṛṣya vigalat kirīṭam iti \|
hari-vaṁśe ca---

> mukuṭaś cāpatat tasya kañcano vajra-bhūṣitaḥ \|
>
> śirasas tasya kṛṣṇasya parāmṛṣṭena pāṇinā \|\| iti \|

anyat taiḥ \| yad vā, ātma-tantre hetuḥ---viśvāśrayaḥ \| tatra
kaimutyena hetuḥ---abjanābhaḥ, garbhodaśāyi-rūpeṇāṁśenāpi
bhūvana-koṣa-padmanābha ity arthaḥ \|\|37\|\|

**kaivalya-dīpikā : pragṛhya** iti \| **calat-kirīṭaṁ** kaṁsaṁ,
**tuṅgāt** uccān **mañcāt** **raṅgopari** **nipātya** **tasyopari**
**svayaṁ papāta** \| **abjanābhaḥ** indranīlojjvalatvāt \|
**viśvāśraya** ity anena gurutva-prakarṣād upari-pāta-mātreṇa kaṁsasya
gatāsutvam uktam \| nanu cakrādibhir ahatyā kim ity evam eva hata ity
āha---**ātmeti** \| atra ca kaṁsasya nāradādibhyo
bhagavat-kartṛka-vadha-śravaṇāt utpannā bhīḥ sthāyi-bhāvo bhīta ity
atroktaḥ \|\|37\|\| \[mu.pha. 15.5\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samagrahīd iti yad uktaṁ
tad evābhivyañjayati---keśeṣu prakarṣeṇa dṛḍhaṁ gṛhītveti \|

nanu, mukuṭāntarvarti-keśānāṁ grahaṇaṁ kathaṁ syāt ?
tatrāha---calat-kirīṭaṁ yasya tam iti mastakaparibhramaṇāt \| yad vā,
calat-keśa-grahaṇaṛthaṁ mastaka-sparśanād eva vigataṁ kirīṭaṁ yasya tam,
tathā ca śrī-viṣṇu-purāṇe---keśeṣv ākṛṣya vigalat kirīṭam \[vi.pu.
5.20.73\] iti, śrī-hari-vaṁśe ca---

> mukuṭaś cāpatat tasya kāñcano vajra-bhūṣitaḥ \|
>
> śirasas tatra kṛṣṇena parāmṛṣṭasya pāṇinā \|\| \[ha.vaṁ. 2.30.77\] iti
> \|

anyat tair vyākhyātam \| yad vā, abjanābha ity-ādi-viśeṣaṇābhyāṁ
sahaja-mahā-gauravam uktam \|

nanu, tarhi kathaṁ vraje śrī-yaśodotsaṅgavartitvādikam, kathaṁ ca
śrī-vṛndāvana-nīpa-vṛkṣādy adyāropaṇam, kathaṁ vādhunaiva malla-krīḍāyāṁ
paribhramaṇādikam api ? tatrāha---ātma-tantraḥ svecchayā
nija-krīḍānusāreṇa kadācid-gariṣṭhaḥ kadācil laghīyāṁś ca syād ity
arthaḥ \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak grahaṇam eva
vyañjayati \| keśeṣu prakarṣeṇa dṛḍhaṁ gṛhītveti \|

nanu, mukuṭa-baddha-keśānāṁ drutaṁ grahaṇaṁ kathaṁ syāt tatrāha \| calat
grahaṇodyama eva sa-vaiyagrya-mastaka-cālanena vigalat-kirīṭaṁ taṁ tathā
ca śrī-viṣṇu-purāṇe---keśeṣv ākṛṣya vigalat kitīṭam iti \|
śrī-hari-vaṁśe ca---

> mukuṭaś cāpatat tasya kāñcano vajra-bhūṣitaḥ \|
>
> śirasas tasya kṛṣṇena parāmṛṣṭasya pāṇinā \| iti \|

anyat taiḥ \| yad vā, ātma-tantratve hetuḥ abjanābhaḥ
garbhoda-śāyi-rūpeṇāṁśenāpi bhuvana-koṣa-padma-nābha ity arthaḥ
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyopariṣṭād iti \|
svasya bhūtalāghātā-bhāvārtham \| viśvāśraya iti svabhāvenaiva taṁ
mārayitum iti bhāvaḥ \|\|37\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.38 \|\|**

taṁ samparetaṁ vicakarṣa bhūmau

harir yathebhaṁ jagato vipaśyataḥ \|

hā heti śabdaḥ su-mahāṁs tadābhūd

udīritaḥ sarva-janair narendra \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paretaṁ mṛtam \| hariḥ
siṁhaḥ \| tadā kaṁsapatanāvasare \| kṛṣṇa-lolāśravaratā eva narendrā
anye tu narā api na santi kṛṣṇa-bhaktā narendrāḥ syur anye tu paśavo
narāḥ iti purāṇāntarāt \| pareto vācya-liṅgaḥ syān mṛte bhūtāntare pumān
iti medinī \| upari śrī-bhagavat-pātād eva samyak paretaṁ mṛtam \|
jagato viśvasyeti na kenāpi nivāritaṁ sarveṣāṁ ca sukham iti ca sūcitam
\| hāheti śabdo'tra vismaye \| mahā-puruṣasyāpy avajñayā vadhāt \| tathā
ca viṣṇu-purāṇe---

> tato hāhākṛtaṁ sarvam āsīt tad raṅga-maṇḍalam \|
>
> avajñayā hantaṁ dṛṣṭvā kṛṣṇena mathureśvaram \|\| iti \|

narendreti---taṁ hṛṣṭaṁ dṛṣṭvā svayam atihṛṣṭaḥ sambodhayati \| narendrā
api api tvādṛśā duṣṭān mārayanti kimutendrendraḥ śrī-kṛṣṇa iti nāścaryam
iti bhāvaḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upari śrī-bhagavatpātād
eva samyak paretaṁ mṛtaṁ santam, bhūmau vikarṣaṇaṁ śrī-vasudevādīnāṁ
santoṣaṇārtham iti tair likhitam eva \| tena ca mahāparikhā jāteti
jñeyam \| tathā ca śrī-viṣṇu-purāṇe---

> gauraveṇāti-mahatā parikhā tena kṛṣyatā \|
>
> kṛtā kaṁsasya dehena vegeneva mahambhasaḥ \|\| \[vi.pu. 5.20.76\] iti
> \|

sa ca śrī-madhupuryāṁ kaṁsakhātam iti kaṁsa-nadīti ca prasiddhā,
śrī-viśrānti-tīrthavara-saṅgatyādyāpi[^82] sākṣād vartata eveti
kaṁsa-dehasya parama-shaulya-kāṭhinyādikam api jñeyam \| siṁho gajaṁ
yatheti dṛṣṭāntena lilāyāvahelayaiva krodhena ca vikarṣaṇaṁ dhvanitam \|
jagato vipaśyataḥ sākṣān nirīkṣamāṇasyeti kaṁsasya parama-duṣṭatayā
kenāpi tan nivāraṇaṁ na kṛtam ity-ādikam, tathā sarveṣām eva tena sukham
abhūd iti ca sūcitam \| hāheti śabdas tu mahā-śūrasyāpy avajñayā vadhāt,
tathā ca śrī-viṣṇu-purāṇe---

> tato hāhā-kṛtaṁ sarvam āsīt tad raṅga-maṇḍalam \|
>
> avajñayā hataṁ dṛṣṭvā kṛṣṇena mathureśvaram \|\| \[vi.pu. 5.20.78\]
> iti \|

narendreti duṣṭa-vadhena hṛṣṭaṁ parīkṣitaṁ dṛṣṭvā svayam api hṛṣṭaḥ
sambodhayati \| yad vā, lokānāṁ tādṛśaḥ svabhāvo nara-śreṣṭhatvād
bhavatā jñāyata eveti bhāvaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upari śrī-bhagavat pātād eva
samyak paretaṁ santaṁ jagatovipaśyata iti \| kenāpi na nivāritam iti
sarveṣām eva sukham iti ca sūcitam \| hāheti śabdo'tra vismaye
mahā-śūrasyāpy asyāvajñayā vadhāt \| tathā śrī-viṣṇu-purāṇe---

> tato hāhā kṛtaṁ sarvam āsīt tad raṅga-maṇḍalam \|
>
> avajāyā hataṁ dṛṣṭvā kṛṣṇena mathureśvaram \| iti \|

narendreti taṁ hṛṣṭaṁ dṛṣṭvā svayam atihṛṣṭaḥ sambhodhayati \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaṁsa mṛta iti yadā ko
'pi na pratīyāya \| kintu murchito 'yam iti manyate sma tadā taṁ
vicakarya; tanmṛtyuṁ sarvānū pratyāyayitum iti bhāvaḥ hāheti śabdo 'tra
vismaye \| mahāśūrasyāpyavajñayā vadhāt \| yaduktaṁ vaiṣṇave, "tato hāhā
kṛtaṁ sarvamāsīttadraṅgamaṇḍalam \| avajñayā hataṁ dṛṣṭvā kṛṣṇena
mathreśvaram" iti \|\|38\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.39 \|\|**

sa nityadodvigna-dhiyā tam īśvaraṁ

pibann adan vā vicaran svapan śvasan \|

dadarśa cakrāyudham agrato yatas

tad eva rūpaṁ duravāpam āpa \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa kaṁsaḥ \| udvignadhiyā
bhīyabuddhyā taṁ kṛṣṇa-rūpam \| nityadā sadā \| yato hetoś cakrāyudhaṁ
sudarśana-dharaṁ dadarśāto hetos tad eva-rūpaṁ cakrāyudha-rūpaṁ
duravāpaṁ jñānamṛte sādhanāntarānavāpyam tam eva viditvātimṛtyumeti,
nānyaḥ panthā vidyate'yanāya iti śruteḥ \| sarvadā jñāna-rūpa-bhakter
dehānte jāta jñānatvāt tad evāpeti bhāvaḥ \| jñānasya muktau pāke vahner
jvālāvad bhaktyavāntara-vyāpāravattvādity anyatra bahudhā nirūpitam iti
\| prasaṅgāg kaṁsasya mokṣam āha---sa iti \| nityadā nityam evoccair
bhītayā bhayenākṛṣṭayā dhiyā dadarśa \| tasya yad rūpaṁ nityaṁ dṛṣṭaṁ
tad evādhunāpi sphuritaṁ sat-prāpety arthaḥ \|

> yaṁ yaṁ cāpi smaran bhāvaṁ tyajatyante kalevaram \|
>
> tan-tam evaiti kaunteya sada tad bhāva-bhāvitaḥ \|\| \[gī.\]

iti bhagavad gītātaḥ peśaskārikīṭavad iti bhāvaḥ \| duravāpamāpa---nanu,
kālanemi-janmani śrīmad ajitena hatasyāpy aprāpta-mokṣasya
tādṛśa-duṣṭasya tat-kathaṁ ghaṭeta tatrāha---taṁ
nijāśeṣaiśvarya-prakaṭana-paramīśvarav iti \|\|39\|\| atra viśvanāthaḥ

**kaivalya-dīpikā :** tasya ca dhanuṣaḥ śabda-śravaṇa-durnimittaṁ
gaja-vadha-darśanādaya uddīpana-vibhāvāḥ \|
dīrgha-prajāgarādayo'nubhāvāḥ \| trāsodvegau ca sañcāriṇau \| atha
bhayānaka-rasena bhajataḥ phalam āha---**sa** iti \| **sa** kaṁsaḥ \|
nityadā sarva-kālam udvigna-dhiyā viśiṣṭaḥ \| yad eva pānādy-avasthāsu
**dadarśa** \| tad evāpa phalaṁ, phala-kīrtanasya ca prakaraṇa-paryante
samucitatve'pi bhīru-bhakteṣu kaṁsasyaiva mukhyatvād atraiva tat kṛtam
\|\|39\|\| \[mu.pha. 15.6\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prasaṅgāt kaṁsasya mokṣam
āha---sa iti \| nityadā nityam evāsya yathā-yogyam anyair apy anvayaḥ \|
yad vā, nityaṁ vastu mokṣākhyaṁ dadātīti tathā-bhūtayā udvignayā
mahā-viareṇoccair bhītayā dhiyā viśiṣṭaḥ, śleṣeṇa nityaṁ padaṁ
vaikuṇṭhākhyaṁ dyati avakhaṇḍayatīti tathā-bhūtayeti īśvara-bhāvena
bhayaṁ vyavacchinnam, ata eva taṁ śrī-kṛṣṇaṁ cakrāyudhaṁ māraṇāya
sadodyata-sudarśanam \| pānādi kurvan, yato'grato vartamānaṁ dadarśety
uktam atas tat-prasiddhaṁ daityebhyo deyaṁ rūpaṁ brahmātmakam eva, na tu
tasya nijaṁ pārṣada-prāpyaṁ yogibhir durlabham api prāptaḥ \| samuccayo
\| vicaran paryaṭan śvasan nityanenānuktānyaśeṣa-daśā gṛhītā iti
pūrvoktena āsīnaḥ paryaṭan nityādi-naikavākyatā draṣṭavyā \|

nanu, tādṛśa-duṣṭasya tad api kathaṁ ghaṭeta ? tatrāha---īśvaram,
tat-smaraṇa-prabhāveṇety arthaḥ \| yad vā, taṁ
nijāśeṣaiśvarya-prakaṭana-paramīśvaram iti pūrvaṁ kālanemi-janmani
śrī-viṣṇunā sākṣād dhatasyāpyaprāpta-mokṣasyādhunā mokṣe hetur ayaṁ
jñeyaḥ \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prasaṅgāt kaṣmasya mokṣam āha
\| sa iti \| nityadā nityam evoccair bhītayā bhayenākṛṣṭayā dhiyā
dadarśa \| tasya yad rūpaṁ nityaṁ dṛṣṭaṁ tad evādhunāpi sphuritaṁ sat
prāpety arthaḥ---

> yaṁ yaṁ vāpi smaran bhāvaṁ tyajyante kalevaram \|
>
> taṁ tamevaiti kaunteya ! sadā tad bhāvamāvita \|\|

iti śrī-bhagavad gītātaḥ ṣeśaskāritīkavad iti bhāvaḥ \| duravāpamāpa \|

nanu, kālanemi-janmani śrī-mad ajitena hatasyāpy aprāpta-mokṣasya
tādṛśa-duṣṭasya tat kathaṁ ghaṭeta tatrāha \| taṁ
nijāśeṣaiśvarya-prakaṭanaṣaramīśvaram iti \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaṁsasya bhaya-hetuko
bhagavad-āveśa eva sarvāparādha-pūrvaka-mokṣa-hetur āsīd ity āha---sa
iti \|\|39\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.40 \|\|**

tasyānujā bhrātaro\'ṣṭau kaṅka-nyagrodhakādayaḥ \|

abhyadhāvann atikruddhā bhrātur nirveśa-kāriṇaḥ \|\|

**śrīdhara-svāmī (bhāvārtha-dīpikā) :** nirveśo niṣkṛtir ānṛṇyam ity
arthaḥ \| tat-kāriṇaḥ santas te'bhyadhavan \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kaṁsasya \| ity
artha iti---nirveśas tu pumān bhāge vetane mūrchane'pi ca iti medinī \|
vetanaṁ bhṛtir ānṛṇyam iti kośāntarāt \| tat ānṛṇyam \| te kaṁsānujāḥ \|
niveśo niṣkṛtir ānṛṇyam iti yāvat \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anugā iti teṣām api
tādṛśa-duḥśīlatvādikam uktam \| anujā iti pāṭhe'pi sa evārthaḥ \|
abhimukham abhito vā \| yad vā, abhi abhayaṁ yathā syāt tathā dhāvan
vegenāgacchan \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anujā anugā iti vā pāṭhaḥ tat
tulyā evety arthaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirveśo niṣkṛtir ānṛṇyam
ity arthaḥ \|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.41 \|\|**

tathāti-rabhasāṁs tāṁs tu saṁyattān rohiṇī-sutaḥ \|

ahan parigham udyamya paśūn iva mṛgādhipaḥ \|\|

**śrīdhara-svāmī (bhāvārtha-dīpikā) :** tatha tādṛg ati-rabhaso vego
yeṣāṁ tān \| saṁyattānudyuktān \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parigho
yoga-bhede'stra-viśe'rgalaghātayoḥ iti medinī \| paśūn mṛgādīn paśur
mṛgādi-devāje nāvyayaṁ paśu-darśane iti \| siṁha-vyāghrau mṛgādhipau iti
halāyudhaḥ \| parighaṁ tatraiva daivataḥ prāptam \| yad vā, parighākāraṁ
gajadantam eva \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatheti tair vyākhyātam
\| tatra tādṛg iti kaṁsa-sadṛśo'nirvacanīyo vety arthaḥ \| athava
tenātikrodhādinā prakāreṇātirabhasānatyanta-vegān, parighaṁ
nija-muṣalākāram atra-viśeṣaṁ rājakīyaṁ tatraiva sthitam udyamya
uccayitvā jaghāna, yato rohiṇī-sutaḥ śrī-kṛṣṇa-krīḍānusāreṇa
tat-prītikārīti pūrvavad-voddhavyam \| yad vā, rohiṇī-sutatvena
śrī-vasudeva-devakyādīnāṁ prīty artham iti bhāvaḥ \| mṛgādhipaḥ siṁhaḥ
paśūn mṛgān iveti dṛṣṭāntena paśu-tulyatayā teṣām akiñcitkaratvam
aprayāsena hananaṁ ca dhvanitam \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatheti tair vyākhyātaṁ \|
tatra tādṛg iti \| kaṁsarabhasa-sadṛśa ity arthaḥ \| yad vā,
tenātikrodhādi-prakāreṇeti \| parighaṁ tatraiva daivataḥ prāptaṁ yad vā,
parighākāraṁ gajadantam eva \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.44.42 \|\|**

nedur dundubhayo vyomni brahmeśādyā vibhūtayaḥ \|

puṣpaiḥ kirantas taṁ prītāḥ śaśaṁsur nanṛtuḥ striyaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ kṛṣṇaṁ vibhūtayaḥ
aṁśāḥ vibhūtir bhasmamāṁseṣu sampattau bhavane'pi ca iti dharaṇiḥ \|
vibhūtayas tad dattaiścaryās tat-sevakā ity arthaḥ \| striyo'psarasaḥ
\|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca devādayo'pi
sarve parama-nirvṛtā jātā ity āha---nedur iti \| svayam evāvādy anta,
divyatvaṭ san nimittavalād vā, brahmeśādyā devāḥ \| ādya-śabdādindradayo
bibhūtayo vaibhava-rūpāḥ sevakā ity arthaḥ, ataḥ prītā hṛḍṭāḥ santaḥ
puṣpais taṁ śrī-kṛṣṇaṁ kiranto vyāpayantaḥ śaśaṁsustuṣṭuvuḥ, sādhu
sādhviti praśaśaṁsur iti vā \| sthiyaś cāspasaro nṛtyaṁ cakruḥ
\|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vibhūtayas tad dattaiśvaryās
tat sevakā ity arthaḥ \| striyo'psarasaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.43 \|\|**

teṣāṁ striyo mahā-rāja suhṛn-maraṇa-duḥkhitāḥ \|

tatrābhīyur vinighnantyaḥ śīrṣāṇy aśru-vilocanāḥ \|\|

**śrīdhara-svāmī (bhāvārtha-dīpikā) :** śocantyo vilāpāṁś cakruḥ \|
śucaḥ aśrūṇi \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣāṁ kaṁsādīnām \| tatra
raṅga-bhūmau \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** teṣāṁ kaṁsādīnāṁ striyaḥ
patnyādayaḥ, suhṛdaḥ patyādayaḥ, tatra raṅga-madhye tat
tanmṛta-dehāntike'bhita īyuḥ \| yad vā, abhi abhayaṁ yathā syāt \|
śīrṣāṇi viśeṣeṇa keśolluñcanādinā nitarāṁ ghnantyaḥ,
aśru-viśiṣṭa-vilocanāḥ pradantya ity arthaḥ \| he mahārājeti praharṣāt
sambodhanam \| yad vā, mahārājo yaḥ suhṛt kaṁsas tasya maraṇena
duḥkhitāḥ, anyeṣāṁ maraṇād api sarva-pālakasya kaṁsasya
maraṇenāti-duḥkhāt \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** suhṛdaḥ patyā dayaḥ
\|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.44 \|\|**

śayānān vīra-śayāyāṁ patīn āliṅgya śocatīḥ \|

vilepuḥ su-svaraṁ nāryo visṛjantyo muhuḥ śucaḥ \|\|

**śrīdhara-svāmī (bhāvārtha-dīpikā) :** dharma-jña ity-ādīni vilāpe
prema-sambodhanāni \| te tvadīyā vayam \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vīraśayyāyāṁ raṇa-bhūmau
\| vīrāṇāṁ śayyā śayanaṁ yasyāṁ sā tasyām \| visṛjantyas tyajantyaḥ \|
vīrāṇāṁ śayyā raṇabhūḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīrāṇāṁ śūrāṇāṁ śayyā
yuddha-sambandhi-maraṇa-bhūmis tasyāṁ śayānān suptavan niśceṣṭatayā
patitān patīn sva-sva-bhartṝnāliṅgya susvaram uccair
ārtta-karuṇa-svareṇety arthaḥ \| muhur sṛjantyo'tyantaṁ muñcantyaḥ,
muhur ity asyānyair api yathāpekṣam anvayaḥ \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīrāṇāṁ śayyā yuddhe
maraṇa-bhūmiḥ tasyāṁ śayānān suptavat patitān \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śocatīḥ śocantyaḥ
\|\|44\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.45 \|\|**

hā nātha priya dharma-jña karuṇānātha-vatsala \|

tvayā hatena nihatā vayaṁ te sa-gṛha-prajāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anāthā priyā vatsalā yasya
sa tathā \| karuṇayā nāthante prāryayanta iti karuṇānāthā dīnas teṣu
vatsala snigdha vatsalaḥ snigdha-putrayoḥ iti kośāt \| hā nāthety ādy
ekatvaṁ pratyekaṁ pṛthag vilāpāt \| mukhyatvena kaṁsa-strīṇām eva
tad-varṇad vā \| karuṇādayālo ā īṣat prahate'pi nihatāḥ kiṁ punar mārite
\| tvayā hatena iti pāṭhaḥ kvacit \| tvayā hatenaiva kartreti duḥkhoktiḥ
\| gṛhaiḥ prajābhiścāpatyādibhiḥ sahitā \| gīrdevī tu nindati---anāthety
akāra-praśleṣeṇaikapadyāt \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hā naṭhety ādy ekatvaṁ
sva-sva-patiṁ prati pṛthak sambodhanādinā sarvāsām eva pratyekaṁ vilāpāt
\| yad vā, mukhyatvena kaṁsa-strīṇām eva tad ukteḥ \| hā
kaṣṭa-sambodhane \| nātha he svāmin ! karuṇāyā nātha īśvara he
parama-dayālo ity arthaḥ \| vatsala ! he parama-snigdha ! yad vā, karuṇa
! dayālo ! anātheṣu vatsala ity eṣāṁ sambodhanānāṁ
yathottara-śraiṣṭhyena tasya mahātmyam uktam, ā samyak hate mārite \|
yad vā, īṣat prahṛte'pi nitarāṁ hatāḥ, kiṁ punar mārite, gṛhaiḥ
prajābhiścāpatyādibhiḥ sahitāḥ \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hā nāthety ādyekatvaṁ praty
ekaṁ pṛthag vilāpāt mukhyatvena kaṁsa-strīṇām eva tad varṇanād vā \|
karuṇa dayālo ! ā īṣat prahṛte'pi nihatāḥ kiṁ punar mārite tvayā
hateneti pāṭhaḥ kvacit \| tvayā hatenaiva kartreti duḥkhoktiḥ \| gṛhaiḥ
prajābhiśc cāpatyādibhiḥ sahitaḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra subhagā
jarāsandha-kanyādyā āhuḥ\--**hā nātha** iti dvābhyām \| sa-gṛha-prajāḥ
gṛhaiḥ prajābhiś ca saha vartamānāḥ \|\|45\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.46 \|\|**

tvayā virahitā patyā purīyaṁ puruṣarṣabha \|

na śobhate vayam iva nivṛttotsava-maṅgalā \|\|

**śrīdhara-svāmī (bhāvārtha-dīpikā) :** tvayā patyā virahitā purīyaṁ na
śobhata iti sva-dṛṣṭyābhidhānam \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nivṛtte utsava-maṅgale
yasyāṁ sā \| utsavo holikādi-rūpo, maṅgala vivāhādi \| viśeṣeṇāpunar
yogatayā rahitāḥ \| nivṛtta utsavo gīta-vādyādi maṅgalāni ca
śubha-sūcamāni yasyāḥ sā \| na cānyatas tat-sambhaved ity
āhuḥ---puruṣarṣabheti \| gīr devī tu---puruṣarṣabha balīvarda \| kākvā
na śobhate kim iti ṛvabhaḥ svara-bhede syād aṣṭa-vargoṣadhe vṛṣe \|
śreṣṭhārthe ca iti viśvaprakāśāt \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśeṣeṇa maraṇād
apuryogatayā rahitā, nivṛtta utsavo gīta-vādyādir maṅgalaṁ ca sukhaṁ
sat-karma vā yasyāḥ sā, na cānyatas tat-sarvaṁ sambhaved ity āśayena
sambodhayanti---puruṣarṣabheti \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśeṣeṇāpunar yogatayā rahitā
nivṛtta utsavaḥ gīta-vādyādi-maṅgalāni ca śubha-sūcakāni yasyāḥ sā \| na
cānyatas tat sarvaṁ sambhaved ity āhuḥ \| puruṣarṣabheti \| gīr-devī tu
nindantī anāthety ākāra-viśleṣeṇaikapadyāt \| tathaivāha puruṣarṣabha
balīvadrdakākvā na śobhate kim iti śleṣāc ca ṛṣabhaḥ svara-bhede syād
aṣṭa-vargauṣadhe vṛṣe śreṣṭhārthe ceti viśva-prakāśāt \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.44.47 \|\|**

anāgasāṁ tvaṁ bhūtānāṁ kṛtavān droham ulbaṇam \|

tenemāṁ bho daśāṁ nīto bhūta-dhruk ko labheta śam \|\|

**śrīdhara-svāmī (bhāvārtha-dīpikā) :** anāgasām iti tu
paramārthābhidhānam \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena bhūta-droheṇa \| imāṁ
mṛtyu-rūpām \| bhūtadhruk prāṇidrohī etasya mahato bhūtasya
ity-ādi-śrutau bhūta-śabda īśaparas tathā ceśadrohī kaḥ śaṁ labheta, na
ko'pīty arthaḥ \| dauhika-vyavahāra-mātreṇa tābhiḥ saha śocantyaḥ
kāścit-paramārtha-darśinya āhuḥ---anāgasām iti dvābhyām \| ulbaṇam
utkaṭaṁ bahudhā durmāraṇāt \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, puruṣarṣabhaś cet
tarhi katham akāle dumaraṇam ? tatrāhuḥ---anāgasām iti \| drohaṁ hiṁsām,
ulvaṇam utkaṭam, bahudhā durmāraṇāt \| bho daitya-rāja ! nanu,
jñāna-parāṇāṁ asurāṇāṁ mādṛśāṁ tena na doṣaḥ, nety āhuḥ---bhūteti \| śaṁ
sukhaṁ maṅgalaṁ vā \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** daihika-vyavahāra-mātreṇa
tābhiḥ saha śocantyaḥ kāścit paramārtha-darśinya āhur anāgasām iti
dvābhyām \| ulvaṇam utkaṭaṁ bahudhā durmāraṇāt \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** daihikavyavahāramātreṇa tābhiḥ aha
śocantyaḥ kāścit paramārthadarśinya āhuranāgasāmiti dvābhyām \|\|47\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** durbhagāḥ śuddhāntaḥ
karaṇā āhuranāgasām iti dvābhyām \|\|47\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.48 \|\|**

sarveṣām iha bhūtānām eṣa hi prabhavāpyayaḥ \|

goptā ca tad-avadhyāyī na kvacit sukham edhate \|\|

**śrīdhara-svāmī (bhāvārtha-dīpikā) :** eṣa kṛṣṇaḥ \| prabhavanty asmād
iti prabhavaḥ, apiyanti asminn ity apyayaḥ sa ca sa ca \| tad avadhyānaṁ
tad avajñā tat kartuṁ śīlaṁ yasya saḥ \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eṣa pratyakṣa-sthitaḥ \|
prabhavāpyayau hi bhūtānām iti śruteḥ \| sukhaṁ yathā syāt-tathā na
vardhate \| kiśca---sarveṣām iti tad avadhyāyī tad avajñātāpi, kiṁ punar
drohīty arthaḥ \| sukhaṁ yayā syāt-tathā naidhate sa sadā duḥkhena
kṣīyata ity arthaḥ \| kvacid iha paratra cety arthaḥ \| idaṁ
tat-svabhāva-nindāpekṣayaivoktaṁ na tu tādṛśānām api sukhaparyavasāyaka
bhagavat svabhāva-dṛṣṭyeti jñeyam \| eṣa śrī-kṛṣṇaḥ \| prabhavatyasmād
iti prabhavaḥ, apiyanty asminn ity apy ayaḥ, sa ca sa ceti viśvaḥnāthaḥ
\|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu nija-sukhārthaṁ
rājñāṁ śatru-tat-pakṣa-varga-droho yukta eva, tatrāhuḥ---sarveṣām iti \|
hi niścitam eva vā, eṣa eva prabhavāpyaya iti sraṣṭṛtvaṁ saṁhārakatvaṁ
ca, goptā ceti pālakatvam, taiḥ parameśvaratvam uktam, goptṛtvasya
paścād uktiḥṁ, samprati palanārtham evāvatīrṇatvād iti jagat palakasya
tasya tat-paripālya-janānāṁ ca droheṇa mahā-doṣaḥ sūcitaḥ \| tad
avadhyāyī kathañcit tad avajñā-kāryapi, kiṁ punardrohī, tatra ca sakṛd
avadhyānenāpi na sukham edhate, kiṁ punas tat-svabhāvaka iti tācchīlye
niṇi-pratyayārthaḥ \| sukhaṁ yathā syāt tathā naidhate na vardhate \|
sadā duḥkhena kṣīyata ity arthaḥ \| kvacid iti jīvane sadā bhayādinā na
kadāpi sukham, maraṇe'pi muktyāṁ naivety arthaḥ, mokṣasya
duḥkhābhāvaika-mātratvāt \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca sarveṣām iti tad vad
avadhyāyī tad avajñātāpi kiṁ punar drohīty arthaḥ \| sukhaṁ yathā
syāt-tathā naidhate sa sadā duḥkhena kṣīyata ity arthaḥ \| kvacid iha
paratra cety arthaḥ \| idaṁ tat sabhāva-nindāpekṣayaivoktaṁ na tu
tādṛśānām api sukha-paryavasāyaka-bhagavat svabhāva-dṛṣṭyeti jñeyam
\|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eṣa śrīkṛṣṇaḥ \|
prabhavantyasmād iti prabhavaḥ apiyantyasminnityapyayaḥ saca saca
avadhyānamavajñā tat kartuṁ śīlaṁ yasya saḥ \|\|48\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

---o)0(o

**\|\| 10.44.49 \|\|**

**śrī-śuka uvāca**---

rāja-yoṣita āśvāsya bhagavāṁl loka-bhāvanaḥ \|

yām āhur laukikīṁ saṁsthāṁ hatānāṁ samakārayat \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āśvāsya
sarvatadīyavṛttaśrāvaṇena sāntvayya \| saṁsthāṁ mṛta-saṁskāram \|
āśvāsyety atra hetuḥ---loka-bhāvanaḥ, svābhāvikyādayayā
sarva-loka-pālaka iti \| ata eva śrī-viṣṇu-purāṇe---

> bahu-prakāram āśvastaḥ paścāttāpāturo hariḥ \|
>
> tāḥ samāśvāsayāmāsa svayam astrāvilekṣaṇaḥ \|\| iti \|

śrī-hari-vaṁśe ca---

> kaṁsa-nārī vilāpāṁś ca śrutvā sa-karuṇān bahūn \|
>
> garhamāṇas tathātmānaṁ tasmin yādava-saṁsadi \|
>
> aho mayātibālyena nava-rosātivartinā \|
>
> vaidhavyaṁ strī-sahasrāṇāṁ kaṁsasyāsya kṛte kṛtam \| ity-ādi \|

**saṁsthām** antya-kṛtyam \| sā ca sa nīto yamunā-tīram uttaram
ity-ādi-śrī-hari-vaṁśānusāreṇa parijñeyā \| tac ca tāsāṁ
mahā-śoka-darśana-parihārthaṁ tīrthānām anāvilatārthaṁ ceti gamyate \|
āśvāsya mayi pālavitari kā yuṣmākaṁ cinteti bodhayitveti viśvanāthaḥ
\|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āśvāsya svāntvayitvety
atra hetuḥ---bhagavān dīna-vātsalyādi-guṇa-prakaṭaka iti \| ata eva
śrī-viṣṇu-purāṇe---

> bahu-prakāram asvasthaḥ paścāt tāpāturo hariḥ \|
>
> tāḥ samāśvāsayāmāsa svayam asrāvilekṣaṇaḥ \|\| \[vi.pu. 5.21.8\] iti,

śrī-hari-vaṁśe ca---

> kaṁsa-nārī-vilāpāṁś ca śrutvā sakaruṇān bahūn \|
>
> garhamāṇas tathātmānaṁ tasmin yādava-saṁsadi \|\|
>
> aho mayātibālyena navaroṣānuvartinā \|
>
> vaidhavyaṁ strī-sahasrāṇāṁ kaṁsasyāsya kṛte kṛtam \|\| \[ha.vaṁ.
> 2.32.3-4\] ity-ādi \|

hatānāṁ yā saṁsthā antyakṛtam āhuḥ śāstrajñāḥ, tāḥ samyag yathā-vidhi
dāhādināhakārayat kartum ādideśety arthaḥ, yato lokak-bhāvanaḥ
śāstrokta-dharma-pravartanena jagat-pālana-paraḥ, tac ca sa nīto
yamunā-tīram uttaram ity-ādi-śrī-harivaṁśoktānusāreṇa yamunā-para-pāre
jñeyam \| tad api kaṁsa-patnīnāṁ pati-deha-dāha-sākṣād
darśana-mahā-duḥkha-parihārārthaṁ para-duḥkhāsaha-śrī-bhagavad ājñayeti
laukikīm iti tattvato mukhya-prāptyā paralaukika-kṛtya-samāpteḥ
\|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āśvāsyety atra hetuḥ
loka-bhāvanaḥ svābhāvikyā dayayā sarva-loka-pālaka iti \| ata eva
śrī-viṣṇu-purāṇe---

> bahu-prakāram asvasthaḥ paścāttāpāturo hariḥ \|
>
> tā samāśvāsayāmāsa svayam asrāvilekṣaṇaḥ \|\| \[vi.pu. 5.21.8\] iti \|

śrī-hari-vaṁśe---

> kaṁsa-nārī vilāpāṁś ca śrutvā sakaruṇān bahūn \|
>
> garhamāṇas tathātmānaṁ tasmin yādava-saṁsadi \|
>
> aho mayāti-vālyena navaroṣātivartinā \|
>
> vaidhavyaṁ strī-sahasrāṇāṁ kaṁsasyāsya kṛte kṛtam \| \[ha.vaṁ.
> 2.32.3-4\] ity-ādi \|

saṁsthām antyakṛtyaṁ sā ca \| sa nīto yamunātīram uttaram ity-ādi
śrī-hari-vaṁśānusāreṇa parijñeyā \|

tac ca tāsāṁ mahā-śoka-darśana-parihārārthaṁ tīrthānām anāvilatārthaṁ
ceti gamyate \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rājayoṣito durbhagā evaṁ
mayi pālayitari kā yuṣmākaṁ cintetyāśvāsya \|\|49\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.50 \|\|**

mātaraṁ pitaraṁ caiva mocayitvātha bandhanāt \|

kṛṣṇa-rāmau vavandāte śirasā spṛśya pādayoḥ \|\|

**śrīdhara-svāmī (bhāvārtha-dīpikā) :** āspṛśya īṣat spṛṣṭvā \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha kaṁsa-saṁsthottaram
\| atha tad-anantaram iti para-duḥkhāsahiṣṇutayādau kaṁsa-strīṇāṁ
pati-dehena saha preṣaṇāya vyagratvāt sarveṣu svasva-sthānaṁ gateṣu
kolāhala-śāntiś ca \| āspṛśya samyak spṛṣṭvā \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha tad-anantaram iti
para-duḥkhāsahiṣṇutayādau kaṁsa-strīṇāṁ pati-dehena saha preṣaṇāya
vyagratvāt śrī-vasudeva-prītyapekṣayā nija-sneha-viśeṣāc cādau mātaraṁ
tataḥ pitaraṁ śrī-vasudevaṁ mocayitvaiveti tad vandhanāsahiṣṇutvāt \|
śirasā pādayor āspṛśyeti bhakti-viśeṣo darśitaḥ \| kaṁsasyādau
nirdeśaḥ-kāruṇyādi-sad-guṇa-bhareṇa prāk tatra pravṛtteḥ, viśeṣataś ca
śrī-baladevasya sadā tac ceṣṭānuvartitvāt \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tad-anantaram iti
para-duḥkhā-sahiṣṇutayā ādau kaṁsa-strīṇāṁ pati-dehena saha preṣaṇāya
vyagratvāt \| sarveṣu sva-sva-sthānaṁ gateṣu kolāhala-śāntiś ca āspṛśya
samyak spṛṣṭvā \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āspṛśya samyak spṛṣṭvā
\|\|50\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.44.51 \|\|**

devakī vasudevaś ca vijñāya jagad-īśvarau \|

kṛta-saṁvandanau putrau sasvajāte na śaṅkitau \|\|

**śrīdhara-svāmī (bhāvārtha-dīpikā) :** putra-bhrāntiṁ vihāya
**jagad-īśvarāv** iti jñātvā **śaṅkitau na sasvajāte** nāliṅgitavantau,
kintu baddhāñjalī tasthatur ity arthaḥ \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sasvajāta** iti,

> dvayor nāmnor bahūnāṁ vā yatra vākye samuccayaḥ \|
>
> nāma-trayā śriyā saṅkhyā kṛtivāyor viśeṣaṇam \|\| iti
> hari-bhartr-anuśāsanād \|

**devakī-vasudevayor** dvitvam ādāya **sasvajāte** ity uktam \| anyathā
sasvaja ity asya dvirūpādānaṁ syāt \| *ity arthaḥ* iti---śaṅkākulatvān
nāliṅgitavantau \| śaṅkā ca---\"katham āvām īśvare putratva-buddhiṁ
kurvaḥ ?" ity evaṁ-rūpā jñeyā \|

yādṛśo yaksās tādṛśo baliḥ iti nyāyena sa-bībhatsaṁ
keśa-graha-pūrvaka-bhūmi-viloḍana-sahitam \| ayam arthaḥ śrutyāpy
anūdyate---

> ahaś ca kṛṣṇam ahar arjunaṁ ca vi vartete rajasi vedyābhiḥ \|
>
> vaiśvānaro jāyamāno na rājāvātiraj jyotiṣāgnis tamāṁsi \[ṛ.ve.
> 6.10.1\] iti śrutiḥ \|

asyā arthaḥ---*ahaḥ* yuddha-yajñaḥ *kṛṣṇam* anu ekaḥ *vivartate*
viśeṣeṇa jāyate \| tathā *arjunam* anu *ahar vivartate* \| ekaś
ca-kāro'nvācaye'paraḥ samuccaye \| tena kṛṣṇārjunābhyāṁ vibhajya
samuccitya vā kriyamāṇau dvau yuddha-yajñau vartete ity arthaḥ \| ubhe
apy ahanī *rajasī* rajo-guṇa-kārye *vedyābhir* labdhuṁ yogyābhiḥ,
śrībhir hetu-bhūtābhiḥ \| lakṣmy-arthaṁ yuddhāni jāyanta ity arthaḥ \|
tābhyāṁ ca sahāyābhyāṁ *vaiśvānaro* viśveṣāṁ nṝṇām iṣṭa-phala-prāpako
dharmaḥ svayam adṛṣṭa-rūpo'pi *jāyamāna* āvirbhavan \| *vā*-śabda
ivārthe \| rājā jāyamānaḥ san *tamāṁsi* adharma-rūpāṇi *avātirat*
tiraskṛtavān \| kena ? *agni-jyotiṣā* ity arthaḥ \| khaṇḍavad āhe'gninā
datte cakra-gāṇḍīve tad rūpeṇa jyotiṣeti bhāvaḥ \| anena mantreṇa sarve
kṛṣṇakṛta-yuddhaś ca lakṣyanta ity avadheyam \| vijñāya viśeṣato jñātvā
sāmpratād-bhuta-karma-darśanādina smṛta-taj-janma-vṛttāntatvena punar
aiśvarya-jñānodbodhāt kṛta-sa-bhakti-vandanāv api putrāv api
jagadīśa-buddhyā bhīto santau \| yad vā, na sasvajāte, kintu praṇatau
bhavantau ca sthitāv ity arthaḥ \| tathā śrī-viṣṇu-purāṇe---

> utthāpya vasudevas taṁ devakī ca janārdanam \|
>
> smṛta-janmokta-vacanau tāv eva praṇatau sthitau \|\| \[vi.pu.
> 5.20.93\]

iti stutis tu dīrghā tatrāsti \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **vi**śeṣato **jñātveti**
pūrvaṁ divya-rūpa-darśanādinā, adhunā cādbhuta-karma-śravaṇa-darśanādinā
**jagadīś**atvānubhavāt \| yad vā, mātṛtā-svabhāvajena vātsalya-viśeṣeṇa
jagadīśatva-vijñānasya gauṇatvāt, premṇaḥ prādhānyena tasyāḥ śraiṣṭhyāt
\| anyat tair vyākhyātam \|

yad vā, kintu praṇamantau stuvantau ca sthitāv iti stutiś ca dīrghā
tatra bhāty eva \| yad vijñāyāpi **na śaṅkitau** babhūvatuḥ, kintu
**sasvajāte**, yataḥ **putrau** putratāṁ prāptau \| kiṁ ca,
**kṛta-saṁvandanau**, āliṅgane sneha-bhareṇa \| devakyāḥ prādhānyād ādau
nirdeśaḥ \| agre tv īśvara-jñāna-samyag-ācchādanārtham eva kṛpā-bhareṇa
sva-māyā-vistāraṇāt sneha-viśeṣodayena tābhyām aṅkāropaṇādikaṁ jñeyam
\|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vi**śeṣato **jñātveti**
sampraty adbhuta-karma-darśanādinā smṛta-taj-janma-vṛttāntatvena punar
aiśvarya-jñānodbodhāt **kṛta**-sabhakti-**vandanāv** api **putrāv** api
**jagadīśa**-buddhyā bhītau santau \| anyat taiḥ \|

yad vā, **na sasvajāte** kintu praṇatau stuvantau ca sthitāv ity arthaḥ
\| tathā ca śrī-viṣṇu-purāṇe---

> utthāpya vasudevas tu devakī ca janārdanam \|
>
> smṛta-janmokta-vacanau tāv eva praṇatau sthitau \| \[vi.pu. 5.20.93\]
> iti \|

stutiś ca dīrghā tatra vidyate \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vijñāya** iti
janma-samaya-smṛtyā kaṁsa-vadhādy-aiśvarya-dṛṣṭyā ca paramārtha-dṛṣṭim
agre **na sasvajāte** \| loka-vyavahāra-dṛṣṭa-magnau ca nāpi
namaścakrāte \| kintu **śaṅkitau** stabdhāv eva sthitau \|\|51\|\|

iti sārārtha-darśinyāṁ harṣiṇyāṁ bhakta-cetasām

daśamasya catuścatvā-riṁśo 'py ajani saṅgataḥ

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ daśama-skandhe

kaṁsa-vadha nāma catutvāriṁśo'dhyāyaḥ \|

\|\| 10.44 \|\|

**(10.45)**

## atha pañca-catvāriṁśo'dhyāyaḥ

### vasudeva-devakī-sāntvanam, ugrasenasya rājyābhiṣekaḥ, rāma-kṛṣṇayor upanayanaṁ vidyādhyayanaṁ, guror mṛta-putrasyānayanaṁ ca \|

**\|\| 10.45.1 \|\|**

śrī-śuka uvāca

pitarāv upalabdhārthau viditvā puruṣottamaḥ \|

mā bhūd iti nijāṁ māyāṁ tatāna jana-mohinīm \|\|

**śrīdhara-svāmī (bhāvārtha-dīpikā) :**

pañcacatvāriṁśake'tha pitṛ-nandādi-sāntvanam \|

ugrasenābhiṣekaś ca gurau vāsāt purāgamaḥ \|\|

**upalabdhārthau viditvā** iti \| ayam arthaḥ---**upa** samīpe āvayoḥ
putra-buddhyā sāṁsārika-parama-sukha-bhogāt pūrvam eva **labdhārthau**
āvām īśvarāv iti labdhaḥ prāptaḥ parama-jñāna-rūpo'rtho yābhyāṁ, tau
tathā-bhūtau jñātvā mayi prasanne saty anayor jñānaṁ nāma kiṁ durlabhaṁ
syāt ? durlabhaṁ tu mayi putratayā prema \| ata idānīm eva taj jñānaṁ
**mā bhūd** iti **nijāṁ** svādhīnāṁ **māyāṁ** tayoḥ prasāritavān iti
\|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *atha* kaṁsa-mṛter
anantaram \| *gurau* guru-samīpe ujjayinyām \|\*\| **upalabdhārthav**
ity asyāśayam āha---*ayam arthaḥ* iti \| ataḥ putra-premṇo durlabhatvāt
\| taj-jñānam etāv īśvarāv ity evaṁ-rūpam \| *tayor* devakī-vasudevayoḥ
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

aho bhagavato naumi balāj jīva-pravartanam \|

yad vā kuryād vrajendrasya prasthāpanam api vraje \|\|

**puruṣottama** iti---

> yasmāt kṣaram atīto'ham akṣarād api cottamaḥ \|
>
> ato'smi loke vede ca prathitaḥ puruṣottamaḥ \|\| \[gītā 15.18\] iti,

śrī-bhagavad-ukty-anusāreṇa sākṣāt parameśvaratayā sarvajñatvaṁ
kāruṇyady-aśeṣa-sad-guṇa-nidhitvādikaṁ ca sūcitam \| ata eva **viditvā**
nijāṁ sac-cid-ānandātmikāṁ śaktim \| kiṁ vā, asādhāraṇīṁ kṛpāṁ
vistārayāmāsa, tām abhivyañjayati---**janānāṁ** sva-bhaktānāṁ
**mohinīṁ** nija-pādābja-viṣayaka-mamatā-lakṣaṇa moha-jananīm iti
\|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

aho bhagavato naumi balaṭ sarva-pravartanam \|

prāhiṇod yaḥ sva-śūnye'pi śrī-nandādīn api vraje \|\|

atha taṁ samparetaṁ vicakaṣa bhūmāv \[10.44.38\] ity ārabhya, uvāca
pitarāv \[10.45.2\] ity etat paryantasya prakaraṇasya
līlā-krama-ghaṭanārthaṁ pacantyāṁ vividhāḥ pākā itivad ārthika eva kramo
gṛhyate \| tathā hi, prathamaṁ tāvat kaṁsasya mṛtyu-pratyāyanārthaṁ
raṅga-bhūmāv eva yat kiñcid vikarṣaṇaṁ, tataḥ kaṁsa-bhrātṝṇāṁ hananaṁ,
tataḥ śrī-vasudeva-devakī-mocanaṁ, tatraiva tābhyāṁ vandamānayos tayoḥ
saṅkoca-vacanaṁ, tataḥ parvata-kāyasya kaṁsasya yamunā-tīraṁ prati
nayanāsambhavāt śrī-kṛṣṇena svayam eva punar vikarṣaṇam \| tena ca
parikhā jāteti śrī-viṣṇu-purāṇe prasiddham \| yathā---

> gauraveṇātimahatā parikhā tena kṛṣyatā \|
>
> kṛtā kaṁsasya dehena vegeneva mahāmbhasaḥ \|\| \[vi.pu. 5.20.89\] iti
> \|

sā cādyāpi viśrānti-tīrtha-paryanta-saṅgatā kaṁsasya khātam iti
kaṁsa-nadīti ca prasiddhā dṛśyate \| evaṁ kaṁsa-dehasya
sthaulya-kāṭhinye'pi vyakte \| tataḥ kaṁsādi-strīṇāṁ tatraiva gamanaṁ
vilāpādyaṁ ca \| tataś ca **pitarāv upalabdhārthāv** ity-ādi \|

atha tad idaṁ prakaraṇaṁ vyākhyāyate \| upalabdhārthāv iti upo'tra hīne
\| putra-bhāvamaya-premato hīnatayā labdho'rthaḥ pāramaiśvarya-jñānaṁ
yābhyāṁ tādṛśau tan-mocanānantaraṁ vandana-samaye jñātvā, tat tu **mā
bhūd** iti vicārya **jana-mohinī** yā **māyā** putrādy āsakti-rūpā nijāṁ
tāṁ sva-viṣayikāṁ **tatāna** \|

> yā prītir avivekānāṁ viṣayeṣv anapāyinī \|
>
> tvām anusmarataḥ sā me hṛdayān nāpasarpatu \|\| [\[vi.pu.
> 1.20.19\]]{dir="rtl"} itivat \|

anyat taiḥ \| yad vā, svīyām asādhāraṇīṁ kṛpāṁ kiṁ vā, sva-viṣayikāṁ
pitṛ-bhāvamayīṁ kṛpāṁ vātsalya tām abhivyañjayati janānāṁ sva-bhaktānāṁ
mohinīṁ yad darśanena tadānīntanā yac chravaṇenedānīntanāś ca bhaktāḥ
prema-mohaṁ prāpnuvantīty arthaḥ \| etena tādṛśa-bhāvasya
parama-puruṣārthatvaṁ dhvanitaṁ śrī-śukādīnām api
tādṛśa-bhakta-gaṇāntaḥpātāt \| yad vā, tāṁ māyāṁ kvīdṛśīṁ aṁśena
jana-mohinīṁ ca kiñcid anyathā-vacanatvena purataḥ praṇīyamānatvāt tac
cāmū prati yuktam eva \| strīṣu narma vivāhe ca vṛtty arthe
prāṇa-saṅkaṭe ity-ādi-nyāyāt putra-bhāva evānayā pitṛtvena svīkṛtayor
vṛttir iti \| vakṣyate ceti māyety ādau parirabhyāpatur mudam iti
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** upalabdhārthāv iti \| upo'tra hīne
putra-premṇā prekṣya dīnatayā labdho 'rthaḥ mat-pāramaiśvarya-jñānaṁ
yābhyāṁ tādṛśau jñātvā, tac ca mā bhūd iti vicārya māyāṁ sva-viṣayikāṁ
kṛpāṁ vātsalyaṁ tatāna \| tad uktaṁ nandaḥ kim akarod brahman ity-ādau,
nemaṁ viriñco na bhava ity-ādau ca \| punaḥ kīdṛśīm ? aśena jana-mohinīṁ
ca kiñcid anyathā vacanatvena purataḥ pratīyamānatvāt \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na labdho daiva-hatayor
ity-ādi \| daivaṁ prārabdham, tasyāi hataṁ hananṁ yābhyām , bhāvektaḥ
prārabdha-kṣayakāriṇor ity arthaḥ \| tathābhūtābhyām api na labdha iti
yat tat prārabdhādhīnaṁ na bhavati kintu mamaivecchāvilasitam idam iti
bhāvaḥ \|\|1.13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

sva-pitroḥ sāntvanaṁ kaṁsatāte rājyaṁ vrajeśituḥ \|

samādhiṁ pañca-catvāriṁśe sa vāsaṁ gurau vyadhāt \|\|

upalabdho'rthaḥ asmad aiśvarya-jñāna-rūpaṁ dhanaṁ rābhyāṁ tathā-bhūtau
pitarau jñātvā mābhūd iti sa cārtho'nayor māstu kiṁ tu tadāvarako
vātsalya-premaiva saṁpratyas tu mama cānayoś ca tenaiva
paramānanda-lābhād iti manasi vimṛśya nijāmantaraṅgāṁ māyāṁ
svaiśvarya-jñānam āvarītuṁ yogamāyāṁ tatāna jana-mohinī dīyamānaṁ na
gṛhnanti vinā mat sevanaṁ janā ity atra jana-śabdena bhaktā evoktās tān
mohayitu śīlaṁ yasyās tāṁ \| yad vā, janayata iti janau jananījanakau
tayor mohinī śrī-svāmi-caraṇāś cātra mayi prasanne satya-nayor jñānaṁ
nāma kiṁ durlabhaṁ syāt durlabhaṁ tu mayi putratayā premeti bhagavad
abhiprāyam āhur ata eva pitarau bātsalya-rasaṁ grāhayitum agrimaślokeṣu
tayoḥ kapaṭobhaktir api na doṣāyeti jñeyam \|\|1.2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.2 \|\|**

uvāca pitarāv etya sāgrajaḥ sātvata-rṣabhaḥ \|

praśrayāvanataḥ prīṇann amba tāteti sādaram \|\|

**śrīdhara-svāmī (bhāvārtha-dīpikā) :** tad eva darśayati uvācety
ādibhir aṣṭabhiḥ \| prīṇan prīṇayan sārdaraṁ bruvan \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra ta samparetaṁ
vicakarṣa bhūmau \[a. 44.ślo.38\] ity ārabhya uvāca pitarāvetya \|\*\|
ity etatparyantasya prakaraṇasya līlākrama-ghaṭanārtham ity ādyarthika
eva kramo gṛhyate \| tathāhi---prathamaṁ tāvat kaṁsasya
mṛtyu-pratyāyanārthaṁ raṅgabhūmāv eva yat-kiñcid vikarṣaṇam, tataḥ
kaṁsa-bhrātṝṇāṁ hananam, tataḥ śrī-vasudeva-devakī-mocanam, tatraiva
tābhyāṁ vandyamānayos tayoḥ saṅkoca-vacanam, tataḥ parvatakāyasya
kaṁsasya yamunātīraṁ prati nayanāsambhavāc chrī-kṛṣṇena punaḥ karṣaṇam,
tena ca parikhā jāteti śrī-viṣṇu-purāṇe prasiddham \| yathā---

> gauraveṇātimahatā parikhā tena kṛṣyatā \|
>
> kṛtā kaṁsasya dehena vegeneva mahāmbhasaḥ \|\| iti \|

sā cādyāpi viśrānti-tīrtha-paryanta-saṅgatā kaṁsasya khātaṁ, kaṁsanadīti
ca prasiddhā dṛśyate \| evaṁ kaṁsa-dehasya kāṭhinya-sthaulye'pi vyakta,
tataḥ kaṁsādi-strīṇāṁ tatraiva gamanaṁ vilāpādyaṁ ca, tataś ca pitarāv
upalabdhārthau ity-ādi \| atha tad idaṁ prakaraṇaṁ
vyākhyāyate---upalabdhārthāv iti \| upotra hīne, putra-bhāvamaya-premato
hīnatayā labdhor'rthaḥ pāramaiśvarya-jñānaṁ yābhyāṁ tādṛśau \|
tan-mocanānantara-vandana-samaye jñātvā tat-tu mā bhūd iti vicārya
jana-mohinī yā māyā putrādyā sakti-rūpā, nijāṁ tāṁ sva-viṣayakāṁ tatāna

> yā prītir avivekānāṁ viṣayeṣv anapāyinī \|
>
> tvām anusmarataḥ sā me hṛdayān nāpasarpatu \|\| itivat \|

yad vā, svīyām asādhāraṇīṁ kṛpāṁ \| kiṁ vā, svaviṣayakāṁ pitṛbhāvamayīṁ
kṛpāṁ vātsalyam \| tām abhivyañjayati---janānāṁ svabhaktānāṁ mohiṇīṁ,
yad darśanena tadānīntanā yac chravaṇenedānīntanāś ca bhaktāḥ
prema-mohaṁ prāpnuvantīty arthaḥ \| etena tādṛśa-bhāvasya
parama-puruṣārthatvaṁ dhvanitam \| śrī-śukādīnām api
tādṛśa-bhaktagaṇāntaḥpātāt \|

yad vā, tāṁ māyāṁ punaḥ kīdṛśīm-aṁśena jana-mohinīṁ ca, kiñcid anyathā
vacanatvena purataḥ pratīyamānatvāt \| tac ca tāṁ prati yuktam eva
strīṣu narma-vivāheṣu vṛtty arthe prāṇa-saṅkaṭe ity-ādi-nyāyāt,
putra-bhāva evānayoḥ pitṛtvena svīkṛtayor vṛttir iti \| vakṣyate
ca---iti māyā ity ādau parirabhyāpaturmudam \|\*\| iti \| tad eva
māyā-prasāraṇam eva \| praśrayāya prakṛṣṭaṁ sevāṁ kartum avanataḥ \|
prīṇann iti ṇijādyabhāva ārṣaḥ \| tad eva vivṛṇoti---uvāceti \| uvāca
pitarāvetya iti pūrvaṁ mocayitvā gṛham eva prasthāpitau tāv evety arthaḥ
\| kaṁsādi-saṁskārārtham anyān niyoljyeti bhāvaḥ \| sātvatarṣabha
iti-sva-vaṁśyatvenānugṛhīteṣu yādaveṣu ca kṛpāṁ vistārayitum ucito'yam
iti tad darśanayā teṣv api tāṁ vistārayitum iti bhāvaḥ \| tathā ca
viṣṇu-purāṇe-mohāya yad ucakrasya vitatāna sa vaiṣṇavīm iti \|
sāgrajatvaṁ tat-sāhityena tayor adhika-viśvāsārtham \|

yad vā, he amba, he tātety evaṁ sambodhanena prīṇan tau prīṇayan \| kiṁ
vā, svayam eva hṛṣyan sādaram uvāca \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etyeti
jagadīśvara-jñānena bhaktyā paścād dūrataḥ sthitvāt, pakṣāntare ca
svayam āliṅganādina saṅgatyety arthaḥ \| yataḥ sātvatarṣabho
bhakta-varga-paripālaka ity arthaḥ \| yad vā, bhaktavātsalyādy
aśeṣa-guṇa-prakaṭanārthaṁ yadu-kula-śreṣṭhatāṁ gata iti pitroḥ
kṛpā-vistāraṇena yādaveṣu ca sarveṣu kṛpāṁ vyatanod iti bhāvaḥ \| tathā
ca śrī-viṣṇu-purāṇe---mohāya yadu-cakrasya vitatān sa vaiṣṇavīm iti \|
sāgraja iti tat-sāhityena, svoktau tayor viśvāsādy arthaṁ
nijaiśvaryācchādanārthaṁ ca \| anyat tair vyākhyātam \|

yad vā, he amba ! he tātety evaṁ sambodhanena tau prīṇan prīṇayan kiṁ
vā, svayam eva hṛṣyan sādaram uvāca \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva vivṛṇoti \| uvāceti
\| uvāca pitarāvetyeti pūrvaṁ mocayitvā gṛham eva prasthāpitau tāvāgaty
ety arthaḥ \| kaṁsādi-saṁskārārtham anyān niyojyeti bhāvaḥ \|
sātvatarpabha iti sva-vaṁśyatvenānugṛhīteṣu yādaveṣu ca kṛpāṁ
vistārayitum ucito'yam iti tad darśanayāteṣv api tāṁ vistāritavān iti
bhāvaḥ \| tathā ca viṣṇu-purāṇe \| mohāya yad ucakrasya vitatāna sa
vaiṣṇavīm iti \| sāgrajatvaṁ tat sāhityena tayor adhika-viśvāsādy
arthaḥm \| anyat taiḥ \| yad vā, he ambatātety evaṁ sambodhanena
prīṇantau prīṇayan kiṁ vā, svayam eva hṛṣyan sādaram uvāca \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.45.3 \|\|**

nāsmatto yuvayos tāta nityotkaṇṭhitayor api \|

bālya-paugaṇḍa-kaiśorāḥ putrābhyām abhavan kvacit \|\|

**śrīdhara-svāmī (bhāvārtha-dīpikā) : asmatto**'sman-nimittaṁ **nityam
utkaṇṭhitayor api yuvayoḥ** **putrābhyām** āvābhyāṁ kṛtvā
**bālya-paugaṇḍa-kaiśorās** tat-tad-avasthānubhava-sukhānīty arthaḥ \|
**nābhavann** iti \| asmattaḥ putrābhyām iti sāmānādhikaraṇyaṁ vā
\|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha*
iti---lakṣaṇayāvasthā-śabdās tat-tad asvasthā-sukha-parā bodhyāḥ \| te
bālyādayaḥ \| maimittikādhāra-saptamī-kalpanāpekṣayā tṛtīyā kalpanā
prathamātikrame kāraṇābhāvād vareti matvāha---*asmatta* iti \| āvābhyām
ity arthaḥ \| tasir atra saptamī-tṛtīyayoḥ pūrvāparakhyānayor jñeyaḥ \|

\[**vaiṣṇava-toṣaṇī**\]: **he tāteti** prādhānyāt \| kiṁ vā,
jñāna-parasya tasya snehautkaṭayam asambhāvya mātṛvat snehodayāya \|
**kvacid** ekāṁśe'pi tad idaṁ **kaiśorasya** pūrva-pūrvāvasthaivocyate
\|

tathātra varṣa-kramo vicāryate \| kva sapta-hāyano bālaḥ kva
mahādri-vidhāraṇam \[bhā.pu. 10.26.14\] iti śrī-vrajavāsi-vacanena
tad-dhāraṇa-samaye saptahāyanatvaṁ śrūyate \| tad-dhāraṇaṁ ca
tat-pūjā-samaya-kārtika-śukla-pratipad-anantaraṁ tṛtīyāyām eva gamyate
\| varṣa-pūraṇa-samayas tu gauṇa-bhādra-kṛṣṇāṣṭamyām eva
māsa-dvaya-dina-daśakādhike'pi vātsalyāt sapta-varṣa-mātratāṁ
proktavantaḥ \| tasmāt tan-maryādayā pūrva-pūrva-paryālocanayā ca
tad-abhyantaraṁ līlā-varṣāṇi gaṇyante \| tatra kālenālpena rājarṣe
\[bhā.pu. 10.8.26\] ity-ādi-dṛṣṭyā rājakumārādiṣu dṛṣṭatvena
kaimutya-prāptyā ca nāsambhāvanā kāryā \| tatra sati varṣe pūrṇe
tṛṇāvarta-vadhaḥ, tṛtīya-varṣārambha-kārtike dāmodara-līlā, tataḥ
katicid dinānte vṛndāvana-praveśaḥ, praviṣṭe ca vṛndāvane
dvi-tri-māsānantaraṁ vatsa-cāraṇārambhaḥ, tatra vatsa-baka-vyoma-vadhaḥ
\| tad evaṁ tṛtīye caturthārambhe śaradi bāla-vatsa-haraṇam, tatra
paugaṇḍasya praveśe'pi, yat kaumāre harikṛtaṁ jaguḥ paugaṇḍake'rbhakāḥ
\[bhā.pu. 10.12.41\] iti vacanāt tad-dhāraṇa-hetor anullāse stambhaḥ,
pañcamārambhe paugaṇḍa-prakāśaḥ, tatra kārtika-śuklāṣṭamyāṁ
go-cāraṇārambhaḥ, pañcamasya nidāghe kāliya-mardanaṁ, ṣaṣṭhe
gocāraṇa-kautuka-mātraṁ, saptamārambhe kaiśora-praveśaḥ, tatraiva
pakva-tālāvasare dhenuka-vadhaḥ, tat-sandhyāyāṁ pītvā
mukunda-mukha-sāragham \[bhā.pu. 10.15.44\] ity-ādi-rītyā
prathama-tādṛśa-bhāvābhivyaktiḥ, kāliya-damana-dhenuka-vadhayor
viparyayaḥ pratipanna eva, saptamasya nidāghe pralamba-vadhaḥ,
aṣṭamasyāśvine veṇu-gītaṁ, kārtike govardhanoddhāraṇam iti \| kva
sapta-hāyano bālaḥ \[bhā.pu. 10.26.14\] iti vacanam anusmṛtya sthāpitam
\|

tathā ekādaśa-samās tatra gūḍhārciḥ sabalo'vasat \[bhā.pu. 3.2.26\] ity
anusṛtya nirūpyate---aṣṭamārambha eva kārtika-śuklaikādaśyāṁ
govindābhiṣekāḥ, dvādaśyāṁ ca varuṇa-loka-gamanam, tat-pūrṇimāyāṁ
brahma-hrdāvagāhanaṁ śrī-varāha-devena tasyāṁ tan-mahima-kathanāt,
hemante vastra-haraṇaṁ, nidāghe yajña-patnī-prasādaḥ, navamasya śaradi
rāsa-līlā, śiva-rātri-caturdaśyām ambikā-vana-yātrā, phālgunyāṁ
śaṅkhacūḍa-vadhaḥ, daśame svaira-līlā, ekādaśe caitra-paurṇamāsyām
ariṣṭa-vadhaḥ, dvādaśasya gauṇa-phālguna-dvādaśyāṁ keśi-vadhaṁ,
tac-caturdaśyāṁ kaṁsa-vadha iti dvādaśas tatra na pūrṇa ity *ekādaśa
samā* ity uktam \| kintu navamānta eva pūrṇa-kiśoratā, sā ca na
vyavacchidyate \| kṛṣṇaṁ matvā striyo hrītā nililyus tatra tatra ha
\[bhā.pu. 10.55.28\] iti pradyumnasyāgamane'pi tat-sāmyāvagamād iti \|
prastutam anusarāmaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 1.5.73\] āvābhyāṁ sakāśāt
**bālya-paugaṇḍa-kaiśorā**vasthānubhava-sukhāni **yuvayor**
**nābhavann** iti \| tatra ca kaiśora-līlānubhava sukhaṁ nābhavad iti
tadānīṁ tatra paramaiśvaryāviṣkāreṇa tādṛśa-kaiśora-līlā-mādhurīṇāṁ
samyak-prakaṭanāsambhavāt, prāyas tad-anubhava-sukhābhāvāpatteḥ \| yac
ca tatrāpi tāruṇyavad ācaritākārādi śrūyate, tena ca
bālya-tulya-kaiśore\'pi prauḍha-bhāvena saundarya-viśeṣa eva sampadyate,
na ca vayo\'dhikatvam vayasaḥ kaiśoratvāṅgīkārāt \|

athavā, kaiśorāntya-sīmage pañcadaśe varṣa eva bhagavān gokulān
madhu-purīm āgata iti jñeyam, śrī-bilvamaṅgalādibhiḥ vraje
yauvanodbheda-varṇanāt, tathā tatra prauḍha-līlādi-śravaṇāc ca \| tatra
yadyapi bālye\'pi balodrekādi-prakāśanāt prauḍha-bhāvo nāsambhāvito
bhavet, tathāpi prauḍhākāra-rasa-viśeṣodayādinā parama-manohara tv
apekṣayā pañcadaśa-varṣīyatvam eva paramādṛtaṁ syāt \| tac ca
sahaja-parama-saukumāryādinā kaiśora-praveśa-tulyam eveti na kiñcid
aniṣṭa-śaṅkā syāt \| evaṁ pañcadaśa varṣāṇi vraje\'vasad iti syāt \|
tataś cādyaṁ bālya-varṣa-catuṣṭayaṁ yāvan-mātṛ-stanya-pānādy-abhiprāyeṇa
tat-tyāgād ekādaśabhir varṣair ity uktam ity ūhyam \|\|73-75\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he tāteti prādhānyāt \|
kiṁ vā, jñāna-parasya bahu-putrasya tasya snehautkaṇṭyam asambhāvya
mātṛvat sneha-niṣṭhodayāya kvacid apīti tadānīṁ kaiśora-śeṣa-sīmāptyā,
tatrāpi tad-abhāvāt \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he **tāta** ! iti prādhānyāt
\| kiṁ vā, jñāna-parasya tasya snehautkaṇṭyam asambhāvya pitṛvat mātṛvat
sneha-niṣṭhodayāya \| **kvacid** ekāṁśe'pi tad idaṁ **kaiśorasya**
pūrva-pūrvāvasthaivocyate \|

athātra varṣa-kramo vicāryate \| kva sapta-hāyano bālaḥ kva
mahādri-vidhāraṇam \[bhā.pu. 10.26.14\] iti śrī-vraja-vāsi-vacanena
tad-dhāraṇa-samaye sapta-hāyanatvaṁ śrūyate \| tad-dhāraṇaṁ ca
tat-pūjā-samaya-kārtika-śukla-pratipadānantara-tṛtīyāyām eva gamyate
varṣa-pūraṇa-samayas tu gauṇa-bhādra-kṛṣṇāṣṭamyām iti
māsa-dvaya-dina-daśakādhike'pi vātsalyāt sapta-varṣa-mātratāṁ te
proktavantaḥ \| tasmāt tan-maryādayā pūrva-pūrva-paryālocanayā ca
tad-abhyantara-līlā-varṣāṇi gaṇyante \| tatra kālenālpena rājarṣe
\[bhā.pu. 10.8.26\] ity-ādi-dṛṣṭyā rāja-kumārādiṣu dṛṣṭatvena
kaimutya-prāptyā ca nāsambhāvanā kāryā \| tatra sati varṣe pūrṇe
tṛṇāvarta-vadhaḥ \| tṛtīya-varṣārambhe kārtike dāmodara-līlā \| tataḥ
katicid dinānte vṛndāvana-praveśaḥ \| praviṣṭe ca vṛndāvane
dvi-tri-māsānantaraṁ vatsa-cāraṇārambhaḥ \| tatra
vatsa-baka-vyoma-vadhaḥ \| tad evaṁ tṛtīye pūrṇe, caturthārambhe śaradi
bāla-vatsa-haraṇam \| tatra paugaṇḍasya praveśe'pi yat kaumāre harikṛtaṁ
jaguḥ paugaṇḍake'rbhakāḥ \[bhā.pu. 10.12.41\] iti vacanāt
tad-dharaṇa-hetor anullāsena stambhaḥ \| pañcamārambhe paugaṇḍa-prakāśaḥ
\| tatra kārtika-śuklāṣṭamyāṁ go-cāraṇārambhaḥ \| pañcamasya nidāghe
kāliya-damanaṁ \| ṣaṣṭhe gocāraṇa-kautuka-mātraṁ \| saptamārambhe
kaiśora-praveśaḥ \| tatraiva pakva-tālāvasare dhenuka-vadhaḥ \|
tat-sandhyāyāṁ pītvā mukunda-mukha-sāragham \[bhā.pu. 10.15.44\]
ity-ādi-rītyā prathama-tādṛśa-bhāvābhivyaktiḥ \|
kāliya-damana-dhenuka-vadhayor viparyayaḥ pratipanna eva \| saptamasya
nidāghe pralamba-vadhaḥ \| aṣṭamasyāśvine veṇu-gītaṁ \| kārtike
govardhanoddharaṇam iti kva sapta-hāyano bālaḥ \[bhā.pu. 10.26.14\] iti
vacanam anusmṛtya sthāpitam \|

atha ekādaśa-samās tatra gūḍhārciḥ sabalo'vasat \[bhā.pu. 3.2.26\] ity
anusṛtya nirūpyate---aṣṭamārambhe eva kārtika-śuklaikādaśyāṁ
govindābhiṣekaḥ dvādaśyāṁ ca varuṇa-loka-gamanam \| tat-pūrṇimāyāṁ
brahma-hradāvagāhanaṁ śrī-varāha-devena tasyāṁ tan-mahima-kathanāt[^83]
\| hemante vastra-haraṇaṁ, nidāghe yajña-patnī-prasādaḥ \| navamasya
śaradi rāsa-līlā \| śiva-rātri-caturdaśyām ambikā-vana-yātrā \|
phālgunyāṁ śaṅkhacūḍa-vadhaḥ \| daśame svaira-līlā \| ekādaśasya
caitra-paurṇamāsyām ariṣṭa-vadhaḥ \| dvādaśasya gauṇa-phālguṇa-dvādaśyāṁ
keśi-vadhaḥ \| tac-caturdaśyāṁ kaṁsa-vadha iti dvādaśas tatra na pūrṇa
ity evoktam \| kintu navamānta eva pūrṇa-kiśoratā \| sā ca na hy
avacchidyate \| kṛṣṇaṁ matvā striyo hrītā nililyus tatra tatra ha
\[bhā.pu. 10.55.28\] iti pradyumnasyāgamane'pi tat-sāmyāvagamād iti \|
prastutam anusarāmaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmattaḥ asmad-dhetor
nityam utkaṇṭhitayor api yuvayoḥ putrābhyām āvābhyāṁ kṛtvā
bālya-paugaṇḍa-kaiśorās tat-tad-avasthānubhava-lālanādi-sukhāni puṁstvam
ārṣaṁ

nanu kva cātisukumārāṅgau kiśoro nāpta-yauvanāv iti puraśrīṇām ukteḥ
kathaṁ kaiśorasyātītatvam ucyate

> kaumāraṁ pañcamābdāntaṁ paugaṇḍaṁ daśamāvadhi \|
>
> kaiśoram āpañcadaśāt yauvanaṁ tu tataḥ param \|\|

iti vacanāt pañcadaśa-varṣa-paryantam eva kaiśoram \| kṛṣṇas tv
ekādaśa-varṣa-vayā eva kaṁsaṁ jaghāna \| ekādaśa-samās tatra gūḍho'rciḥ
sabalo'vasat \[bhā.pu. 3.2.26\] ity uddhavokter vraja-bhūmāv
upanayanābhāvāc cety atas tadānīṁ tayoḥ kaiśorasyārambha eva, na tu
śeṣo'pīti satyaṁ yady api sāmānyato vayo-gaṇanā īdṛśy eva tathāpi

> kālenālpena rājarṣe rāmaḥ kṛṣṇaś ca go-vraje \|
>
> aghṛṣṭajānubhiḥ padbhir vicakramatur añjasā \|\| \[bhā.pu. 10.8.26\]

ity ukte rāja-kumārādāv api kvacit kvacid atisukhini paugaṇḍa-vayasy api
śarīra-vṛddhim atikaiśora-ceṣṭā-darśanāt \| kṛṣṇe tu kaimutya-prāpter
vaiṣṇava-toṣaṇī bhakti-rasāmṛtānanda-vṛndāvanādi-matam anusṛtya evaṁ
vyavastheyam---māsa-catuṣṭayādhika-varṣa-trayasyaiva kṛṣṇe
pañca-varṣīyamāṇatvāt tat-pramāṇaṁ prathamaṁ vaya eva kaumāram \| tatra
kṛṣṇasya mahā-vane sthitiḥ \| tataḥ param
aṣṭa-māsādhika-ṣaḍ-varṣa-paryantaṁ kaiśoram \| tatra nandīśvare sthitiḥ
\| tataḥ saptame māsi caitre kṛṣṇa-trayodaśyāṁ mathurā-gamanam \|
caturdaśyāṁ kaṁsa-vadha iti \| tatra daśama-varṣaṁ tu śeṣa-kaiśoram \|
tatra ca nitya-sthitiḥ \| atas tad-anantaraṁ sarva-kālam eva tasya
kaiśoram eva jñeyam \| kṛṣṇaṁ matvā striyo hrītā nililyus tatra-tatra hi
\[bhā.pu. 10.55.28\] iti kiśorasya pradyumnasyāgamane tat-sāmyāvagamāt,
santaṁ vayasi kaiśora \[bhā.pu. 3.28.17\] iti sāmānyokteś ca \|
āgamādiṣv api viṁśākṣarādi-mantrāṇāṁ dvārakā-līlā-maya-dhyāneṣv api
tathā dṛṣṭeś ca \| tasmāt kaṁsa-vadha-dine tasya kaiśorāpagamaḥ
kaiśorānapagamaś ceti kṛṣṇasya pura-strīṇāṁ ca vākyaṁ saṅgacchate sma
\|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.4 \|\|**

na labdho daiva-hīnayor[^84] vāso nau bhavad-antike \|

yāṁ bālāḥ pitṛ-geha-sthā vindante lālitā mudam \|\|

**śrīdhara-svāmī (bhāvārtha-dīpikā) :** kiṁ ca, āvām eva daiva-hīnāv ity
āha---**na labdha** iti \| **pitṛ-geha-sthā bālā yāṁ mudaṁ vindante,**
sā ca na labdheti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iha cāvayor eva mahatī
hāniḥ, nātra bhavator yuvayor ity āha---kiṁ ca iti \| **daiva-hīnau**
manda-bhāgyau \| **nau** āvayoḥ \| tṛtīyārthe ṣaṣṭhī, āvābhyām ity
arthaḥ \| **yāṁ** lālanā-rūpām \| sā mud \|

\[**vaiṣṇava-toṣaṇī**\] **na** iti tair avatāritam \| tatra *kiṁ ca* ity
asya na kevalaṁ yuvayor eva hāniḥ, kiṁ tv āvayor apīty arthaḥ \| ata
*eva*-kāreṇa nau vyāvartetāṁ, kintv asya putra-jātīyā eveti jñeyam \|
yad vā, mādṛśayor aprayojanakayoḥ putrayos tenāpi yuṣmat-sukhadatvaṁ na
syād eva, kiṁ tu āvayor eva sarva-sukha-hānir jātety āha---neti \|
kartari sambandha-vivakṣayā ṣaṣṭhī \| akāra-praśleṣeṇa adaiva-hatayoḥ \|
karmādhīnatā-rahitayor iti tattvārthaḥ \| pitṛ-gehasthatvād eva
pitṛbhyāṁ **lālitāḥ** santaḥ \| yad vā, pitṛ-gehasthā eva svabhāvato
**yāṁ mudaṁ vindanti,** viśeṣatas tābhyāṁ lālita iti \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : daiva-hatayor**
iti---daivasya prārabdhasyāpi hataṁ hananaṁ yābhyām iti
sarasvatī-rahasyam \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho bataitādṛśor
aprayojanayoḥ putrayoḥ snehābhāvān māstu vā yuvayos tat-tat-sukhāpekṣā,
āvayos tu sarva-sukha-hānir jātaivety āha---neti \| daiva-hatayor
daurbhāgya-pīḍitayoḥ, kartari ṣaṣṭhī \| yady api sad-guṇa-ratnākarasya
tasya vinayādinoktir īdṛśy api ghaṭate, tathāpy a-kāra-praśleṣeṇa
karmādhīnatā-rahitayor iti tattvarthaḥ, sākṣād bhagavattvāt \|
pitṛ-gehasthatvād eva pitṛbhyāṁ lālitāḥ santaḥ \| kiṁ vā,
akāra-praśleṣeṇa---alālitā api \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** neti tair avatāritam \| tatra
*kiṁ ca* ity asya na kevalaṁ yuvayor eva hāniḥ, kintv āvayor apīty
arthaḥ \| ata eva kāraṇena vyāvartetāṁ, kintv asya putra-jātīyā evety
jñeyam \| yad vā, mādṛśa-śayor aprayojanakayoḥ putrayos tenāpi yuṣmat
sukhadatvaṁ na syād eva kintvāvayor eva sarva-sukha-hāni-jātety āha \|
neti \| kartari sambandha-vivakṣayā ṣaṣṭhī \| akāra-praśleṣeṇa
adaiva-hatayoḥ karmādhīnatā-rahitayor iti tattvārthaḥ \|
pitṛ-gehasthatvād eva pitṛbhyāṁ lālitāḥ santaḥ \| yad vā, pitṛ-gehasthā
eva svabhāvato yāṁ mudaṁ vindante viśeṣas tābhyāṁ lālitā iti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ cāvām eva
bhāgya-hīnāv ity āha---neti \| daiva-hatayor hata-bhāgyayor bhāgyena
prāptayor iti vāstavo'rthaḥ \| tṛtīyārthe ṣaṣṭhī \| **bālā yāṁ mudaṁ
vindante,** sā ca na labdheti śeṣaḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.5 \|\|

sarvārtha-sambhavo deho janitaḥ poṣito yataḥ \|

na tayor yāti nirveśaṁ pitror martyaḥ śatāyuṣā \|\|

**śrīdhara-svāmī (bhāvārtha-dīpikā) :** evaṁ tāvac chloka-dvayena
yuvayor āvayoś ca kāma-hānir jātety uktam \| āvayoḥ punar
yuṣmat-paricaryā-lopena dharma-hānir api jātety āha---sarvārtha-sambhava
iti \| **sarveṣāṁ** dharmādy-**arthānāṁ** **sambhavo** yasmin, sa
**deho** **yato** yābhyāṁ **janitaḥ poṣitaś** ca, **tayoḥ pitror
nirveśaṁ** niṣkṛtim ānṛṇyaṁ **martyaṁ śata**-saṁvatsara-mātreṇa
**āyuṣā** na prāpnoti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā,
**śata**-śabdo'nantārthakaḥ \| tena sahasrādi-varṣāyuṣāpi na, kiṁ
vaktavyam alpāyuṣām \| **tayor** mātā-pitroḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** poṣita iti sāmānyataḥ
pitroḥ svabhāvāpekṣayā, tattvatas tu
śrī-nanda-yaśodā-kṛta-poṣaṇābhiprāyeṇa, yato **martyo** maraṇa-dharmā \|
tatrāpi **śata-**varṣa-mātr**āyuṣā** viśiṣṭaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** janana-poṣaṇe pṛthag eva
kāraṇe vivakṣite, tābhyāṁ poṣaṇābhāvāt \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sarveṣāṁ** dharmādy
**arthānāṁ saṁbhavo** yasmin, sa **dehaḥ \|** **yato** yābhyāṁ
**nirveśam** ānṛṇyam \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.6 \|\|**

yas tayor ātmajaḥ kalpa ātmanā ca dhanena ca \|

vṛttiṁ na dadyāt taṁ pretya sva-māṁsaṁ khādayanti hi \|\|

**śrīdhara-svāmī (bhāvārtha-dīpikā) :** tan-madhye pitur apekṣayā **yaḥ
putraḥ kalpaḥ** samarthaḥ sann api \[**ātmanā**\] dehena **dhanena ca**
pitror **vṛttiṁ** jīvikāṁ na saṁpādayet, **taṁ pretya** lokāntare
yama-dūtāḥ **svasyaiva māṁsaṁ khādayantīti** \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tan-madhye* tayor
mātā-pitror madhye \| pituḥ sakāśād *yaḥ kalpaḥ* strīṇām asvātantryāt
sāmarthyābhāvāc ca *pitur* ity uktaṁ svāmibhiḥ \| *dehena*
nija-dehenaiva, na tu bhṛtyādinā \| *dhanena*
alam-buddhy-utpādaka-vasunā \| **tayor** ity ubhayatrānveti
kākākṣi-golaka-nyāyena \| tayor mātā-pitroḥ, taṁ mātṛ-pitr-ājīvikām
adadatam \| hīti vṛddhau ca mātā-pitarau \[manu 11.10\] ity-ādikāṁ
smṛtiṁ sūcayati \| *yas tayor* ity atra ṭīkāyāṁ tan-madhye'pi tv ity eva
pāṭho na tu pitur iti \| *svasya* tasyaivety arthaḥ \| *kalpaḥ*
śāstra-vidhinādātuṁ yogyaḥ \| karmaṇi sthita iti yāvat \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ca-kārābhyāṁ dvayor api
prādhānyaṁ dyotyate \| **svasya** tasyaiva māṁsam \| **hi** niścitam \|
**kalpa** iti rogādinā asamartho vyāvartitaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *yas tayor* ity atra ṭīkāyāṁ
tan-madhye'pi tv ity eva pāṭhaḥ, na tu pitur iti svasya tasyaiva māṁsaṁ
taṁ khādayanti \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kalpaḥ** sarvendriya-pāṭava-yukto'pi
**śvasan-mṛta** \[7\] eva \| akalpas tu sutarām evety arthaḥ \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yas** tu **kalpaḥ**
samarthaḥ śāstra-vidhinā dātuṁ yogyaḥ, karma-vartmani sthitaḥ iti yāvat,
**vṛttiṁ** jīvikāṁ **pretya** mṛtvā vartamānaṁ **yama-dūtāḥ svasya**
tasyaiva **māṁsaṁ** balāt **taṁ khādayanti** \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.7 \|\|**

mātaraṁ pitaraṁ vṛddhaṁ bhāryāṁ sādhvīṁ sutaṁ śiśum \|

guruṁ vipraṁ prapannaṁ ca kalpo'bibhrac chvasan-mṛtaḥ \|\|

**śrīdhara-svāmī (bhāvārtha-dīpikā) :** kiṁ ca, mātrādi-śuśrūṣām akurvan
viphala-jīvitaś ca bhavatīty āha---**mātaram** iti \| **abibhrad**
apuṣṇan **śvasann** api **mṛta**-tulya eveti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ pāraṁ
trika-kleśa ihāpi te'yogyā evety āha---*kiṁ ca* iti \| smṛtim arthataḥ
paṭhati[^85]---mātaraṁ sarvāvasthāsu mānārhām \| **sādhvīm** akṣatācārām
\| **śiśuṁ** sva-jīvikā-kṛtyāyogyam \| **guruṁ** jñānopadeṣṭāram \| taṁ
ca **vipram** eva tasyaiva jñānopadeśādhikārāt

> mukhajā upadeṣṭāro bāhujā rakṣakāḥ smṛtāḥ \|
>
> varṇānām āśramāṇāṁ ca mukhyo'bhūd brāhmaṇo guruḥ \|\|

ity ukteḥ, viprasyaivādhikāro'sti dharma-jñānopadeśane \[?\] iti
saṁhitokteś ca[^86] \| yad vā, guruṁ jñāna-vṛddham \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kula-vṛddhaṁ kiṁvā pitur
viśeṣaṇam, tādṛśasya tasyāvaśyapoṣyatvāt, evam agre'py ūhyam \| sādhvīṁ
pativratām, gurvādīnāṁ ca sadā sarvathā poṣyatvāt tādṛśaṁ viśeṣaṇaṁ
noktam \| bhāryādayo'tra dṛṣṭāntatayā prasaṅga-saṅgatyā coktāḥ \| kalpa
iti punar uktyā śaktasyaiva tat-tad aopṣaṇa-doṣaḥ, na tv aśaktasyeti
draḍhayati \| iti sva-sva-śrī-devakyādy apālana-doṣaḥ parihṛtaḥ
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vṛddhaṁ** kula-vṛddhaṁ
**kalpaḥ** samartho'pi **śvasan mṛta** eva \| akalpas tu sutarām ity
arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.8 \|\|**

tan nāv akalpayoḥ kaṁsān nityam udvigna-cetasoḥ \|

mogham ete vyatikrāntā divasā vām anarcatoḥ \|\|

**śrīdhara-svāmī (bhāvārtha-dīpikā) :** tat tasmān nau āvayoḥ \| moghaṁ
vyartham \| anarcator apūjayatoḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanv astv etat prakṛte kim
āyātaṁ ? tatrāha---**tan nāv** iti \| yata evaṁ śāstrārthas **tat**
tasmād dhetoḥ \| **kaṁsāt** kasi-gati-śasanayoḥ iti dhātoḥ
sarva-hiṁsādhikāraṇatvena tan-nāmno rājñaḥ \| **nityam** ahorātram \|
**udvigna-cetasoḥ** trasta-manasoḥ \| **akalpayoḥ**
śakti-sāmagrī-hīnayoḥ \| **ete** itaḥ-pūrva-divasāḥ \| **mogham** moghā
strī pāṭalāyāṁ syād dhīna-niṣphalayos triṣu iti mediny ukteḥ, niṣphalaṁ
yathā syāt, tathā kriyā-vyaya-viśeṣāṇānāṁ klībatvam eka-vacanaṁ ceti \|
atrākalpa-śabdaḥ kevalāsaṇarthasyaiva vaśakaḥ \| akalpatve
hetuḥ---kaṁsād iti \| mogham iti doṣoktiḥ \| na vidyate kalpo yābhyāṁ
tayoḥ, kaṁsāt kaṁsa-sāmānya-yuddhotsāha-vaśāt, nityam udāreta eva
vigna-cetasoḥ purīṁ prati calita-cetasoḥ, ovijī bhaya-calanayoḥ mogham
ity-ādi-kākūktir iti vāstavo'rthaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad
evābhivyañjayati---tad iti \| akalpayor ity atra hetuḥ---**kaṁsād** iti,
ato **yuvām anarcayatoḥ**, ata eva ete kaiśorādi-sambandhinaḥ, moghaṁ
yathā syāt, tathā viśeṣato'tikrāntā atītāḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evātmano nirdiśati---tad
iti \| akalpatve hetuḥ **kaṁsād** iti \| **vāṁ** yuvām \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evam ātmano nirdiśati
akalpatve hetuḥ---**kaṁsād** iti \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat** tasmāt **nau** āvayoḥ
**akalpayoḥ,** atrākalpa-śabdaḥ kevalāsamarthasyaiva vācakaḥ \| tatra
hetuḥ---**kaṁsād** iti \| ata eva **mogham** iti doṣoktiḥ \| na vidyate
**kalpo** yābhyāṁ tayoḥ kaṁsāt kaṁsam ākarṇya yuddhotsāha-vaśāt nityam
udīrata eva vigna-cetasoḥ purīṁ prati calita-cetasoḥ ovijī
bhaya-calanayoḥ mogham ity-ādi kākūktir iti vāstavo'rthaḥ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.9 \|\|

tat kṣantum arhathas tāta mātar nau para-tantrayoḥ \|

akurvator vāṁ śuśrūṣāṁ kliṣṭayor durhṛdā bhṛśam \|\|

**śrīdhara-svāmī (bhāvārtha-dīpikā) : durhṛdā** kaṁsena kṛtvā
\|\|9.11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etad eva
sphuṭayati---**tad** iti \| yata āvām akalpau \| **tat** tasmād dhetoḥ
\| **durhṛdā** aśobhana-manasā, dur aśobhana-duḥkhayoḥ iti yādavaḥ \|
**para-tantrayor** iti manuṣya-nāṭyānukaraṇam \| **nau** āvayoḥ \|

\[**vai.to.**\] **tad** anarcanam \| he **tāta** ! **mātar** ! iti punaḥ
sambodhanaṁ sneha-bhara-jananārtham \| tāta-mātṛtvād eva **śuśrūṣām
akurvator** api **nau kṣantum arhathaḥ** \| kiṁ ca, para-tantrayor
nihṛta[^87]-vāsenāsvādhīnayoḥ, ato **durhṛdā** kaṁsena **kliṣṭayor**
āvayor asāmarthyāc ceti bhāvaḥ \| tatra śrī-kṛṣṇa uvāceti kvacid asti
\|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **tāta** ! he
**mātar** ! iti punaḥ sambodhanaṁ sneha-bhara-jananārtham, **śuśrūṣām
akurvator** api **nau kṣantum arhathaḥ**, asmad-aparādhaṁ kṣantuṁ yogyau
bhavathaḥ, putrāparādhasya pitṛbhyāṁ snehena kṣamyatvāt \| kiṁ ca,
**para-tantrayor** nihnuta-vāsenāsvādhīnayoḥ, ato **durhṛdā** kaṁsena
hetunā **kliṣṭayoḥ**, asāmarthyāc ceti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tad** anarcanam \| he **tāta**
! **mātar** iti punaḥ sambodhanaṁ sneha-bhara-jananārthaṁ \|
tāta-mātṛtvād eva **śuśruṣām akurvator** api **nau kṣantum arhathaḥ** \|
kiṁ ca, para-tantrayoḥ nihnuta[^88]-vāsenāsvādhīnayoḥ, ato **durhṛdā**
kaṁsena **kliṣṭayor** āvayor asāmarthyāc ceti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nau** āvayor dvitīyārthe
ṣaṣṭhī \| pakṣe **para-tantrayor** iti **durhṛdā** kaṁsena **kliṣṭayor**
iti **vām** ity asya viśeṣaṇe jñeye \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.10 \|\|**

**śrī-śuka uvāca---**

iti māyā-manuṣyasya harer viśvātmano girā \|

mohitāv aṅkam āropya pariṣvajyāpatur mudam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ity** ukta-rītyā \|
**māyayā** kṛpayā gṛhīta-nara-vapuṣaḥ \| **viśvātmanaḥ** sarvāntaryāmiṇa
\|

\[**vai.to.**\] **mohitau** vismārita-vātsalya-vyatirikta-sarvau \|
tatra hetavaḥ---**māyā-manuṣyasya** kṛpā-pradhānena
narākṛtipara-brahmaṇaḥ, harer asamordhvamādhuryeṇa sarva-manoharasya,
viśvātmanaḥ paramātmatvena viśvasyāpi nirupādhiparama-premāspadasyeti \|
aṅkam āropya tāv iti śeṣaḥ \|\|10\|\| atra viśvānāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **viśvasya ātmā**
antaryāmy api **māyayā** kṛpayā **manuṣyaḥ**, ata eva **harir**
jagan-manoharo yo bhagavān, tasya \| yad vā, yathottaraṁ hetu-hetumattā
\| tataś ca viśvasyātmā parama-priya ity arthaḥ \| tasya **girā**
**mohitau** ākṛṣṭa-cittau, **aṅkam āropya** sāgrajaṁ harim eva vā,
tasminn eva snehādhikyāt \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra śrī-śuka uvāceti kvacid
asti **mohitau** vismārita-vātsalya-vyatirikta-sarvau tatra
hetavaḥ---**māyā-manuṣyasya** iti kṛpā-pradhānena narākṛti-parabrahmaṇaḥ
\| **harer** asamordhva-mādhuryeṇa sarva-manoharasya **viśvātmanaḥ**
paramātmatvena viśvasyāpi nirupādhi-parama-premāspadasyeti **aṅkam
āropya** tāv iti śeṣaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : mohitau**
vismārita-vātsalyātiriktākhilau \| tatra hetavaḥ---**māyā-manuṣyasya**
kṛpā-pradhāna-narākṛti-para-brahmaṇaḥ **hareḥ** asamordhva-mādhuryeṇa
sarva-manoharasya **viśvātmanaḥ** paramātmatvena viśvasyāpi
nirupādhi-parama-premāspadasyeti \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : iti** evaṁ \| **māyā**
kapaṭaṁ **manuṣyeṣu** yasyeti gaḍvādiḥ \|\|10.11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.11 \|\|**

siñcantāv aśru-dhārābhiḥ sneha-pāśena cāvṛtau \|

na kiñcid ūcatū rājan bāṣpa-kaṇṭhau vimohitau \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : bāṣpa-kaṇṭhau**
gadgada-vācau \| \[**vai.to.**\] **ca**-kāra ukta-samuccaye \|
sneha-pāśenāvṛttau santau pāśāsravad aparihāryeṇa dīrgheṇa ca premṇā
bahir antar vyāpyamānau, ata eva **vimohitau** na kiñcid apy
anusandhātuṁ vyāpya ruddha-kaṇṭhau ca santau, **na kiñcid** apy
**ūcatuś** ca, kintu kevalam **aśru-dhārābhiḥ siñcantau** tayor
abhiṣekam iva kurvantau sthitāv ity arthaḥ \| he **rājan** ! iti
sneha-bhara-svabhāvo bhavatā gamya eveti bhāvaḥ \| tad idaṁ vṛttaṁ
śrī-nandādīnām agocara eva jñeyam, ubhayatraiva bhagavatā
pitṛtva-vyañjanāt \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **ca** api \| **kiñcid
api nocatur** vaktuṁ na śekatuḥ \| kutaḥ ? **bāṣpa**-ruddha-**kaṇṭhau**
\| kiṁ ca, **vi**śeṣeṇa **mohitau** kiñcid apy anyad anusandhātum
aśaktāv ity arthaḥ \| ataḥ kevalam **aśrūṇāṁ dhārābhiḥ** **siñcantau**
taṁ snapayantau \| tatra hetuḥ---**sneha-** iti \| **āvṛtau** sarvato
veṣṭitau **pāśa**-rūpakena **snehasya** paramaṁ dārḍhyaṁ dairghyādikaṁ
ca dhvanitam \| he **rājann** iti sneha-bhara-svabhāvo bhavatāvagamyata
eveti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ca**-kāra ukta-samuccaye \|
sneha-pāśenāvṛttau santau pāśāsravad aparihāryeṇa dīrgheṇa ca premṇā
bahir antar vyāpyamānau, ata eva **vimohitau** na kiñcid apy
anusandhātuṁ vyāpya ruddha-kaṇṭhau ca santau, **na kiñcid** apy
**ūcatuś** ca, kintu kevalam **aśru-dhārābhiḥ siñcantau** tayor
abhiṣekam iva kurvantau sthitāv ity arthaḥ \| he **rājan** ! iti
sneha-bhara-svabhāvo bhavatā gamya eveti bhāvaḥ \| tad idaṁ vṛttaṁ
śrī-nandādīnām agocara eva jñeyam, ubhayatraiva bhagavatā
pitṛtva-vyañjanāt \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.45.12 \|\|

evam āśvāsya pitarau bhagavān devakī-sutaḥ \|

mātāmahaṁ tūgrasenaṁ yadūnām akaron nṛpam \|\|

**śrīdhara-svāmī (bhāvārtha-dīpikā) :** āśvāsya sāntvayitva \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yadūnāṁ nṛpaṁ** rāyadujasve
sthāpayāmāsa \| **mātāmaham** ity avaśya-mānyatvena pitṛbhyāṁ saha
sambandha-viśeṣeṇa tat-samatatvena ca yadurāja-yogyatoktā \| ata eva tu
śabdaḥ \| tad vidhāne mukhyaṁ prayojanaṁ svasya gokula-gamanecchayaiva
jñeyam \| tathā ca śrī-hari-vaṁśe taṁ prati śrī-bhagavad-vākyam

> ahaṁ sa eva go-madhye gopaiḥ saha vanecaraḥ \|
>
> prītimān vicariṣyāmi kāma-cārī yathā gajaḥ \|\|
>
> etāvac chataśo'py evaṁ satyenaiva bravīmi te \|
>
> na me kāryaṁ nṛpatvena vijñāpyaṁ kriyatām idam \|\|
>
> bhavaṇt rājā tu mānyo me yadūnām agraṇīḥ prabhuḥ \|
>
> vijayābhiṣiñcasva sva-rājye rāja-sattama \|\| \[ha.vaṁ. 2.32-50-52\]
> iti \|

**nṛpaṁ** rājānam **akarot**, na tu pūrvavad adhipaṁ, yato bhagavān
kartum akartum anyathā kartuṁ samarthatvād bhakta-vātsalyena
yayāti-śāpam api nāpekṣitavān iti bhāvaḥ \| ataḥ pūrveṣāṁ rājatvaṁ tu
sva-kapola-kalpitam ity āyātam \| asya rājatva-vidhānaṁ vandhanān
mocayitveti \| jñeyam, prathamādhyāyānte nigṛhyety ukteḥ \| ata eva
śrī-viṣṇu-purāṇe'pi---

> ugrasenaṁ tato bandhān mumoca madhusūdanaḥ \|
>
> abhyaṣiñcat tathaivainaṁ nija-rājye hatātmajam \|\| \[vi.pu. 5.21.10\]
> iti \|

śrī-hari-vaṁśe tu yad ugrasenasya kaṁsa-śokādikaṁ, tat tu
loka-vyavahāra-mātreṇākṛtam iti śrī-śukena nādṛtam \| yac ca tasya
vasudevāder api kaṁsenānigrahaṇaṁ tādṛśam anyac ca kalpa-bhedena
vyavastheyam \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mātāmaham iti
sarva-mānyatvena pitṛbhyāṁ saha sambandha-viśeṣeṇa tat-sammatatvena ca
yadurāja-yogyatoktā, ata eva tu-śabdaḥ, tathā ca śrī-hari-vaṁśe taṁ
prati śrī-bhagavad vākyam---

> bhavān rājāstu mānyo me yadūnām agraṇī prabhuḥ \|
>
> vijayāyābhiṣicyasva svarājye rājasattam \|\| \[ha.vaṁ. 2.32.52\] iti
> \|

nṛpaṁ rājānamakarot, na tu pūrvavad adhipam, yato bhagavān
bhakta-vātsalyādi-guṇa-prakaṭanaparaḥ, ato bhaktavātsalyatvena yadu-śāpo
nāśita[^89] iti bhāvaḥ, tac ca bandhanān mocayitveti jñeyam,
prathamādhyāyānte nigṛhyety ukteḥ \| ata eva śrī-viṣṇu-purāṇe'pi---

> ugrasenaṁ tato bandhān mumoca madhusūdanaḥ \|
>
> abhyasiñcat tathaivainaṁ nija-rājye-hatātmajam \|\| \[vi.pu. 5.21.9\]
> iti \|

hari-vaṁśe ca yadugrasenasya kaṁsa-śokādikaṁ tathā tasya vasudevāder api
kaṁsenānigrahaṇaṁ tādṛśam anyac ca kalpa-bheda-vyavasthayā parihāryam \|
pūrvaṁ sāgraj ity ukte'py adhunā devakīsuta iti keśavasya tasyaivoktiḥ,
pitros tādṛśāśvāsane tathograsenarājatva-yadu-kula-santarpaṇādau
tad-guṇa-rūpa-mādhuryasyaiva śakteḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mātāmaham ity
avaśyamānyatvena pitṛbhyāṁ saha sambandha-viśeṣeṇa tat-sammatatvena ca
yadurāja-yogyatoktā \| ata eva tu-śabdas tad vidhāne mukhyaṁ prayojanaṁ
svasya gokula-gamanecchayaiva jñeyaṁ ca tathā ca śrī-hari-vaṁśe taṁ
prati śrī-bhagavad vākyam---

> ahaṁ sa eva go-madhye gopaiḥ saha vanecaraḥ \|
>
> prītimān vicariṣyāmi kāma-cārī yathā gajaḥ \|\|
>
> etāvac chataśo'py evaṁ satyenaiva bravīmi te \|
>
> na me kāryaṁ nṛpatvena vijñāpyaṁ kriyatām idam \|\|
>
> bhavaṇt rājā tu mānyo me yadūnām agraṇīḥ prabhuḥ \|
>
> vijayābhiṣiñcasva sva-rājye rāja-sattama \|\| \[ha.vaṁ. 2.32-50-52\]
> iti \|

**nṛpaṁ** rājānam **akarot**, na tu pūrvavad adhipaṁ yato bhagavān
kartum akartum anyathā kartuṁ samarthatvāt \| bhakta-vātsalyena
yayāti-śāpam api nāpekṣitavān iti bhāvaḥ \| ata pūrveṣāṁ rājatvantu
svakapola-kalpitam ity āyātam \| asya rājatva-vidhānaṁ bandhanān
mocayitvā iti jñeyam \| prathamādhyāyānte nigṛhyety ukteḥ \| ata eva
śrī-viṣṇu-purāṇe'pi---

ugrasenaṁ tato bandhān mumoca madhusūdanaḥ \|

abhyaṣiñcat tathaivainaṁ nija-rājye hatātmajam \|\| \[vi.pu. 5.21.9\]

hari-vaṁśe tu tad ugrasenasya kaṁsa-śokādikaṁ tat tu
loka-vyavahāra-mātreṇānukṛtam iti śrī-śukenānādṛtaṁ yac ca tasya
vasudevāder api kaṁsenānigrahaṇaṁ tādṛśam anyac ca kalpa-bhedena
vyavasthitam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nṛpaṁ rājānam akarot na tu
pūrvavad adhipam \| yato bhagavān kartum akartum anyathā kartuṁ
samarthatvād bhakta-vātsalyena yayāti-śāpam api nāpekṣitavān ity arthaḥ
\|\|12.18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam āśvāsya ity-ādikaṁ
śrī-nandasya parokṣam eva \| mat-putraṁ yuddha-śrāntam ete
paramānanda-mattāḥ snehena bhojayitum antaḥpuraṁ nayanti, tan nayantu \|
ahaṁ tu samprati putrārthe gata-bhīḥ svāvāse evāhnikaṁ kṛtyaṁ karavai\"
ity uktvā tena tatraiva gatatvāt \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.13 \|\|**

āha cāsmān mahā-rāja prajāś cājñaptum arhasi \|

yayāti-śāpād yadubhir nāsitavyaṁ nṛpāsane \|\|

**śrīdhara-svāmī (bhāvārtha-dīpikā) :** tvam evājñāpayeti mā vadety
āha---yayāti-śāpād iti \| tava tu yādavatve'pi madājñayā na doṣa iti
bhāvaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadājñām ākṣipati-tvam
eveti \| *iti bhāva* iti---prabhor ājñā garīyasī ity ukter
mad-ājñayākartavyam api kartavyaṁ syād ity arthaḥ \| asmān yādavān \|

nanu, bhavad-vidhājñāpane mama kā yogyatā tatrāha---prajā iti \|
tvad-adhīnān ity arthaḥ \| tu-śabdo nirdhāraṇe \| he mahā-rājeti
yadu-rājatvena sāmrājyam apy abhipretam \| kintu yady api bhavatām api
yadutvam eva, tathāpi bhavatāṁ bhojānāṁ prāyaḥ paraspara-rājya-prāpter
asmākaṁ vṛṣṇīnāṁ tu prāyas tad-aprāpter bhavatām eva rājyaṁ yogyam iti
viśeṣato bhāvaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asmān iti yādavān sarvān
saṁgṛhnāti \| nanu, sarve'py ete mahāntaḥ svatantrāḥ, etān pratyājñāpane
mama kā yogyatā ? ity āśaṅkyāha---prajā iti tvad-adhīnān ity arthaḥ \|
**tu**-śabdena napṛtvādinā prajātvam eva sādhitam \| he mahāreti
yadu-rājatvena sāmrājyam apy abhipretam, kintu pūrvam eva tava rājatvaṁ
vartate, viśeṣataś ca naptṛtvādinā vayaṁ te paripālyā iti sarvathā tvam
eva rājyārho'sīti bhāvaḥ \| iti rājatva-mātrasyātyanta-tucchatayā
tadīya-rājyatvād anaucityena ca punar vraja-jigamiṣayā cātmano rājatvaṁ
parihṛtam eva \| tathā ca śrī-hari-vaṁśe putrāparādhena bhītyā
sa-dainyaṁ rājyādi samarpayantaṁ taṁ prati bhagavad-vākyam---

> na hi rājyena me kāryaṁ nāpy ahaṁ rājya-lālasaḥ \|
>
> na cāpi rājya-lobhena mayā kaṁso nipātitaḥ \|\|
>
> kintu loka-hitārthāya kīrty-arthaṁ ca sutas tava \|
>
> vyaṅga-bhūtaḥ kulasyāsya sānujo vinipātitaḥ \|\|
>
> ahaṁ sa eva go-madhye gopaiḥ saha vanecaraḥ \|
>
> prītimān vicariṣyāmi kāma-cārī yathā gajaḥ \|\| iti \|

evam ukti-cāturyā sarvān eva yadūṁs tad-vaśīcakāreti jñeyam \| anyat
tair vyākhyātam \|

yad vā, nanu, sva-kulārya-yayāti-śāpāpekṣayā pūrvavad ādhipatyam
evāstām, na tu rājatvam ity āśaṅkya pariharati---āha ceti \| yadyapi
nṛpāsane nāsitavyaṁ rājñā na bhāvyam, tathāpi mahārājatvenāsmān ājñaptum
arhasi, mat-prabhāvād iti śeṣaḥ, lajjādinā sākṣād avācyatvāt \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asmān yādavān nanu,
bhavad-vidhājñāpane mama kā yogyatā ? tatrāha---prajā iti \|
tvad-adhīnān ity arthaḥ \| **tu**-śabdo nirdhāraṇe \| he mahārājeti
yadurājatvena sāmrajyam abhipretam \| anyat taiḥ \|

kintu yady api bhavatām api yadutvam eva tathāpi bhavatāṁ bhojānāṁ
prāyaḥ paramparā-rājya-prāpter asmākaṁ vṛṣṇīnāṁ tu prāyas tad-aprāpter
bhavatām eva rājyaṁ yogyam iti viśeṣato bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavaṁs tvam eva nṛpo
bhava \| tvam evāsmān ājñāpayeti mā vadety āha---yayāti-śāpād iti \|
tava tu yādavatve'pi mad-ājñāyā nāsti doṣa iti bhāvaḥ \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.14 \|\|

mayi bhṛtya upāsīne bhavato vibudhādayaḥ \|

baliṁ haranty avanatāḥ kim utānye narādhipāḥ \|\|

**śrīdhara-svāmī (bhāvārtha-dīpikā) :** mama tādṛśī śaktir nāstīti cet,
tatrāha---mayīti \| mat-prasādena sarvaṁ bhaviṣyatīty arthaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad āśaṅkām apanudatīty
aha---mamety ādinā \| bhavatas tava \| ādi-padād-daitya-gandhaarvādīnāṁ
grahaḥ \| ity artha iti---mayy anukūle sarvam anukūlaṁ syāt, suprasanne
jagannāthe patīpaṁ saralaṁ bhavet ity ukteḥ \| tad eva
darśayati---avanatā bhaktyā namrāḥ santo baliṁ harantv ity ājñā \| tathā
ca śrī-viṣṇu-purāṇe---

> yayātiśāpād vaṁśo'yam arājyārho'pi sāmpratam \|
>
> mayi bhṛtye sthite devān ājñāpayatu kiṁ nṛpaiḥ \|\| iti \|

haranti iti pāṭhe hariṣyantīty arthaḥ \| anye itarebhyo nyūnā ity arthaḥ
\| narādhipā apy anya iti vā \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mayi bhṛtya upāsīna
iti upāsīne upāsake jane mayi bhṛtya iva satīti bhāvaḥ \| tvantu mad
upāsaka evāsi \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhṛtya upāsīne bhṛtyatayā
sadā samīpe vartamāne sevamāne vety arthaḥ \| ādi-śabdāt siddhādayaḥ,
avanatā bhaktyā vinamrāḥ kṛta-praṇāmā vā santo baliṁ harantu \| tathā ca
śrī-viṣṇu-purāṇe---

> yayāti-śāpad vaṁśo'yam arājyārho'pi sāmpratam \|
>
> mayi bhṛtye sthite devānājñāpayatu kiṁ nṛpaiḥ \|\| iti \|

harantīti pāṭhe sāmīpye vartamānā, hariṣyantīty arthaḥ \| anya iti
vibudhādibhyo narādhipānām atinyūnatvaṁ bodhayati \| ata
evoktam---kimuteti \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva darśayati \| mayīti
\| avanatā bhaktā namrāḥ santaḥ baliṁ harantv ity ājñā \| tathā ca
śrī-viṣṇu-purāṇe \| yathātiśāpād vaṁśo'yam arājyāho'pi sāmpratam mayi
bhṛtye sthite devānājñāpayatu kiṁ nṛpair iti \| harantīti pāṭhaḥ
hariṣyantīty arthaḥ \| anye itarebhyo nyūnā ity arthaḥ \| narādhipā apy
anye iti vā \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mama tādṛśī śaktir
nāstīti cet tatrāha \| mayi bhṛtye tatrāpy upāsīne tvad upāsanāṁ kurvati
sati \|\|14.18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.15 \|\|

sarvān svān jñāti-sambandhān digbhyaḥ kaṁsa-bhayākulān \|

yadu-vṛṣṇy-andhaka-madhu- dāśārha-kukurādikān \|\|

**śrīdhara-svāmī (bhāvārtha-dīpikā) :** svān jñātīn sambandhāṁś ca
digbhya ānāyyeti \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaṁsa-bhayenodgatān
niḥsṛtān \| viśvakṛt-sarvakṛti-kuśalaḥ \| sarvān iti yugmakam \| sve
ātmīyāḥ, svambandhāś ca kṛta vaivāhikādi-sambandhāḥ \| digbhya ānāyyeti
śeṣaḥ \| digbhya iti karmaṇi caturthā vā, gatāv ity anenānvayāt \|
yadvad iti---yadu-bhedā bhojādaya ity arthaḥ \| ādi-śabdena sātvatādayaḥ
\| bhojāś cakrūreṇa saha tatraivāsan \| ity ete yādavān aṣṭau bhedā
mukhyatamā jñeyāḥ \| samājitān sataḥ śīghrayānaprasthāpanādimānenety
arthaḥ \| ataḥ samyak sukhaṁ śīghrañcānāyya videśāvāsena kṛśatāṁ prāptān
ato bahuladhanena santarpya nitarāṁ gṛhādy upaskaraparicchadavṛtti
pradānādinā samahotsavamavāsayat \| nanvasaṅkhyānāṁ kathaṁ
tathānivāsanaṁ drutam eva sambhavet tatrāha---viśvakṛd iti \| atas
tad-vaibhavasyendrādi-durlabhatvam api sūcitam \| tatra śrī-rohiṇīm api
vrajādāneṣyatīti jñeyam \|\|15.16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** digbhya iti mathurāṁ
tyaktvā kuru-pāñcālādiṣu prayāṇenāṣṭa-dikṣu vāsāt \| ādi-śabdena
sātvatādayaḥ, bhojāś ca prāyo'krūreṇa saha kaṁsam anuvartamānās
tatraivāvasan \| ete yādavānām aṣṭa-bhedā mukhyatamāḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvān iti yugmākaṁ sve
ātmīyāḥ sambandhāś ca kṛta-vaivāhikādi-sambandhāḥ digbhya ānāyyeti śeṣaḥ
\| digbhya iti karmaṇi caturthī vā gatāv ity anenānyayāt \| yadv iti
yadu-bhedāḥ bhojādafyaḥ ity arthaḥ \| ādi-śabdena sātvatādayaḥ bhojāś ca
prāyo'krūreṇa saha tatra vāsan ity ete yādavānām aṣṭau bhedāḥ mukhyatamā
jñeyāḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** mayi bhṛtya upāsīna ity-ādi
\| upāsīne upāsake jane bhṛtya iva mayi vartamāna ity arthaḥ ahaṁ
bhakta-parādhīnaḥ \[bhā.pu 9.4.6\] ity ukteḥ \| ato bhaktasya tavāham
api bhakta na tu rājeti kṛtvā \|\|15.22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.45.16 \|\|

sabhājitān samāśvāsya videśāvāsa-karśitān \|

nyavāsayat sva-geheṣu vittaiḥ santarpya viśva-kṛt \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sabhājitān sataḥ
śīghraga-yāna-prasthāpanādinā sammānyety arthaḥ \| ataḥ samyak sukham
āśvānayya, yato videśāvāsena karśitān ciraṁ duḥkhitān ity arthaḥ \| ata
eva vittair bahula-dhanena santarpya sva-sva-gṛheṣu nitarāṁ gṛhādy
upaskāra-vastrālaṅkārādi-paricchadoparāha-nija-nija-vṛtti-pradānādinā
susthiratayā samahotsavaṁ yuga-pada-vilambanavāsayat \|

nanu, bahutarāṇāṁ kathaṁ tathā nivāsanaṁ sambhavet ? tatrāha---viśvakṛd
iti \| ata indrādi-durlabham api teṣāṁ vicitra-vaibhavaṁ sādhayāmāseti
ca sūcitam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samājitān sataḥ śīghraṁ
vāna-prasthāpanādimānenety arthaḥ \| ataḥ samyak-sukhaṁ śīghraṁ caṇāyya
videśāvāsena karṣitān kṛśatāṁ pratitān ato bahula-dhanena santarpya
nitarāṁ gṛhādy upaskāra-paricchadasyendrādi-durlabhatvam api sūcitam \|
tatra śrī-rohiṇīm api-vrajādāneṣyatīti jñeyam \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.45.17 \|\|

kṛṣṇa-saṅkarṣaṇa-bhujair guptā labdha-manorathāḥ \|

gṛheṣu remire siddhāḥ kṛṣṇa-rāma-gata-jvarāḥ \|\|

**śrīdhara-svāmī (bhāvārtha-dīpikā) :** siddhāḥ pūrṇāḥ \|
kṛṣṇa-rāmābhyāṁ gato nivṛtto jvaras tāpo yeṣāṁ te \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā, siddhā iveti
luptopamā \| jīvan muktā yathā kṛṣṇe parabrahmaṇi rāmeṇa ramaṇena ratyā
vā gatādhyāsmikāditāpatrayā bhavanti tathā remire

> siddhiḥ strī yoga-niṣpatti-pādukāntaddhivṛddhiṣu \|
>
> muktau yoga-viśeṣe ca tadvān siddhaḥ prakīrtitaḥ \|\|

iti niruktikāraḥ \| atha teṣāṁ sarvottamāṁ sthitim āha---tribhiḥ \|
tatra kṛṣṇeti yugmakam \| prathamaṁ tāvat kaṁsādi-vadena gatajvarāḥ,
tataś ca punar vāsādinā labdhamanorathāḥ, tad-anantaraṁ
śrī-kṛṣṇa-saṅkarṣaṇa-bhujair guptāḥ kaṁsabhayādito rakṣitāḥ, tatas tair
eva labdha-manorathās tad
arpita-svavirbhāva-sahita-tādṛśa-mathurāvāsādinā pūrṇa-kāmāḥ santo
remire tābhyāṁ cakruḥ \| tenaiva siddhāḥ kṛtakṛtyā babhūvuḥ \| tatra ca
kṛṣṇa-rāmābhyām anyanirapekṣayā tat-svarūpa-mātrābhyāṁ gatajvarā
babhūvuḥ \| tābhyāṁ vyatirikte tāpaḥ sukhaṁ tu tayor eva yeṣāṁ tathā
babhūvur ity arthaḥ \| tat-tad artha-yogyatatan-nāma-niruktistūnneyā
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunendrādibhyo'pi teṣām
utkarṣaṁ darśayan sadā sarva-duḥkha-rāhityaṁ parama-sukhatvaṁ
cāha---kṛṣṇeti dvābhyām \| kṛṣṇaṁ sākṣād bhagavān saṅkarṣaṇaś ca
taddvitīya-vyūhaḥ \| kiṁ vā, tat-pārṣada-pravara-śeṣāvatāro
yadukulaikīkaraṇaparaḥ śrī-baladevaḥ, tayor bhūjair bahutvaṁ dvayoḥ
pratyekaṁ dvāv iti tac catuṣṭayatvāt kiṁ vā, bhakta-vātsalyena kadācid
bahula-bhujāviskārābhiprāyeṇa guptāḥ sarvāpatsu rākṣitāḥ santaḥ, bhujair
iti gopane parama-tātparyādikaṁ bodhayati \| kiṁ ca, tair ve
lavdhamanorathāḥ, tad balenaiva sadā sarva-kāma-paripūrteḥ, ata eva
gṛheṣv api siddhā jīvanmuktāḥ \| kiṁ vā, kiṁ vā, siddha-sarvārthāḥ santo
gṛheṣu remire cikrīḍuḥ \| aho gṛhiṇo'pi te kathañcit saṁsāra-duḥkhaṁ kim
api naivāvindann ity āha---kṛṣṇeti, karṣati sarvatāpaṁ haratīti kṛṣṇaḥ,
ramayatīti rāmaḥ, atas tābhyāṁ gatajvarāḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha teṣāṁ sarvottamāṁ
sthitim āha tribhiḥ \| tatra kṛṣṇeti yugmakam \| prathamaṁ tāvat
kaṁsādi-vadhena gatajvarāḥ tataś ca punar vāsādinā labdha-mano-rathāḥ
tad-anantaraṁ śrī-kṛṣṇa-saṅkarṣaṇa-bhujair guptāḥ kaṁsa-bhayādito
rakṣitās tatas tair eva labdha-mano-rathāḥ tad
arpitasvāvirbhāva-shita-tādṛśa-mathurāvāsādinā pūrṇa-kāmāḥ santo remire
tābhyāṁ krīḍāṁ cakruḥ tenaiva siddhāḥ kṛta-kṛtyāś ca babhūvuḥ \| tatra
ca kṛṣṇa-rāmābhyām anya-nirapekṣatayā tat-svarūpa-mātrābhyāṁ gatajvarā
babhūvuḥ \| tābhyāṁ vyatirikte sarvatraiva tāpaḥ sukhantu tayor eva
yeṣāṁ tathā babhūvur ity arthaḥ \| tat tad artha-yogya-tat-tan
nāma-niruktistūnneyā \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.45.18 \|\|

vīkṣanto'har ahaḥ prītā mukunda-vadanāmbujam \|

nityaṁ pramuditaṁ śrīmat-sadaya-smita-vīkṣaṇam \|\|

**śrīdhara-svāmī (bhāvārtha-dīpikā) :** sadaya-smitaṁ vīkṣaṇaṁ yasmiṁs
tat \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aharahaḥ pratidinam \|
pūrveṇaiva sambandhaḥ \| sukham eva vivṛṇoti-vīkṣanta iti \| viśeṣeṇa
sannikṛṣṭatvādinā tan-mukham īṣkāmāṇāḥ \| tatrāpy aharahar vīkṣamāṇāḥ
prītā babhūvur iti darśana-saukhyaṁ nityam evādhikaṁ darśitam,
tenātṛptir api darśitā \| tatra hetavaḥ---nitya-pramuditaṁ ksāṇa-kṣaṇam
eva prakarṣeṇa hṛṣyat, ato nityeti sarvatraiva vyaṅgyam \| kṣaṇa-kṣaṇam
eva śrīmat-praśasta-śobhaṁ tathā sadayety ādinā ca \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paramānandaṁ ca prāptā
ity āha---vīkṣanta iti, viśeṣeṇa sannikṛṣṭatvādinā mukham īkṣamāṇāḥ,
vartamānatayā tad guṇānusandhānādikaṁ nirastam, vīkṣaṇasya ca
nairantaryaṁ bodhitam \| tataś ca nitya-nūtanatayā prītiṁ prāptā ity
arthaḥ \| aharayo nityam, asya pūrveṇānvaya iti bhāgya-viśeṣa uktaḥ \|
yad va, remire iti pūrveṇānvayaḥ \| kiṁ vā, prītāḥ ity asyaiva
kriyā-padatvena vākya-samāptiḥ \| mukundety ādikaṁ pūrvaṁ bahuśo
vyākhyātam eva, nityaṁ prakarṣeṇa muditam---aparādhāgrahaṇādinā
sadāntaḥsuprasannatvāt, ata eva sadayeti \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sukham eva vivṛṇoti \|
vīkṣanta iti \| viśeṣeṇa sannikṛṣṭatvādinā mukham īkṣamāṇāḥ tatrāpy
aharahar vīkṣamāṇāḥ prītā babhūvuḥ iti darśana-saukhyaṁ nityam evādhikaṁ
darśitaṁ tenātṛptir api darśitā \| tatra hetavaḥ \| nitya-pramuditaṁ
kṣaṇa-kṣaṇam eva prakarṣeṇa hṛṣyat \| ato nityeti sarvatraiva vyaṅgyaṁ
kṣaṇa-kṣaṇam eva śrī-mat praśasta-śobhaṁ tathā sadayety ādinā \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.45.19 \|\|

tatra pravayaso'py āsan yuvāno'tibalaujasaḥ \|

pibanto'kṣair mukundasya mukhāmbuja-sudhāṁ muhuḥ \|\|

**śrīdhara-svāmī (bhāvārtha-dīpikā) : pravayaso** vṛddhā apy
**ati**śayitaṁ **balam ojaś** ca yeṣāṁ, te \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** mathurāyāṁ tadā vā
\| yuvatve kim auṣadham ? iti cet tatrāha---**pibanta** iti \| aksāir
netraiḥ, akṣo netre ca śakaṭe cakre rāvaṇajendriye iti dharaṇiḥ \|
**tatra** bhagavat-pārṣadatvam eva tad-āvaraṇa-pūjā-devatānāṁ
śrīmad-uddhavādīnāṁ, **pravayas** tvaṁ na syad eva ye kecid andhakādayo
prācīna-vṛddhāḥ, te'pīty **api**-śabdārthaḥ \| ataḥ, sa kathaṁ sevayā
tasya kālena jarasaṁ gataḥ \[bhā.pu. 3.2.3\] iti śrīmad-uddhavam uddiśya
vidura-vākyaṁ tu prākaṭyāvasara-pramāṇa-carama-kakṣāṁ gata ity
evābhidadhāti---alaukika-guṇa-svāda-śālitvāt sudheva sudhā saundaryaṁ
**mukhāmbujasya sudhām** iti tathāpy alaukikatvaṁ tām **akṣair**
akṣibhiḥ **pibanta** iti tenaiva tādṛśaṁ kamalam iti ca punas tayoḥ
paramālaukikatvaṁ vyañjitam \| **muhuḥ** pratikṣaṇaṁ pibantaḥ
pratikṣaṇam atiśayena **yuvānaḥ** śarīrendriya-bala-yuktāś cāsan \|
upalakṣaṇaṁ caitat sahādīnām iti \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho teṣāṁ deho'pi
saccidānandamayo'bhūd ity āśayenāha---tatreti \| teṣu madhye prāyo
bhagavat-pārṣadānām avatāratvena pravayaso na santy eva, ye vā kecid
andhakādayaḥ prācīnās te'pīty api-śabdārthaḥ \| āsan nityasthiratayā
babhūvuḥ \| balaṁ deha-śaktiḥ, ojaḥ---indriya-lpāṭavaṁ tejo vā, akṣair
akṣibhiḥ sudhā madhura-madhura-saundaryam ity arthaḥ \|
sudhā-rūpakeṇākṣṇāṁ caṣakatvaṁ tathā paramāndāsvādanaṁ sarvān
artha-vidhvaṁsanaṁ ca dhvanyate \| muhur iti sadā samīpavartitayā
svabhāva-mātra-kathanam \| kiṁ vā, asya pūrveṇānvayaḥ \| sadā nūtnatayā
yuvāno'tivalaujasaś cāsannity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra bhagavat pārṣadatvam
eva tadāvaraṇa-pūjya-devatānāṁ śrī-mad uddhvavādīnām iti pravayas tvaṁ
na syād eva \| ye kecid andhakādayo vā prācīna-vṛddhās te'pīty api
śabdārthaḥ \| ataḥ sa kathaṁ sevayā tasya kāla-najara-saṅgata iti
śrī-mad uddham upaddiśya śrī-vidura-vākyantu
prākaṭyāvasara-pramāṇa-carama-kakṣāṁ gata ity evābhidadhāti
alaukika-guṇāsvādaśālitvāt sudheva sudhā saundaryaṁ mukhāmbujasya sudhām
iti tathāpy alaukikatvaṁ tām akṣar akṣibhiḥ pibanta iti tenaiva tādṛśaṁ
kamalam iti ca punas tayoḥ paramālaukikatvaṁ vyañjitam \| muhuḥ
pratikṣaṇaṁ pibantaḥ praikṣaṇam atiśayena yuvānaḥ
śarīrendriya-bala-yuktāś cāsan upalakṣaṇaṣaitat saha ādīnām iti
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrīmad-uddhavādīnāṁ
tad-āvaraṇa-pūjya-devatātvena nitya-pārṣadatvāt pravayas tvaṁ na syād
eva \| ye kecid andhakādayaḥ prācīna-vṛddhās te'pi ity
**api**-śabdārthaḥ \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pravayaso** vṛddhā api
\|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.20 \|\|

atha nandaṁ samāsādya bhagavān devakī-sutaḥ \|

saṅkarṣaṇaś ca rājendra pariṣvajyedam ūcatuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha yādavāśvāsanānantaram
\| devakī-suta iti---devakīty upalakṣaṇaṁ mātā-pitroḥ, jāta-snehaḥ sa
eva nandātmajasya tu tatrānagatatvāt \| mathurāgamanāvasare tataḥ
pṛthagbhūya tatraivāntarhito nitya-līlārato'bhūd iti tattvam \| atha
śrī-vraja-rājasya prasthāpanaṁ prakramamāṇaḥ bhagavattāyāṁ devakīsutāyāṁ
prastāve ca parīkṣitaḥ samullasan mukhatām avekṣya rājendreti
sambodhanam \| tan mukham avalokya tadīpsitatānurūpaṁ vadann api
śrī-kṛṣṇasyaiva vacanapari pāṭībhir nijābhipsitaṁ sthāpayiṣyann
āha---atheti \| atha yādavānāṁ tathābhāvād anantaram iti \| adya sāyam
asmābhiḥ prasthāpitavyaṁ sāyaṁ ca sati prātar ity evaṁ
yadukulāśvāsanapaurasammānanādy avasyakṛtyodyapekṣayā katipayādīn
avilamba-vidhānāt \| yady ahaṁ sahasaiva gokule gacchāmi tadā
jarāsandhādi-sammardas tatra syād atratyānām arakṣā cety
aṅgīkṛta-nara-līlāghaṭitayā śaṅkayā tad asamāptau tu kadācid ekānte
samyag āsādya putrocita-namaskārādimavdyavareṇopetya
kevala-bālocita-bhāvāviṣkāreṇa pariṣvajya cedaṁ śloka-trayeṇa
vakṣyamāṇaṁ kevala-tat-putrocitam abravīt \| ko'sau---bhagavān
pūrṇa-sarvaiśvayeṇa nirapekṣaḥ \| yaś ca devakī-sutaḥ devakyāṁ
prakaṭita-janmā sa eva, tathā saṅkarṣaṇaś ca tat-tan niruktyā yo
vasudevātmajatvaṁ prāptas tad anusaṅgena sa caiva ūcatur iti bhavadbhir
ya-sārtham eva mantavyam, na ca śrī-vasudeva-devakyor iva yatkiñcid
anyathā kartum, tatra siddhāntasya prāyo viruddhantasya prāyo
viruddhatvāt, tatra tu nandas tv ātmaja \[bhā.pu 10.4\] ity ādau
siddhāntasya svābhāvikatvena sarva-durlabhatvena stutatvāc ca \|
aho-bhāgyam \[bhā.pu 10.4\] ity-ādibhiḥ nemaṁ viriñca ity-ādibhiḥ yuvāṁ
ślādhyatamau ity-ādibhiś ca \| tatra rājendreti rājendrāṇāṁ bhavatāṁ
mahā-rāja-kanyāyāḥ prapitāmahyāḥ sambandhena tatraiva niṣṭā yuktā,
bhikṣukāṇām asmākaṁ tu yathā-rucyeveti bhāvaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha paścād iti adya
sāyaṁ prasthātavyam, sāyaṁ ca sati śvaḥ prātar ity evaṁ
yadu-kulāśvāsana-paura-sammānanādy avaśyakṛtyāpekṣayā puryāṁ
dina-katipaya-vilambāt samyagāsādya śrī-vasudevādibhiḥ saha
tadīya-śakaṭāvamocana-sthāne gatvā \| kiṁ vā,
śrī-vasudeva-gṛhe'bhyāgatam uttamāvasare svasthacittatayā prāpya, yac
cāgre śrīmad uddhavena vakṣyate---hatvā kaṁsaṁ raṅga-madhye pratīpaṁ
sarva-sātvatām \| yad āha vaḥ samāgatya \[bhā.pu 10.46.35\] ity-ādi \|
tatra raṅga-madhye kaṁsaṁ hatveti yathāvasthitam eva susambandhaḥ, na tu
raṅga-madhye samāgatyeti, samāsādyety ādau hetuḥ---bhagavān
kṛtajñatvādi-sarva-sad guṇa-yuktaḥ, yato devakī-sutaḥ sākṣād avatārīty
arthaḥ \| yad vā, tatrāpi devakī-sutas tat
tad-guṇa-paramāntyakāṣṭhā-prakaṭanapara ity arthaḥ\|

yad vā, devakī-suto'pīti tadānīṁ śrī-devakyādy apekṣā na sthitety
arthaḥ, yato bhagavān \| uktārtham eva, saṅkarṣaṇa iti---yadūnām
apṛthag-bhāvāt \[bhā.pu 10.8.12\] ity ādy uktyanusāreṇa
śrī-vasudeva-sutatve'pi tasya kadācid api śrī-nande bheda-buddhyabhāvāt
\| he rājendreti rāja-śreṣṭhatvād-bhavatā bandhuṣu vyavahāro jñāyata
eveti bhāvaḥ \| pariṣvajyeti nitya-sneha-svabhāvato viśeṣataś cādhunā
sāntvanārtham \| idam iti vakṣyamāṇārthasyāti-duḥkha-pradatvena sadyas
tad viśeṣasyānirūpyatvāt kṣaṇaṁ vāk-stambhaṁ bodhayati \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha śrīmad-vraja-rājasya
prasthāpana prakramamāṇaḥ śrī-kṛṣṇasya bhagavattāyāṁ devakī-sūtatāyāḥ
prastāve ca parīkṣitaḥ samullasan mukhatām avekṣya rājendreti
sambodhanena tan mukham avalokya tadīpsitatānu-rūpaṁ vadann api
śrī-kṛṣṇasyaiva vacana-paripāṭībhi-nijābhīpsitaṁ sthāpaniṣyann āha \|
atheti \| atha yādavānāṁ tathā bhāvād anantaram iti adya sāyam asmābhiḥ
prasthāpitavyaṁ sāyaṁ ca sati prātar ity evaṁ
yadukulāśvāsana-paurasammānanādy āvaśyakṛtyādy apekṣayā
dina-katiparyāvalamba-vidhānāt \| yad ahaṁ sahasaiva gokule gacchāmi
tadā jarāsandhādi-sammardas tatra syād atratyānām a-rakṣā cety
aṅgīkṛta-nara-līlā-ghaṭitayā śaṅgayā tad asamāptau tu kadācid ekānte
samyag āsādya putrocita-namaskārādi-sad vyavahāreṇopetya
kevala-bālyocita-bhāvāviṣkāreṇa pariṣvajya ca \| idaṁ śloka-trayeṇa
vakṣyamāṇaṁ kevala-tat putrocitam abravīt \| ko'sau bhagavān
pūṇa-sarvaiśvaryeṇa nirapekṣaḥ \| yaś ca devakī-sutaḥ devakyā
prakaṭita-janmā sa eva \| tathā saṅkarṣaṇaś ca \| tat tan niruktyā yo
vasudevātmajatvaṁ prāptas tad anupaṅgena sa caivocatur iti bhavad bhir
yathārtham eva mantavyam \| na ca śrī-vasudeva-devakyor iva yat kiñcid
anyathā-kartuṁ tatra siddhāntasya prāyo viruddhatvād atra tu nandas
tvātmaja ity ādau siddhāntasya darśitatvāt \| tathā tatra māyāṁ
santāna-jana-mohinīm ativad atra śleṣeṇāpy anuktatvāt śrī-nanda
prabhṛtīnāṁ bhāvasya śrī-brahma-śukoddhavādibhiḥ svābhāvikatvena
sarva-durlabhatvena stutatvāc ca \| aho bhāgyam ity-ādibhir namaṁ
viriñca ity-ādibhir yuvāṁ ślāghyatamāv ity-ādibhiś ceti \| tatra
rājetreti rājendrāṇāṁ bhavatāṁ mahārāja-kanyāyāḥ prapitāmahyāḥ
sambandhena tatraiva niṣṭhā yuktā bhikṣukāṇām asmākaṁ tu yathā-rucyeveti
bhāvaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** idaṁ śloka-trayaṁ vakṣyamāṇaṁ
kevalaṁ putrocitam ūcatuḥ \| na tu vasudeva-devakyau pratīva kiñcit
kiñcid anyathātvena jana-mohanam ity arthaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ko'sau bhagavān ?
pūrṇa-sarvaiśvaryatvena nirapekṣaḥ \| yaś ca devakī-sutaḥ devakyāṁ
prakaṭita-janmā, sa eva tathā saṅkarṣaṇaś ca tat-tan-niruktyā yo
vasudevātmajatāṁ prāptaḥ tad-anusaṅgena sa caiva \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bahu-divasīya-kathāṁ
kathayitvā kaṁsa-vadha-divasasya paredyavi kasyāśid atimukhyāyā
duradhigamārthāyāḥ kathāyāḥ kathanārambha-bodhanāyātha-śabdaḥ nandaṁ
samyāg āsādyeti tat putratvābhimānavattvenaivety arthaḥ \| devakī-suta
iti \| devakī-sutatvābhimānam api gūhann ity arthaḥ \| bhagavān ity
ubhayoḥ samādhātrī svaīyām aiśvarya-śaktim evāśrityeti bhāvaḥ \|
saṅkarṣaṇaś ceti yadūnām apṛthag bhāvāt saṅkarṣaṇam uśanty apīti
svanāmno vyutpattiṁ darśayann iti bhāvaḥ \| pariṣvajyeti
praṇāme'vasarāprāpter iti bhāvaḥ \| tad avasara-prāpty abhāvaś ca tayor
darśana-mātreṇaivārgalopamābhyāṁ bhujābhyāṁ
śrī-nandenānanda-samudra-nimagnena yugapad evoddhṛtyāti-vistīrṇe
sva-vakṣasi tayor dvayor eva dhāraṇāt atas tayor atra pariṣv
aṅga-karmatveneva pariṣv aṅga-kartṛtvam abhūd iti buddyate ūcatur iti
tad-anantaram upaviṣṭe vrajarāje tad āsana-madhyāsya tad bhujāśliṣṭāveva
tau saṁpraśnottara-vṛtta-bahuvṛttānta-kathanānantaram idaṁ savinayaṁ
sāntaḥ saṅkocaṁ yādava-janatoparodhajñāpana-pūrvakaṁ sāśvāsaṁ
sasāntvanamūcatuḥ \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.21 \|\|

pitar yuvābhyāṁ snigdhābhyāṁ poṣitau lālitau bhṛśam \|

pitror abhyadhikā prītir ātmajeṣv ātmano'pi hi \|\|

**śrīdhara-svāmī (bhāvārtha-dīpikā) : bhṛśam** **ātmano'py ādhikyena
poṣitau** \| na cāścaryam etad ity āha---**pitror** iti \| **ātmano**
dehād apy **ātmajeṣv abhyadhikā** hi **prītir** iti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yuvābhyāṁ**
nanda-yaśodābhyām \| etat ātmādhikyena poṣaṇam \|

\[viśvanāthaḥ\] prathamaṁ jyeṣṭhatvād baladeva āha dvābhyām \| he
**pitar** ! yuvābhyāṁ mātā-pitṛbhyāṁ yaśodā-nanda-sañjñābhyām ity arthaḥ
\| etac ca yuktam evety āha---**pitror** iti \| **ātmano** dehād **apy**
**ātmajeṣv** auraseṣv **abhyadhikā** syād eva \| **poṣitau lālitāv** ity
atra dvi-vacanena mitra-putre mayi sva-putre kṛṣne ca yuvayos
tulya-vātsalyasya dṛṣṭatvāt \| "yuvām eva yathā kṛṣṇasya tathā mamāpīty
āvayor dvayor api pitarau" iti dyotayitvā, "yuvāṁ lālakau vinā
koṭi-prāṇa-priyatamaṁ bhrātaraṁ kṛṣṇaṁ ca vinātra puryām aparicitayor
devakī-vasudevayoḥ pitror gṛhe mayā sthātuṁ na śakyate" ity anudyotitam
\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **pitar** ! iti
tadānīm api tasminn eva svasya pitṛtva-jñānāt \| snehādhikyaṁ
dyotayati---**yuvābhyām** iti \| tatrāvartamānām api śrī-vrajeśvarīṁ
sneha-bhareṇa smaran sākṣād iva matvā parāmṛśati---**lālitau** ca
paripālanāliṅgana-paricaraṇecchānuvartanādinā krīḍayadbhyām ānanditau,
yataḥ **snigdhābhyām** iti nirūpādhikatvam uktam, **hi** yata iti \|
**poṣitāv** ity uktyā prāptāṁ puṣṭa-putratā-śaṅkāṁ nirasya
aurasa-putratvaṁ sthirīkṛtam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaiva hetur he **pitaḥ** !
**hi** yasmāt **ātmānam** apy atikramya **pitror ātmajeṣv** auraseṣu
**abhyadhikā prītiḥ** syāt, tasmād eva **bhṛśam** atyarthaṁ snigdhābhyāṁ
yuvābhyāṁ bhojanādinā **poṣitau** snapanādinā **lālitau** ca, tad idaṁ
nāścaryam iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ko'sau bhagavān ?
pūrṇa-sarvaiśvaryatvena nirapekṣaḥ \| yaś ca devakī-sutaḥ devakyāṁ
prakaṭita-janmā, sa eva tathā saṅkarṣaṇaś ca tat-tan-niruktyā yo
vasudevātmajatāṁ prāptaḥ tad-anusaṅgena sa caiva \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamaṁ jyeṣṭhatvād
baladeva āha dvābhyām \| he **pitar** ! yuvābhyāṁ mātā-pitṛbhyāṁ
yaśodā-nanda-sañjñābhyām ity arthaḥ \| etac ca yuktam evety
āha---**pitror** iti \| **ātmano** dehād **apy** **ātmajeṣv** auraseṣv
**abhyadhikā** syād eva \| **poṣitau lālitāv** ity atra dvi-vacanena
mitra-putre kṛṣṇe ca yuvayos tulya-vātsalyaṁ dṛṣṭvatvāt \| "yuvām eva
yathā kṛṣṇasya tathā mamāpīty āvayor dvayor api pitarau" iti dyotayitvā,
"yuvāṁ lālakau vinā koṭi-prāṇa-priyatamaṁ bhrātaraṁ kṛṣṇaṁ ca vinātra
puryām aparicitayor devakī-vasudevayoḥ pitror gṛhe mayā sthātuṁ na
śakyate" ity anudyotitam \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.22 \|\|

sa pitā sā ca jananī yau puṣṇītāṁ sva-putravat \|

śiśūn bandhubhir utsṛṣṭān akalpaiḥ poṣa-rakṣaṇe \|\|

**śrīdhara-svāmī (bhāvārtha-dīpikā) :** devakī-vasudevayoḥ putrau yuvāṁ
nāsmat-putrāv ity api na vācyam ity āha---sa piteti \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nandaṁ bodhayati
bhagavān---*devakīty*-ādinā \| **utsṛṣṭāṁs** tyaktān \| poṣa-rakṣaṇe iti
samāhāra-dvandvaḥ \|

\[viśvanāthaḥ: \] nanu, bho balabhadra ! satyam eva tvaṁ mama mitrasya
vasudevasyaiva putro'si, sa ca vipan-muktaś cirāt prāptaṁ tvāṁ putraṁ
kathaṁ tyaktuṁ prabhaviṣyaty atas tvaṁ samprati sva-pitus tasyaiva gṛhe
tiṣṭha \| āvāṁ tu tvad-viccheda-vidīrṇaṁ sva-hṛdayaṁ viveka-śilayā
pidhāya kathañcij jīviṣyāvo, na tu vasudevasya sakhyur duḥkhaṁ draṣṭuṁ
prabhaviṣyāvo yata āvāṁ tava poṣakāv eva pitarāv iti cet tatrāha---sa
iti \|

teṣāṁ śiśūnāṁ **sa** eva **pitā** **sā** eva **jananī,** na tv
ādhāna-kartāpi pitā sva-kukṣau dhṛtavaty api jananī, tābhyām utsṛṣṭānāṁ
śiśūnāṁ yadi prāṇā evāyāsyaṁs tadā keṣāṁ tau pitarāv abhaviṣyatām, ataḥ
śiśubhir api vivekibhiḥ poṣakāv eva pitarau, tābhyām api sakāśād
bahu-mānanīyau, ato mayā nātra sthātavyam \| yadi svayaṁ brahmāpy āgatya
vadet, tenāpi mamāyaṁ haṭho na śithilayituṁ śakyaḥ \| hanta ! hanta !
pitus tava saṅge kṛṣṇo vrajaṁ gatvā sukhena khelayiṣyati, ahaṁ tu
kṛṣṇa-viccheda-dāva-dagdho mathurāyāṁ sthāsyāmīti sarvathaiva na bhavet
\| tasmād bhoḥ pitar ! ahaṁ sa-śapatham evedaṁ bruve---yadi kṛṣṇo māṁ
hitvā tvat-saṅgena vrajaṁ yāsyati, tadā me prāṇāḥ sadya eva yāsyantīti
svābhiprāyo dyotitaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa eva pitā, saiva jananī
ca, na ca garbhādhāntāt garbhe dhāraṇāc ceti bhāvaḥ \|
śiśūn---abhinava-bālakān, bandhubhiḥ pitrādibhir utsṛṣṭān dūratas
tyaktān, tatra hetuḥ---akalpair iti, iti teṣāṁ doṣo'pi parihṛtaḥ,
śiśūnāṁ mahā-dainyaṁ coktam \| yad vā, **ca** api, **so**'pi **pitā**,
**sā** api **jananī**, kiṁ punar janma-dātā tvam, garbhe dhātrī sā ceti
śrī-vasudeva-devakyoś ca pūrva-janmani putratayā sambandha-mātraṁ
pālyata iti bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra saṅkarṣaṇo'pi nānyathā
mantavya iti svayaṁ śrī-kṛṣṇa āha---sa piteti \| **ca**-kāro'py-arthe \|
so'pi tasmāt saṅkarṣaṇo'pi nānyathā mantavya iti mama tu
janmādi-traya-hetū eva bhavantāv iti bhāvaḥ \| yad vā, **sa** eva
**pitā** **sā** eva **jananī,** na tu tyaktavantaḥ pūrva-pitr-ādayaḥ \|
tasmād yady anyato janma syāt, tathāpi kimutātmajādi-trayam ity-ādi
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatraiva hetuḥ[^90]---**hi**
yasmād ātmānam apy atikramya pitror ity-ādiko'nyaḥ \| tad idaṁ nāścaryam
iti bhāvaḥ \| tad etad apy astu, yataḥ sa pitety-ādi \|
**ca**-kāro'py-arthe, **so**'pi **sā**'pi \| tasmāt saṅkarṣaṇo'pi
nānyathā mantavyaḥ \| mama tu janmādi-traya-hetū eva bhavantāv iti
bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bho bala-bhadra !
satyam eva tvaṁ vasudevasya man-mitrasyaivorasaḥ putro'si \| sa ca
vipan-muktaś cirāt prāptaṁ sva-putraṁ tvāṁ kathaṁ tyaktuṁ prabhaviṣyati
? atas tvaṁ samprati sva-pitus tasyaiva gṛhe tiṣṭha \| āvāṁ tu
tvad-viccheda-vidīrṇa-sva-hṛdayaṁ viveka-śilayā pidhāya kathañcij
jīviṣyāvo, na tu vasudevasya sakhyuḥ duḥkhaṁ draṣṭuṁ prabhaviṣyāvo yata
āvāṁ tava poṣakāv eva pitarāv iti cet tatrāha---sa iti \| teṣāṁ śiśūnāṁ
**sa** eva **pitā** **saiva jananī,** na tv ādhāna-kartāpi pitā,
sva-kukṣau dhṛtavaty api jananī \| tābhyām utsṛṣṭānāṁ śiśūnāṁ yadi prāṇā
evāyāsyāṁs tadā keṣāṁ tau pitarāv abhaviṣyatām ataḥ śiśubhir api
vivekibhiḥ poṣakāv eva pitarau, tābhyām api sakāśād bahu-mananīyāvato
mayā nātra sthātavyaṁ, yadi svayaṁ brahmāpy āgatya vadet tenāpi mamāyaṁ
haṭho na śithalayituṁ śakyaḥ \| hanta hanta pitus tava saṅge kṛṣṇo
vrajaṁ gatvā sukhena kheliṣyati, ahaṁ tu kṛṣṇa-viccheda-dāva-dagdho
mathurāyāṁ sthāsyāmīti sarvathaiva na bhavet \| tasmād bho pitar ! ahaṁ
sa-śapatham evedaṁ bruve---yadi kṛṣṇo māṁ hitvā tvat-saṅgena vrajaṁ
yāsyati, tadā me prāṇāḥ sadya eva yāsyantīti svābhiprāyo dyotitaḥ
\|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.23 \|\|**

yāta yūyaṁ vrajaṁ tāta vayaṁ ca sneha-duḥkhitān \|

jñātīn vo draṣṭum eṣyāmo vidhāya suhṛdāṁ sukham \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vo yuṣmān jñātīn \|
pūrvoktarītyā nandādayo'pi jñataya eva \| atratyaṁ kiñcit kṛtyaṁ
kṛtvetvāha---vidhāyeti \| vayam iti dvitve asmado dvayoś ca iti vacanāt
\| cakāreṇoddhavaṁ saṅgṛhnāti \| pūrvam etāvāgamiṣyataḥ paścāt-svayam
ity arthaḥ \| suhṛdāṁ bhavat-sakhyādi-sambandhandhenaiva pitrāditayā
matānāṁ śrī-vasudevādīnāṁ sukhaṁ vidhāyeti tad icchayā
tat-tat-kārya-sādhanāya yady asminyādavapāṇḍavādimelanecchayā ca tad
aurasatvakhyāpana-pūrvakaṁ tad
vidveṣidantavaktra-paryanta-duṣṭa-vadhādhikam abhīṣṭaṁ sampādyety arthaḥ
\| etad arthaṁ bhavatāṁ yaduvaṁśotpannatvam avalambya mātṛ-pakṣe'pi

> brāhmaṇād ugra-kanyāyām āvṛto nāma jāyate \|
>
> ābhīro'mbaṣṭha-kanyāyām āyogavyāṁ tu dhigvaṇaḥ \|\| \[manu 10.15\]

iti manusmṛtes tad uttamatvam ālambya kṣatriyakanyā api pariṇeṣyāmīty
anuktvā prārthana-vyañjanā ca āpatagamanenaiṣāṁ prīti-bhaṅgaḥ
syād-bhavatāṁ tu na koṭi-kalpāntare'īti bhāvaḥ \| tad eva jñātīn sākṣāt
pritrādīn sneha-duḥkhitāndraṣṭum eṣyāmaḥ \| paśyanta eva sthātum
āgamiṣyāma ity arthaḥ \| tad arthatāyāṁ vihitena tumun-pratyayena
tasyaiva puruṣārthatva-vyañjanāt \| yad vā, tathāpi bhūman mahimā
guṇasya te \[bhā.pu. 10.14.6\] ity atra bodha-gocarī-bhaivitum itivad
atrāpi draṣṭuṁ gocarībhavitum iti vyākhyeyam \| na ca yat-kiñcid eva
darśana-mātrārthaṁ kintv avicchinnam evety abhiprety
āha---sneha-duḥkhitān iti \| snehasya niravadhikatve
tad-dhetukādarśana-duḥkhasya tādṛśatvam iti vicārya
yasmāt-karuṇākulatayā gamiṣyāmas tasmān nitya-nijāvirbhāva-dānena
yuṣmākaṁ tad duḥkham avaśyam eva dūrīkariṣyāma ity arthaḥ \| atra sukhaṁ
vidhāyeti tasya tu punar apekṣaṇīyatvaṁ darśitam \| tad evaṁ jñātiṣu
bhavatsu nityāvasthānam eva yuktaṁ teṣu suhṛtsu punar aicchikam eva tad
iti bhāvaḥ \| kiṁ ca, suhṛdāṁ sukhaṁ vidhāyeti madhye madhye samāgamane
kadarthanaiva syāt, āpāta-samādhānārthaṁ sākṣātkāra-tulyaṁ
mamāprakaṭa-līlā-sphoraṇaṁ tad uddhava eva kariṣyatīti vyañjitam \| tad
etad uddhava-sandheśe vyākhyāsyate vrajam āgatya śrī-kṛṣṇasya
nityāvasthitiś ca dantavatkra-vadhānte sthāpayiṣyate \| śrī-nandas tu
tad etat-sarvaṁ tad abhipretaṁ na tadānīṁ sadāvagatavān, krameṇaiva tu
boddheti gamyam \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vayaṁ ca yasyāma iti
nandaṁ prati sāśvāsa-bhāṣaṇam \| tac ca pratijñā-bhāṣaṇaṁ kurūn madhūn
vāpi suhṛd-didṛkṣayā \[bhā.pu.1.11.9\] ity-ādi pūrvoktena sphuritam \|
yad vā, nityaṁ vṛndāvane tiṣṭhatā sarvālakṣyatvena kumārībhiḥ saha
viharatā pratijñatam arthaṁ pratipālayituṁ kadācit kadācit tatraiva
nanda-gṛhe\'pi prakaṭī-bhavatīti sarvam anavadyam \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathaiva
sāntvayati---yāteti \| yūyam iti saṅgāgata-gopa-varga-sāhityābhiprāyeṇa
\| he tāteti svokta-pratipālanāyādhika-snehaṁ janayati \| vayam iti
bahutvaṁ śrī-baladevoddhavādy apekṣayā \| kiṁ vā, śrī-baladeva\--rūpeṇa
vrajameṣyāma iti tasya gurutvād bahu-vacanam \| jñātīn iti tattvato
yūyam eva jñātayaḥ, na tu yādavā iti yadubhyo'pi yūyam adhikam
apekṣyā[^91] iti bhāvaḥ \| kiṁ ca, snehena duḥkhitān mad vicchedena
snehodrekād adhika-santaptān ity arthaḥ \| sadaṛtān vā, ata
evānupekṣyāpy avaśyaṁ yuṣmān draṣṭaṁ vrajameṣyāma iti bhāvaḥ \| draṣṭum
iti, na ca kiñcit pratyupakartum, tatrāsāmarthyādity arthaḥ \| tatra
tasya---na pāraye'ham \[bhā.pu 10.32.22\] iti ādi-vacanāny eva pramāṇam,
tattvatas tu draṣṭum eva, na tu vastuṁ sāntvayituṁ vety arthaḥ \| tatra
hetuḥ---sneheti, snehabhara-svabhāvena viśeṣataś ca viśleṣeṇātyārtān ity
arthaḥ \|

> adṛṣṭe darśanotkaṇṭhā dṛṣṭe viccheda-bhīrutā \|
>
> nādṛṣṭena na dṛṣṭena bhavatā labhyate sukham \|\|

ity-ādi-nyāyena sukhayitum aśakter iti bhāvaḥ \| etac ca
śrī-bhāgavatāmṛtādi-khaṇḍe vivṛtam asty eva \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatraiva sāntvayyeti \|
yāteti \| vayam iti dvitve asmādodvayoś ca iti vacanāt \|
cakāreṇoddhavaṁ saṁgṛhnāti pūrvam etāvāgamiṣyataḥ paścāt svayam ity
arthaḥ \| suhṛdāṁ bhavat sakhyādi-sambandhenaiva pitrāditayā matānāṁ
śrī-vasudevādīnāṁ sukhaṁ vidhāyeti tad icchayā tat tat kārya-sādhanāya
yad yasmin yādava-pāṇḍavādi-melanecchayā ca
tadaurasatvakhyāpana-pūrvakaṁ tad
vidveṣi-dantavaktra-paryanta-duṣṭa-vadhāv adhikam abhīṣṭa sampādyety
arthaḥ \| etad arthaṁ bhavatāṁ yadu-vaṁśotpannatvam avalambya
mātṛ-pakṣe'pi---

> brāhmaṇād ugra-kanyāyām āvṛto nāma jāyate \|
>
> ābhīro'mbaṣṭha-kanyāyām āyogavyāṁ tu dhigvaṇaḥ \|\| \[manu 10.15\]

iti manu-smṛtes tad-uttamatvam ālambya kṣatriya-kanyā api pariṇeṣyāmīty
anuktvā prārthana-vyañjanā ca \| āpāta-gamanenaiṣāṁ prīti-bhaṅgaḥ syād
bhavatāṁ tu na koṭi-kalpāntare'pīti bhāvaḥ \| tad eva sthāpayati jñātīn
sākṣāt pitrādīn sneha-duḥkhitān draṣṭum eṣyāmaḥ paśyanta eva sthātum
āgamiṣyāma ity arthaḥ \| tad arthatānāṁ vihitena tu tumun pratyayena
tasyaiva puruṣārthatva-vyañjanāt \| yad vā, tathāpi bhūman
mahimā-guṇasyety atra bodha-gocarī-bhavitum itivad atrāpi
dṛṣṭi-gocarī-bhavitum iti vyākhyeyaṁ na ca yat kiñcid eva
darśana-mātrārthaṁ kintvavicchinnam evety abhiprety
āha---sneha-duḥkhitān iti \| snehasya niravadhikatve tad
dhetukādarśana-duḥkhasya tādṛśatvam iti vicārya yasmāt karuṇā-kulatayā
gamiṣyāmas tasmān nitya-nijāvirbhāva-dānena yuṣmākaṁ tad-duḥkham avaśyam
eva dūrīkariṣyāma ity arthaḥ \| atra sukhaṁ vidhāyeti ktvā-pratyayena
tasya tu punar apekṣaṇīyatvaṁ darśitaṁ tad evaṁ jñātiṣu bhavatsu
nityāvasthānam eva yuktaṁ teṣu suhṛtsu punar aicchikam eva tad iti
bhāvaḥ \| kiṁ ca suhṛdāṁ sukhaṁ vidhāyeti madhye madhye samāgamane
kadarthanaiva syāt \| vrajam āgatya śrī-kṛṣṇasya nityāvasthitiś ca
dantavaktra-vadhānte sthāpayiṣyate \| śrī-nandas tu tad etat sarvaṁ tad
abhipretaṁ, na tadānīṁ sadāvagatavān krameṇaiva tu bārddheti gamyam
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eva spaṣṭayati---yāteti \| \|
jñātīn pitrādi-rūpān \| iti bhavan-madhya eva mama vāso bhaviteti bhāvaḥ
draṣṭum iti \| bhavad-darśanam eva mama tatra puruṣārthaḥ \| suhṛdāṁ
bhavat-sakhyādi-sambandhenaiva pitrādi tayā matānāṁ śrī-vasudevādīnāṁ
sukhaṁ vidhāyeti tad-icchayā tat-tat-kārya-sādhanāya svasmin
yādava-pāṇḍavādi-milanecchayā tad-aurasatva-khyāpanāpūrvaṁ vā
tad-vidveṣi-dantavaktra-paryanta-duṣṭa-vadhāv adhikam abhīṣṭaṁ
sampādyety arthaḥ \|\|23.41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca hanta hanta !
kim ahaṁ karomi ? yadi baladevaṁ nītvaiva vrajaṁ yāmi tadā vraje
mahā-sukhaṁ bhaviṣyati kiṁ tv atra yādavānāṁ viśeṣato vasudevasya
mahā-duḥkha bhaviṣyati mamāpi mahākaṅkao bhāvī hā-hā kaṁsena me sarve
putrā hatā yas tv ekvas tad dhastād api rakṣito'vasiṣṭo'bhūdayaṁ
bala-bhadras tam api nītvā nando vrajaṁ jagāma tan me kṛṣṇasyāpi kutaḥ
kuśalam iti bhāvanāsaṁkaṭa-grasta nandaṁ katiśaḥ kṣaṇās tūṣṇīm eva
sthitam ālakṣya taṁ yuktyā prabodhayan kṛṣṇaḥ sasāntvanam āha \| yāteti
\| he tāta ! yūyaṁ samprati vrajaṁ yāta vayam ity ahaṁ baladevo
madhumaṅgalādayaḥ priya-sakhāś ca vo jñātīn draṣṭum eṣyāmaḥ pramprati
kaṭiśo dināny atraiva puryāṁ vasemeti bhāvaḥ \| kadā āyāsyathety ata āha
\| vaḥ suhṛdāṁ vasudevādīnāṁ sukhaṁ vidhāyeti yathā tvāṁ kalaṅko na
spṛśet yathaiteṣāṁ sva-putraṁ baladevaṁ prāpyābhimatya saṁlālyāsmad-gṛhe
sthāsyavīti viśvasya sukhaṁ bhavet tathā kṛtvety arthaḥ \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.24 \|\|**

evaṁ sāntvayya bhagavān nandaṁ sa-vrajam acyutaḥ \|

vāso-\'laṅkāra-kupyādyair arhayām āsa sādaram \|\|

**śrīdhara-svāmī (bhāvārtha-dīpikā) :** sa-vrajaṁ vraja-vāsibhiḥ sahitam
\| kupyāni svarṇa-rajatādi-vyatirikta-kāṁsya-pātrādīni tat prabhṛtibhiḥ
\|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāntvayyety atra hetuḥ \|
bhagavān sarvaṁ kartuṁ samartha ity arthaḥ \| mat-putro'yaṁ satya-vākyāt
kadāpi cyuto na syād iti śrī-nanda-sambhāvanotpādanāyeti bhāvaḥ \|
savraja sarva-vrajanaiḥ sahitaṁ ye tatra saṅge gatās tān sākṣād eva
tat-tādṛśa-praṇaya-vākyena tat-tat pradānena ca ye ca vrajasthāḥ
śrī-yaśodādayas tān api tat-tat-preṣaṇena cety arthaḥ \| kupyāni
godohanādy arthaṁ kāṁsyādi-pātrāṇi ādi-śabdād uttama yānādini \|
vrajasya tat-tad adhika-sampat-sadbhāve'pi tat-tad dānaṁ prītimayatvād
vyañjitatamaṁ gandha-puṣpādivat tad evāha sādaraṁ yathā syāt \|

yad vā, saḍaraṁ śrī-nandaṁ putreṇa yad ucyate kriyate vā tatra tatraiva
snehabhareṇa prīyamāṇam ity arthaḥ \| arhayāmāseti
śrī-vasudevograsenādīnānāyya tad-dvārā pūjayāmāsa svayantu
sānnidhyenaiva hetur āsīd ity arthaḥ \| kārīṣo'gnir adhyāpayatīti vat
tadā yuktatvāt \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sāntvayety atra
hetuḥ---bhagavān iti savaṁ kartuṁ śakta ity arthaḥ \| kiṁ ca, acyuta iti
mat-putro'yaṁ satya-vākyāt kadāpi cyuto na syād iti
śrī-nanda-sambhāvanayāpīty arthaḥ \| savrajaṁ sarva-vraja-janaiḥ
sahitam, ye tatra saṅge gatās tān sākṣād eva tat-tan nāmnā
tat-tat-preṣaṇenety arthaḥ \| kupyāni godohanārthaṁ dugdha-pākādy arthaṁ
ca tat-tad-jogyāni cirasthāyīni kāṁsyādi-pātrāṇi, ādya-śabdād
uttama-pātrādīni, ādaraḥ śraddhā, tat-sahitaṁ yathā syādityaudāsīnyaṁ
nirastam, tac ca savaṁ vraje punar nijāgamanaṁ prati śrī-nandaḍīnāṁ
viśvāsotpādanārtham \| yad vā, sādaraṁ nandaṁ putreṇa yaducyate kriyate
vā tatra tatraiva snehabhareṇa prīyamāṇam ity arthaḥ \| ayam arhaṇe
sāntvane ca hetu-viśeṣaḥ, tathāpi vastrādibhir arhaṇa-prayojanaṁ tad eva
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sāntvayy ety atra hetuḥ \|
bhagavān sarvaṁ kartuṁ samartha ity arthaḥ \| mat putro'yaṁ satya-vākyāt
kadāpi cyuto na syād iti śrī-nanda-sambhāvanotpādanāyeti bhāvaḥ \|
savraja sarva-vraja-janaiḥ sahitaṁ tatra saṅge gatās tān sākṣād eva tat
tādṛśa-praṇaya-vākyena tat-tat pradānena ca ye ca vrajasthāḥ
śrī-yaśodādayas tān api tat-tat-preṣaṇena cety arthaḥ \| kupyāni
godohanādy arthaṁ kāṁsyādi-pātrāṇi ādi-śabdād uttama yānādīni \|
vrajasya tad tad adhika-sampat sadbhāve'pi tad-tad dānaṁ prītimayatvād
vyañjitatamaṁ gandha-puṣpādivat tad evāha sādaraṁ yathā syāt \| yad vā,
sādaraṁ śrī-nandaṁ putreṇa yad ucyate kriyate vā tatra tatraiva
snehabhareṇa prīyamāṇam ity arthaḥ \| arhayāmāseti
śrī-vasudevograsenādīnānāyya tad-dvārā pūjayāmāsa svayantu
sānnidhyenaiva hetur āsīd ity arthaḥ \| kārīṣo'gnir adhyāpayatīti vat
tadā yuktatvāt \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yata yūyam ity-ādi jñātīn va
iti nandādayo'pi yādavā eva, anyathā jñātitvānupapatteḥ \| eṣyāma iti
bhagavataḥ satyavāktvāt tatra gamanaṁ madhye madhye bhavatīti boddhavyam
\| prākṛtānupayogitvāttat punar na vivṛtam \| yad vā,
nitya-vṛnḍavanastha\--rūpeṇa madhye madhye teṣaṁ sākṣād-bhavatīti eṣyāma
iti padasya bhāvaḥ \|\|24.44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ sāntvayyeti \| yady
atra mama katicid dinavilambo bhavet tadāpi na byākulī-bhavitavyaṁ mama
tatraiva mano'styatratvetad anurodhaineva sthitir iti sa-vrajaṁ
vrajavāsibhiḥ sahitaṁ kupyāni svarṇa-rajatātirikta-kāṁsyādi-pātrāṇi tat
prabhṛtibhiḥ \|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.25 \|\|**

ity uktas tau pariṣvajya nandaḥ praṇaya-vihvalaḥ \|

pūrayann aśrubhir netre saha gopair vrajaṁ yayau \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tau** rāma-kṛṣṇau \| **ity
ukta** ity asya yāta yūyam \[10.45.23\] ity ādy anta-pūrvapadyatrayeṇa
vyavahitenāpy anvayaḥ \| praṇaya-vihvala iti stambha-mohādikaṁ ca
sūcayati \| gopaiḥ saheti teṣām api pratyekam āliṅganaṁ tathā
prema-vihvalatvādikañcoktam \|

> aho bhagavato naumi balāt sarva-pravartanam \|
>
> prāhiṇod yaḥ sva-śūnye'pi śrī-nandādīn api vraje \|
>
> tvāṁ vrajeśvari śocāmi tvāṁ ca vṛndāvaneśvari \|

kṛṣṇaṁ vinā gateṣv eṣu hā hā jīviṣyathaḥ katham \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti yāta yūyam ity ādy
uktaḥ san iti arha'ṇe'pi sati tatrādara-viśeṣābhāvād-vrajayāne eṣyāmaḥ
ity etam eva hutum abhipraiti---praṇaya-vihvala iti \| pariṣv aṅge
dārḍhyādikam aśrubhiḥ pūraṇenāvacchinna-dhāratvādikaṁ ca tathā muhur
ārtanāda-skhalana[^92]-mohādikaṁ sūcayati \| gopaiḥ sahety anena teṣām
api pratyekam āliṅganam, tac ca kramatas tac chakti-viśeṣeṇa yuga-pad
eva vā, tathā prema-vihvalatvādikaṁ coktaṁ \| yad vā, praṇaya-vihvala
ity anena rodhanaṁ sūcitam eva, tataś ca tayoḥ sarveṣām eva netre
pūrayan tau gopān yādavāṁś cāty arthaḥ \| evaṁ śrī-vasudevograsenādibhiḥ
saha tasya vidūrataḥ śrī-nandānuvrajane hetuḥ \| praṇayeti snehabhareṇa
kathañcit kadācid api tad uktam atikram ituṁ na śakyata ity arthaḥ \|
ata eva gopair api sahitaḥ, anyat samānam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ity ukta ity asya yāta yūyam
ity ādy anta pūrva-padyatrayeṇa vyavahitenāpy anvayaḥ \| praṇaya-vihvala
iti stambha-mohādikaṁ ca sūcayati gopaiḥ saheti teṣāṁ api pratyekam
āliṅganaṁ tathā prema-vihvalatvādikaṁ coktaṁ \|

> aho bhagavato naumi balāt sarva-pravartanam \|
>
> prāhiṇot yaḥ sva-śūnye'pi śrī-nandadīn api vraje \|
>
> tvāṁ vrajeśvari ! śocāmi tvāṁ ca vṛndāvaneśvari !
>
> kṛṣṇaṁ vinā gateṣv eṣu hā hā jīviṣyathaḥ katham \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praṇaya-vihvalaḥ
putra-vicchedottha-mūrcchā vivaśaḥ vrajaṁ yayau rāma-kṛṣṇau tau tu
śrī-vasudevasya gṛham āgatya sukhaṁ vartete smeti atra kecid rasajñāḥ
premṇo'ṇu-mātram apy apacayam asahamānā ākṣipanto vivadante iti tāṁ ca
samādhitsāmo vyākhyāntareṇa tac ca ye upāditsate ta evopādadatāṁ
tatrāyam ākṣepaḥ pitar yuvābhyām ity-ādi-śloka-pañcakasya
yathāśrutārthaḥ khalu prema-pratikūla eva spaṣṭaḥ etāvatā vyākhyānenāpi
na premā sthirī-bhavati nanda-kṛṣṇayor mithas tyāgāt tatrāpi kṛṣṇaḥ
khalvīśvaro duugama-līlo nandaṁ pitaram api tyaktvā tiṣṭhatu nāma nandas
tu kṛṣṇaṁ tyaktvā kathaṁ vrajaṁ gantum aśakat prāṇa-koḍy adhika-preṣṭhaṁ
tam apy upekṣya vraje godhanādy apekṣaiva kiṁ tasya dustyjābhūt
mathurā-prānta eva tāvat kālaṁ kiṁ nāvasat tad vyākhyānaṁ caivaṁ
śrī-nanda-prabodhanāmātropakṣīṇaṁ na tu rāma-kṛṣṇayos tādṛśyeva manasi
niṣṭhā vāstavī yato rāmo'pi vraja-māyāsyan daśame varṇito na tu kṛṣṇaḥ
nikhilān sva-vadhyān śatrūn dantavaktra-paryantān hatvā niścintībhūya
yad vrajāgamanaṁ padmottara-khaṇḍa-dṛṣṭa yarhy ambujākṣāpasasāra bho
bhavān kurūn madhūn veti prathama-skandhīya-vākyajñāpitaṁ ca vartate tad
api na prema-lakṣaṇaṁ saṅgamayati tathā hi tās tathā tapyatīr vīkṣya
sva-prasghāne yadūttamaḥ \| sāntvayāmāsa sa-premair āyāsya iti
dautyakair iti śukoktau dautyakair dūta-vākyair iti ṭīkākārāṇāṁ
vyākhyānaṁ tatra bahuvacanena bahūnāṁ dūtānāṁ vākyair ekasyaiva vā
dūtasya āyāsye āyāsye āyāsye avasyam āyāsyām eveti punaḥ punar ukter iti
buddhate kīdṛśaiḥ sa-premaiḥ prema-sahitair iti durlaṅghyājñasya rājño
dhanur makha-darśanārthaka-nimantraṇānurodhenaivādya mathurāṁ yuṣmāṁs
tyaktvā yāmi na tu svecchayā \| ataḥ śvo dharmur makhaṁ dṛṣṭvā paraśva
āyāsyāmi tatra yadi kāryāntaram āpatet tad api śva eva kṛtvā paraśvas tu
śīghram āyāsyāmy evety eṣo'rtha eva kṛṣṇasya yadi vāṅ mana-nasayoḥ syāt
tadaiva tad vākyānāṁ prema-sahitatvaṁ syād anyathā tu kapaṭa-sahitatvam
eva yathā na labdho daivahatayor vāso nau bhavad antike \| yāṁ bālāḥ
pitṛ-gehasthāḥ vindante lālitā mudam
ity-ādidevakī-vasudeva-mohanārthakānāṁ tad vākyānām iti santu vā tad
vākyāni tādṛśāny eva śrī-śukhadevaḥ kathaṁ sa-premair ity anena tāni
viśinaṣṭi sma tat tasmād yadi jarāsandhādi-duṣṭa-damanādi-nānākṛtyāny
anapekṣyaiva kaṁsa-vadha-paradina eva kṛṣṇaḥ śrīghraṁ vrajam āgacchet
tadaiva tasya gopīnāṁ premṇy apekṣā syād anyathā tūpekṣaiva sa-premair
iti padārthaścālīka eva syāt tasmād atropopattiś cintanīyā tatreyaṁ
cintā vasudevādayo'pi premavanto bhavantyevety eṣām apy upekṣā anucitā
nandādayas tv asamordhva-premavantas teṣām upekṣā sarvathaivānucitā
jarāsandhādi-duṣṭa-vadha-śiṣṭa-pālanam apy avatāra-prayojanam avaśyaṁ
sampādyaṁ rukmiṇyādi pārijātādy
āharaṇa-dharma-putrādi-sāhitya-vicitra-caritrātmikā dvārikādi-līlāpy
avaśya-prakāśyā dhanur makhaṁ dṛṣṭvaivāyāsyāmīti gopīṣv āgamanaṁ
pratiśrutaṁ ca satyaṁ kāryaṁ vahni-dāhena kanaka-svarūpam iva
mahā-pravāsa-vipralambha-prakāśitaṁ tāsām asamordhva-prema-svarūpaṁ ca
mathurā-dvārakā-prema-parikara-mukhyam abhijña-cūḍā-maṇimuddhavaṁ
darśayitvā tasyeva premṇaḥ sarvotkārṣaś ca khyāpanīya ity
ādyāvaśyaka-nikhila-kṛtya-samādhātrīmatarkyaiśvaryā
svīya-yogamāyā-śaktim āśritya baladeva-sahita eva kṛṣṇaḥ śrī-nandaṁ
pitaram āsādya tadaiva teṣāṁ nandādīnāṁ svasya ca dvau dvau prakāśāv
āvirbhāvya prathamena prakāśena śrī-nandaṁ prati pitur yuvābhyām iti
ślokatrayaṁ yad uvāca tasya evaṁ sāntvathyeti tad uttarasya
śloka-dvayasya ca vyākhyākṛtaiva tatraiva prakāntareṇa vartamānau
kṛṣṇa-rāmāvāhatuḥ pitar iti yuvābhyāṁ snigdhābhyāṁ āvāṁ kṛṣṇa-rāmau dvāv
api poṣitau lālitau ceti yuvayor āvāṁ poṣya-putrāv eva na tvātmajau kim
ity āvābhyāṁ tvāṁ pṛcchyase atra tattvaṁ brūhi atratyās tu nandasya
poṣya-putrāv evety ugrasenādayaḥ sarva eva yādavā bruvanti ata eva
devakī-vasudevau āvām ātmajau matvā lālanādikaṁ mathurāyām atraiva
bahutaraṁ niruddhaya rakṣitum īhete tvat samīpam āyātum api na dadāte
tvaṁ tat priya-sakho'pi laukika-rītyā śo bhojanārtham api na nimantritaḥ
\| adyāpi tvaṁ militum api ke'pi yādavā nāyānti āvāṁ tvatitarām udvignau
tair alakṣitaṁ balāt palāyyaiva tvat samīpam āyātāv iti bhāvaḥ \|

nanu, bhoḥ kṛṣṇaḥ ! tvaṁ pūrva-janmani vasudevasya putra āsīr eva prāg
ayaṁ vasudevasya kvacij jātas tavātmaja iti tvn nāmakaraṇa-samaye
gargeṇokta tenaiva vasudevaṁ praty api tathaivoktam ity anumime ato
vasudevas tvāṁ guṇārṇavam etaj janmany api putratvenābhimatya jighṛkṣati
baladevaṁ sva-putraṁ tu sva-gṛhaṁ neṣṣaty evety ahaṁ eva tat tvām apy
ahaṁ pṛcchāmi eteṣāṁ vācaiva tvaṁ kim āvāṁ poṣakau pitarāv eva saṁprati
manyase āvayoḥ kiṁ tvaṁ ṣoṣya eva putro'bhūs tatra kṛṣṇaḥ sāsram āha \|
pitroḥ khva ātmajeṣv eva putreṣu ātmano dehāt jīvātmanaś cāpi sakāśād
apy adhikā prītir bhavet \| yady ahaṁ yuvayoḥ poṣya eva putraḥ ātmajas
tadā katham ahaṁ yuvayor ātma-prāṇa-koṭer api priyo'bhūvam atas tvad
vairiṇāṁ vasudevādīnāṁ mukham apy ataḥ paraṁ na drakṣyāmīti bhāvaḥ \|

nanu, bho vatsa ! baladeva ! tava ko'bhiprāyas taṁ brūhīty ata āha \| sa
pitety ādi \| tad ahaṁ vasudeva gṛhe tvāṁ kṛṣṇaṁ ca hitvā naiva
sthāsyāmi yadi svayaṁ brahmāpy āgatya vaded iti pūrva-vyākhyāta eva
bhāvaḥ \| tataś ca yadi badadevam api nītvā vraja yāmi tarhyate
mahā-duḥkhino bhaviṣyanti etaiḥ svārthaparair mayi vairabhāvaḥ kṛta eva
ahaṁ tu vairaṁ kathaṁ karavāṇīti kṣaṇa cintayanta vraja-rājaṁ tā
satvaram āhatuḥ \| yāteti he tāteti he tata ! yūyaṁ vraja yāta vayaṁ ca
vrajaṁ yāmaḥ na cātra kṣaṇam api vilambyatām iti bhāvaḥ jñātiś
cedanalena kiṁ yadi suhṛddivyauṣadhaiḥ kiṁ phalam iti nīti-śāstraṁ
jānāsyeva tad api svasādhutvena yady eṣāṁ duḥkha-gandham api soḍhuṁ na
śaknomi tahi śrṛṇu tad-brūmahe ity āhatuḥ \| jñātīn iti \| vo yuṣmākaṁ
yādavatvena jñātīn vasudevādīn draṣṭum eṣyāmaḥ suhṛdāṁ tatratyānāṁ
sauhārdavatāṁ janānāṁ sva-darśana-dānādinā sukhaṁ vidhāya iti tābhyām
uktas tau kṛṣṇa-rāmau vāma-dakṣiṇābhyāṁ bhujābhyāṁ pāraṣvasjyaiva
kṛpaṇaḥ sva-dhanam iva na tu svāṅga-vicyutīkṛtyety arthaḥ \|
praṇayānanda-vivaśaḥ śrubhir ānanda-dhārābhir netre pūrayan netre
pūrayann eva kanaka-śaṭam āruhya vrajaṁ yayau ato yogamāyāprabhāvāt
parasparālakṣita eko nandaḥ kṛṣṇa-viyukta eva vrajaṁ yayāvany astu
kṛṣṇa-saṁyukta iti evaṁ ca vrajasthānām api sarveṣāṁ
gopī-gopa-paśvādīnāṁ prakāśa-dvayīkaraṇād eke kṛṣṇa-viyuktena nandena
saha duḥkha-samudronamagnā anye kṛṣṇa-saktena nandena sahānanda-samudraṁ
nimagnā vraja eva tatra parasparam alakṣitā asaṁpṛktā eva vartante sma
yathā dvārakāyāṁ nārada-dṛṣṭa-prakāśeṣu ekatra kṛṣṇa lālayantī
bhojayantī devakī paramānanda-nimagnā tadaivāny atra kṛṣṇa-viyuktā hanta
hanta mṛgayāṁ kṛtvā adhunāpi mat putro nāyātaḥ kṣudhātṛṣā vyākula iti
vadantī parama-duḥkhe nimagnaiveti yad uktam bhāgavatāmṛte āścaryam
ekadaikatra vartamānān api dhruvam \| parasparam asampṛkta-svarūpāṇy eva
sarvatheti yady api prakāśas tu na bhedeṣu gaṇyate sa hi no pṛthag ity
ukter vastuto na prakāśānāṁ bhedas tad api abhimāna-ceṣṭādīnāṁ
līlā-śaktiprabhāvād-bhedas tiṣṭhaty eveti yogamāyā-vibhūty adhyāye
bahulāśruta-devopākhyāne ca vyaktī-bhaviṣyatīti prakāśa-dvayasya krameṇa
prayojana-dvayaṁ yathā svāyakanakasyānardhyasya svarūpa-jñāpanārtham eva
yathā vahninā tat sandahyate tathaiva svīya-sarva-prema-parikara-mukhyam
apy udhava divyonmāda-citra-jlyādibhir mahā-camatkāramayaṁ prakāśa
dṛṣṭvā mahā-prema-camatkāram āpnuvannetāḥ paraṁ tanubhṛto bhuvīti nāyaṁ
śriyo'ṅketi āsāmahā caraṇa-reṇu-juṣām ity-ādi-padais tat premṇa eva
sarvotkarṣam uddhoṣayiṣyati sa eva prakāśaḥ kuru-kṣetraṁ gatvā
devakī-vasudevādīn rukmiṇyādīś ca svaṁ darśayitvā mahā-prema-camatkāra
prāpayiṣyati balabhadrāpi vrajaṁ gatas tam eva prakāśa premānmādamayaṁ
dṛṣṭvā camatkāram āpsyatīti vraja-viṣayaka svāśrayaka premāṇa niścalam
eva jñāpayituṁ dvitīyaḥ saṁgogamayaḥ prakāśaḥ, ata eva viśokā ahanī
ninyurgāyantyaḥ triya-ceṣṭitam ity atrāhanī iti dvi-vacanena dva ahanī
vyāpyaiva vicchedo na tata iti jñāpitam uddhavenāpi hatvā kaṁsa
raṅga-madhye pratīpaṁ sarva-sātvatām \|

yad āha vaḥ samāgatya kṛṣṇaḥ satyaṁ karāti tad iti tadā vartamāna-kāla
eva prayuktaḥ tathā tena vraja-praveśe prathamaṁ sa saṁyogamaya eva
prakāśaḥ sāmānyato drakṣyata yad vakṣyate
vāsitārthabhiyuddhyadbhi-yuddhyadbhir nādita śusmibhivṛṣair iti
godoha-śabdābhi-rava veṇūnāṁ nikhanena ceti sva-laṅkṛtābhi-gopībhir
gobhaś ca suvirājitam iti tādīpadīpter maṇibhivireju rajju-vikarṣad
bhajakaṅkaṇa-srajaḥ calan
nitamba-stana-hāra-kuṇḍalatviṣat-kapolāruṇa-kuṅkumānanāḥ sāmānyatā
drakṣyate udgāyatīnām aravinda-locanam ity-ādi
kṛṣṇa-sayogānanda-lakṣaṇam ity evaṁ prakāśa-dvayasya prayojana pramāṇa
cāktam \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.26 \|\|

atha śūra-suto rājan putrayoḥ samakārayat \|

purodhasā brāhmaṇaiś ca yathāvad dvija-saṁskṛtim \|\|

**śrīdhara-svāmī (bhāvārtha-dīpikā) :** purodhasā gargācāryeṇa
dvija-saṁskṛtim upanayanam \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha nandāgamanottaram \|
brāhmaṇair anyaiḥ sabhyādi-rūpa-karmārtham āgataiḥ saha \| yathāvat \|
kṣatriyocita-daṇḍa-carmādibhiḥ

> pālāśaṁ brāhmaṇasyoktaṁ bailvaṁ kṣatrasya vai viśaḥ \|
>
> audumbaraṁ mārga-saihavāsta-carmāṇi vai kramāt \|\| ity-ādi ukteḥ
> \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

> hā vrajeśvari śocāmi nitarāṁ vrajadevi te \|
>
> kṛṣṇaṁ vinā gate nande prāṇān rakṣiṣyathaḥ katham \|\|

atha tad-anantaraṁ śrīvallavendrasya vraje yānataḥ putrayor
madhupurīsthitir nidhāreṇa tat-saṁskārasyātmanaiva kṛtyatvāt \|
śūra-suta iti svapitrā sahita iti sūcayati \| śleṣeṇa sarvārthe samartha
iti, ato yathāvat sarva-mukhya-vidhyādi-sahitaṁ yathā-syāt-tathā
samyagakārayat \| he rājann iti kṣatriyatena tat-prakāro bhavatā jñāyata
eveti kiṁ tad viśeṣa-varṇaneneti bhāvaḥ \| kiṁ vā, rājamānaḥ san,
harṣa-bharodayāt, ataḥ śrī-rohiṇīm api vrajād ānayāmāseti jñeyam
\|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tad-anantaram iti
yuktatvāt śūrasuta iti svapitrā sahita iti sūcayati \| ataḥ śrī-rohiṇīm
api vrajādānayāmāsa iti jñeyam \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** purādhasā gagaṇaṁ
dvija-saskṛtim upanayanam \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.27 \|\|**

tebhyo'dād dakṣiṇā gāvo rukma-mālāḥ sv-alaṅkṛtāḥ \|

sv-alaṅkṛtebhyaḥ sampūjya sa-vatsāḥ kṣauma-mālinīḥ \|\|

**śrīdhara-svāmī (bhāvārtha-dīpikā) :** gāvo gāḥ rukmaya mālā vidyante
yāsāṁ tāḥ kṣauma-vastra-mālāvatīḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tebhyo brāhmaṇebhyaḥ \|
kṣaumaṁ vastraṁ mālāḥ puṣpa-mālāś ca vidyante yāsāṁ tās tathā \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suṣṭhu alaṅkṛtebhyaḥ,
samyak pūjayitvety anena yathāvidhi
śraddhayottama-pracura-vastrālaṅkāra-dhanādi-dānaṁ ca bodhyate
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rukmeti tair vyākhyātaṁ tatra
vidyanta iti pada-nyāsād rukma-mālinīr iti matvarthīyānta-pāṭhas
tarkyate sa ca kutrāpi na dṛśyate iti tad vicāryaṁ svalaṅkṛtebhya iti
karma-pratyayena dātṛkattṛkatvam eva bodhyate \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣauma-vasramālyavatīr
gāḥ \|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.28 \|\|**

yāḥ kṛṣṇa-rāma-janmarkṣe mano-dattā mahā-matiḥ \|

tāś cādadād anusmṛtya kaṁsenādharmato hṛtāḥ \|\|

**śrīdhara-svāmī (bhāvārtha-dīpikā) :** yāḥ pūrvaṁ mano-dattā āsaṁstā
evādadāt \| nanu tāḥ kaṁsenāpahṛtāḥ, satyam, rāja-goṣṭhād ācchidya dattā
ity āha---kaṁsenādharmata iti \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** godāna āśaṅkate---nanv iti
\| rāma-kṛṣnayor janmarkṣe tad upalakṣita-samaya ity arthaḥ \| ataḥ
kṛṣṇāvatārotsava ity-ādivad rāma-janma śrutvāpi tathaivādād iti
boddhavyam \| tathā dāne hetuḥ-mahāmatir iti \| taj janma-samaye
bhāvivṛtta-jñānād adhunā ca tad anusmaraṇād iti bhāvaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rāma-kṛṣṇayor janmana
ṛkṣe samaya ity arthaḥ, tatra---kṛṣṇāvatārotsava-sambhramo'spṛśan mudā
dvijebhyo'yutam āpluto gavām \[bhā.pu 10.3.11\] itivat gokule
śrī-rohiṇyāṁ rāma-jnma śrutvāpi sadyas tathaivādāditye-tasmād eva
vacanād voddhavyam \| mahāmatir iti parama-medhāvitvaudāryādikam uktam,
ato'nusmṛtyatāś ca tebhyo dattavān \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rāma-kṛṣnayor janma-nakṣatre
tad upalakṣita-samaya ity arthaḥ \| ataḥ kṛṣṇāvatārotsavety ādivat
rāma-janma śrutvāpi tathaivādād iti bodhavyaṁ tathā dāne hetur mahāmatir
iti \| taj janma-samaye bhāvivṛtta-jñānād adhunā ca tad anusmaraṇād iti
bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manasā dattā yā yāvatya
āsan kaṁsanāpahatā iti tā eva svīyā rāja-goṣṭhādācchidya adadāt
\|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.29 \|\|**

tataś ca labdha-saṁskārau dvijatvaṁ prāpya suvratau \|

gargād yadu-kulācāryād gāyatraṁ vratam āsthitau \|\|

**śrīdhara-svāmī (bhāvārtha-dīpikā) :** gāyatraṁ vrataṁ brahmacaryam
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tata upanayanottaram \|
dvijatvaṁ kṣatriyatva-sampādaka-dharmam \| vrataṁ taj-japa-rūpa-niyamaṁ
vā \| gargād iti tac-chikṣayety arthaḥ \| gāyatram iti
prājāpatya-brāhmayor apy upalakṣaṇam \| tatra gāyatraṁ gāyatrīm
adhīyānasya tri-rātra-vyāpi prājāpatyaṁ vedārambha-paryantam \| brāhmaṁ
tat-samāpti-paryantam \| ata eva sāmānyato brahmacaryam eva tair
vyākhyātam \| suvratau santau \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suvratau
tantrokta-niyama-niṣṭhau santau \| kiṁ vā, sadā sarvasvaṁ dattvantāv api
āsthitau svīcakratuḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gargād iti tac chikṣayety
arthaḥ \| gāyatram iti prājāpatya-brāhmayor apy upalakṣaṇaṁ tatra
gāyatraṁ gāyatrīm adhīyānasya tri-rātra-vyāpi-prājāpatyaṁ
vedārambha-paryantaṁ brāhmaṁ tat-samāpti-paryantam \| ata eva sāmānyato
brahmacaryam eva tair vyākhyātam \| suvratau santau \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gāyatraṁ brayhmacaryam
\|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** gāyatraṁ vrataṁ
brahmacaryam \|\|29\|\|

**\...**

**\|\| 10.45.30-31 \|\|**

prabhavau sarva-vidyānāṁ sarva-jñau jagad-īśvarau \|

nānya-siddhāmalaṁ jñānaṁ gūhamānau narehitaiḥ \|\|

atho guru-kule vāsam icchantāv upajagmatuḥ \|

kāśyaṁ sāndīpaniṁ nāma hy avanti-pura-vāsinam \|\|

**śrīdhara-svāmī (bhāvārtha-dīpikā) :** prakarṣeṇa bhavanty ābhyām iti
prabhavau ata eva sarvajñau svataḥ siddham amalaṁ jñānaṁ nara-ceṣṭitaiḥ
pracchādayantau \|\|30.31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prabhavau mūla-kāraṇe \|
ata eva sarva-jñāna-kāraṇatvād eva \| nānyena tapa-ādinā siddhaṁ, kiṁ tu
svābhāvikaṁ yad amalaṁ veda-rahasya-rūpaṁ jñānam \| prabhavāv iti
yugmakam \|\|30\|\|

atho ataḥ \| kāśyāṁ paṭhitavān kāśyas tam \| kecid iha kāśyam iti
paṭhanti tan nādartavyam \| tadopanīto bhagavān avantī-nagaraṁ yayau \|
cakāra vidyā-grahaṇaṁ muneḥ sāndīpaner guroḥ \| iti
brahma-vaivartokteḥ\| śiṣṭās tu kāśyam ity ekadeśa-nyāyena
kaśyapa-gotrodbhūtam ity artham āhuḥ \| upajagmatuḥ ratham āruhyeti
jñeyam \| rathasya vakṣyamāṇatvāt \| kāśyaṁ kāśyāṁ jātam \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ sarva-vidyānāṁ
prabhavāv api tat sarvaṁ loka-śikṣaṇārtham eveti grāhayantāv ity anena
vakṣyata eva \|\|30\|\|

atho anantaram \| ato hetor vā \| icchantāv iti śrī-vasudevādīnām
upanayane yathecchā nāstīti sūcayati---vicchedādi-duḥkhāt
prayojana-viśeṣābhāvāc ca \| upajagmatuḥ---samīpe gatau ratham āruhyeti
jñeyam \| rathasya vakṣyamāṇatvāt \| kāśyaṁ kāśyāṁ jātam iti
sarva-sac-chāstrādy-abhyāsa-niṣṭhatvam uktam \| samyag dīpayati
sarva-vidyāḥ prakāśayatīti sandīpanas tasya putraṁ nāmeti tat-saṁjñayā
prasiddham \| devakīty ādikad ity arthaḥ \| avantīpura-vāsinam iti
mathurā-dvārakayor antarāla-vartitvenāvantyāḥ svīyatva-jñānāt tatra
gamanam \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca prabhavāv iti yugmakaṁ
sarva-vidyānāṁ prabhavāv api atho anantaram upajagmatuḥ ratham āruhyeti
jñeyam \| rathasya vakṣyamāṇatvāt \| kāśyāṁ kāśyāṁ jātam \|\|30-31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ananya-siddhaṁ
svābhāvikaṁ jñānaṁ nara-ceṣṭitair eva yata ācchādayantāvatho ata eva
guru-kule ity-ādi \|\|30.31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ananya-siddhaṁ
svābhāvikaṁ jñānaṁ nara-ceṣṭitair eva yata ācchādayantāv atho ata eva
gurukule ity-ādi \|\|30-31\|\|

**\...**

**\|\| 10.45.32 \|\|**

yathopasādya tau dāntau gurau vṛttim aninditām \|

grāhayantāv upetau sma bhaktyā devam ivādṛtau \|\|

**śrīdhara-svāmī (bhāvārtha-dīpikā) :** yathā yathāvat \| upasādya
prāpya gurau vṛttim anyān grāhayantau śikṣayantau \| gurum upetāv
upagatau \| sevitavantāv ity arthaḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tau rāma-kṛṣṇau \|
śikṣayantau yadyad ācarati śreṣṭhaḥ ity ādy ukta-sampādanārtham ity
arthaḥ \| devam ivety anena yasya deve parā bhaktir yayā deve yathā
gurau ity-ādikāṁ śrutiṁ sūcayati \| aninditām iti vidyābhyāsaṁ kurvatā
chātreṇādhyāpaketara-sevā na kāryā tan-nindāśruteḥ

> vipraḥ śāstram adhīyāno hyannapānādilipsayā \|
>
> vinā vidyāpradātāraṁ sevamānaḥ pataty adhaḥ \|\|
>
> bhikṣādinā pramuñjīta na tu vṛttiṁ samāśrayet \|
>
> nindābhir eva samśasya tādṛśatvena tu nārakī \|\|

iti saṁhitokteḥ \| vṛttir buddhyādivikṛtau sevājīvanayor api iti
dharaṇiḥ \|

yad vā, aninditā sevā guroḥ kāryā na tu tasmin pravasite
tadbhāryāraja-samāptau tat-saṅgādi-rūpāpīty arthaḥ \| atra mahāratīyā
gātaitad viṣayiṇy anusandheyā

> vidyāṁ śrutvā ye guruṁ nādriyante pratyāsannā manasā karmaṇā ca \|
>
> teṣāṁ pāpaṁ bhrūṇa-hatyā-viśiṣṭaṁ tebhyo nānyaḥ pāpakṛccāsti loke \|\|
> iti \|

pratyāsannacchātrādināvaśyam ācārya-sevā śakty anusāreṇa kāryeti
bodhitam \|

> yo'nnādyāptaye tyaktvā guru-sevāṁ karoti ca \|
>
> anyasya sa ca sañjeyo nāmadhāraka-chātrakaḥ \|
>
> sa tu vipro na pūjārhaḥ kukṣibharagaṇāgraṇīḥ \|\|

iti bahudhā saṁhitā-bhāge varṇitam asti varatantuneti \| yathāvat
samit-pāṇitvādi-śruty-ukta-prakāreṇa \| dāntau saṁyatau santau \| tathā
ca hari-vaṁśe---

> nivedya gotraṁ svādhyāyam ācāreṇābhyalaṅkṛtau \|
>
> śuśrūṣū nirahaṅkārāv ubhau rāma-janārdanau \|\| \[ha.vaṁ. 2.33.4\] iti
> \|

vṛttam anuvṛttim \| aninditām īśvaratve'pi kartuṁ yogyatvena ślāghyām \|
smeti tad-vṛttaṁ prasiddham evety arthaḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathāvat
kuśa-pāṇitvādi-pūrvaka-prakāreṇa yathā gurūpasattiḥ śāstreṇa vihitās te
tad-anusāreṇety arthaḥ \| dāntau saṁyatau santāv upetau \| tathā ca
śrī-hari-vaṁśe---

> nivedya gotraṁ svādhyāyam ācāreṇāpy alaṅkṛtau \|
>
> śuśrūṣū nirahaṅkārāv ubhau rāma-janārdanau \|\| \[ha.vaṁ. 2.33.4\] iti
> \|

aninditām uttamāṁ vṛttim vartanaṁ vāsam ity arthaḥ \| anuvṛttiṁ vā \|
parama-daivatam ivādṛtau sādarau guruṇā sammānitau santau vā \| smeti
tad-vṛttaṁ prasiddham evety arthaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yathā
samit-pāṇitvādi-śruty-ukta-prakāreṇa dāntau tathā ca hari-vaṁśe---

> nivedya gotraṁ svādhyāyam ācāreṇābhyalaṅkṛtau \|
>
> śuśrūṣū nirahaṅkārāv ubhau rāma-janārdanau \|\| \[ha.vaṁ. 2.33.4\] iti
> \|

vṛttam anuvṛttiṁ parama-daivatam iva ādṛtau sādarau guruṇā sammānitau
santau vā \| smeti tad-vṛttaṁ prasiddham evety arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā yathāvat gurau
vṛttim upasattim anyān grāhayantau śikṣayantau upetau sma sevitavantau
guruṇā tenāpy ādṛtau \|\|32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.33 \|\|**

tayor dvija-varas tuṣṭaḥ śuddha-bhāvānuvṛttibhiḥ \|

provāca vedān akhilān saṅgopaniṣado guruḥ \|\|

**śrīdhara-svāmī (bhāvārtha-dīpikā) :** śuddho bhāvo yāsu tābhir
anuvṛttibhiḥ \| sāṅgopaniṣadaḥ aṅgāni ṣaḍ-aṅgāni śikṣādīni tair
upaniṣadbhiś ca sahitān \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayoḥ rāma-kṛṣṇayoḥ \|
nikhilān padakramāṅga-jaṭāvallyādi-sahitān \| ādinā
kalpa-vyākaraṇa-nirukta-jyotir gaṇacchandovicitīnāṁ grahaḥ \| upaniṣadaḥ
kenamāṇḍūkādyāḥ \| śikṣādīnāṁ lakṣa;nāny akrūra-stutau vivecitāni
śuddhena bhāvena bhaktyā yā anuvṛttayas tābhiḥ \| tad viśeṣaś cāgre
śrīdāma-viprokhyāne śrī-bhagavan mukhād eva vyaktībhāvyata evātra svayaṁ
bādarāyaṇinā na prapañcita iti jñeyam \| akhilān caturo'pīty arthaḥ \|
etad upadeśaś ca śabda-mātrataḥ, artha-jñānaṁ mīmāṁsopadeśenaiva
bhaviṣyatīti tad-anantaraṁ tat-pāṭha-śuddhartham āvaśyakatvād
artha-sahitāny eva tānyaṅgānyuktāni \|

> śikṣā vyākaraṇaṁ kalpo jyotiṣaṁ chanda eva ca \|
>
> niruktaṁ ca niruktāni ṣaḍaṅgāni manīṣibhiḥ \|\|

iti jyotiṣo'ṅgatvaṁ tad artha-kālādi-śuddhyapekṣaṇāt \| aṅgānantaraṁ
rahasatvenānupadiṣṭacarīr upaniṣadaḥ \| etāś ca pūrvavat-pratha-śabdata
eva \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śuddhena bhāvena premṇā
yā anuvṛttayas tābhiḥ, tad viśeṣaś cāgre'śītitam ādhyāye śrīdāmānugrahe
śrī-bhagavan mukhād eva vyakto bhāvī, duḥsahatvāc cātra svayaṁ
śrī-vādarāyaṇinā na prapañcita iti jñeyam \| gurus tat-tad
adhyāpakatvena prasiddhaḥ \| yad vā, ācāryatvena svīkṛtaḥ, ataḥ
prakarṣeṇa sasmehottama-prakārādinovāca, na cānyaśiṣyasyovopadideśeti
kṣatriyatvena tatrāpekṣā-viśeṣāt \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śuddhena bhāvena bhaktyā yā
anuvṛttayas stābhiḥ \| tad viśeṣaśāgre śrīdāma-vipropākhyāne
śrī-bhagavan mukhād eva vyakto bhāvī \| ata evātra svayaṁ vādarāyaṇinā
na prapañcita iti jñeyam \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.45.34 \|\|**

sa-rahasyaṁ dhanur-vedaṁ dharmān nyāya-pathāṁs tathā \|

tathā cānvīkṣikīṁ vidyāṁ rāja-nītiṁ ca ṣaḍ-vidhām \|\|

**śrīdhara-svāmī (bhāvārtha-dīpikā) :** sa-rahasyaṁ
mantra-devatā-jñāna-sahitam \| dharmān manv-ādi-dharma-śāstrāṇi \|
nyāya-pathān mīmāṁsādīn \| ānvīkṣikīṁ tarka-vidyām \| ṣaḍ-vidhāṁ,
"sandhiś ca vigraho yānam āsanaṁ dvaidham āśrayaḥ" ity evaṁ ṣaḍ-vidhāṁ
rāja-nītim \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarka-vidyāṁ vedetihāsādy
artha-nirṇāyakām ity arthaḥ \| sandhiḥ sāma, balavatāriṇā mela iti yāvat
\| vigraho daṇḍaḥ, durbale'rau nigraha ity arthaḥ \| yānaṁ vijigīṣorariṁ
prati yātrā \| āsanaṁ kadācic chakti-pratibandhe ca tatraiva
śatrodurgamāveṣṭya tatra dhānyādi-praveśaṁ pravibandhatāvasthānam \|
balavatā vigrahe balavattareṇa tachatrūṇā sandhiṁ kṛtvobhayatra
dāsosmīti vācaivātma-samarpaṇa kartavyaṁ na karmaṇeti sa dvedhībhāvas
tad uktaṁ kāmandake

> balinodviṣato-madhye vācātmānaṁ samarpayan \|
>
> dvaidhībhāvena varteta kākākṣivad alakṣitaḥ \|\| iti \|

ariṇā pīḍyamānasya balavad-bhūpadurgādyāśrayaṇam āśraya iti \| eṣām
avantara-bhedā vistarabhiyā na likhitāḥ \| sarahasyam iti
sārdha-dvayakam \| tataś ca kṣatriya-jātāvāvaśyakatvāddhanurvedaḥ, etad
ādīnyarthato'pi jñeyāni \| tataś ca
tat-tat-sarva-vidyopakārakatvenāpekṣyāṇi dharma-śāstrāṇi \| tataś ca
vaiśiṣṭyādhānārthaṁ nyāyapathān,
tat-tad-vedārtha-nirṇāyakāñjaimini-kapila-patañjali-bādarāyaṇa-racita-pūrva-mīmāṁsādīṁ-śabdānugata-yukti-granthān
\| tataś ca bāhyavādanirāsārthaṁ svatantra-yuktimayīmān vikṣikīm api \|
eva jātāyāṁ rājatvayogyatāyāṁ rājanītim ity evaṁ krama eva siddhyati
\|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarahasyam iti
sārdha-dvayakam akhilān caturo'pīty arthaḥ \| etad upadeśaś ca
śabda-mātrataḥ \| tad artha-jñānaṁ mīmāṁsopadeśenaiva bhaviṣyatīti
tad-anantaraṁ tat pāṭhā-śuddhyartham āvavaśyakatvād artha-sahitāny
evāṅgāni tāni coktāni---

> śikṣā vyākaraṇaṁ kalpo jyotiṣaṁ chanda eva ca \|
>
> niruktaṁ ca niruktāni ṣaḍaṅgāni manīṣibhir \|\| iti \|

jyo'tiṣoṅgatvaṁ tad artha-kālādi-śuddhyepekṣaṇāt \| aṅgānantaraṁ
rahasyatvenānupadiṣṭa-carīrupaniṣadaḥ etāś ca pūrvavat prathamataḥ
śabdata eva tataś ca kṣatriya-jātāvaśyakatvād dhanurveda etad
ādīnyarthato'pi jñeyāni \| tataś ca tat-tat-sarva
vidyopakārakatvenāpekṣyāṇy eva dharma-śātrāṇi \| tataś ca
vaiśiṣṭya-dhanārthaṁ nyāyapathān tat tad vedārtha-nirṇāyakān
jaimini-kapila-patañjali-vādarāyaṇa-racitān pūrva-mīmāsādīn
śabdānugata-yukti-granthān \| tataś ca bāhyavādi-nirāsārthaṁ svatantra
yuktimayīmānvīkṣikīm api evaṁ jñātāyāṁ rājatva-yogyatāyāṁ rājanītim ity
evaṁ krama eva siddhyati \|\|34.35\|\|

---------------------------------------------------------------------------------------------------------------------

**jīva-gosvāmī (bṛhad-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarahasyaṁ
mantra-devatā-jñāna-sahitaṁ dharmān manvādi-śāstrāṇi nyāya-pathān
mīmāṁsādīn ānvīkṣikīṁ tarka-vidyāṁ sandhir na vigraho yānamāsanaṁ
dvaidham āśraya ity amaroktaṁ ṣaḍvidhāṁ rājanītim \|\|34.35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.35 \|\|**

sarvaṁ nara-vara-śreṣṭhau sarva-vidyā-pravartakau \|

sakṛn nigada-mātreṇa tau sañjagṛhatur nṛpa \|\|

**śrīdhara-svāmī (bhāvārtha-dīpikā) :** sakṛn nigada-mātreṇaika-vārām
guror uccāraṇa-mātreṇa \|tāvatīś catuḥ-ṣaṣtī-kalāḥ \| tāś ca
śaiva-tantroktā likhyante, yathā---(1) gītam, (2) vādyam, (3) nṛtyam,
(4) nāṭyam, (5) ālekhyam, (6) viśeṣaka-cchedyam, (7)
taṇḍula-kusuma-bali-vikārāḥ, (8) puṣpāstaraṇam, (9)
daśana-vasanāṅga-rāgāḥ, (10) ) maṇi-bhūmikā-karma, (11) śayana-racanam,
(12) udaka-vādyam udaka-ghātaḥ, (13) citra-yogāḥ, (14)
mālya-grathana-vikalpāḥ, (15) śekharāpīḍa-yojanam, (16) nepathya-yogāḥ,
(17) karṇa-patra-bhaṅgāḥ, (18) sugandha-yuktiḥ, (19) bhūṣaṇa-yojanam,
(20) aindra-jālam, (21) kaucumāra-yogāḥ, (22) hasta-lāghavam, (23)
citra-śākāpūpa-bhakṣya-vikāra-kriyāḥ, (24) pānaka-rasa-rāgāsava-yojanam,
(25) sūcī-vāya-karma, (26) sūtra-krīḍā, (27) vīṇā-ḍamarukavādyāni, (28)
prahelikā, (29) pratimālā, (30) durvacaka-yogāḥ, (31) pustaka-vācanam,
(32) nāṭakākhyāyikā-darśanam, (33) kāvya-samasyā-pūraṇam, (34)
paṭṭikā-vetra-bāṇa-vikalpāḥ, (35) tarka-karmāṇi, (36) takṣaṇam, (37)
vāstu-vidyā, (38) rūpya-ratna-parīkṣā, (39) dhātu-vādaḥ, (40)
maṇi-rāga-jñānam, (41) ākara-jñānam, (42) vṛkṣāyur-veda-yogāḥ, (43)
meṣa-kukkuṭa-lāvaka-yuddha-vidhiḥ, (44) śuka-sārikā-pralāpanam, (45)
utsādanam, (46) keśa-mārjana-kauśalam, (47) akṣara-muṣṭikā-kathanam,
(48) mlecchita-kutarka-vikalpāḥ, (49) deśa-bhāṣā-jñānam, (50)
puṣpa-śakaṭikā-nirmiti-jñānam, (51) yantra-mātrekā-dhāraṇa-mātṛkā, (52)
saṁvācyam, (53) mānasī-kāvya-kriyā, (54) abhidhāna-kośaḥ, (55)
chando-jñānam, (56) kriyā-vikalpāḥ, (57) chalitaka-yogāḥ, (58)
vastra-gopanāni, (59) dyūta-viśeṣaḥ, (60) ākarṣa-krīḍā, (61)
bāla-krīḍanakāni, (62) vaināyikīnām, (63) vaijayikīnām, (64)
vaitālikīnāṁ ca vidyānāṁ jñānam, iti catuḥ-ṣaṣṭi-kalāḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvaṁ vidyā-samūham \|
sarvā vidyā yatra sā darva-vidyā veda-catuṣṭayī tasyāḥ sarvāsāṁ vidyānāṁ
vā pravartakau

> asya mahato bhūtasya niḥśvasitam etadṛg-vedo yajurvedaḥ \|
>
> sāmavedo'rthavāṅgirasa itihāsaḥ plurāṇaṁ vidyā upaniṣadaḥ \|\|

ity-ādi-bṛhad āraṇyaka-śruter vidyāpadavācyā
vaiśeṣika-pātañjalādi-rūpārjñeyā \| iha śāstrayonisvāt iti nyāyāc ca
\|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā
nyāya-śauta-patha-gṛhītāyā apyānvīkṣikyāḥ pṛthag uktiḥ prāyaḥ
śrautatvena tarka-mātratvāt, ata evoktam---vidyām iti, loka-rañjanādy
upāyam ity arthaḥ \| tathā dvayam, cakārau ca samuccaye, taiś ca
dharmādīnāṁ yathottaraṁ nyūnatve'pi sarveṣām eva teṣāṁ pravacane
prādhānyaṁ dyotyate \| yad vā, apy arthe cakārau, yathā dhanurvedaṁ
tathā dharmādīn api, iti dhanur vedavad dharma-śāstrādiṣ
apekṣā-rāhitye'pi loka-śikṣārthaṁ teṣām api svīkāreṇa tathaivādhyayanam
abhipretam \| ata eva cakārau, tathā dvayaṁ ca \| tad akhila-vedādikaṁ
sarvaṁ sakṛd uccāraṇa-mātreṇaiva samyak jagṛhatur dhṛtavantau \|
yato'mara-śreṣṭhau sarva-deva-pūjyāv ity arthaḥ \| ataḥ sarva-vidyānāṁ
pravarttakau sṛṣṭi-sthitikarāv ity arthaḥ \| yad vā, sarva-vidyā
pravartayantau santāv ity arthaḥ \| iti saṁgrahaṇa-prayojanaṁ punar apy
uktam, loka-śikṣā-mātrāpekṣayaiva tatra pravṛtteḥ \| he
nṛpeti---ati-śīghram aśrameṇa tat-sarva-saṁgrahato
guru-sevā-duḥkha-samāpty upasatteś ca praharṣodayāt \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.45.36 \|\|**

aho-rātraiś catuḥ-ṣaṣṭyā saṁyattau tāvatīḥ kalāḥ \|

guru-dakṣiṇayācāryaṁ chandayāmāsatur nṛpa \|\|

**śrīdhara-svāmī (bhāvārtha-dīpikā) : chandayāmāsatur** upalobhitavantau
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** catuṣṭyā
saṅkhyayāsaṅkhyātair ahorātrair dina-niśābhiḥ \| tāvatīs
tāvat-saṅkhyākāḥ tāś ca kalāś ca \| kaṁ sukhaṁ lānti svavidām iti kalā
iti \| tā gaṇayati-yatheti \| gītam\-- gāna-śikṣā, gīta-nirmāṇaṁ,
svara-jāti-rāga-bhedās tāla-mātrādi-racanā-prakārāḥ,
sādhaka-bādhaka-svarādi-melana-parijyānaṁ ca \|

> sva-ragaṁ padagaṁ caiva tathā layagam eva ca \|
>
> ceto'vadhānagaṁ caiva geyaṁ brūyuś caturvidham \|\|

svarādi-bhedā anantāḥ \| rāgāś ca bhairava-śrīrādhādi-bhedena
ṣoḍhāptavāntara-bhedair anantā eva \| tālaś ca kāla-kriyāmānam, kālasya
kriyayāvāpaniṣkramādikayā mānaṁ paricchedaḥ \| layaś ca
gīta-vādya-pādādi-nyāsānāṁ kriyā-kālayoḥ sāmyam \| gīta-viśeṣam āha---

> gā \[dhā\] tumātu-samāyuktaṁ gītam ity ucyate budhaiḥ \|
>
> tatra nādātmako gātur mātur akṣara-sañcayaḥ \|\| iti \|

tad dvividham \| yathā---

> gītaṁ ca dvividhaṁ proktaṁ yantra-gātra-vibhāgataḥ \|
>
> yantraṁ syād veṇu-vīṇādi gātraṁ tu mukhajaṁ matam \|\|

kiṁ ca---

> nibaddham anibaddhaṁ ca gītaṁ dvividham ucyate \|
>
> anibaddhaṁ bhaved gītaṁ varṇādi-niyamaṁ vinā \|
>
> ṛgbhiḥ pāṭhyam abhūd gītaṁ sāmabhyaḥ samapadyata \|
>
> yajurbhyo'bhinayā jātā rasāś cātharvaṇaḥ smṛtāḥ \|
>
> aṅgair ālabhayed gītaṁ hastenārthaṁ pradarśayet \|
>
> dṛṣṭibhyāṁ bhāvayed bhāvaṁ pādābhyāṁ tāla-nirṇayaḥ \|
>
> gītaṁ pīna-payodharā samadanā nārī vicitrā kathā ramyaṁ
>
> harmyaṁ talaṁ sudhāṁśu-kiraṇa-proddīpitā yāminī \|
>
> cittajñāḥ suhṛdaḥ sutāḥ sumanaso bhaktāḥ punaḥ sevakāḥ
>
> śuddhaṁ gīta-phalaṁ kavitvam atulaṁ saṁsāra-sārāmatāḥ \|
>
> saṅgītakena ramyeṇa sukhaṁ yasya na cetasi \|
>
> manuṣya-vṛṣabho loke vidhinaiva sa vancitaḥ \|
>
> saṁsāra-duḥkha-dagdhānām uttamānām anugrahāt \|
>
> prabhuṇā śaṅkareṇātra gītaṁ vādyaṁ prakāśitam \|
>
> gītajño yadi gītena nāpnoti paramaṁ padam \|
>
> rudrasyānucaro bhūtvā tenaiva saha modate \|
>
> gītena hariṇā raṅgaṁ prāpnuvanty api pakṣiṇaḥ \|
>
> vanād āyānti phaṇinaḥ śivavo na rudanti ca \|
>
> kṛti-camatkṛtaye kim ataḥ paraṁ phaṇi-varo'śvataro bata pañcamaḥ \|
>
> api mṛtāṁ yad avāpa madālasāṁ madhura-gīta-vaśīkṛta-śaṅkaraḥ \|
>
> paramānanda-vivardhanam abhimata-phalaṁ vaśīkaraṇam \|
>
> sakala-jana-citta-haraṇaṁ vimukhi-bījaṁ paraṁ gītam \|

ata eva---

> nāhaṁ vasāmi vaikuṇṭhe yogināṁ hṛdaye na vai \|
>
> mad-bhaktā yatra gāyanti tatra tiṣṭhāmi nārada \|

iti bhagavatāpy uktam ity alam \[1\]

atha vādyāni---

> tālena rājate gītaṁ tālo vāditra-sambhavaḥ \|
>
> garīyas tena vāditraṁ tac-caturvidham ucyate \|
>
> tataṁ suṣiram ānaddhaṁ ghanam itthaṁ caturvidham \|
>
> tatra tantra-gītaṁ vādyaṁ vaṁśādyā suṣiraṁ tathā \|
>
> carmāvanaddham ānaddhaṁ ghanaṁ tālādikaṁ matam \| iti \|

tatra tataṁ yathā---

> alāvatī brahma-vīṇā kinnarī laghu-kinnarī \|
>
> vipañcī vallakī jyeṣṭhā citrā joṣavatī jayā \|
>
> hastikā kubjikā kūrmā śāraṅgī parivādinī \|
>
> triśavī śata-candrī ca nakulauṣṭhī caṭaṁsavī \|
>
> auḍambarī pinākī ca nibandhaḥ śuṣkalas tathā \|
>
> gadāvāraṇa-hastaś ca rudro'tha śara-maṇḍalaḥ \|
>
> kapi lāso madhusyandī ghoṇetyādi tataṁ vadet \|

avalāvaṇī yathā---

> kaniṣṭhikāparidhy ardhamadhyacchidreṇa saṁyutaḥ \|
>
> daśayaṣṭimito daṇḍaḥ khādiro vaiṇavo'tha vā \|
>
> adhaḥ karabhavān ūrdhve chatrāvalyābhiśobhitaḥ \|
>
> navāṅgulādadhaḥ chidropari candrārdha-sannibhām \|
>
> niveśya tumbikāṁ bhadrālābukhaṇḍaṁ niveśayet \|
>
> dvādaśāṅgula-vistāraṁ dṛḍha-pakvaṁ manoharam \|
>
> tumbikāvedha-madhyena daṇḍacchidre tu nirmitām \|
>
> alābumadhyagāṁ ḍaurvī kṛtvā svalpāṁ tu kāṣṭikām \|
>
> tathā saṁveṣṭya tan-madhye kāṣṭhikāṁ bhrāmayet tataḥ \|
>
> yathā syātriścalālābūndhaś ca karabhopari \|
>
> pañjāṅguliṣu santyajyālābūṁ svalpāṁ ca bandhayet \|
>
> keśāntar nirmitā paṭṭamayī sūtrakṛtātha vā \|
>
> samā sūkṣmā dṛḍhā tatra-tatra deyā vicakṣaṇaiḥ \|
>
> etal lakṣaṇa-saṁyogyātrā \[nyā\] lāvaṇī prakīrtitā \|
>
> bindunā na samupetaṁ tumbaṁ nikṣipya vakṣasi \|
>
> madhyamānām ikābhyāṁ ca vādyā dakṣiṇa-pāṇinā \|
>
> tāre mandre ca ghoṣe ca tri-sthāne bindur iṣyate \|
>
> tumbī-mūlaṁ samutpatya vāmāṅguṣṭhena dhārayet \|
>
> tatas tābhis tu sarvābhiḥ svara-vyaktir vidhīyate \|
>
> trisvaro dakṣiṇaḥ pāṇir vāmas tatra catuḥsvaraḥ \|
>
> alāvaṇyāṁ sthitā jñeyāḥ sapta ṣaḍjādayaḥ svarāḥ \|
>
> rāga-vyaktir yathā rāge bhavet ṣaḍjādi-bhedataḥ \|
>
> aśa nyāsa-vibhedāc ca tatrātrāpi vidhīyate \|
>
> iyam alāvaṇī proktā manaḥ-śravaṇa-rañjanī \|
>
> pratyakṣā śāradā devī vīṇārūṣeṇa saṁsthitā \|

ity alāvaṇī-lakṣaṇāni \| anyeṣāṁ vistara-bhsayānnodāhṛtāni \| tāni ca
saṅgīta-darpaṇa-saṅgītadāmo darādi-granthebhyo'vaseyāni \| suṣiraṁ
yathā---

> vaṁśo'tha pāro madhurī tittirī-śaṅkhakāhalāḥ \|
>
> toraḍī-muralī-bukvāśṛṅgikā-svaranābhayaḥ
>
> śṛṅgaṁ kāpālikaṁ vaṁśaś carma-vaṁśas tathāparaḥ \|
>
> ete suṣira-bhedāstu kathitāḥ pūrva-sūribhiḥ
>
> vartulaḥ saralaś caiva parvadoṣa-vivarjitaḥ \|
>
> vaiṣṇavaḥ khādiro vāpi rakta-candanajo'tha vā \|
>
> śrīkhaṇḍajo'tha sauvarṇo dantidantamayo'pi vā \|
>
> rājatas tāmrajo vāpi lauhajaḥ sphāṭiko'tha vā \|
>
> kaniṣṭhāṅguli-tulyena garbharandhreṇa śodhitaḥ \|
>
> śilpa vidyā-pravīṇena vaṁśaḥ kāryo manoharaḥ \|
>
> vaṁśenaiva mato'piti mataṅgamuninoditam \|
>
> tato'nye'pi tadākārā vaṁśā eva prakīrtitāḥ \|
>
> tatra caivaṁ śirodeśād adho'drimitam aṅgulam \|
>
> phūtkāra-randhraṁ kurvīta mitam aṅguli-parvaṇā \|
>
> pañcāṅgulāni santyajya tāvadrandhrāṇi kārayet \|
>
> kuryāt tathāntarandhrāṇi sapta-saṅkhyāni kauśalāt \|
>
> badarī-bīja-tulyāni satvajyārdhārdham aṅgulam \|
>
> prātiyor vandhanaṁ kāryaṁ svarādyair nāda-hetave \|
>
> svikthakena kala desyā tena susvaratā bhavet \|
>
> pañcāṅgulāyaṁ vaṁśaḥ syād ekaikāṅgulavṛddhitaḥ \|
>
> ṣaḍaṅgulādi-dāmnā syād yāvad aṣṭādaśāṅgulam \|
>
> phūtkāratāra-randhrasya yāvad aṅgulam antaram \|
>
> tad eva nāma vaṁśasya vāṁśasya vāṁṣikaiḥ parikīrtyate \|
>
> ekāṅgulo vyaṅgulaś ca tryaṅgulaś caturaṅgulaḥ \|
>
> atitārataratvena vāṁśikaiḥ sapupekṣitaḥ \|
>
> trayodaśāṅgulo vīṇā vidhau ca samupekṣitaḥ \|
>
> nirdito vaṁśatattvajñais tathā saptadaśāṅgulaḥ \|
>
> mahāndandas tathā nando vijayo'tha jayas tathā \|
>
> catvaṛa uttamā vaṁśā mataṅgamunisammatāḥ \|
>
> daśāṅgulo mahānando nanda ekādaśāṁ gulaḥ \|
>
> dvādaśāṅgulam ānas tu vijayaḥ parikīrtitaḥ \|
>
> caturdaśāṅgulamito jaya ity abhidhīyate \|
>
> brahma-rudro ravir viṣṇuḥ kramād atra vyavasthitāḥ \|
>
> naividyaṁ prauḍhatā cāpi susvaratvaṁ ca śīghratā \|
>
> mādhuryam iti phūtkṛteṣu guṇāḥ smṛtāḥ \|
>
> śītkāra-bahulaḥ stabbo visvaraḥ sphuṭato laghuḥ \|
>
> amādhuryaś ca vijñessyāḥ ṣaḍ doṣāḥ phūtkṛteḥ kramāt \|
>
> vṛthā prayoga-bāhulyam alpatā gīta-vādane \|
>
> ebhir doṣairyuto'tīva nindito vāṁśiko mataḥ \|
>
> sthāna-kālidayābhijño gamakāḍhyaḥ sphuṭākṣaraḥ \|
>
> śīghrahastaḥ kalābhijño vāṁśiko rakta ucyate \|
>
> pramuktir baddha-muktiś ca yuktiścety aṅguler guṇāḥ \|
>
> susthānatvaṁ susvaratvam aṅgulau sāvanakriyām \|
>
> samastagamaka-jñānaṁ rāga-rāgāṅgaveditā \|
>
> kriyābhāṣāvibhāsu dakṣatā gīta-vādanaṁ \|
>
> susthāne cāpi duḥsthāne nāda-nirmāṇa-kauśalam \|
>
> gāṭṝṇāṁ sthāna-dātṛtvaṁ tad-doṣācchādanaṁ tathā \|
>
> vāṁśikasya guṇā eve mayā saṅkṣipya darśitāḥ \|\| iti vaṁśaḥ \|

kāhalāstrīti niṣaṅgaḥ toḍahī muralī bukkā ity ete'tra striyāṁ
sapta-svarāṇāṁ nābhir iva svaranābhiḥ striyāṁ vartate, itareṣāṁ
vistarabhiyā svarūpaṁ noktam \| tac ca
saṅgīta-darśana-saṅgīta-dāmodarādi-granthebhyo'vaseyam \| ānaddhaṁ
yathā---

ānaddhae mardalaḥ śreyānityuktaṁ bharatādibhiḥ \|

api ca---

> murajapaṭahaḍhakkā bimbako dāpavādyaṁ
>
> paṇavaghasaruñjālāvajāhūstrivalyaḥ \|
>
> karaṭhakamaṭhabherī syāt-kuḍukkā
>
> huḍḍukkā manasa-muralijhallī ḍukkalī dauḍiśānā \|\|
>
> ḍamasaṭamukimaḍḍuḥ kuṇḍalī taṇḍanāmā
>
> raṇamabhi ghaṭa-vādyaṁ dundubhī cārajaś ca \|
>
> kvacid api ṭuṭukī syād-darduraṁ śāpy upāṅgaṁ
>
> prakaṭitamanavadyaṁ vādyam itthaṁ jagatyām \|\|
>
> tripuramathanakartus tāṇḍave tat-prayāṇe
>
> tatamukha-suṣirañcānaddham itthaṁ vidhīyate \|\|
>
> trayodaśāṅgulaṁ vāmam atha vā dvādaśāṅgulam \|
>
> dakṣiṇaṁ ca bhaveddhīnam ekenāddhāgulena vā \|\|
>
> karaṇānaddhavadano madhye caiva pṛthur bhavet \|
>
> ṣaṇmāsīyo bhavedvastastac carmakaraṇaṁ matam \|\|
>
> mṛttikā-nirmitaścaiva mṛdaṅgaḥ parikīrtitaḥ \|
>
> pātayetkharaliṁ vādyamādanārthaṁ ca mardale \|\|
>
> vibhūtir gairikaṁ bhaktaṁ kendukena samanvitam \|
>
> yad vā, cipi\[pī\] ṭakaṁ deyaṁ jīvanīsattvamiśritam \|\|
>
> sarvam ekatra piṣṭaṁ tallepaḥ kharalir ucyate \|
>
> vāmāsye pūrikāṁ kṛtvā lepaṁ dadyāc ca dakṣiṇe \|\|
>
> evaṁ madalakaḥ proktaḥ sarvavādyottamo mataḥ \|
>
> asya saṁyogamāsādya sarvaṁ vādyaṁ ca śobhate \|\|
>
> etad aṅge bījakāṣṭhe dalamardāṅgulaṁ viduḥ \|
>
> tadidhīmiti vijñeyāḥ pāṭhavarṇā mṛdaṅgajāḥ \|\|

thodaṇḍaṁ dhikkaṭas
taddhītākandandathoṅgandhidhikharjhajhinaṅgaṭandanthāḥ kūṭa-pāṭhā matā
amī \| tathindhoṇḍetakkavīdondondandandhigaṇāntataṁ
tadhitakkatandhandhidontādhipāṭakhaṇḍe tvayaṁ kramaḥ \| tathā
ca---yatimāne pāṭakhaṇḍaḥ---dragatathejāṁ dragatathejāṁ
dho-dho-dhikatā-dhikātho-jānthojāntakatatādhikāthotādragatatā-dhi-dhi-dhi-dhikata-tākaḍanātho-dhikathojāndhotādragatatādratatādhi
iti \|

yatiroḍhāpy avachedo gajaro rūpakaṁ dhruvam \|

galapaḥ sārigoṇī ca nānda ca kathitaṁ tathā \|

praharaṇaṁ vṛndanaṁ ca prabandhā dvādaśa smṛtāḥ \|

danthāta ity ekatālyāṁ yatiḥ \| oḍa-vādyaṁ
yathā---dāntathotadhikatadhikadanthādanthāthodhiyodhitatttatattathāvithavidiśyāṁdiśyāṇṭaṭanakiṭaṭanakitadaṭaṅganaṇṭatagathavaṭaṅgathavaṭaṅgataginagitāganagidāndādāndadadīdīndantātathā
iti \|

avacchedyavādyaṁ yathā---danthātaḥ dathātaḥ dhikkidhikkidigaṇandatāthaḥ
iti \|

gajaravādyaṁ yathā---thokaṭennanejaḍheṇḍaṅgathogathoṅgaṭeṅkathogata
kidhikaṭeṅnanadhidhikaṭatakathokattadhikaṭatakkakatathogataddhīm ity
ekatālyāṁ gajaraḥ \|

rūpaka-vādyaṁ
yathā---takadhika-takadhika-kathavitakithavitakkidhikkadanthātaḥ iti \|

dhruvaka-vādyaṁ yathā---takkatakkāṭadhikkadhikkāṭa iti nisāratāle
dhruvakaḥ \|

galayo yathā---tadhidadhidhikatakatadhigalaganthāthādetathāḍhenaṣa ity
ekatālyāṁ galapaḥ \|

sārigoṇī
yathā---thoṅgaṭeṣtakkadhikkatakadhikatakathohaṭaṅganahaṭaṅganathorākkathoḥ
iti prathama-khaṇḍaḥ \| ṭeṣathoḥdhithohaḥṭeṣa
ṭeṣathoḥdhithohaḥṭeṣaṭeṣadakkatagadakkadhikkatadidadakkadaṅgadaṅgathogathokatakatakadhikataghikatadhoṭeṣadhoṭeṣathaṭegalakhogagalakhogakhohaṭageṇṭhageṅkhohaṭam
ity asya chandanam iti \|

nādo yathā---

> dāṅkāratritayaṁ pūrvaṁ dāndhigiti tatattrayam \|
>
> dāndāndhikatrayaṁ yatra iti nādaḥ śacīpriyaḥ \| iti \|
>
> drutaṁ mānasam ārabdha-śuddhaṁ kūṭa-vinirmitam \|
>
> sapta-khaṇḍa-mayaṁ vādyaṁ kathitaṁ tad ihocyate \|\|

drutamānatvāt-pratitāle
yathā---tattatatattatatakkitakkididandhiganathodhiganatho-dhikkadhikkadhikkadhikkadhiknaginagamithothodhidhidhiḥdāndāndhi-kkathothohathathonaṣithonaṣithothohathohaḍeṭiḍeḍithohathohataṭi-taṭi-taṭuka-gīṅgīndhagidhagitatatadhetatadhetatatatagiṅīṣaṅīthogathogathonthogagathogathotattāttāḥ

> iti sapta-padānyāhuḥ kathitaṁ vādyapaḍitaiḥ \|
>
> pratitālena tālena pādavarṇa-samāsataḥ \|
>
> gandharvapatinā pūrvam urvaśīlāsyanartane \|
>
> sudharmārañjanārthaṁ ca kathitaṁ prakaṭīkṛtam \|

iti praharaṇaṁ yathā---thogakkā tad
adhikāthāgakaṭagagondanthogadidadhikdhikkadikaṭeṣa ity ekatālyā
praharaṇam \| vādyaṁ vimucyate yenacchadanaṁ tannigadyate
yathā---taidhithodiṣaṭeṣatanna iti chadanam \|

> kalāso vikalāsaś ca ṭākalaṁ cārdhaṭakalī \|
>
> jolāṭākalikā caiva gomudrī murajas tathā \|\|

alābuvādyaṁ mleccha-vādyam \| mardalastrayodaśāṅgula-vāma-mukho,
dvādaśāṅgula-dakṣiṇa-mukhaḥ \| murajastv aṣṭādaśāṅgula-vāma-mukhaḥ,
saptadaśāṅgula-dakṣiṇa-mukhaḥ, mardalamurajayor ayaṁ bhedaḥ \| ghanaṁ
yathā---

> anuraktaṁ viraktaṁ ca dvividhaṁ ghana-vādyakam \|
>
> gītānugañcānurakta viraktaṁ tāla-saṁśrayam \|\|
>
> karatālaḥ kāṁsyatālo jayavaṇṭo'tha śuktikā \|
>
> kambikāpaṭavādyaṁ ca paṭṭātodyaṁ ca ghargharam \|\|
>
> jhañjhātālaś ca mañjīraṁ kartaryuṅkura ity api \|
>
> dvādaśaite munīndreṇa kathitā gavasañjñikāḥ \|\|
>
> trayodaśāṅgula-vyāmau śuddha-kāṁsya-vinirmitau \|
>
> madhyamukhau stanākarau tan-madhye rajjugumphitau \|\|
>
> padminī-patra-sadṛśau karābhyāṁ rajjuyantritau \|
>
> karatālāvubhau vādyau poṭarhyanaṭakair iti \|\|
>
> yad vā, trayodaśayavavyānaṁ vaktrayavonmitam \|
>
> yavapañcaka-gambhīraṁ madhye ca yavasaptakam \|\|
>
> visṛtaṁ vartulaṁ nimna yavatrayamitaṁ tataḥ \|
>
> pṛṣṭhato madhya-deśe ca śivaliṅga-samākṛtim \|\|
>
> atyamlapaiṣṭinirdigdha-śuddhakāṁsyavimirṣitam \|
>
> saṁraktāṅguli-susnigdha-sudīrgha-madhura-dhvanim \|\|
>
> ghanānisāvisaṁraktaṁ dṛḍhaṁ śuṣkaṁ manoharam \|
>
> kāśmaryādisamudbhūtaṁ tālamāhur manīṣiṇaḥ \|\|
>
> sunādaṁ dakṣiṇāṁ tālaṁ tato hīnaṁ ca vāmakam \|
>
> kurvīta taddvayaṁ kāryaṁ tarjany aṅguṣṭhayogataḥ \|\|
>
> vāma-hastasya madhyamaṁ sannināditam \|
>
> tiryag-dakṣiṇa-tālasya parivyaṁsena tālayet \|\|
>
> tālādau vādayec caiva pluta-dīrghalabudrutaiḥ \|

iti karatāla-viśeṣaḥ \| kartarī ghana-viśeṣaḥ \| uṅgaraś ca
ghana-viśeṣo'dantarephāntapuṁlliṅgaḥ \| anyeṣāṁ vistarabhayānnoktam \|

> rukmiṇyāḥ satyabhāmāyāḥ kālindī-mitra-vindayoḥ \|
>
> jāmbavatyā nāgnajityā lakṣmaṇābhadrayor api \|
>
> kṛṣṇasyāṣṭa-mahiṣīṇāṁ purodvāhamahotsave \|\|
>
> tataṁ śuṣiramānaddhaṁ ghanaṁ ca yugapajjanāḥ \|
>
> avādayannasaṅkhyātam iti paurāṇikī śrutiḥ \|\|
>
> tataṁ vādyaṁ tu devānāṁ gandharvāṇāṁ ca śauṣiram \|
>
> ānaddhaṁ rākṣasānāṁ tu kinnarāṇāṁ ghanaṁ viduḥ \|
>
> nijāvatāre govindaḥ sarvamevānayatkṣitau \|\|
>
> yāvanti vādya-bhāṇḍāni rāma-rāvaṇayor yudhi \|
>
> tāvantyo nābhavan senaḥ kurupāṇḍavasaṅgare \|\|

kiṁ ca---

> nilimpahṛtkampanatomareṇa raṇe surārer mathanātsureṇa \|
>
> abhūt tatādyair api siṁhanādaiḥ sā pañca-śabdīti kaṇādavādaḥ \|\|

yudhi sainyānāṁ yo'haṅkāraravaḥ sa siṁhanādaḥ \| tatādibhir
ebhiścaturbhir vādyaiś ca pañcaśabdī-vādyama abhūt \| siṁhanādena saha
vādyaṁ pañcavidham astīti saṅgīta-dāmodaraḥ \|

> śivāgāre jhallakaṁ ca sūryāgāre tu śaṅkhakam \|
>
> durgāgāre vāṁśa \[śī\] vādyaṁ mādhurīṁ ca na vādayet \|\|

jhallakaṁ kāṁsya-nirmita-karatālam iti yoginītantram \|
matsya-pūrāṇe'pi---

> gītavāditra-nirghoṣaṁ devasyāgre ca kārayet \|
>
> viriñceś ca gṛhe ḍhakkāṁ ghaṇṭāṁ lakṣmī-gṛhetyajet \|\|
>
> ghaṇṭā bhaved aśaktasya sarva-vādyamayī yataḥ \|

kiṁ ca---

> devasyāgre pratidinaṁ kārayet sadmakārakaḥ \|
>
> tat-tad devasya caritaṁ paurāṇaṁ vyāsakīrtitam \|\|
>
> tenaiva sarva-vādyānāṁ phalaṁ pūrṇaṁ prajāyate \|
>
> nyūnatā copacārāṇāṁ sāpi pūrṇā bhavet tataḥ \|\|
>
> veditā sarva-śāstrāṇāṁ vedānām aṅgasaṁyujām \|
>
> viśuddhobhaya-vaṁśaś ca vaktā kāryo dvijottamaḥ \|\|
>
> kuṭumbī śānta-cittaś ca chātrādhyāpana-tatparaḥ \|
>
> ananyajīviko vipro jayoccāre śubhāvahaḥ \|\|

iti bhaviṣyokteḥ \| jaya-śabdārthastu---

> aṣṭādaśa purāṇāni rāmasya caritaṁ tathā \|
>
> viṣṇu-dharmādi-śāstrāṇi śiva-dharmāś ca bhārata \|\|
>
> kārṣṇyaṁ ca pañcamo vedo yan-mahābhārataṁ smṛtam \|
>
> saurāś ca dharmā rājendra mānavoktā mahīpate \|
>
> jayeti nāma eteṣāṁ pravadanti manīṣiṇaḥ \|\|

iti brahmacāri-kāṇḍe bhaviṣyokteḥ \| vādyam---

> vitataṁ ca ghanaṁ vādyaṁ tataṁ suṣiram eva ca \|
>
> kāṁsyaṁ puṣkara-tantrībhir veṇunā ca yathākramam \|\|

etad evāmareṇāpi---

> tataṁ vīṇādikaṁ vādyam ānaddhaṁ murajādikam \|
>
> vaṁśādikaṁ tu suṣiraṁ kāṁsyatālādikaṁ ghanam \|\|
>
> caturvidham idaṁ vādyam \| iti \|

tatra śikṣādayaḥ pūrvavat \| nṛtya-nāṭyam---

> nṛtyaṁ kṛtānukaraṇaṁ nāṭyaṁ tu nartakāśrayam \|
>
> karaṇānyaṅgahārāś ca vibhāvo bhāva eva ca \|
>
> anubhāvo rasāśceti saṅkṣepān nṛtya-saṅgrahaḥ \|\| iti \|

karaṇāni sādhanāni \| aṅga-hāro aṅga-vikṣepaḥ \| viśeṣeṇa
bhāvayantyutpādayanti rasam iti vibhāvāḥ, strī-vasantodyānādayaḥ
rasakāraṇāni \| anubhūyate rasa ebhir ity anubhāvāḥ, kampasvedādīni
rasakāryāṇi \| bhāvāḥ sāttvikāḥ stambhādayo, vyabhicāriṇaś ca
dhṛti-smṛtyādayaḥ \| etair utkarṣamāropyamāṇo'tra vyañjitaḥ sthāyībhāvo
ratyādiḥ śṛṅgārādi-rasa-rūpo bhavatīti \| tantrāntare tu
nṛtya-bheda-jñānārtham eva pṛthag nāṭyakaloktā \[3\]

ālekhyam---citra-karma \|

> rūpa-bhedāḥ pramāṇāni bhāva-lāvaṇya-yojanam \|
>
> sādṛśya varṇikābhaṅgam iti citraṁ ṣaḍaṅgakam \|\|

eṣāṁ svarūpaṁ sthāpatyaśāstrādavaseyam \[4\] viśeṣakacchedyam-viśeṣakaṁ
tilakaṁ yadyallalāṭe dīyate tasya bhūrjādi-patramayasya chedanaṁ,
viśeṣaka-grahaṇam ādarārthaṁ vilāsinīnām atipriyatvāt \[5\]
taṇḍula-kusumāvalivikārāḥ---taṇḍuler nānā-varṇaiḥ kusumair vā
śivādi-pūjārthaṁ nānā-prakāra-racanā \| atra grathanaṁ mālya-grathana
evāntarbhūtaṁ bhakti-viśeṣeṇāvasthāpanaṁ kalāntaram \[6\]
puṣpāstaraṇam---puṣpādibhiḥ \| śayyādi-racanam \| puṣpa-śayanam ity
aparā sañjñā \[7\] daśanavasanāṅgarāgāḥ---rāga-śabdaḥ pratyekaṁ
sambadhyate \| daśana-rāgo masyādinā \| vasana-rāgaḥ kausumbhādinā \|
aṅga-rāgogamārṣṭiḥ \[8\]
maṇi-bhūmikā-karma---maṇi-bhūmikāvatkuṭṭima-bhūmis tasyā
marakatādi-bhedena karaṇam \[9\] śayana-racanam---śayanīyasya
kālāpekṣayā
rakta-virakta-madhyasthābhiprāyādāhārapariṇatyādi-daśākṛdracanam \[10\]
udaka-vādyam---udaka-pūrita-pātre
murajādivan-madhura-nānā-tāla-samutthāpanam \[11\]
udaka-ghātaḥ---hasta-yantra-yuktibhir udakasya tāḍanaṁ taḍūbhayaṁ
jalakrīḍāṅgam \| jalastambha-vidyeti kecit \[12\]
citra-yogāḥ-daurbhāgya-keśa-palitīkaraṇādayo'dbhuta-darśanopāyāḥ \[13\]
mālya-grathana-vikalpāḥ---mālyānāṁ deva-pūjārthaṁ nepathyānāṁ
grathana-vikalpāḥ \[14\]

śekharāpīḍayojanam---grathana-vikalpa evāyaṁ kintu yojanaṁ kalāntaram \|
tatra śekharasya śitkhāsthāne'valambana-nyāsena paridhāpanādāpīḍasya ca
maṇḍalākāra-grathitasya kāṣṭhikāyogena paridhāpanān nānā-varṇaiḥ \|
puṣpair viracanaṁ yojanam \| tad ubhayaṁ nepathyāṅgam \[15\]
nepathyayogāḥ---deśa-kālāṣekṣayā vastra-mālyābharaṇādibhiḥ śobhārtha
śarīrasya maṇḍanākārāḥ \[16\] karṇa-patra-bhaṅgāḥ---dantaśaṅkhādibhiḥ
karṇa-patra-viśeṣā nepathyārthāḥ \[17\]
sugadha-yuktiḥ---svaśāstra-vihita-prapañcātīta-prayomanā \[18\]
bhūṣaṇa-yojanam---tadyogo dvavidhaḥ---saṁyojyosaṁyājyaś ca \| tatra
saṁyojyasya hārāder maṇi-muktā-prabālādibhir yojanam \| asaṁyojyasya
kaṭakāde racanam \| tad ubhayaṁ nepathyāṅgaṁ na tu śarīre
bhūṣaṇa-yojanaṁ, tasya nepathya yogāḥ ity anena gatārthātvāt \[19\]

aindrajālam---indra-jālādi-śāstra-prabhavayogāḥ sainyādi-darśanād
vismayārthāḥ \[20\] kaucumārayogāḥ---kaucumārāś ca yogāḥ kucumārarṣiṇā
proktāḥ subhagaṅkaraṇādayaḥ, surūpatvād yāpādakā ity arthaḥ \| kaucamāra
iti pāṭhe kucānāṁ stanānām ime kaucā, kāṭhinyādayaḥ, mārasya kāmasyeme
mārā rāgakaraṇādayaḥ, kaucāś ca te mārāśceti kaucamārāḥ \| yad vā,
kucu-śabdaḥ pakṣi-śabdānukaraṇe, tena pakṣiṇo lakṣyante, kuśun pakṣiṇo
mārayantīti kucumārāsta eva kaucumārā jāla-nirmāṇādayaḥ \[21\]

hastalāghavam---camatkārārthaṁ laghu-hastatayā tat-tad
vastuparivartanam, śastrāstrādy utsargaśaidhyraṁ vā \[22\] citraśākāpū
\[kasū\] pabhakṣya-vikaṛa-kriyāḥ---pānakarasarāgāsavayojanaṁ
daśa-vidhaśākamudgādi-sūpa-bhakṣya-vikārāṇāṁ kriyā pāka-vidhinā
niṣpādanam \| drāvitam adrāvitaṁ rsaṁ pānakam \| rāgo lehyam \| āsavaḥ
sandhānamekā kala dvividhoktā, pānakeṣu rasādiyojanam iti kecit \|

> mūlapatrakarīrāgraphala-kāṇḍādi-rūḍhakam \|
>
> tvakpuṣpaṁ kavakaṁ caiva śākaṁ daśavidhaṁ smṛtam \|\|

adhirūḍhaṁ nālabījāṅkurāsthimajjādi \| sūpaṁ vyañjana-sūdayo iti medinī
\[23\] sūcīvāyakarma---sūcyā puṣpamūrtyādi\--rūpeṇa sīvanam \[24\]
sūtrakrīḍā---sūtrāṇām anyathā darśanaṁ, sūtracāreṇa putrikādi-cālanaṁ vā
\[25\] vīṇāḍamaruka-vādyāni---etac ca viśeṣa-vivakṣayehoktam api kecin
na likhanti, vādya-śabdenoktārtvāt \[26\]

prahelikā---apahnuta-vāg arthajñānam \|

> vyaktīkṛtya kam apy arthaṁ svarūpārthasya gopanāt \|
>
> yatra bāhyārthasambaddhaṁ kathyate sā prahelikā \|\|

iti hariḥ \| tathāhi---

> vane jātā vanaṁ tyaktvā vane vasati nityaśaḥ \|
>
> pāṇya strī na tu sā veśyā yo jānāti sa paṇḍitaḥ \|
>
> arghaṁ vasati vaikuṇṭhe tad arghaṁ gaṇikā-gṛhe \|
>
> sarvaṁ tu vaṇijo haṭṭe vada vaidya kim auṣadham \[2\] \|
>
> parvatāgre ratho yāti bhūmau tiṣṭhati sārathiḥ \|

calati \[te\] vāyuvegena tasyāhaṁ kulabālikā \[3\] śyāmā syā na ca
mārjārī dvijihvā naiva sarpiṇī pañcabhartrī na pāñjālī yo veda sa ca
paṇḍitaḥ \[4\] \| apado dūragāmī ca sākṣaro na tu paṇḍitaḥ \| amukhaḥ
sphuṭavaktā ca yojānāti sa paṇḍitaḥ \|\| \[5\] \| kramād etā nau
haritāla kulālajā-lekhanī-patrāṇāṁ bodhakāḥ \| evam anyā bahvyaḥ santi
\[27\]

pratimālā---

> pratiślokaṁ kramād yatra sandhāyākṣaramantimam \|
>
> paṭhet taṁ ślokamanyo'nyaṁ pratimāleti socyate \|\|

tathāhi---

> kṛṣṇeti maṅgalaṁ nāma yasya vāci pravartate \|
>
> bhasmībhavanti tasyāśu mahāpātaka-koṭayaḥ \|\|

iha yaḥ ante paṭhita etac chutvāparo yakārādimaṁ ślokaṁ paṭhet \| sa
ca---

> ya icchen nija-kalyāṇaṁ sa sadā saṅamācaret \|
>
> hari-bhaktiparāṇāṁ hi te hi kalyāṇa-bhājanam \|

ity etac chrūtvā parastu---

> nandana-nanda me dehi dadhipātraṁ namo'stu te \|
>
> pātraṁ vinā gatāyā me śvaśrūstāḍayitā bhṛśam \|\|

ito'nyastu---

> śaṅkhacakra-gadā-padmāste kareṣu janārdana \|
>
> dyotante'rkaṁ tvatikramya raṇe muraṇipūdana \|\|

iti śrutvāparo nakārādimaṁ paṭhed itthaṁ pratimālabhavati \|
sarva-vastu-prakṛti-nirmāṇaṁ vā pratimālā \[28\]
duvacakayogāḥ---śabdato'rthataś ca yad-duḥkhenocyate tad vaktum upāyāḥ
\| yathā---vāścāreḍdhvajadhagdhṛtoḍvadhipatiḥ
kudhreḍjajānirgaṇeḍgorāḍāruḍḍurassareḍurutaragraiveyakabhrāḍaram \|
uḍuvīḍdhṛṅnarakāsthibhṛttridṛgbhṛdārdrājinācchacchaviḥ sa
stādambumadambudāligalarugdevo mude vo mṛḍaḥ \|\| ity evaṁ rūpaṁ vṛttaṁ
pāṭhārthato duruccāryam \| \[padacchedaḥ-vāścāreḍhdhva jadhak \|
dhṛtoḍvadhipatiḥ \| kudhreḍjanāniḥ gaṇeṭ \|
gorāḍāruḍurassarutaragraiveyakabhrāṭ \| aram \| uḍuvīḍdhṛk \|
narakāsthibhṛt \| tridṛgbhṛt \| ārdrājināccachaviḥ \| saḥ \| stāt \|
ambumadambudāligalaruk \| devaḥ \| mude \| vaḥ \| mṛḍaḥ\] \| vārṣu
carantīti vāścārā matsyāḥ, teṣām īṭ-ṭṣṭe itīṭ svāmī mahāmatsyo dhvaje
yasya sa kāmaḥ, taṁ dahatīti tathā \| dhṛta uḍūnāmṛkṣāṇām adhipatiś
candro yena sa tathā \| kuṁ bhūmiṁ dhantīti kudhrāḥ parvatās teṣām
īḍhimālayas stajjā pārvatī jāyā yasya sa tathā \| gaṇānāṁ pramathānām īḍ
svāmī \| gavāṁ rājā nandī gorāṭ, tamārohatīti gorāḍāruṭ \|

urasā saranti gacchantīty uraḥsarā sarpās teṣām īḍeva urutaraṁ
graiveyakaṁ kaṇṭhābharaṇaṁ tena bhrājate dyotate iti tathā \| u
saṇḍuddhau ruṣoktau ca śivavāci tvanavyayam \|

u praśne ca iti haimaḥ \| unā śaṁbhunā ḍīyate upari dhriyata ity
uḍurgaṅgā-pravāhaḥ \| viśeṣeṇeḍyata iti vīṭ, uḍuścāsāvīṭ cety uḍuvīṭ,
taṁ dhṛjatīti tathā \| narāṇāṁ kaṁ mastakaṁ ca tad asthi ceti tathā, tad
vibhartīti tathā \| tisraḥ dṛśastridṛśastā bibhartīti tathā \|
ārdrājinenācchā chavir yasya sa tathā \| ambumantaś ca temburās teṣām
ādlistadvagdalarukvaṇṭhakānir yasya sa tathā \| sa devo mṛḍaḥ vo mude
araṁ śīghraṁ syād ity arthaḥ \[29\]

pustaka-vācanam---pustaka-sthānāṁ kāvyānāṁ
śṛṅgārādi-rasānukūla-gīta-svareṇa vācanam \[30\]
nāṭikākhyāyikā-darśanam---nāṭakasya daśarūpakasyākhyāyikāyāś ca
parijñānaṁ nirmāṇaṁ ca \| tac ca nāṭakam---

> pūrva-raṅgaṁ vidhāyādau sūtradhāre vinirgate \|
>
> praviśya tadvadaparaḥ kāvyamāsthāpayen naṭaḥ \|\|
>
> prathamaṁ pūrva-raṅgaḥ syāt tataḥ prasthāpaneti ca \|
>
> ārambhe sarva-nāṭyānām etat-sāmānyam iṣyate \|\|

ity-ādi-nārabhyate \| pūrva-raṅgo nāndī \| sūtradhāro nāṭyācāryaḥ \|
ākhyāyikājñātaptatyārthabhūtā kathā \| yathā---

> utpātakaṁ tad iha deva vicāraṇīyaṁ
>
> nārāyaṇaḥ patati ced atha vā subhradā \|
>
> kādambarī madavighūrṇitalocanasya
>
> yuktaṁ hi lāṅgalapateḥ patanaṁ pṛthivyām \|\| \[1\]

ayaṁ ślokaḥ sākhyāyikaḥ \| sā ca---kadācit kaścid-brāhmaṇo'dhītaśāstro
vṛtty arthaṁ deśāntare bhraman kasyacin nṛpasya nagara-samīpasthasarasi
snātvā harimarcayas tatrāgatenaikākinaiva tan-nagaranṛpeṇa
namaskāra-pūrvakaṁ pṛṣṭaḥ---kim arthaṁ kutaścāgata iti, tenoktaṁ---vṛtty
artham atra nṛpapārśve āgato'smi, tenoktaṁ---yati na kiñcid dāsyati tadā
kiṁ kariṣyasi, vipreṇoktaṁ---yadi me daivaṁ prabalaṁ tadā pādatrāṇa
prahāreṇa grahīṣyāma ity ukto nṛpaḥ sva-dvārapālādīs taṁ
darśayitvovāca---ayaṁ na matpārśvamāneyo nāsya vārtāpi kāryeti \|
brāhmaṇaś ca madhyāhnottaraṁ bhramantrājamārge kenacin nṛpādhikāriṇā
dṛṣṭaḥ svagṛhamānīya satkṛtyeha tiṣṭha tava vṛtty arthaṁ yatnaṁ
kariṣyāmīty uktas tat-sthāna uvāsa \| tatra vasatas tasyālpenaiva kālena
tad-gṛhastha-jagannātha-mandira-mūtitrayamadhyato
balabhadra-mūrtirakasmāt papāta \| tato nṛpo brāhmaṇānāhūyotpāto'yaṁ
jātaḥ kim arthaṁ kā cāsya śāntir ity uvāca \| tac chrūtvā te sva-svamaty
anurodhenotpātaṁ matvā śāntyādyūcuḥ \| yad-gṛhe rājadṛṣṭacaravipra
āsīttenoktaṁ-mad-gṛhe'py ekaḥ paṇḍito'sti tam ahaṁ pṛṣṭvā vadiṣyāmi,
rājñoktam avaśyaṁ pṛṣṭvāgaccha \| sa tadaiva gatva taṁ tadvṛttaṁ
papraccha, tenoktaṁ-nṛpa pārśva eva vadiṣyāmi nānyatra \| sa cāgatya
nṛpāya tathaivākathayat \| nṛpaś ca tamānāyya natvā ca dṛṣṭacaraṁ tam
eva matvā papraccha, tena hi pūrvam ukta-ślokaḥ paṭhitas tad ākarṇya
nṛpo nānā-vastrālaṅkāradyānāyya tad upari pādatrāṇaṁ saṁsthāpya viprāya
dadau \| kathaṁ rājan-sarvopakaraṇopari pādatrāṇaṁ sthāpitam ity ukto
vipreṇa nṛpas tamāhānena māṁ tādāyitvā gṛhāṇaitad iti, bhavad uktir iyaṁ
satyā jāteti kathām etāṁ vinā śloka-tātparyaṁ na labhyate \| itthaṁ
sākhyāyikā anye'pi santi \[31\]

kāvyas-amasyāpūraṇam---pūraṇa-sākāṅkṣā kaviśakti-parīkṣārtham
apūrṇatayaiva paṭhyamānā samasyā \| tasyāḥ pūraṇaṁ yathā---śatacandraṁ
nabhastalam iti \| tatra dāmodarakarāghāta-vihvalīkṛta-cetasā \| dṛṣṭaṁ
cāṇūra-mallena ity anena pūryate \| evam---pipīlikā cumbati
candra-bimbam iti \| tatra

> sajjana-saṅgamena karoti duḥsādhyam apīha sādhyam \|
>
> puṣpāśrayā śambhu-śiro'dhirūḍhā

iti ādinā pūryaste \| evam anyā apy anantāḥ satīti \[32\]

paṭṭikāvetravānavikalpāḥ---paṭṭikāyāḥ khaṭvādeś ca vetrair vāne vitanane
vidhikalpanāneka-puṣpalatādirūpā kalpanā \| paṭṭikā churikāsandyoḥ iti
dharaṇiḥ \| kecit tu---churikā vetra bāṇānāṁ praharaṇe vividha-kalpanā
ūrdhvādhas tiryag ādi-prakāreṇa praharaṇam ity āhuḥ \[33\]

tarka-karmāṇi---tarkāṇāṁ śastrīyāṇāṁ laukikānāṁ vā nānāvidhohāpohena
kriyā \| tathāhi---bhaṭṭasya kaṭyāṁ śaraṭaḥ praviṣṭaḥ \| tatra chidrā
bhāve praveśo na sambhavatīty ādyūhanam \| yadi mātā syāt tarhi pitāpi
syād ity evaṁ rūpā anantāḥ santīti \| tarkikās tu vyāpyāropeṇa
vyāpakāropas tarka ity ūcuḥ \| tad udāharaṇaṁ ca---yadivahnir na syāt
tarhi dhūmo'pi na syāt iti \| vyāpy asya vacanaṁ pūrvaṁ vyāpakasya tataḥ
param \| yathā---bahvyabhāvo vyāpyas tadāropaprayukto vyāpaka-dhūmābhāva
iti kecit tu---tarko'niṣṭa-prasañjanam ity āhuḥ \| tac ca śaṅkho'sthi
kathaṁ pavitraṁ mṛga-carmāpi kathaṁ tat, tayor asthi-carmā
viśeṣatvātpāvitrye hetur vācya ity evam anekadhāniṣṭaprasaṅgāropo'sti
vaidheyānam \[34\]

takṣaṇam---śayanādy arthaṁ vārdhaki-karma \[35\]
vāstu-vidyā---gṛha-nirmāṇāṣoḍaśa-varṇa yāvat \| evaṁ rūpyam api mṛdu
kāṁsyādis-aṅgahonaṁ grāhyam \| tatra
vajramauktika-maṇikya-nīlamarakata-bhedāt pañca ratnāni,
gomeda-puṣpa-rāga-vaidūrya-prabāla-bhedāc caturdho paratnāni \|
vajramauktike śvete, māṇikyaṁ lohitam, nīlaṁ nīlam eva, marakataṁ śvetaṁ
pītaṁ ca \| gomedaṁ puṣpa-rāgaṁ piṅgalam, pravālaṁ lohitam \| vaidūryaṁ
hari-pāṇḍuraṁ ca iti \| vajre sapta doṣāḥ pañca guṇāś ca santi \|
ṣaṭkoṇa-laghubhāsvaratīkṣṇadhāra-sarvatoraśmisnigdhañcākāla-mṛtyu-sarpādi-śatru-vyādhi-bhayaharaṁ
vajraṁ bhavati \| mala-bindurūkṣarekhā-vaiṣamyakācavattad aniṣṭakaram \|
tan-maulyaṁ dvādaśadhā parīkṣānusāreṇa \| evam eva ratna-śāstre sarveṣāṁ
guṇa-doṣa-mūlyānuktānītyalam atiprasaṅgena \[37\]

dhātuvādaḥ---sa hi mṛtprastara-rasa-dhātūnāṁ
gaurikā-bhrakapāradādi-rūpāṇāṁ pātana-sādhanamelanādi-jñāna-hetur
arthārthaḥ \| yad vā, dhātūnāṁ kriyāṇāṁ vādaḥ \| dhātur ity upalakṣaṇam
\| sa ca gupta-kriyādi-rūpaḥ \| tathāhi---

> rāma-nāma sudhā-dhāma pavitraṁ rasanā rasam \|
>
> kaḥ kartā karma kiñcātra kriyā-sambodhane ca ke \|\| iti \|

iha he na iti sambuddhiḥ, raseti kriyāpadam rasati kriyāpadam
rasa---āsvādane rāma-nāmeti karmatvam iti kartati \| evam---

> sāra sva tena kau mudyātha vā bhavati dehinām \|
>
> atra kriyāvadaṁ guptaṁ kartṛ-sambodhane tathā \|\|

iti kecid āhuḥ \| he sva dehinā yā mud harṣaḥ kau bhūmau bhavati sā te
na āreti yojanayā sarvaṁ jñāyate \[38\]

maṇirāgākara-sthānam---sphuṭikādi rañjana-jñānam \| tad utpatti-sthānam
etādṛśa-bhūmāvamukamaṇyākara iti jñānam \[39\]
hṛkṣāyuvardeyogāḥ---vṛkṣāṇāṁ ropaṇamuṣṭi-cikitsāḥ \| vṛkṣāścābhrādayas
teṣāṁ ropaṇam

> samyak kṛṣṭe same kṣetre māṣānutvā tilāṁstayā \|
>
> suniṣpannān-samuddhṛtya tatrabījoptir iṣyate \|\| iti \|

kṣīra-niṣiktaṁ bījaṁ vṛhatītilabhasma-sarpiṣā tiptam \| gomayamṛditam
athoptaṁ sadyo jāyate dhūpitaṁ vasayā \|\[1\] kharjūra-bilvalakucāḥ
sitasarṣapeṇa iṇyākataś ca tuṣavārivaśena cāmrāḥ \| airāvatā
nicula-patrajalokṣitena sārdrā himābhasalilena ca yānti vṛddhim \[2\]
narāṇām iva vṛkṣāṇāṁ vātapittakaphādagadāḥ \| sambhavanti na sandehas
tal-lakṣaṇam atho brūve \[3\] kuśo dīrgho laghū rūkṣo
nidrāhīno'lpacetanḥ \| na dhatte phala-puṣpāṇi vāta-prakṛtikas taruḥ
\[4\] ātapāsahanaḥ pāṇḍuḥ śākhāhīno muhuryadi \| akāla-pahāpākī ca śākhī
pittātmakaḥ kṛśaḥ \[5\] snigdha-śākhādalaḥ śākhī samyak
puṣpa-phalojjvalaḥ \| latāparīta-gātras tu kaphavān parimaṇḍalaḥ \[6\]
sasnigdhaiḥ piśitarasaiḥ prayāti vātaḥ sasnigdhaissuhimajalaiś ca yāti
pittam \| kaṭavamlair ahimajalaiḥ kaṣāyarūkṣaiḥ śleṣmāpi krama-vihitaiḥ
prayāti nāśam \[7\] itthaṁ vahudhā vṛkṣāyurvede varṇitam ity alaṁ
prapañcena \[40\]

meṣa-kukkuṭa-lāvaka-yuddhavidhiḥ---meṣādīnām upasthānādi-caturaṅgair
yodhanam \| lavakā pakṣi-viśeṣaḥ \|
upasthānānusyāna-prasthānapurasthānāni caturaṅgāni \[41\] śukasārikā
pralāpanam---tayor mānuṣabhāṣapāṭhanam \[42\] utsādanam---utsādane
sanvāhane keśa-mardane ca kauśalam \| pādayor mardanam utsādanaṁ,
śeṣāṅgeṣu mardanaṁ samvāhanaṁ śiro'bhyaṅgakarma keśa-mardanam \[43\]

akṣara-muṣṭikā-kathanam---akṣarāṇāṁ muṣṭir iva guptiḥ sābhāsā nirābhāsā
ca \| ādyākṣara-mudrā yathā---me-vṛ-mi-ka-si ity-ādinā
meṣa-vṛṣādi-kathanam \| divodāsīye'pi---

> ā-bhā-kā-sita-pakṣeṣu maitra-śaravaṇa-revatī \|
>
> saṅgame na hi bhoktavyaṁ dvādaśyāṁ dvādaḍcāharet \| iti \|

āḥkā-pau-cai-dvitīyāyāṁ śiṣyaṁ nādhyāpayed-guruḥ iti smṛty antare \|

> janmakṣarsaṅkhyā-sahitā śatābdā dṛgūnitā nandahṛtāvaśeṣāḥ \|
>
> ā-caṁ-ku-rā-jī-śa-bu-ke-śu-jātāḥ krameṇa mauddīyadaśāḥ pradiṣṭā \| iti
> \|

hillāje'pi

> dhaniṣṭārdhaśa-pū-u-re tṛṇa-kāṣṭhādi-saṁgraham \|
>
> śayyāvitatigehāntarddipretadahanaṁ tyajet \|

iti muhūrta-śāstre'pi \| yad vā, ekāksāroktyākṣara-muṣṭikāyā
varṇa-samudāyarūpapādāder jñānam \| tathāhi---kadācid ekanagaravāstavyau
sva-sva-vidyāpravīṇau savayasau kauñcid avanidevarukmakāratanayau mithaḥ
sakhyenārthārjanāya nagarāntaramīyatuḥ \| tatra ca paśyatoharatayā
bahvasacāturī-cuñcunāpi nāḍindhamena na tathā dhana-mārjitaṁ
darśanābhilāṣukayor bhavanam abhiparāvartamānayor dravyāpahārabhiyā
kṛtajāgaraṇayor araṇye krameṇa śayane kṛta-samayayoḥ puraścayitena
varṇakāra sutena śayānasya sādhudvijadārakasya śikhāṁ pādenākramya
śiraśchedāya pāpena vasulipsayāsirudayoji \| tataś ca bahubodhitasyāpi
durmatiśāntimanālaucyāsichinnāṅgulyasṛjā patre a-pra-śi-kha iti
varṇa-catuṣtayaṁ vilikhya mat-pitre deyam iti tasmai prāyacchat \| sa ca
svamanorathaṁ sampādyāgatya tat-pitre tadadāt \| sa ca tad
arthamabudhyamāno bhojarāja-sabhāmāgāt \| tatratyeṣv api tad artham
akathayatsu budheṣu rājñi sapta-dinābhyantare'bruvāṇā yathārhaṁ daṇḍyā
ime iti kṛta-niyame palāyamāneṣu teṣu vana-vaṭādhaḥ sthitena vararucinā
rātrau tatrasthagṛdhra---garbhinīmāṁsābhilāṣitat-patnīsamvādena tad
aksārārtho'vagataḥ \| yataś ca śrūyate---

> divā nirīkṣya vaktavyaṁ rātrau naiva ca \|
>
> naiva ca dhūrtāḥ sarvatra tiṣṭhanti vaṭe vararucir yathā \| iti \|

tataś ca prasannamanāḥ sa prātaḥ rāja-sabhām āgatyemaṁ
ślokamekaikṣarajñātaikaikapādaṁ papāṭha---

> a-nena tava putrasya pra-suptasya vanāntare \|
>
> śi-khāmākramya pādena kha-ṅagena nihantaṁ śiraḥ \|\| iti \|

aparā ceṣṭā-mudrā \| sā ca kisalayādi-rūpeṇākṣara-kathanam \| tathāhi---

> ahi-phaṇakajacakrāṇi ṭaṅkārāsiprabhañjanān \|
>
> mukhordhvaromasamsaparśakeśamparśau krameṇa ca \|
>
> akacaṭatapayaśā iti vargāṣṭakasya ca \|
>
> etāni kuryān-matimān-samitau bodhanāya vai \|
>
> agulyā nirdiśedvarṇaṁ mātrāḥ sphoṭikayā tathā \|
>
> etad rāmeṇa nirdiṣṭaṁ lakṣmaṇāya vane satā \|
>
> nāsākarṇau śūrpaṇākhyāś chettuṁ bodhāya ceṣṭayā \|

asyārthaḥ---kamalam \| ṭaṅkāro dundubhivādanānukaraṇam \| asipadena
khaṅga-prahārānukaraṇaṁ prabhañjano vātakaraṇānukaraṇam \| spaṣṭam anyat
yadā rāmaṁ naumi iti kathanecchā syāt-tadā mukhordhavaromāṇi
spṛṣṭvāṅguli-dvayam utthāpya sphoṭikādvayaṁ kuryād etena rā iti siddham
\| tat maṁ siddhyaryaṁ hastena pavanaṁ kṛtvāṅgulipañcakam
utthāpyaikādaśa sphoṭikāḥ kuryāt \| tato nau siddhaye khaḍga-prahāraṁ
hastenānukāryāṅguli-pañcakam utthāpya sphoṭikātrayaṁ kuryādity eṣā rītiḥ
sarvatra bodhyā \| evam kṛṣṇo'sti iti bodhanārtham ādau kamalaṁ kṛtvā
tata ekāṅgulim utthāpya tāṁ vakrāṁ kuryāddṛpārasiddhaye sphoṭikā na
kāryā, tena kṛ iti siddhaṁ \| tataḥ keśaṁ spṛṣṭvāṅgulidvayam utthāpya
dundubhivādanānukaraṇaṁ kṛtvāṅguli-pañcakam utthāpya punar aṅgulidvayaṁ
saṁyojya nava sphoṭikāḥ kuryāt tena ṣṇo iti jātam \| tataḥ
keśān-spṛṣṭvāṅgulitrayam utthāpya punar aṅgulidvayaṁ saṣyojya
sphoṭikātrayaṁ kuryāt tena sti iti \| sarvasaṁyojanāt-kṛṣṇo'stīti jāyate
\| kiṁ ca---krū kathanārtham ādau kamalaṁ kṛtvekāṅgulim utthāpya tato
mukhordhvaromāṇi spṛṣṭvāṅguli-dvayam utthāpyāṅguli-dvaya-saṁyogaṁ kṛtvā
ṣaṭ sphoṭikāḥ kuryāt \| kṣa kathane'pi kamalaṁ kṛtvā
keśān-spṛṣṭvāṅguli-dvayaṁ saṁyojyaikāṁ sphoṭikāṁ kuryāt \| dhni
kathanārthaṁ mukha-romāṇi spṛṣṭvāṅguli-dvayam utthāpyāsiceṣṭāṁ
kṛtvāṅgulitrayam utthāpya punar asiceṣṭāṁ kṛtvaṅguli-catuṣkam utthāpya
punar asiceṣṭāṁ kṛtvaṅguli-pañcakam utthāpyāṅguli catuṣṭaya-yogaṁ
vidhāya sphoṭikātrayaṁ kuryādity evaṁ
saṁyuktākṣare'kṣarapaurvāparyāpekṣayākṣara-saṁyoga-samāṅguliyogenānte
mātrā-samāḥ sphoṭikāḥ kāryā iti \[44\]

mlecchita-vikalpāḥ---yat-sādhu-śabdopanibaddham apy akṣaravinyāsād
aspaṣṭārthām, tasya byhedā jvalanāgantukaśṛṅgādayaḥ \| yathā sāhe'va
śalām iti \| ihāhinā śeṣeṇa saha vartate iti sāhir viṣṇū rudro vā,
tat-sambuddhau he sāhe \| śaṁ mokṣa-lakṣaṇaṁ kalyāṇaṁ lāti dadātīti śalā
brahma-vidyā tām \| ava rakṣa dehi vā \| bhārate'pi vidureṇeṇopadiṣṭā
lakṣā-mandira-praveśa-samaye \| bhedāścāsya granthāntara-gamyāḥ \[45\]

deśa-bhāṣā-jñānam---aprakāśa-vastu-jñāpanārthaṁ tat-tad-deśīyair
vyavahārārthaṁ ca \[46\] puṣpa-śakaṭikānimitta-jñānaṁ---puṣpāṇi
nimittīkṛtya śubhānubhādeśapari-jñānam \| puṣpa-saṅkhyā-varṇābhyāṁ
śubhāśubhakathanam \| tac ca śakuna-śāstrād avaseyam \|
nimitta-jñānam---āgatasya bhāṣādinā tadāgamana-kārya-jñānam \|
bhavadīyaṁ takramatimiṣṭām ity ukte takrārthamāgato'yam ity evaṁrūpatayā
jñānam iti sāmānyenoktam \[47\]

yantra-mātṛkāsajīvānāṁ ca yantrāṇāṁ saṅgrāmārthaṁ dhaṭanāśāstraṁ
viśva-karma-proktam \| sajīvayantrāṇi tu jīvavad utpatyotplutya
nāśa-hetūni \| tāni ca dhanurdeve prasiddhāni \[48\]
dhāraṇamātṛkā---śruta-granthasya dhāraṇārthaṁ śāstram \| yathoktam---

> vastu kośas tathā dravyaṁ laksāṇaṁ ketur eva ca \|
>
> ity ete \| dhāraṇādeśāḥ pañcāṅgaruciraṁ vapuḥ \| iti \|

vastupadena vastuṇāṁ svarūpa-bodhakaṁ śāstram \| nighaṇṭvādikośaḥ
prasiddhaḥ dsravyasya tal-lakṣaṇasya ca bodhakaṁ śāstraṁ tarkādi \|
ketupadaṁ tat-tac-cihnaparam, vyākaraṇaṁ puṁstryādibodhakam \[49\]
sampādya \[vācya\] m-tatraikaḥ pūrvadhārita granthaṁ paṭhati,
aparo'śruta-pūrvaṁ tena saha tathaiva paṭhati \| kecit tu sampāṭyam iti
paṭhitvābhedyasyāpi vajrāder dvedhākaraṇām ity ācakṣate \[50\]

mānasī---manaḥsambhavā cintā \| tatra kaścivdyiñjanākāraiḥ padmādyākṛtir
yathā-sthitānusvāravisarga-yuktair anuktārthaṁ ślokaṁ likhatyanyas
tathaiva paṭhatīti dṛśya-viṣayā \| yadā tu tathaiva yathā-kramam
ākhyātāni śrutvāpūrvavad unnīya paṭhati tadādṛṣṭa-viṣayā, sā
cākāśamānānasī \| tad ubhayaṁ krīḍaṛthaṁ vādārthaṁ ca \| tad uktaṁ
vidagdha-mukha-maṇḍane---

> mānasī nābhasītyādyā buddhyādau nyāsitāpi yā \|
>
> bāhulyena prayogāt tu neha nāsāṁ pradarśanam \|\| iti \|

ādi-padānmūrtā-vicitrā
vācikī-prātilomikī-mauladevī-dhārā-pallavī-sābhinayālaṅkārādayaḥ
samvedyāḥ \|

[: i ----------draṣṭavya--------------------- : \|]{.mark}

[.--------------------------------- : \|]{.mark}

iyam eva bindumatītyute---

> svareṣu bindu-yukteṣu halāṁ yadavabodhanam \|
>
> tad-bindumad iti prāhuḥ kecid-bindumatīmiti \|\|

trinayayana-cūḍārantaṁ mitraṁ sindhoḥ kumudvatīdayitaḥ ayam dayati
ghusṛṇāruṇaramaṇīvadanopamaś candraḥ \| ity asyodāharaṇaṁ svara-bindvādi
pūrvoktam \| yad vā,

> patrādi-citrarūpā sā varṇadvayena caikaikadalabhūtadalāṣṭakam \|
>
> sarvottarādyavarṇena padyaṁ syātvṛttakarṇikam \|

udāharaṇam---alayo'paśyad arayo'rare'vandyo'hasto'gajo'hīnaḥ evam
anye'pi bahavo bhedāḥ santīti \[51\]

kāvya-kriyā---saṁskṛta-prākṛtāpabhraṁśa-kāvya-karaṇam,
citra-kāvya-karaṇam \| tad-uktam---

> bhāsābhiś citritaṁ yat-syāt-saṁskṛta-prākṛtādibhiḥ \|
>
> santaścitraṁ tad icchanti saṁśuddhaṁ tv eka-bhāṣayā \| iti \|

udāharaṇaṁ saṁskṛta-prākṛtayoḥ---

> kiṁ na syāt-kīdṛkṣaṁ mato'pi hi tādṛśasya jala-rāśeḥ \|
>
> dinamaṇi-kiraṇasiphaṁsaṇapaḍibaddhaṁ lohi kiṁ gose \[1\] \|

kamalavaṇaṁ mahato'pi samudrasya kiṁ kīdṛśaṁ na syāt \| kṁ
jalamalavaṇamakṣāraṁ na syāt \| dinamaṇeḥ kiraṇānāṁ sparśena
pratibuddhaṁ bhavati kiṁ prabhāte kamalānāṁ vanam \| evam anyad api
sāhitya-śāstrato'vaseyam \| saṁskṛtāpabhraṁśam udāharati---

> kiṁ sukham āhuḥ prāyaḥ keśavikāraṁ ca kā hare dayitā \|
>
> bhā kasmin niśi kiṁ bhṛśavāklolucca ivīlapulasāṇam \[1\] \|

ke rocate vīra-puruṣāṇām iti caturthaḥ praśnaḥ \| śamala-kammālaṁ bhe
śaṁ sukham, alakaṁ cūrṇa kuntalam, mā lakṣmīḥ, alamaty artham, bhe
nakṣatre, samarakarmārambhe ity alamati prasaṅgena \[52\]

abhidhāna-kośaḥ---utpalamālādi \| ādinā
viśva-haima-śabdārṇavo-jjvalā-jaya-dhanañjaya-saṁsārāvarta-nāmā-mālā-yādava-śāśvata-dharaṇi
halāyudha-vararuci-vyāḍyamara-bhāguri-bopālita-rantideva-hara-keśava
śubhāṅka govardhana-rabhaśa-rudradatta
gaṅgādhara-hārāvalī-trikāṇḍa-ratna-mālā
saubhari-vāgbhaṭa-mādhava-vācaspati-dharma-tārapāla-vikrama-vāmana-kātyāyana-candra-gobhi-pāṇinyanekārthadhvanimañjaryaṇekārthādīnāṁ
grahaḥ \[53\]

chando jñānam---piṅgalādi-praṇīta-cchandaso jñānam \| chandaś ca
mātrā-varṇa-bhedena dvidhā \| mātrā-chandāṁsy āryādīni \|
varṇa-cchandāṁsi tu śrayādīni \| teṣāṁ
[prastāroddiṣṭainaṣṭaikavdyādi]{.mark}-la-ga-kriyā-pathi-mārga-yoga-meru-markaṭī-sūcī-patāky-ādibhiḥ
\| pratyayair yathārtha-jñānaṁ bhavatīti \[54\]

kriyā-kalpaḥ---kāvya-karaṇa-vidhiḥ \| sa ca---

> sādhu-śabdārtha-sandarbhaṁ guṇālaṅkāra-bhūṣitam \|
>
> sphuṭa-rīti-rasopetaṁ kāvyaṁ kurvīta kīrtaye \|\|

iti vāg-bhaṭa uktaḥ \| *sādhū* nirdoṣau *sālaṅkārau* yau śabdārthau
tayoḥ sandarbho gumphanaṁ yatra tat \| guṇair audāryādibhir alaṅkāraiś
citropapamādibhir bhūṣitam \| sphuṭā rītayaḥ pāñcālī-gauḍyārbhaṭyādayaḥ,
rasāś ca śṛṅgārādayas tair upetam \| kīrtaya ity upalakṣaṇaṁ

> kāvyaṁ yaśase'rtha-kṛte vyavahāra-vide śivetara-kṣataye \|
>
> sadyaḥ para-nirvṛtaye kāntā-sammitatayopadeśa-yuje \|\| \[kā.pra.
> 1.2\]

iti kāvya-prakāśoktārthānām \| tat-kāraṇaṁ ca pratibhāvy utpattyabhyāsāḥ
\| nava-navārthonmeṣaśālinī buddhiḥ pratibhā, vyutpattir
gurūpadeśa-pūrvaka-sarva-śāstra-jñānam, abhyāso'nārataṁ kāvyaracanādaraḥ
\| evam anye'pi manaḥprasattyādayaḥ kāvya-hetavas tac-chāstrato'vaseyāḥ
\| yad vā, kriyāṇāṁ yajñādīnāṁ kalpo baudhāyanādipaddhati-grantha-jñānam
\| vā---kriyāṇāṁ svarṇakārādi-karmaṇāṁ kalpo jñānam \| tena
bhūṣaṇa-bhājana-harmyādi-sarva-kriyā-karaṇaṁ bodhyam \[55\]

chalitaka-yogāḥ---

> tad rūpam anya\--rūpeṇa saprakāśya hi vañcanam \|
>
> devetara-prayogābhyāṁ jñāyaṁ tac-chalitaṁ tathā \|\|

vañcanārthaṁ devādi-bahu-rūpa-dhāraṇopāyā ity arthaḥ \[56\]
vastrā-gopanāni---vastreṇāprakāśya-deśa-samvaraṇam \| yathā tad rūpaṁ
mānam api tasmānn āpaiti, truṭitasyātruṭitasyeva paridhānaṁ mahato
vastrasya samvaraṇādinālpīkaraṇaṁ ca gopanāni \| sūtrādimayānāṁ
kauśeyādi-rūpatayā pradarśanaṁ vā \[57\]
dyūta-viśeṣāḥ---nirjīvasajīvādi-bhedena bahavo dyūta-bhedāḥ \| sapaṇa
sajīvaṁ, tarddhonaṁ nirjīvam \| caturaṅkādi-rūpametan nirjiva-vidhānam
\[58\] ākarṣakrāḍā---dūrastha-krīḍakānyākṛṣya yatra krīḍā
kāṣṭha-puttalikācālanarūpā \| yad vākāśe dīrghaḍorakayā preṣitasya
śaraṇapatrādi-nirmitayantrasyākarṣaṇādinā krīḍā, pāśaka-krīḍā vā \|
durvijñayatayā punar vacanaṁ sajīva-dyūta-vidhānaṁ vā \| pāśake caturṅke
sati dravyaṁ daśadhā vibhajya lāpayet \| ekāṅkapāte eka jetā gṛhnīyāt,
dvyaṅke tryaṁśān, tryaṅke ṣaḍaṁśān, caturaṅke patite daśa bhāgāneva
pūrvāṅkayojanayā gṛhnīyād iti dyutavidāṁ sthitiḥ \[59\]

bāla-krīḍanakāni---bālānāṁ kanduka-vīṭā-putrikādibhiḥ krīḍanāni \| tāni
ca deśa-kāla-bhedādantatāni \[60\] vaināyikī---hastyādi-śikṣā \| ādinā
vājigrahaḥ \[61\] vaijayikī---vijaya-prayojanā daivyaparājitādiḥ, mānuṣī
sāṅgrāmikī śastra-vidyā \[62\] vyāyāmikī vyāyām aprayojanā mṛgayādiḥ \|
etāstisra ātmotkarṣa-rakṣaṇājīvyārthāḥ \[63\] ity etāc catuḥṣāṣṭi-kalā
vyākhyātāḥ \| utsādanātkeśa-mārjanasya pṛthag-gaṇane saṅkhyāpūrtiḥ
\[64\]

kalā syān mūlyair avṛddhau śailyādāvaṁśa-mātrake \|

> ṣoḍaśāṁśe ca candrasya kalanā kālamānayoḥ \|
>
> bhūmau bhaktyāṁ kṛpāyāṁ ca kādambinyāmatho kalā \|\|

iti medinī-niruktau \| guru-dakṣiṇāyā āvaśyakatvam āha---yājane hi
dadantaṁ vai te tam ayājayaṁ tasmād dadad yājyaḥ, pratigṛhnanto vai te
tam ayājayas tasmāt pratigṛhnatā yājyam ubhaye rādhnuvanti iti śrūyate
\|

tadvad adhyāpane'pi---yājane pratigrahavaj jīvikā-rūpe dadad evādhyāpyaḥ
\| pratigṛhnataivādhyāpyam iti dharmaḥ \| atra bhārata-smṛtim apy āha---

> yaś cādharmeṇa vai brūyād yaś cādharmeṇa pṛcchati \|
>
> tayor anyataraḥ praiti vidveṣaṁ cādhigacchati \|\|

iti asyārthaḥ---yo dakṣiṇāyā agrahaṇenādharmeṇa brūyād adhyāpayet \| yaś
cādharmeṇa tasyā asamarpaṇena pṛcchaty adhīyate anyataro dātā
pratigrahītā vā praiti mriyate \| vidveṣaṁ cānyataro'dānād apratigrahād
vādhigacchati \| mad-datta-dakṣiṇāyā agrahe tavādharmaḥ syān mama ca
tvayi dveṣaḥ syād aham anena kṛtārtho na kṛta iti bhāvaḥ \|

tataś ca kautuka-viśeṣārthaṁ kalā apy upadideśety āha---**aho-rātrair**
iti \| yāvatīḥ kalāḥ sañjagṛhatur iti---catuḥṣaṣṭi-kalā-saṅgrahe
etāvanty aho-rātrāṇi \| evam akhila-vedādi-saṅgrahaṇe'py aho-rātrāṇi
jñeyāni \| kalānāṁ nāmāni tu tair eva likhitāni \| kecit tu kalāḥ
kalpa-saṁhitoktāḥ sudhiyām eva pratyekam ahorātra-śikṣaṇārhāḥ
kṣudra-siddhi-rūpāḥ
para-cittādy-ābhijñātādūra-śravaṇa-darśana-cintā-ratnāmṛta-viśeṣa-nirmāṇādyā
anyā evāhuḥ \| yad vā, tat sarvaṁ kalāś cāhorātra-catuḥṣaṣṭyā
sañjagṛhatur ity anvayaḥ \| tathā ca viṣṇu-purāṇe---

> sa-rahasyaṁ dhanur-vedaṁ sa-saṅgraham adhīyatām \|
>
> ahorātra-catuḥṣaṣṭyā tad adbhutam adbhūd dvija \|\| \[vi.pu. 5.21.21\]
> iti

śrī-hari-vaṁśe ca---

> tau ca śrutidharau vīrau yathāvat pratipadyatām \|
>
> ahorātraiś catuḥṣaṣṭyā sāṅga-vedam adhīyatām \|\| \[ha.vaṁ. 2.133.6\]
> iti \|

**chadayāmāsatuḥ** kām apy abhīpsitāṁ dakṣiṇāṁ gṛhnātv ity uktvā
tat-prāptīcchāṁ kārayāmāsatur ity arthaḥ \| abhiprāya-vaśau chandhau ity
amaraḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ahorātrair iti rātriṣv
api tat-tad abhyāsaḥ sūcitaḥ \| saṁyattau guru-sevādi-niyamaparāv ity
arthaḥ \| tāvatīḥ kalāḥ saṁjagṛhatur iti catuḥṣaṣṭi-kalā-saṁgrahe
tāvantyahorātrāṇy akhila-vedādi-saṁgrahe cānyānyapy ahorātrāṇi, evaṁ
māsakatipayān tatraivoṣatur iti jñeyam \| vahvahānīti vakṣyamāṇatvāt \|
yad vā, kati-dinaiḥ saṁjagṛhatur ity apekṣāyām āha---ahorātrair iti \|
kecit tu kalāḥ kalpa-saṁhitoktāḥ sudhiyām eva pratyekam
ekāhorātra-śikṣaṇārhāḥ kṣudra-siddhi-rūpāḥ paracittajñatā
dūra-śravaṇa-darśana-cintā, ratnāmṛta-viśeṣa-nirmāṇādyā anyā eva kalāḥ
prāhuḥ \|

yad vā, tat-sarvaṁ kalāś cāhorātraiś catuḥṣaṣṭyā sañja-gṛhatur ity
anvayaḥ \| tathā ca śrī-viṣṇu-purāṇe---

> sarahasyaṁ dhanurvedaṁ sasaṁgraham adhīyatām \|
>
> ahorātraiś catuṣaṣṭyā tad adbhutam abhūd dvija \|\| \[vi.pu 5.21.21\]
> iti,

śrī-hari-vaṁśe ca---

> tau ca śrutidharau vīrau yathāvat pratipadyatām \|
>
> ahorātraiś catuḥṣaṣṭyā sāṅgaṁ vedam adhīyatām \|\| \[ha.vaṁ. 2.33.6\]

iti **chāndayāmāsatuḥ**, tad anicchum apīcchāṁ kāritavantau, ata eva
vismayena sambodhayati---nṛpeti \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca kautuka-viśeṣārthaṁ
kalā apy upadideśa ity āha \| ahotrātrair iti \| yāvatīḥ kalāḥ
sañja-gṛhatur iti catuḥṣaṣṭi-kalāḥ saṁgṛhe etavanty ahotrāṇi
akhila-vedādi-saṅgraheṇāpy ahorātrāṇi jñeyāni \| kalānāṁ nāmāni tair eva
likhitāni svarūpāṇi tu lekhyāni \| tatra gītaṁ gāna-kṣikṣā gīta-nirmāṇaṁ
svajāti-roga-bhedāḥ tāla-mātrādi-racanā-prakārāḥ
sādhaka-bādhaka-svarādi-melanānāṁ parijñānaṁ ca \[1\] atha vādyaṁ
caturvidhaṁ tatrāpi kṣikṣādayaḥ pūrvavajjñeyāḥ evam uttaratrāpi \[2\]
nṛtyaṁ sāmānyam \[3\] nāṭyaṁ rūpakam ayaṁ \[4\] ālekhyaṁ citra-karma
\[5\] viśeṣakacchedyaṁ tilakeṣu nānā viccheda-racanā \[6\]
taṇḍulādi-bali-vikārās taṇḍulānāṁ kusumānāṁ ca pūjopahāra-rūpāṇāṁ vikārā
nānā-prakāra-racanā \[7\] puṣpās taraṇa puṣpādibhiḥ śayyā racanaṁ \[8\]
darśana-vasanāṅgarāgās teṣāṁ teṣāṁ ca rañjana-bhedāḥ \[9\]
maṇi-bhūmikā-karmamaya-nimita-pāṇḍava-sabhāvan maṇi-baddha-bhūmi-kriyā
\[10\] śayana-racanaṁ paryaṅkādi-nirmāṇam \[11\] udaka-vādyaṁ
sarovarādi-sthāpita-bhāṇḍe udakapūrita-pātre vā
madhura-nānātāna-samutthāpanaṁ\[12\] udakaghātaḥ jalas tambha-vidyā
\[13\] citrā yogāḥ nānadbhuta-darśane samyag upāyāḥ \[14\] mālyety ādi
saptakaṁ sugamaṁ \[15.21\] kaucumārayogaḥ kucumāra-nāmnā prakāśitā
svasminn nānā-rūpā vyañjanā \[22\] hasta-lāghavaṁ
camatkāra-lambhanārtham alakṣitena hasta-sañcāreṇa tat tad
vastu-pravartanaṁ \[23\] citre'pi dvayaṁ citram atra nānā-prakāraṁ
\[24\] pānaka-rasa-rāgaḥ pānakeṣu rasasya rāgamya ca nānā-nirmāṇam
ittharthaḥ \| tad vadāsavayo-janañcety arthaḥ \[25\] sūcīti sugamaṁ
sūtra-krīḍādi sūtra-sañcālanena puttalikādi-cālanaṁ \[27\] prahelikā
apahnuta-vāg arthaparijñānaṁ \[28\] pratimālā sarva-vastu pratikṛti
nirmāṇaṁ \[29\] duvaca-yogāḥ yad yad vaktuṁ na śakyate stat tad vaktum
upāyāḥ \[30\] pustaka-vācanam atiśīghram avidyamānān api varṇān
yojayitvā yad vācanaṁ \[31\] nāṭakākhyāyikādarśanaṁ tat tac chāstrāṇaṁ
parijñānaṁ nirmāṇaṁ ca \[32\] kāvya-samasyāpūraṇaṁ kāvyeṣu gupta-padasya
samasyāyāḥ saṅkṣepeṇoktasya sahasā pūrayitum aśakyasya
ślokāṁśasyāṁśantareṇa pūraṇaṁ \[33\] paṭṭikā-vetra-vāṇavikalpāḥ sūtropta
cipiṭākārasya bandhanādi-sādhanasya kalāyā vāṇasya ca kalpanāḥ \[34\]
tarkuma marmāṇi sūtra-nirmāṇa-sādhana-lauha-śalākayā sādhyāni
vividha-sūtra-kalpāni \[35\] takṣaṇaṁ takṣṇāṁ karma \[36\] vāstu-vidyā
gṛhocita-bhūmyādīnāṁ tan nirmāṇa-bhedānāṁ ca jñānaṁ \[37\]
rūpyaratna-parīkṣā rūpyādīnāṁ ratnānāṁ sad asattājñānaṁ \[38\]
dhātuvādaḥ svarṇādi-kalpanaṁ \[39\] maṇi-rāga-jñānaṁ maṇiṣu
rāga-nirmāṇa-jñānaṁ \[40\] ākara-jñānaṁ darśanād eva maṇvādy
uddhava-bhūmi-jñānaṁ vṛkṣeti trayaṁ spaṣṭam \[42.44\] utsādanaṁ
mantrādinā parasparāsattityājanaṁ \[45\] keśeti spaṣṭam \[46\]
akṣara-muṣṭikā-kathanam akṣarāṇām adṛṣṭānāṁ tathā
muṣṭikā-sthita-vastūnāṁ ca svarūpasya saṅkhyāyāś ca kathanaṁ \[47\]
mchecchi vikalpāḥ \| mleccha-vividha-bhāṣā-bharata śāstrāṇāṁ jñānaṁ
\[48\] deśa-bhāṣā-jñānam iti spaṣṭaṁ \[49\]
puṣpa-śakaṭikā-nimitta-jñānaṁ puṣpa-śakaṭaupādhikāyāṁ kasyāñcid vidyāyāṁ
nimittasya jñānaṁ \[50\] yantra-mātṛkā-pūjārthe mātṛkā varṇer
yantra-nirmāṇaṁ \[51\] saiva dhāraṇaṛtho ced dhāraṇa-mātṛkā \[52\]
sampāṭyam abhedyasyāpi hīrakāder dvedhīkaraṇaṁ \[53\] mānasī-kāvya-kriyā
paramanaḥ sthitasyārthasya ślokanaṁ \[54\] kriṇā-viklpāḥ ekaikasyā
krīyāyā vividhair upāyair niṣpādanaṁ \[55\] chalitaka-yogāḥ
paravañcanopāyāḥ \[56\] abhidhāneti sugamaṁ tatrābhidhāna-kopayor
nānārthatā paryāya-samarthatā bhedād bhedaḥ chandaḥ tac chāstrṁ etāni ca
vedāṅgāni anyāni tat tad vipaścin nibaddhāni \[57\] vastra-gopanāni
tūla-sūtramayādi-vastrāṇāṁ paṭṭa-vastrāditayā darśana-prakriyā \[58\]
dyūteti spaṣṭam \[59\] ākarṣa-krīḍā dūrasthāny api krīḍā-dravyāṇi
yatrākṛṣyante sa krīḍā-viśeṣaḥ \[60\] bāleti spaṣṭaṁ \[61.63\] vaināyikī
vaijayikī vaitānikī ceti vidyātraya unneyaṁ \[64\] kecit tu kalaḥ
kalpa-saṁhitoktāḥ sudhiyām eva pratyekam ekāhorātra-śikṣaṇārhāḥ
kṣudra-siddhi-rūpāḥ paricittajñatā dūraśravaṇa-darśana-cintā
ratnāmṛta-viśeṣa-nirmāṇādyā anyā evāhuḥ yad vā, tat sarvaṁ
kalāścāhorātraiś catuḥṣaṣṭyā sañjagṛhatur ity anvayaḥ \| tathā ca
śrī-viṣṇu-purāṇe---

> saharasyaṁ dhanur vedaṁ sasaṅgraham adhīyatām \|
>
> ahorātraiś catuḥṣaṣṭayā tad adbhutamabhūd-dvijeti \|

śrī-hari-vaṁśe ca---

> tau ca śrutidharau vīrau yathāvat pratipadyatām \|
>
> ahorātraiś catuḥṣaṣṭyā sāṅgaṁ vedam adhīyatām \|

iti-chandayāsatuḥ tad anicchakam apīcchāṁ kāritavantau \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāvatīś catuḥṣaṣṭi-kalāḥ
tāḥ śaivantatre draṣṭavyāḥ candayāmāsatuḥ kāmapy abhīpsitaṁ dakṣiṇāṁ
gṛhāṇety uktvā tat prāptīcchāṁ kārayāmāsatur ity arthaḥ \|
abhiprāyavaśau chandāv ity amaraḥ \|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.37 \|\|

dvijas tayos taṁ mahimānam adbhutaṁ

saṁlakṣya rājann ati-mānuṣīṁ matim \|

sammantrya patnyā sa mahārṇave mṛtaṁ

bālaṁ prabhāse varayāṁ babhūva ha \|\|

**śrīdhara-svāmī (bhāvārtha-dīpikā) :** prabhāse kṣetre mahārṇave mṛtaṁ
bālaṁ varayām āsa \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayoḥ rāma-kṛṣṇayoḥ \|
atimānuṣīṁ manuṣya-dehe asambhavām \| sa sāndīpaniḥ \| prabhāse mṛtaṁ,
tīrtha-yātrāyā pitṛbhyāṁ saha tatra mahā-śiva-kṣetre gatasya tatra
bālatayā jale krīḍataḥ śaṅkhāsureṇa grasanād iti jñeyam \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa parama-buddhimān
dvijas taṁ svalpatareṇaiva kālenāśeṣa-vidyā-saṁgrahaṇa-lakṣaṇamata
evādbhutam alaukikaṁ tamevābhivyañjayati---atīti \| yad vā,
dāntatvādi-lakṣaṇam, matiṁ ca, patnyā saha sammantryeti
durlabhārtha-dhāraṇe sandehāt, tasyāḥ prīty arthaṁ vā \| prabhāse mṛtam
iti tīrtha-yātrāyā pitṛbhyāṁ saha tatra gatasya balatayā jale krīḍataḥ
saṅkhāsureṇa grasanād iti jñeyam \| ha harṣe, yama-nirjaya-prāravdhāna
pekṣaṇādi-śrī-bhagavan māhātmya-viśeṣa-prākaṭyopapatteḥ[^93], he rājann
iti tad varaṇasyādbhutatvāt rājamāna iti vā \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prabhāse mṛtam iti \|
tīrtha-yātrāyāṁ pitṛbhyāṁ saha tatra mahā-śiva-kṣetre gatasya bālatayā
jale krīḍataḥ śaṅkhāsureṇa grasanād iti jñeyam \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prabhāse mṛtam iti \|
tatra mahā-śiva-kṣetre bālatayā jale krīḍatas tasya śaṅkhāsureṇa
grasanād iti jñeyam \|\|37.39\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.38\|\|

tathety athāruhya mahā-rathau rathaṁ

prabhāsam āsādya duranta-vikramau \|

velām upavrajya niṣīdatuḥ kṣaṇaṁ

sindhur viditvārhaṇam āharat tayoḥ \|\|

**śrīdhara-svāmī (bhāvārtha-dīpikā) :** īśvarāv iti viditvā samudras
tayor arhaṇam ājahāra \|\|38.39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gurūktiṁ tathety aṅgīkṛtya
\| athāṅgīkārottaram \| mahāntau lokāpekṣayālaukikau pūjyau rathau
yathos tau, na tu yodha-mahārathāvanantabalatvena tattvāsambhavāt \|
velāṁ sindhutīram

> belā kāle ca sīmāyāmabdheḥ kūla-vikārayoḥ \|
>
> akliṣṭamaraṇe rāge īśvarasya ca bhojane \|\|

iti medinī \| tayoḥ rāma-kṛṣṇayoḥ \| viditvā
pūrvāvatārīya-puruṣārthasmaraṇena tāvetāv iti jñātvā mahā-rathau
vīra-pravarau, anena sarvāyudha-sāhityādikam uktam \|
duranta-vikramāvanantaparākramau \| velāṁ samudratīram \|
niṣedaturupaviṣṭau \| niṣīdatuḥ iti pāṭhas tv ārṣaḥ \|
arhaṇamamūlya-ratnādikam \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatheti evam astviti tat
svīkṛtyety arthaḥ \| athānantaraṁ sadya evety arthaḥ \| mahā-rathau
vīra-pravarāv iti sarvāyudha-sāhityādikam uktam \|
duranta-vikramau---ananta-parākramau, velāṁ samudra-tīram,
arhaṇamamūlya-ratnādikam \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatreti svīkṛtyety arthaḥ \|
athānantaraṁ sadya evety arthaḥ \| mahā-rathau vīra-pravarau
itisarvāyudha-sāhityādim uktaṁ duranta-vikramau ananta-parākramau velāṁ
samudra-tīraṁ niṣedatarupaviṣṭau niṣīdatur iti pāṭhas tv ārṣaḥ arhaṇam
amūlya-ratnādikam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.45.39 \|\|**

tam āha bhagavān āśu guru-putraḥ pradīyatām \|

yo'sāv iha tvayā grasto bālako mahatormiṇā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tamabdhim \| yo
guru-putraḥ, asau pradīyatām iti bhagavān ity aiśvaryaṁ pradarśayann ity
artha \| asau prakarṣaṇāvikṛta-śarīratvādinā dīyatāṁ dehavattvāt
tathāśakter iti bhāvaḥ \| iha prabhāse \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān iti---śaiśvaryaṁ
darśayann iti bhāvaḥ \| asau prakarṣeṇāvikṛta-śarītatvādinā dīyatām \|
iha prabhāse, mahatormiṇā kṛtvā grastaḥ saṁhṛta ity apamṛtyunaiva
mṛtatvādāyuḥśeṣavṛtter jīvann evāstīti bhāvaḥ \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān ityaiśvaryaṁ
pradarśayann ity arthaḥ \| asau prakarṣeṇā-vikṛta-śarītatvādinā dīyatāṁ
devattvāt tayā śakter iti bhāvaḥ \| iha prabhāse \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.45.40 \|\|

śrī-samudra uvāca---

na cāhārṣam ahaṁ deva daityaḥ pañcajano mahān \|

antar-jala-caraḥ kṛṣṇa śaṅkha-rūpa-dharo'suraḥ \|\|

**śrīdhara-svāmī (bhāvārtha-dīpikā) :** pañca-janas tv asuro'hārṣīt \|
sa ca mahān mamāsādhya ity arthaḥ \|\|40.43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
śaṅkhākāramatsya-rūpadharaḥ \| samudra uvāceti kvacid asti kvacid asti
kvacit tu na, ṭīkākṛdbhis tyad vākyatvena na spaṣṭīkṛtaḥ \| na cety
ardhakaṁ kvacin nāsti \| deva he krīḍāpareti, tat-sarvaṁ jānann api
yadevam ājñāpayati seyam ekā tava krīḍeti bhāvaḥ \| atra daitya ity
asyaivāsura iti ṭīkā \| antarity adhakam, āsta iti śeṣaḥ \| āste
tenāhṛto nūnaṁ tac-chrutvā satvaraṁ prabhu ity ardhakaṁ kvacid asti \|
etad abhāve tūttaratra prabhūḥ ity adhyāhāryam \|
kṛṣṇeti---sarvākarṣakaśaktes tava tasya nigraho na duṣkara iti bhāvaḥ
\|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** deva he krīḍāpareti tvaṁ
sarvaṁ jānan api yad evam ājñāpayasi, seyam ekā tava krīḍeti bhāvaḥ \|
taccocitam eveti sambodhayati kṛṣṇeti \|
sarva-cittākarṣaka-sahaja-vinodaparatvād iti \| yad vā, jagad dhitārtham
avatīrṇena sākṣād bhagavatā tvayā so'py udhartuṁ yujyata iti bhāvaḥ
\|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samudra uvāceti kvacid asti
kvacit tu na kintu ṭīkākṛdbhis tad vākyatvena na spaṣṭī-kṛtaṁ na cety
ardhakaṁ naiti kvacit pāṭhaḥ deva he krīḍāpareti taṁ sarvaṁ jānann api
yad evam ājñāpayasi seyam eva tava krīḍā iti bhāvaḥ \| atra daitya ity
asyaiva asura iti ṭīkā \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pañjajano'hārṣīd iti
śeṣaḥ \| sa ca mahān mamāsādhya ity arthaḥ \|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.41 \|\|

āste tenāhṛto nūnaṁ tac chrutvā satvaraṁ prabhuḥ \|

jalam āviśya taṁ hatvā nāpaśyad udare'rbhakam \|\|

**śrīdhara-svāmī (bhāvārtha-dīpikā) :** saparyāṁ pūjām \| sarveṣāṁ
bhūtānām āśayā antaḥ-karaṇāni tāny ālayo nivāso yasya tam \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ pañca-janam \| jalam
iti śrī-śukoktiḥ \| sakṣobhamantaḥ praviśya arbhakaṁ tad astīnyapīty
arthaḥ \| tad anveṣaṇaṁ ca yady apy asthīny api prāpsyāmi tad api
guru-prasādena jīvayiṣyāmīti samudraṁ prati laukika-līlā-vyāñjanārtham
\| eka-vacanād ekākyeva śrī-kṛṣṇaḥ praviṣṭa iti jñeyam \| tathā ca
viṣṇu-purāṇe---

> ity uktentar jalaṁ gatva hatvā pañcajanaṁ tu tam \|
>
> kṛṣṇo jagrāha tasyāsthi-prabhavaṁ śaṅkham uttamam \| iti \|

tac ca ratha-rakṣārthaṁ baladevasya tīre sthāpanāt \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āsta ity-ādi padyārdhaṁ
śrī-svāmi-pādānām asammatam, āhārṣīd iti tair vyākhyānāt, āviśya
sakṣobham antaḥ praviśya, ekākī śrī-bhagavān eveti jñeyam \| tathā ca
śrī-viṣṇu-purāṇe---

> ity ukto'ntarjalaṁ gatvā hatvā pañca-janaṁ ca tam \|
>
> kṛṣṇo jagrāha tasyāsthi-prabhavaṁ śaṅkham uttamam \|\| \[vi.pu.
> 5.21.27\] iti,

tac ca ratha-rakṣādy arthaṁ śrī-baladevasya tīre sthāpanāt \| tad
aṅga-prabhavam iti tattvato vipra-śāpāpekṣayā nitya-pārṣadena śaṅkhena
daity atvasvīkārāt \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jalam iti śrī-śukoktiḥ \|
āviśya sakṣobham antaḥ praviśya arbhakaṁ tad asthīnyapīty arthaḥ \| tad
anveṣaṇaṁ ca yady apy asthīny api prāpsyāmi tadā guru-prasādena
jīvayiṣyāmīti samudraṁ prati laukika-līlā-vyanārtham \| eka-vacanād
evkāky eva śrī-kṛsṇaḥ praviṣṭa iti jñeyaṁ tathā ca śrī-viṣṇu-purāṇe---

> ity ukto'ntar jalaṁ gatvā hatvā pañcajanaṁ tathā \|
>
> kṛṣṇo jagrāha tasyāsthiḥ prabhavaṁ śaṅkham uttamam \|\|
> []{dir="rtl"}\[vi.pu. 5.21.28\] iti \|

tac ca ratha-rakṣārthaṁ śrī-baladevasya tīre sthāpanāt \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** antarjalacara ity atrāste
iti śeṣo jñeyaḥ \| āste tenāhṛto nūnaṁ tac chrutvā satvaraṁ prabhur iti
padyārdham adhikaṁ kvacid iti **vaiṣṇava-toṣaṇī** ata uttaratrāpi
prabhur ity adhyāhāryam \|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.42 \|\|**

tad-aṅga-prabhavaṁ śaṅkham ādāya ratham āgamat \|

tataḥ saṁyamanīṁ nāma yamasya dayitāṁ purīm \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya pañcajanasya \|
aṅga-prabhavaṁ śarīra-sambhūtam \| tato daitya-hananottaram \| tad
aṅgaprabhavam iti---tattvato vipra-śāpāpekṣayā nitya-pārṣadena śaṅkhena
daityasyānukaraṇāt, jaya-vijayavat \| ata evecchayā śrī-kṛṣṇa-haste tu
vādya-yogya-sūkṣmākāro'py abhavad iti jñeyam \| avantī-khaṇḍa-mate tu---

> tataḥ pañcajanaṁ hatvā grāha-rūpaṁ mahāsuram \|
>
> tan-mandhyastha sa jagrāha śaṅkhaṁ grastaṁ hi yatpurā \| \|
>
> tasyodare yada bālaṁ nāptavāṁstaṁ janārdanaḥ \|
>
> yamālayagataṁ matvā tadā varuṇam abravīt \|\|
>
> bhagavan yādasāmīśa ratho me dīyatāṁ mahān \|
>
> yenāhaṁ vihitātmā hi paśyeyaṁ saṅgare yamam \|\|
>
> purājire hatā daityā dānavā balagarvitāḥ \|
>
> tvayā yena rathenādya mahyaṁ sa dīyatāṁ rathaḥ \|\| ity-ādi \|

dīyatām iti tatra nivāsa-niścayāt \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tata iti tad udare
darśanena tasya maraṇa-mananādity arthaḥ \| dayitām iti sadaiva
saparivārasya yamasya tatraiva nivāsāt, ata eva halāyudha-sahitas tāṁ
gatveti śrī-baladevena yuddhārthaṁ halaṁ prakaṭayāmāseti jñeyam \|
janārdan iti vaiṣṇavāgryeṇa dharma-rājena ciraṁ nija-gṛhe'rcayitum
upekṣyata iti bhāvaḥ \| śaṅkhaṁ tam eva prakarṣeṇāty uccair dadhmau
\|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad aṅga-prabhavam iti
tattvato vipraśāpāpekṣayā nitya-parṣadena śaṅkhena daity atvānumaraṇāt
jaya-vijayavat \| ata evecchayā śrī-kṛsṇa-hasteṣu
vādya-yogya-sūkṣmākāro'py abhavad iti jñeyam \| avantī-khaṇḍamate tu---

> tataḥ pañca-janaṁ hatvā grāha-rūpaṁ mahāsuram \|
>
> tanmadhyasthaṁ sa jagrāha śaṅkhaṁ grastaṁ hi yat purā \|
>
> tasyodare yadā bālaṁ nāptavāṁstaṁ janārdanaḥ \|
>
> yamālaya-gataṁ matvā tadā varuṇam avratīt \|
>
> bhagavan ! yādasām īśa ! ratho me dīyatāṁ mahān \|
>
> yenāhaṁ vihitātmā hi paśye'haṁ saṅgare yamam \|
>
> purājire hatā daityā dānavā balagarvitāḥ \|
>
> tvayā yena rathenādya mahyaṁ sa dīyatāṁ ratha \| []{dir="rtl"}ity-ādi
> \|

dayitām iti tatra nivāsaniścayād ity arthaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*tad-aṅga-prabhavam
iti \| tat tato vipra-śāpāpekṣayā nitya-pārṣadena śaṅkhena
daityānukaraṇāt \|\|42\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ratham āgamad iti \|
rathaṁ tatrasthaṁ baladevaṁ ca tīre sthāpayitvaiva svayam ekākye kṛṣṇaḥ
sarvajñatvāt taj jānann api tad anveṣaṇam iṣeṇa svīyaṁ śaṅkhamānaiṣīd
iti jñeyaṁ tad aṅga-prabhavam iti \| cinmayatvānn ity asyāpi
pāñcajanyasya jaya-vijayavad asuratvam iti kecid āhuḥ \| tataḥ
pañcajanaṁ hatvā grāha-rūpaṁ mahāsuram \| tan madhyasthaṁ sa jagrāha
śaṅkhaṁ grastaṁ hi hi yat pure tyavantīkhaṇṭha-vacana-dṛṣṭyā tad
aṅga-madhye prakarṣeṇa bhavaḥ sthitir yasya tam iti ca kecid vyācakṣate
\|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.43 \|\|**

gatvā janārdanaḥ śaṅkhaṁ pradadhmau sa-halāyudhaḥ \|

śaṅkha-nirhrādam ākarṇya prajā-saṁyamano yamaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajāḥ saṁyacchati
niyacchatīti prajāsaṁyamanaḥ \| janārdanaḥ sarva-nija-janābhīṣṭapūrakaḥ
\| ata eva halāyudshenāpi saha, etannāmnā tasya hala-prakaṭanam api tadā
jñeyam \| śaṅkha-pradhmānānantaram avantī-khaṇḍe tv evam---

> tena śabdena vitrastāḥ kṛtāntālayavāsinaḥ \|
>
> narakāntargatā martyāḥ pāpācāraparāyaṇāḥ \|\|
>
> sukham āpuḥ praśāntaś ca bahavaḥ kṛkṣṇa-darśanāt \|
>
> śāstrāṇi kuṇṭhatāṁ prāpur yantrāṇi vividhāni ca \|\|
>
> vidīrṇāni tadā vyāsaḥ vāsudevasya darśanāt \|
>
> asipatravanaṁ nāma śīrṇapatram ajāyata \|\|
>
> rauravaṁ nāma narakamarauravam abhūt tadā \|
>
> abhairavaṁ bhairavākhyaṁ kumbhīpākam apācakam \|\|
>
> śṛṅgāṭakam aśṛṅgāṭaṁ loha-sūcyapy asūcitām \|
>
> jagāma jagatām īśe prāpte tatra janārdane \|\|
>
> hasta-mātratarā jātā tadā vaitaraṇī nṛṇām \|
>
> nārakāste tadā yāte tatra viśveśvare vibhau \|\|
>
> pāpakṣayāt tadā sarve vimuktā naṛakā narāḥ \|
>
> padam avyayam āsādya dṛṣṭvā viṣṇuṁ tamo'paham \|\|
>
> vimānāyuta-sāhasrair ārūḍhāste samantataḥ \|
>
> samīkṣya puṇḍarīkṣākṣaṁ muktāste sarva-pātakāt \|\|
>
> tataḥ śūnyaṁ mune yataṁ sarvaṁ niraya-maṇḍalam \|
>
> darśanāt tasya devasya viṣṇor viśva-svarūpiṇaḥ \|\|

iti prajā-saṁyamana iti bhayaṅkaratvam uktam \| tathātra yuddhaṁ ca
sūcitaṁ, śrī-viṣṇu-purāṇe---jitvā vaivasvataṁ yamam ity ukteḥ \|
avantīkhaṇḍe bahuśo varṇitam estat \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prājāḥ pāpi-prāṇinaḥ
saṁyamayati daṇḍayatīti tathā sa iti mahā-bhayaṅkaratvam uktam, so'pi \|
yad vā, prajā-saṁyamana iti śrī-bhagavad dattādhikārāpekṣayā
prāk-kṛta-yuddhārtha-nirjitaḥ sann iti
śrī-viṣṇu-purāṇa-hari-vaṁśoktānusāreṇa jñeyam \| tathā ca
śrī-viṣṇu-purāṇe---

> taṁ pāñcajanyam āpūrya gatvā yama-purīṁ hariḥ \|
>
> baladevaś ca balavān jitvā vaivasvataṁ yamam \|\|
>
> taṁ bālaṁ yātanā-saṁsthaṁ yathā-pūrvaṁ śarīriṇam \|
>
> pitre pradattavān kṛṣṇo balaś ca balināṁ varaḥ \|\| \[vi.pu. 5.21.30\]
> iti,

śrī-hari-vaṁśe ca---

> tato vaivasvataṁ daivaṁ nirjitya puruṣottamaḥ \|
>
> ānināya guroḥ putraṁ cira-naṣṭaṁ yamakṣayāt \|\| \[ha.vaṁ. 2.33.20\]
> iti,

yad vā, prajāḥ sarvān eva prāṇinaḥ, samyak yamayati
dharmādharma-phala-pradānena śodhayitvā maryādāyāṁ sthāpayatīti tathā
saḥ \| evaṁ loka-hitakāritvena parama-sādhutvam uktam \| ata eva
bhaktyopabṛṁhitāṁ vardhitāṁ sampāditāṁ vā \| sarva-bhūtāśayālayam iti
mad bhaktavaro'yaṁ mad darśanādy artham eva mṛtaṁ guru-putram ānītavān
ity asyāparādhaḥ kaścin na ghaṭate, atha cānugrāhya eveti bhāvaḥ \|
kṛṣṇam iti prādhānyāt taṁ pratyevokteḥ, atas tam eva
sambodhayati---viṣṇo he prabhutvena viśva-vyāpaketi \| ityātmanas
tat-sevakatvaṁ sūcitam \|

yuvayaor iti tat-saṅgitvāgrajatvādinā śrī-baladevasyāpy apekṣatvāt \|
līlayā līlārthaṁ vā manuṣyayoḥ \| yad vā, līlāmaya-manuṣyākārayoḥ \| kiṁ
karavāma tad ājñāpayeti śeṣaḥ \| bahutvaṁ nija-parivārāpekṣayā \| yad
vā, kiṁ karavāma, kiṁ kartuṁ śaknuma ity arthaḥ \| parameśvaratayā
paripūrṇatvāt, tataś ca bahutvam indrādy abhiprāyeṇa \|\|43.44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** janārdanaḥ
sarva-nija-janābhīṣṭa-pūrakaḥ \| ata eva halaṣudhenāpi sahaitan nāmnā
tasya hala-prakaṭanam api tadā jñeyaṁ śaṅkha-pradhvānānantaram
avantī-khaṇḍe tv evaṁ---

> tena śabdena vitrastāḥ kṛtāntālaya-vāsinaḥ \|
>
> narakāntargatā martyāḥ pāpācāra-parāyaṇāḥ \|
>
> sukham āpuḥ praśāntāś ca bahavaḥ kṛṣṇa-darśanāt \|
>
> śastrāṇi kuṇṭhatāṁ prāpur yantrāṇi vividhāni ca \|
>
> vidīrṇāni tadā vyāsa vāsudevasya darśanāt \|
>
> asipatravanaṁ nāma śīrṇa-parṇam ajāyata \|
>
> rauravaṁ nāma narakam arauravam abhūt tadā \|
>
> abhairavaṁ bhairavākhyaṁ kumbhīpākām apācakam \|
>
> śṛṅgāṭakam aśṛṅgāṭaṁ loha-sūcyapy asucitām \|
>
> jagāma jagatām īśe prāpte tatra janārdane \|
>
> hasta-mātratarā jātā tadā vaitaraṇī nṛṇām \|
>
> narakānte tadā yāte tatra viśveśvare vibhau \|
>
> pāpakṣayāt tataḥ sarve vimuktā nārakā narāḥ \|
>
> padam avyayam āsādya dṛṣṭvā viṣṇuṁ tamo'paham \|
>
> vimānāyuta-sāhastrair āruḍhās te samantataḥ \|
>
> samīkṣya puṇḍarīkākṣaṁ muktās te sarva-pātakāt \|
>
> tataḥ śūnyaṁ mune jātaṁ sarvaṁ nirava-maṇḍalam \|
>
> darśanāt tasya devasya viṣṇor viśva-svarūpina \|

iti prajā-saṁyamana iti bhayaṅkaratvam uktaṁ so'py atra yuddhaṁ ca
sūcitaṁ śrī-viṣṇu-purāṇe \| jitvā vaivasvataṁ yamam ity ukteḥ \|
avantī-khaṇḍe bahuśo varṇitam \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaṅkhaṁ pradadhmāv iti
taddhvaniṁ śrāvayitvā sarvān eva nārakāran jīvān kṛpāsindhuḥ saṁsārād
uddhāretyavantīkhaṇḍaṁ dṛṣṭaṁ yathā asipatravanaṁ nāma śīrṇa-patram
ajāyata \| rauravaṁ nāma narakamarauravam abhūt tadā abhairavaṁ
bhairavākhyaṁ kumbhīpākam apācakam ity-ādi ante ca pāpakṣayāt tataḥ
sarve vimuktā nārakā narāḥ \| padam avyayam āsādye tyādinā vaikuṇṭhaṁ ca
tān prasthāpayāmāsety api dṛṣṭam \|\|43\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.44 \|\|**

tayoḥ saparyāṁ mahatīṁ cakre bhakty-upabṛṁhitām \|

uvācāvanataḥ kṛṣṇaṁ sarva-bhūtāśayālayam \|

līlā-manuṣyayor viṣṇo yuvayoḥ karavāma kim \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayoḥ rāma-kṛṣnayoḥ \|
avanato'tinamraḥ \| sarvati---tasya tatra niṣkapaṭatām api jānantam ity
arthaḥ \| viṣṇor vyāpakatvena viśva-prabho ity ātmanas tat-sevakatvaṁ
sūcitam \| līlā-pradhānamamuṣyākārayoḥ līlā manuṣya he iti kvacit pāthaḥ
\| kintu līlā-manuṣyayor viṣṇvoḥ iti pāṭhaḥ svāmisammato lakṣyate
ekasabodhanasyāgraha eva vatsety atra karisṣamāṇa-samādhānatvāt \| kiṁ
karavāma ājñāpayeti śeṣaḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** līlā-manuṣyayor
līlāyāṁ manuṣyayor aprākṛtayoḥ \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvati \| tasya tatra
niṣkapaṭatām api jānantam ity arthaḥ viṣṇor vyāpakatvena viśva-prabho
ity ātmanas tat sarvakatvaṁ sūcitaṁ līlā-pradhāna-manuṣyākārayoḥ
līlā-manuṣya he iti kvavitpāṭhaḥ kintu lilā-manuṣyayor viṣṇor ity eva
pāṭhaḥ svāmisaṁmato lakṣyate eka-sambodhanasyāgrata eva vatsety atra
kariṣyamāṇa-samādhānatvāt kim karavāma tad ājñāpayeti śeṣaḥ \|\|44\|\|

---------------------------------------------------------------------------------------------------------------------

**jīva-gosvāmī (bṛhad-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** līlā-manuṣyayor viṣṇor
iti līlā-manuṣya he viṣṇo iti ca pāṭha-dvayam \|\|44\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.45.45\|\|

śrī-bhagavān uvāca---

guru-putram ihānītaṁ nija-karma-nibandhanam \|

ānayasva mahā-rāja mac-chāsana-puraskṛtaḥ \|\|

**śrīdhara-svāmī (bhāvārtha-dīpikā) :** nijaṁ karmaiva nivardhanaṁ yasya
tathā-bhūtam api madājñā-puraskāreṇānayatas te na doṣa ity arthaḥ
\|\|45.46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
aparādhino vināparādhamayātanābhogatyāge yad apy adhikāriṇas tava doṣas
tathāpi paraniyanturmamājñayākartavyam api kartavyam eveti bhāvaḥ \|
nija-karma prārabdhākhyaṁ nibandhnam avaśya-bhogyaṁ yasya tathā-bhūtam
api \| he mahārājeti tad atyantābhikramam abhipretya kṛpayā
tat-protsāhanāya sādaraṁ sambodhanam \| tad ājñānuvartī san \| ayaṁ
bhāvaḥ---prārabdhasyāvaśyakatvam api mad ājñayaiva, adhunā ca
guru-putrānayanaṁ mad ājñāyaiva kintu viśiṣya sākṣānmayā
kriyamāṇatvādiyam eva balavatī, yathā yāvad āyuḥ kārāvāsāyājñaptaḥ
kaścin nṛpeṇa, sa yadi taṁ pakṣa-samāptau moktum icchet tadā pūrvājñaṁ
bādhitvā taṁ muñcatyeveti tad vad atrāpi jñesyam \| mac
chāsana-puraskṛta ity atra mad ājñayā tam ānamatas tava ko doṣa iti
viśvanāthaḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nija-karma-nibandhanam
iti nija-karmaiva nitarāṁ bandhanaṁ yasya, tathā-bhūtam api mac-chāsanaṁ
puraskṛtya ity anenāsya sarvaṁ prārabdhaṁ kṣīṇam, tasmād atra
vipratipattir na kāryā \| śīghraṁ guru-putram ānīyatām iti bhāvaḥ
\|\|45\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nijaṁ karma
prārabdha-lakṣaṇaṁ nibandhanam avaśya-bhogyaṁ yasya tathā-bhūtam apiti
pūrvaṁ tad-ānayane yamasya doṣaḥ parihṛtaḥ, tasyaiva tādṛk prārabdhatvāt
\| he mahārājeti dharma-rājatvāt mad-bhaktyā prārabdhasyāpy atikramo
bhavatīti dharma-tattvaṁ tvayā jñāyata eveti bhāvaḥ \| anyat tair
vyākhyātam \|

yad vā, nanv evaṁ maryādāyāṁ bhaṅgaḥ syāt, tatrāha---mad iti \|
mad-ājñānuvartī san \| ayaṁ bhāvaḥ---so\'pi mad-ājñayaivādhunā ca
guru-putrānayanaṁ mad-ājñayaiva, kintu nija-bhaktāpekṣayā sākṣān mayā
kriyamāṇeyam ājñā-vaśyam eva paripālyeti \| he mahārājeti
nija-bhaktārthaṁ mayā maryādātikramyata iti tvayā jñāyata eveti bhāvaḥ
\|

yad vā, rājadantādivat mac-chāsanānāṁ rājā, tatrāpi mahān, mahārāja !
mac-chāsanaṁ tat-puraskṛta iti maryādā-pālanājñāyāḥ sakāśān
nija-bhaktārthājñāyās tatra ca sākṣān mayā vidhīyamānāyāḥ
paraṁa-gariṣṭhatvād iyam eva nitarām apekṣyeti bhāvaḥ \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nijaṁ karma
prārabdha-lakṣaṇaṁ nibandhanam avaśya-bhogyaṁ yasya tathā-bhūtam api he
mahārājeti tad-atyantātikramam abhipretya kṛpayā tat-protsāhanāya
sādaraṁ sambodhanaṁ mad-ājñānuvartī san \| ayaṁ
bhāvaḥ---prārabdhasyāvaśyakatvaṁ mad-ājñayaiva adhunā ca
guru-putrānayanaṁ mad-ājñayaiva kintu viśiṣya sākṣān mayā kriyamāṇatvād
iyam eva balavatīti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** guru-putram ity-ādi \|
nija-karma-nibandhanam iti nija-karmaiva nitarāṁ bandhanaṁ yasya,
tathā-bhūtam api mac-chāsana-puraḥ-saraḥ san ānayasva \|
mac-chāsanenaiva tasya prārabdhaṁ naṣṭam ity arthaḥ \| tvayātra
mac-chāsane vipratipattir na kāryeti bhāvaḥ \|\|45.50\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nijaṁ karma
prārabdha-lakṣaṇam avaśya-bhogyaṁ yasya tathā-bhūtam api \| martyena yo
guru-sutaṁ yamaloka-nītam ity ekādaśokteḥ tenaiva śarīreṇaiva yuktam iti
ṭīkā vyākhyānāc ca mac-chāsaneti mad-ājñā puraskāreṇānayatas tava ko
doṣa iti bhāvaḥ \|\|45\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.45.46 \|\|**

tatheti tenopānītaṁ guru-putraṁ yadūttamau \|

dattvā sva-gurave bhūyo vṛṇīṣveti tam ūcatuḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tena yamarājena \| taṁ
gurum \| bhūyo vṛṇīṣva punarājñāpaya \| tathety uktvā yamena tenopa
samīpa ānītam \| guru-putram iti yādṛśo mṛtas tādṛśa-tac-charīrakam
evety arthaḥ \| avantī khaṇḍe tu

> tac-chrūtvā dharmarājas tu putraṁ sāndīpines tadā \|
>
> sasarjaṁ bāla-rūpaṁ ca tad vanmānaṁ tad udbhavam \|
>
> paśyatāṁ sarvadevānāṁ tad adbhutam ivābhavat \| ity uktam \|

tac ca kṛṣṇa-prabhāvair eva jñeyam \| macchāsana-puraskṛta ity anenaiva
krīḍīkṛtatvāt \| yato vakṣyate ekādaśe---martyena yo guru-sutaṁ
yama-lokanītaṁ tvaṁ cānayaccharaṇadaḥ paramāsradgdham iti \| tatra
tenaiva śarīreṇeti taṭṭīkā ca \| atas tat-prabhāva eva vivakṣita iti \|
tathā ca śrī-viṣṇu-purāṇe---

> taṁ pāñcajanyam āpūrya gatvā yamapurī hariḥ \|
>
> baladevaś ca balavāñjitvā vaivasvataṁ yamam \|
>
> taṁ bālaṁ yātanāsaṁsthaṁ yathā-pūrvaṁ śarīriṇam \|
>
> pitre pradattavān kṛṣṇo balaś ca balināṁ varaḥ \| iti \|

atra yātanāsaṁsthām iti prācīnāvasthoktā---sarveṣāṁ yātanāśānteḥ \| asya
vaikuṇṭha-gamanaṁ tu bhagavad icchayā \| atha samudrāhṛtaṁ ratnādikaṁ
tasmai dattam iti ca jñeyam \| tathā ca śrī-hari-vaṁśe---

> sāndīpineḥ putraṁ tad rūpavayasaṁ tadā \|
>
> prādātkṛṣṇaḥ pratītātmā saha ratnairudāradhīḥ \|\| iti \|

sva-śabdena gurau mahā-bhaktir bodhyate \| ata parām api dakṣiṇāṁ
vṛṇīṣveti bhūyaḥ punar ucatus tac ca yuktam evety āśayenāha---yadūttamāv
iti \| tādṛśa-dharma-pracārārthaṁ yadukule'vatīrṇatvād iti bhāvaḥ
\|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nija-karma-nibandhanam
iti-nija-karmaiva nitarāṁ bandhanaṁ yasya tathābhūtam api macchāsana
puraskṛta ity anenāsya sarvaṁ prārabdhaṁ kṣīnam, tasmād atra
vipratipattir na kāryā \| śīghraṁ guru-putram ānīyatām iti bhāvaḥ
\|\|46.50\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tena yamena, upa samīpe
\| kiṁ vā, upāyanatvenānītaṁ samarpitaṁ guru-putraṁ sva-gurave dattvā \|
yad vā, yathā-pūrva-śarīratvādinopaskṛtyānītam, ādāya iti śeṣaḥ \|
samudāhṛtaṁ ca ratnādikaṁ tasmai dattam iti jñeyam \| tathā
śrī-hari-vaṁśe---

> tataḥ sāndīpaneḥ putraṁ tad-rūpa-vayasaṁ tadā \|
>
> prādāt kṛṣṇaḥ pratītātmā saharatnair udāradhīḥ \|\| \[2.33.26\] iti \|

tam iti pāṭhe yādṛśo mṛtas tādṛśam eva, tatheti yamenokte sati svayam
eva guru-samīpam ānītam ity arthaḥ \| sva-śabdena gurau mahā-bhaktir
bodhyata, ataḥ parām api dakṣiṇāṁ vṛṇīṣveti bhūyaḥ punar ūcatuḥ, tac ca
yuktam evety āśayenāha---yad uttamāv iti \|
guru-santoṣaṇādi-sad-dharma-pradarśanārthaṁ yadu-kule\'vatīrṇatvād ity
arthaḥ \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathety uktvā tena yamena upa
samīpe ānītaṁ guru-putram iti yādṛśo mṛtas tādṛśa-tac-charīrakam evety
arthaḥ \| avantī-khaṇḍe hy uktaṁ---

> tac chrutvā dharma-rājāstu putraṁ sāndīpanes tadā \|
>
> sasarja bāla-rūpaṁ ca tad-unmānaṁ tad udbhavam \|\|
>
> paśyatāṁ sarva-devānāṁ tad adbhutam ivābhavat \|\| iti \|

tac ca śrī-kṛṣṇājñā-prabrahmāiveti jñeyam \| mac-chāsana-puraskṛta ity
anenaiva kroḍīkṛtatvāt yato vakṣyate ekādaśe---martyena yo guru-sutaṁ
yama-lokam anītaṁ tvāṁ cānayac charaṇadaḥ paraṁāstra-dagdham \[bhā.pu.
11\] iti tatra tenaiva śarīreṇeti taṭ-ṭīkā ca \| atra tat-prabhāva eva
hi vivakṣita iti \| tathā ca śrī-viṣṇu-purāṇe---

> taṁ pāñcajanyam āpūrya gatvā yamapurīṁ hariḥ \|
>
> baladevaś ca balavān jitvā vaivasvataṁ yamam \|\|
>
> taṁ bālaṁ yātanā-saṁsthaṁ yathā-pūrvaṁ śarīriṇam \|
>
> pitre pradattavān kṛṣṇo balaś ca balināṁ varaḥ \|\| iti \|

atra yātanā-saṁstham iti prācīnāvasthoktā sarveṣāṁ yātanā-śānteḥ, asya
vaikuṇṭha-gamanaṁ tu bhagavad-icchayā \| atha samudrāhṛtaṁ ca ratnādikaṁ
tasmai dattam iti jñeyam \| tathā ca śrī-hari-vaṁśe---

> tataḥ sāndīpaneḥ putraṁ tad-rūpa-vayasaṁ tadā \|
>
> prādāt kṛṣṇaḥ pratītātmā saharatnair udāradhīḥ \|\| \[2.33.26\] iti \|

sva-śabdena gurau mahā-bhaktir bodhyate \| ataḥ parām api dakṣiṇāṁ
vṛṇīṣveti bhūyaḥ punar ūcatuḥ \| tac ca yuktam evety āśayenāha
yadūttamāv iti \| tādṛśa-sad-dharma-pracārārthaṁ yadu-kule\'vatīrṇatvād
ity arthaḥ \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.45.47\|\|**

**śrī-gurur uvāca---**

samyak sampādito vatsa bhavadbhyāṁ guru-niṣkrayaḥ \|

ko nu yuṣmad-vidha-guroḥ kāmānām avaśiṣyate \|\|

**śrīdhara-svāmī (bhāvārtha-dīpikā) :** vatseti prādhānyenaikasya
sambodhanam \| guror niṣkrayo guru-dakṣiṇā \| yuṣmad vidhayor guror mama
kāmānāṁ madhve ko nu kāmo'vaśiṣyate, na ko'pīti \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niṣkriyā gratikāre
syātkriyābhāve striyām iti dharaṇi \| īśvarānucarāṇāṁ sarva-kāmāptir
bhavati kathaṁ na tad-guroti bhāvaḥ \| vatseti sneha-viśeṣāt-kṛṣṇaṁ
prati sambodhanam \| yuṣmad vidhānām api kim uta yuvayor ity arthaḥ
\|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vatseti sneha-viśeṣāc
chrī-kṛṣṇaṁ prati tathā sambodhanam \| bhavadbhyām iti dvayor api
sāmānyena samyag guru-dakṣiṇā-sampādanāt \| yuṣmad-vidhānāṁ kathañcid
yuvayoḥ kiñcit sādṛśyavatām api, kim uta yuvayor guror ity arthaḥ
\|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vatseti sneha-viśeṣāc
chrī-kṛṣṇaṁ prati tathā sambodhanam \| yuṣmad-vidhānām api kim uta
yuvayor guror ity arthaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yuṣmad-vidhānām api guroḥ
kim uta yuvayor guror mama kāmānāṁ nānā-vidhānāṁ madhye kaḥ kāmaḥ
\|\|47\|\|

**\...**

**\|\| 10.45.48 \|\|**

gacchataṁ sva-gṛhaṁ vīrau kīrtir vām astu pāvanī \|

chandāṁsy ayāta-yāmāni bhavantv iha paratra ca \|\|

**śrīdhara-svāmī (bhāvārtha-dīpikā) :** he vīrau \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vīrau subhaṭau \| vāṁ
yuvayoḥ \| ayātayāmaḥ saphale prahārād arvākkarmaṇi iti dharaṇiḥ \| iha
sāphalyam adhyāpanādinā paratra tad-uktācaraṇenottama-phaladatvād ity
arthaḥ \|

atrārtha mānam---yo vā aviditārthe yac-chando-daivata-viniyogena
brāhmaṇo na mantreṇa vā yajate yājayati adhyāpayati vā sthāṇuṁ gacchati
śvabhrāṁ vā vārcat pramīyate pāpīyān bhavati yāta-yāmāny asya chandāṁsi
bhavanti \| atha mantre mantre veda sarvam āyur eti ayāta-yāmāny asya
chandāṁsi bhavanti \| tasmān mantre mantre vidyāt iti śruter evārtho
yajurveda-dīpe kātyāyanena dhṛtaḥ \|

tathāha---draṣṭāra ṛṣayaḥ smartāraḥ parameṣṭhyādayo devatā
matrāntarbhūtā agnyādikā havirbhājaḥ stutibhājo vā chandāṁsi
gāyatryādīni etānyaviditvāyo'dhīte'nubrūte japati juhoti yajaye yājayati
vā tasya brahma nirvīrya yātamāmaṁ bhavatyantarāśu gartaṁ vā padyate
sthāṇuṁ vārcchati pramīyate vā pāpīyān bhavati iti \|

sva-gṛha iti---yady apy etan-mad-gṛham api yuvayor eva gṛhaṁ tathāpi
tatra kevala-nijābhimānāt svīye māthure gṛhe ity arthaḥ \| sva-gṛham iti
pāṭhaḥ kvacit \| he vīrāv iti---tādṛśa-dāna-cāuryadayāsu vīratvāt
trividhavīratā-yuktau yuvām iti bhāvaḥ \| tatra tadādīn praṇamya
gacchantāvāśiṣābhinandayati---kīrtir iti \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sva-gṛham iti yadyapy
etan-mad-gṛham api yuvayor eva gṛham, tathāpi svakīye māthure gṛhe ity
arthaḥ \| he vīrāv iti tādṛśa-dānāt tādṛśa-śauryāc ca \| heyam apy
ukti-cāturyeṇāśīr jñeyā \| pāvanī paraṁa-nirmalety arthaḥ \| yad vā,
jagat-pāvitrya-kāriṇī, ato mṛta-putrānayanādy-arthaṁ yuṣman niyojanādinā
jāto mad-aparādho\'pi yuṣmat-kīrtyāpaneṣyata iti bhāvaḥ \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sva-gṛham iti \| yadyapy etan
mad-gṛham api yuvayor eva gṛham, tathāpi tatra kevala-nijābhimānāt svīye
māthura-gṛhe ity arthaḥ \| sva-gṛham iti pāṭhaḥ kvacit \| he vīrāv iti
tādṛśa-dānāt tādṛśa-śauryāc ca \| tatas tadādīn praṇamya gacchantāv
āśiṣābhinandayati \| kīrtir iti \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.45.49 \|\|**

guruṇaivam anujñātau rathenānila-raṁhasā \|

āyātau sva-puraṁ tāta parjanya-ninadena vai \|\|

**śrīdhara-svāmī (bhāvārtha-dīpikā) :** anila-vad-raṁho vego yasya tena
\|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam
a-āśīḥ-pradāna-pūrvakam \| tāteti kṛṣṇa-līlākarṇaṁ nāviṣṭatvena
priyatvadyotanāya rājña āmantraṇaṁ nityaṁ viṣṇu-jana-priyaḥ ity uktatvāt
\| tātas tu priya-pitroḥ syād vistṛte cātmaje gurau iti dharaṇiḥ \|
sva-guruṇā iti pāṭho'pi kvacit \| svapuram iti tatra mamatā-sneho
darśitaḥ \| ata evānilaraṁhaseti śīghra-gamanam \| anilaraṁhas tvād eva
parjanyo garjan-meghas tadvan ninado yasya tena \| ato vidūrād eva \|
tac-chabda-śravaṇena sarve tad abhimukhaṁ jagmur iti jñeyam \| he tāteti
praharṣāt \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** guruṇaivam anujñātāv iti
pāṭhaḥ spaṣṭaḥ \| svapuram iti tatra mamatādinā snehabharaḥ uktaḥ \| ata
evānila-raṁhaseti śīghram āgamanaṁ bodhayati \| anila-raṁhastvād eva
parjanyo garjan meghas tadvan ninado yasya tena, ato vidūrād eva tac
chabda-śravaṇena śrī-vasudevograsenādayaḥ sarve agre'bhijagmur iti
jñeham \| vai prasiddhau, he tāteti madhupuryāgamanena
śrī-nanda-vraja-nikaṭatayā punar āgamanāśayā ca premodayāt \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** guruṇaivam anujñātāv iti
anujñātau sva-guruṇeti ca pāṭha-dvayaṁ svapuram iti \| tatra mamatayā
sneho darśitaḥ ata evānilarahaṁseti śīghram āgamanam anilaraṁhastvād eva
parjanyo garjanaṁ meghas tad van ninado yasya tena ato vidūrād eva tac
chabda-śravaṇena sarve'bhijagmur iti jñeyaṁ he tāteti praharṣāt
\|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.45.50 \|\|**

samanandan prajāḥ sarvā dṛṣṭvā rāma-janārdanau \|

apaśyantyo bahv ahāni naṣṭa-labdha-dhanā iva \|\|

**śrīdhara-svāmī (bhāvārtha-dīpikā) :** parjanyo meghas tadvan ninado
yasya tena naṣṭam adṛṣṭaṁ tat punar labdha dhanaṁ yābhis tā iveti
\|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bahvahāni bahūni dināni \|
sarvāḥ pauryaḥ jānapadāś ca \| tatra jānapadāḥ kāścit pathi dṛṣṭvā
kāścic ca puryām āgatāḥ satya iti jñeyam \| tad viśeṣaś ca
śrī-hari-vaṁśe \[agre draṣṭavyam\] \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarvāḥ pauryo jānapadyaś
cety arthaḥ \| tatra jānapadyaḥ kāścit pathi dṛṣṭvā kāścic ca puryām
āgatāḥ satya iti jñeyam \| bahūny ahāny apaśyantya ity anena naṣṭeti
dṛṣṭāntena ca paramotkaṇṭhatayātiprītyā darśanaṁ bodhitam \| ata eva
samyag anandan \| tad viśeṣaś ca śrī-hari-vaṁśe---

> tataḥ pratyudyatāḥ sarve yādavā yadu-nandanau \|
>
> sabalā hṛṣṭamanasa ugrasena-purāgamāḥ \|\|
>
> śreṇyaḥ prakṛtayaś caiva mantriṇaḥ sapurohitāḥ \|
>
> sabāla-vṛddhā sa caiva purī samabhivartata \|\|
>
> nandi-turyāṇy avādyanta tuṣṭuvuś ca janārdanam \|
>
> rathyāḥ patākā-mālinyo rājante sma samantataḥ \|\|
>
> prahṛṣṭam uditaṁ sarvam antaḥpuram aśobhata \|
>
> govindāgamane'ty arthaḥ yathaivendramahe tathā \|\|
>
> muditāścāpy agāyanta rāja-mārgeṣu gāyanāḥ \|
>
> jayāśīḥprathitā gāthā yādavānāṁ priyaṅkarāḥ \|\|
>
> govinda-rāmau saṁprāptau bhrātarau loka-viśrutau \|
>
> sve pure nirbhayāḥ sarve krīḍanti saha bāndhavaiḥ \|\|
>
> na tatra kaścid dīno vā malino vā vicetanaḥ \|
>
> mathurāyām abhūd rājan govinde samupasthite \|\|
>
> vayāṁsi sādhu-vākyāni prahṛṣṭā go-haya-dvipāḥ \|
>
> nara-nārī-gaṇāḥ sarve bhejire manasaḥ sukham \|\|
>
> śivāś ca vātāḥ pravavur virajaskā diśo daśa \|
>
> daivatāni ca hṛṣṭāni sarveṣvāyataneṣu ca \|\|
>
> yāni liṅgāni lokasysa babhuḥ kṛta-yuge purā \|

tāni sarvāṇy adṛśyanta purīṁ prāpte janārdane \|\| \[ha.vaṁ.
2.33.29-38\] iti \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvāḥ pauryo jānapadyaś ca
tatrajāna-padyaḥ kāścit apathi-dṛṣṭvā kāścic ca puryām āgatāḥ satya iti
jñeyaṁ \| tad-viśeṣaś ca śrī-hari-vaṁśe---

> tataḥ pratyudyatāḥ sarve yādavā yadu-nandanau \|
>
> sabalā dṛṣṭamanasa ugrasena purogamāḥ \|
>
> śreṇyaḥ prakṛtayaś caiva mantriṇaḥ sa purohitāḥ \|
>
> sabāla-vṛddhā sācaiva purī sasabhivartata \|
>
> nandi-tūryāṇy avādyanta tuṣṭuvuś ca janārjanam \|
>
> rathyāḥ patākā-mālinyo rājante sma samantaḥ \|
>
> prahṛṣṭam uditaṁ sarvamantaḥ puramaśobhata \|
>
> govindāgamane'ty arthaṁ yathaivendra-makheḥ tathā \|
>
> muditāś cāpy agāyanta rāja-mārgeṣu gāyanāḥ \|
>
> jayāśīḥ prathitā gāthā yādavānāṁ priyaṁ-karāḥ
>
> govinda-rāmau bhrātarau loka-viśrutau \|
>
> sve pure nirbhayāḥ sarve krīḍanti saha-bāndhavaiḥ \|
>
> na tatra kaścid dīno vā malino vā vicetanaḥ \|
>
> mathurāyām abhūd rājan govinde samupasthite \|
>
> vayāṁsi sādhu-vākyāni prahṛṣṭā go-hayā dvipāḥ \|
>
> nara-nārī-gaṇāḥ sarve bhejire manasaḥ sukham \|
>
> śivāś ca vātāḥ pravavur virajaskā diśo daśa \|\|
>
> daivatāni ca prahṛṣṭāni sarveṣv āyātaneṣu ca \|
>
> yāni liṅgāni lokasya babhūḥ kṛta-yuge purā \|
>
> tāni sarvāny adṛśyanta purīṁ prāpte janārdane \|\| \[ha.vaṁ.
> 2.33.29-38\] ity-ādi \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.* (?)

iti sārārtha-darśinyāṁ harṣiṇyāṁ bhakta-cetasām \|

daśamasya pañca-catvāriṁśo'py ajani saṅgataḥ \|\|\*\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe guru-putrānayanaṁ

nāma pañcacatvātriṁśo'dhyāyaḥ \|

\|\| 10.45 \|\|

**\...**

(10.46)

## atha ṣaṭcatvāriṁśo'dhyāyaḥ

### sva-virahārta-gopa-gopīnāṁ sāntvanāya bhagavatoddhavasya prasthāpanam, nandoddhava-saṁvādaś ca \|


\|\| 10.46.1 \|\|

śrī-śuka uvāca---

vṛṣṇīnāṁ pravaro[^94] mantrī kṛṣṇasya dayitaḥ sakhā \|

śiṣyo bṛhaspateḥ sākṣād uddhavo buddhi-sattamaḥ \|\|

**śrīdhara-svāmī (bhāvārtha-dīpikā) :**

ṣaṭ-catvāriṁśake ghoṣam uddhavaṁ preṣya tad-girā \|

yaśodā-nandayoś cakre kṛṣṇaḥ śokāpanodanam \|\|\*\|\|

kāma-cāraṁ dvijātiḥ san parityajyātisaṁyataḥ \|

guror jñānam anujñāpya sakhyā gopīr upādiśat \|\|\*\*\|\|

gopīnāṁ sāntvanam atirahasyaṁ san mantri-sādhyam ity uddhavaṁ
viśinaṣṭi---**vṛṣṇīnām** iti \| **buddhi-sattamaḥ** buddhyātiśreṣṭhaḥ
\|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad-girā* uddhava-vācā
\|\|\*\|\| *kāma-cāraṁ* yathecchācaraṇam \| *dvijātiḥ* kṛtāpanayanaḥ \|
*atisaṁyataḥ* jitendriyaḥ \| *sakhyā* uddhavena \|\|\*\*\|\| 

bhagavad-vaśīkaraṇe bhaktir eva mukhyeti vaktuṁ harer gopīṣv anukamitvam
āha---tad-arthaṁ sāntvanārtham \| **buddhyā sattamaḥ** paṇḍita-śiromaṇiḥ
\|\|1\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

ārtaika-śaraṇaṁ kṛṣṇam ārtān vraja-janāṁś ca tān \|

taṁ cārtāśvāsakaṁ bhaktam ārtyā vande durāśayā \|\|

evam ātmano'vaśya-kṛtya-samāptyā tathā āyāsye \[bhā.pu. 10.41.17\] iti,
draṣṭum eṣyāmaḥ \[bhā.pu. 10.47.23\] ity-ādi-vākya-satyatāpekṣayā ca
vraje jigamiṣann api pāṇḍavāśvāsana-jarāsandha-nirjayādinā suhṛdāṁ
hitārtham eva pure vasan ādau sva-tulyena priya-sakhena vraja-janān
sāntvayāmāseti krama-prāptaṁ vaktum ārabhate'dhyāya-dvayena \|
**vṛṣṇīnāṁ** vividha-bhāvānām api sarveṣām eva yādavānāṁ **sammata**
atyādṛta iti parama-cāturyam abhipretam \| tena ca
bāla-vṛddha-taruṇādīnāṁ prāyaḥ pratyekaṁ pṛthag-bhāvānāṁ
vicitra-rasavatām api vraja-janānāṁ sāntvane sāmarthyam \| 

kiṁ ca, **mantrī**, gupta-yukti-prado rājāmātya-viśeṣaḥ \| yad vā,
vṛṣṇīnāṁ sammatatvena mantritvam āyātam eva \| tataś ca svabhāvenaiva
siddha-mantra ity arthaḥ \| tena sarva-vaśī-kāritvaṁ sūcitam \| 

kiṁ ca, **kṛṣṇasya** sarva-cittākarṣaka-guṇasya **dayitaḥ** **sakhā**
priya-sakhā ity arthaḥ \| iti tasyāpi tādṛśatvam abhipretam, tathā
samavayaskatādikaṁ parama-viśvāsāspadatvādikaṁ ca \| tathātma-gamye
sthāne prasthāpana-yogyatvaṁ ca \| yad vā, **dayito**
yathānugṛhīta-kaniṣṭha-bhrātā vā **sakhā** ca sahacara iti sadā
saṅgitvādinā śrī-kṛṣṇasya bhāvābhijñatādikam \| 

kiṁ ca, **bṛhaspateḥ** sākṣād eva **śiṣyaḥ**, na tu
śiṣyādi-dvārādhyāpanād ity arthaḥ \| iti sarva-śāstra-tattvajñatvaṁ
parama-vāgmitvaṁ ca \| 

kiṁ ca, **buddhi-sattama** iti mahā-pratibhādimattvam \| evaṁ
śrī-bhagavata eva ṣaḍguṇā uktāḥ \| **uddhava**-nāmā
śrī-vasudeva-bhrātṛ-devabhāgasya putraḥ, śleṣeṇa sākṣād uddhavo mūrtimān
utsava ity arthaḥ \| viśeṣaṇānām eṣām uttarottarasmin hetu-hetumattohyā,
phalaṁ cāgre tad-vacanādau pṛthak pṛthag vyaktaṁ bhāvi \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

ārtaika-śaraṇaṁ kṛṣṇam ārtān vraja-janāṁś ca tān \|

taṁ cārtāśvāsakaṁ bhaktam ārtyā vande durāśayā \|\|

evam ātmanaḥ prāthamikāvaśya-samāptyā tathā āyāsye \[bhā.pu. 10.39.35\]
iti, draṣṭum eṣyāma \[bhā.pu. 10.45.13\] iti
sva-vākya-vyabhicāra-tarkatas teṣām ārti-viśeṣa-śaṅkayā ca vrajaṁ gantum
arho'pi yat śrī-bhagavān nājagāma, tatra nanda-yaśodādi-prema-buddhatayā
punas tad-āgamanābhāva-mahā-śaṅkamānānāṁ śrī-vasudeva-devaky-ādīnāṁ
gurutvenālaṅghanīya-vākyānām ananujñaiva kāraṇaṁ lakṣyate, jñātīn vo
draṣṭum eṣyāmo vidhāya suhṛdāṁ sukhaṁ \[bhā.pu. 10.45.13\]
ity-ādy-uktatvāt \| śrī-vraja-rājādibhiś ca tad-vidha-guru-janānām
icchā-rakṣām apy ullaṅghya tad-āgamanasya tatra maṅgalātikrama-śaṅkayā
sphuṭam aprārthaitatvāt jarāsadnhādi-mahā-śatrubhyo rakṣā
cāsyāsmad-vraje na syāt, kiṁ tu durgādi-sampattimatyāṁ puryām eva syād
iti svayam api vicāritatvāc ca \| ataḥ śrī-vasudevādibhyo
gopanānusāreṇaiva uddhavaṁ prati bhaktam ekāntinaṁ kvacid iti
vakṣyate---

> api smaratha naḥ sakhyaḥ svānām artha-cikīrṣayā
>
> gatāṁś cirāyitāñ chatru- pakṣa-kṣapaṇa-cetasaḥ \[bhā.pu. 10.82.41\]

iti vakṣyamāṇānusāreṇa jarāsandhādi-durjana-nijayādi-kṛtya-śeṣo'pi
kāraṇāntaravat \| anyathā tair yadūnāṁ vraja-janānām api mahān upadravaḥ
syāt \| ata audāsīnya-vyañjanāya śrī-nandādīn sva-nikaṭe'pi nājuhāva \|
kiṁ ca, yugapad ubhayatra pitṛtvādi-vyavahārasyābhirucita-līlāveśādīnāṁ
samañjasāyāṁ durghaṭatā syāt nija-preyasīnāṁ cānayane'nānayane
cāsamañjasatvam iti \| ata eva pūrvam api vayaṁ ca sneha-duḥkhitān \|
jñātīn vo draṣṭum eṣyāmaḥ \[bhā.pu. 10.45.13\] ity evovāca \| na tv
āhvayiṣyāma iti \| atas tādṛśān api vo vayam eva draṣṭum eṣyāmaḥ, na tu
yūyam atrāgacchateti vyañjanām abhipretyaiva tayor didṛkṣayā svayaṁ
nandādayo'tinirūḍhā api vrajān nāgatāḥ \| tat-tad-upadravāpātāt pure
vraje ca yugapat prakaṭā sthitiś ca na syāt \| tat-jñāne śrī-nandādīnām
asmadīyatve jñāna-hānyā bandhu-bhāva-hāniś ca syāt, yathaiva
vakṣyate---yathā dūra-care preṣṭhe \[bhā.pu. 10.47.53\] ity-ādi \|
tasmāt tathā sthitim api na cakāra \| aprakaṭā sthitis tu tasya
sarvadāsty eva tathaiva pratipādayiṣyate---mā śocataṁ mahā-bhāgau
\[bhā.pu. 10.40.18\] ity ādau \| bhavatīnāṁ viyogo me na hi sarvātmanā
kvacit \[bhā.pu. 10.47.29\] ity ādau ca kintv asau
prakaṭa-līlāvirbhāvināṁ teṣām anubhava-gocaro na bhavati prakaṭa-līlāyām
api madhye yat tasya vraja-sthaṁ kañcit kañcit prati guptam āgamanaṁ tad
apy utkaṇṭhā-pradhānānāṁ sphuraṇa-bhramakaratvād viśvāsāya na bhavati \|
tasmād dantavaktra-vadhānte varṇayiṣyamāṇaṁ śrī-bhāgavata-mate ca
vyañjayiṣyamāṇaṁ yāvat tatra nija-gamanaṁ sampadyate tāvat teṣāṁ yathā
kenāpi vyājopadeśena tat-tad-viśvāsāspadaṁ syān
mahārājatva-vaibhava-śravaṇaṁ syāt tathā samādhātuṁ svayam agatvā
svasyāgamane kevala-śrī-rāma-gamanaṁ ca duḥkha-karaṁ matvā sva-tulyena
śrīmad-uddhava-vākyena priya-sakhena tādṛśaṁ sandiśya śrī-vraja-vāsina
sāntvayā māseti krama-prāptāṁ līlāṁ vaktum ārabhate
adhyāya-dvayena---**vṛṣṇīnām** ity-ādi \|

**vṛṣṇīnām** asaṅkhyānāṁ ūrdhvordhva-mahānubhāvānāṁ vividha-bhāvānām api
sarveṣām eva yādavānāṁ **sammatas** tādṛśa-vacanācaraṇaḥ \| \"pravara\"
iti pāṭhe'pi tathaivābhiprāyaḥ \| iti parama-māhātmyaṁ
parama-sāmañjasyam abhipretaṁ, tena ca vraja-janānām api tādṛśāṁ
sāntvane sāmarthyam \| kiṁ ca, **mantrī** gupta-yukti-prado'mātya-viśeṣa
iti viśvāsāspadatvena yukti-naipuṇyena ca tat-sāmarthyaṁ, tena ca
pūrva-likhita-yuktir api śrī-bhagavatā, tasmin svayam eva kadācid
vyañjitāstīti gamyate \| na kevalam etāvat kintu **kṛṣṇasya** ca
**dayito** dayā-viśeṣa-viṣaya ity anirvacanīya-guṇatvaṁ tenātmīyatayā
svīkṛtatvaṁ coktvā ātma-gamya-sthāne prasthāpane śrī-gopikāsv api
sandeśe yogyatvaṁ ca \|

evam antaraṅga-loka-dṛṣṭyā yathottara-śreṣṭhena tan-mahimānam uktvā,
tad-yogyatā-viśiṣṭaṁ tathā **sakhā** asaṅkoca-premṇā
datta-sakhya-padavīko'pīti \| śrī-kṛṣṇenāpi guṇa-rūpa-vaya-ādau sāmyaṁ
sarva-yādavebhyaḥ, tasya paramāsaṅkoca-visrambhāspadatvaṁ coktvā,
bahiraṅga-loka-dṛṣṭyāpy āha---**bṛhaspateḥ** sākṣād eva **śiṣyaḥ**, na
tu śiṣyādi-dvārādhyāpanād ity arthaḥ \| tac ca nīti-śāstram ārabhya
śrī-bhāgavata-paryantasyeti jñeyam \|

bṛhaspater api tatra saṅkarṣaṇa-sampradāyāntaḥ-pātād iti ca
parama-vāgmitvam uktvā, teṣāṁ śrī-kṛṣṇa-jitvara-śuddha-prema-vākyānāṁ
pratyuttare tasya tu yat kiñcit sāmarthyaṁ vyañjitam \| sarvatra
hetuḥ---**buddhi-sattama** iti \| evaṁ śrī-bhagavata iva ṣaḍ-guṇā
darśitāḥ \| 

etad eva ca manasi vicāritaṁ śrī-bhagavatā noddhavo'ṇv api man-nyūna
\[bhā.pu. 3.4.31\] iti **uddhava-**nāmā śrī-vasudevasya bhrātur
deva-bhāgasya putraḥ tatrāstīti śeṣaḥ \| yadyapi hari-vaṁśe---

> uddhavo devabhāgasya mahābhāgaḥ suto'bhavat \|
>
> paṇḍitānāṁ paraṁ prāhur devaśrava-samudbhavam \|\| \[ha.vaṁ. 1.34.31\]
> iti \|

dvayor api bhrātror uddhava-nāmānau putrau kathyete, tathāpy ayaṁ
devabhāga-suta eva jñeyaḥ \| *mahābhāgatvaṁ* khalu
tādṛśa-śrī-kṛṣṇa-kṛpā-yogyatvaṁ, na tu *paṇḍita*-mātratvaṁ tad evam eva
kaccid aṅga mahā-bhāga sakhā naḥ śūra-nandana \[bhā.pu. 10.46.16\] iti
sa eva vrajeśvareṇa tathā sambodhayiṣyate śleṣeṇa sākṣād uddhavaḥ
mūrtimān utsava iti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam ātmanaḥ
prāthamikāvaśya-kṛtyāsamāptyā tathā āyāsye \[bhā.pu. 10.39.35\] iti,
draṣṭum eṣyāma \[bhā.pu. 10.45.13\] iti sva-vākya-vyabhicāra-tarkataḥ,
teṣām ārti-viśeṣāśaṅkayā ca vrajaṁ gantu-manā api yac chrī-bhagavānn
ajagāma tatra śrī-nanda-yaśodādi-prema-bahutarā punas tad-āgamanābhāvam
āśaṅkamānānāṁ śrī-vasudeva-devaky-ādīnāṁ gurutvenālaṅghanīya-vyakyānām
anujñaiva kāraṇaṁ lakṣyate \| jñātīn vo draṣṭum eṣyāmo vidhāya suhṛdāṁ
sukham \[bhā.pu. 10.45.13\] ity-uktatvāt \| ataḥ śrī-vasudevādibhyo
gopanānusāreṇaiva uddhavaṁ prati bhaktam ekāntinaṁ kvacid \[bhā.pu.
10.46.2\] iti vakṣyate \|

jñāna-hānyā bandhu-bhāva-hāniś ca syāt \| putrādi-rūpasya svasya
mahārājatā-śravaṇena tūtkaṇṭhātyaya-premānanda-vṛddhiḥ syāt, yathaiva
vakṣyate---yathā dūra-care preṣṭhe \[bhā.pu. 10.47.35\] ity-ādi \|
tasmāt tathā sthitim api na cakāra \| aprakaṭā sthitis tu tasya tatra
sarvadāsty eva \| tathaiva pratipādayiṣyate\--mā śocataṁ mahā-bhāgau
\[bhā.pu. 10.40.18\] ity-ādau, bhavatīnāṁ viyogo me nahi sarvātmanā
kvacit \[bhā.pu. 10.47.29\] ity-ādau ca \| kintv asau
prakaṭa-līlāvirbhāvināṁ teṣām anubhava-gocaro na bhavati \| tasmād
dantavaktra-vadhānte pādmottara-khaṇḍa-varṇyamānaṁ, śrī-bhāgavata-mate
ca varṇayiṣyamāṇaṁ yāvat tatra nija-gamanaṁ sampadyate, tāvat teṣāṁ
yathā kenāpi vyājopadeśenāśāv anubhava-gocaraḥ syān mahārājatve
vaibhava-śravaṇaṁ ca syāt, tathā samādhātuṁ svayam agasvā svasyāgamane
kevalaṁ śrī-rāma-gamanaṁ ca duḥkha-karaṁ matvā sva-tulyena
śrīmad-uddhavākhyena preyastvena tādṛśaṁ sandiśya śrī-vraja-vāsinaḥ
sāntvayāmāseti krama-prāptāṁ līlāṁ vaktum ārabhate
adhyāya-dvayena---**vṛṣṇīnām** iti \|\|1\|\| 

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ṣaṭcatvāriṁśake goṣṭhaṁ gata uddhava uddhavam \|

dadarśāsyeśayoḥ kṛṣṇa-virahād atyanuddhavam \|\|

sva-vicchedavatāṁ vraja-sthānāṁ duḥkham anusmṛtya, tena svayaṁ vyākulas
tad-duḥkha-haraṁ mat-sandeśaṁ prāpayituṁ tat-tat-premṇāṁ ca sarvotkarṣaṁ
khyāpayitum atra puryā ko'nurūpo yaḥ khalu vraja-nagara-sthaḥ
tatra-sthānāṁ tat-tat-premṇāṁ ca mādhurya-sudhā-sindhau khelituṁ
kṛta-paraḥ-sahasra-tapasko'stīti parāmṛśati bhagavaty akasmāt
tatraivāgatam uddhavaṁ tat-kṛtya-sādhakaṁ jñāpayituṁ viśinaṣṭi \|
**vṛṣṇīnāṁ** **sammataḥ** yadu-vaṁśyaiḥ sarvair eva
pramāṇīkṛta-vacanācaraṇādir ity arthaḥ \| tena vrajād āgatya yad ayaṁ
tat-tat-premāṇam anubhūya śrī-yaśodānandayoḥ gopānāṁ gopīnāṁ premṇāṁ
saubhāgyotkarṣān atra tebhyo'pi paraḥ-sahasrān vakṣyate, tatra sarve'pi
vṛṣṇayo viśvāsaṁ prāpsyanti \| ye'mī parameśvara-putrakatvena
devakī-vasudevayor eva saubhāgyasya premṇaś ca sarvotkarṣaṁ
tat-sambandhitvena sveṣām eva ca taṁ manyanta iti bhāvaḥ \| 

**mantrī** iti vrajasthānāṁ sāntvanaṁ yayā mantraṇayā sambhavet,
tad-abhijña iti bhāvaḥ \| **kṛṣṇasya dayito** vallabha iti, ata eva
vraja-prema-sudhā-pāna-yogyatā iti bhāvaḥ \| **sakhā** iti vraja-bhūmau
subalasyevāsyāpy ujjvala-rasa-saṁlāpa-vāvadūkatvaṁ hṛdy-utpannam
evāgratas tvad-adhikam evotpatsyate, tathā noddhavo'ṇv api man-nyūna
\[bhā.pu. 3.4.31\] iti tṛtīyokteś ca kṛṣṇa-tulyatvāt kṛṣṇa-pratimūrtinā
anena kṛṣṇa-dūtyaṁ sādhu sampatsyate iti bhāvaḥ \| 

**bṛhaspateḥ** sākṣāt **śiṣyaḥ** ity asya buddher iti taikṣṇyaṁ dṛṣṭvā
svayam eva bṛhaspatir imaṁ sarva-śāstrāṇy adhyāpayāmāsa, kintv ekasmin
śāstre bṛhaspater apy agamye'sya nyūnatety atas tat sarva-mukuṭottamaṁ
kṛṣṇa-vaśīkārakaṁ prema-śāstram \| enaṁ kṛṣṇo'pi rahasi
paṭṭa-mahiṣī-sabhāyāṁ tac-chāstram eva vācayiṣyati \| tad eva śrutvā, 

> vraja-striyo yad vāñchanti pulindyas tṛṇa-vīrudhaḥ \|
>
> gāvaś cārayato gopāḥ pāda-sparśaṁ mahātmanaḥ \|\| \[bhā.pu. 10.83.43\]

ity uktimatyaḥ paṭṭa-mahiṣyo'py abhilaṣiṣyantīti bhāvaḥ \| uddhavo'yaṁ
vasudeva-bhrātur devabhāgasya putraḥ \| tad uktaṁ hari-vaṁśe---uddhavo
devabhāgasya mahābhāgaḥ suto'bhavat \[ha.vaṁ. 1.34.31\] ity ata eva
kaccid aṅga mahābhāga \[bhā.pu. 10.46.16\] iti śrī-nandena
sambodhayiṣyate \| śleṣeṇa sākṣād uddhavo mūrtimān utsava itīmaṁ dṛṣṭvā
vrajasthā utsavaṁ prāpsyantīti bhāvaḥ \|\|1\|\|

 **\...**

\|\| 10.46.2 \|\|

tam āha bhagavān preṣṭhaṁ bhaktam ekāntinaṁ kvacit \|

gṛhītvā pāṇinā pāṇiṁ prapannārti-haro hariḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tam** uddhavam \| **kvacid**
rahasi \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : bhaktaṁ,** tatrāpi
**ekāntinaṁ,** tatrāpi **preṣṭhaṁ** preyāṁsam \| atas tvayi kim api na
gopyam iti bhāvaḥ \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kvacid
vraja-smṛti-viśeṣa-janake kasmiṁścit samaye sthāne vā **tam** uddhavam
**āha** \| vakṣyamāṇasya pitṛbhyām api gopīnāṁ viśeṣasya
parāpara-rahasyasya prakāśana-yogyatvena taṁ pūrvato viśiṣṭatayā punar
viśinaṣṭi---**preṣṭhaṁ** priyatamaṁ, tato **bhaktam** ābālyād eva
sevā-rataṁ---

> yaḥ pañca-hāyano mātrā prātar-āśāya yācitaḥ \|
>
> tan naicchad racayan yasya saparyāṁ bāla-līlayā \|\| \[bhā.pu.
> 3.2.2\] 

ity-ādinā tṛtīya-skandhādau tad uktam eva \| tatra ca **ekāntinaṁn**
tad-ekāpekṣakam ity arthaḥ \| yad vā, **ekāntinaṁ bhaktaṁ**
tad-eka-bhakti-niṣṭham ity arthaḥ \| tathā śrī-vaiṣṇavair uktam---

> vihāya pitṛ-devādīn pariniṣṭhāṅgato harau \|
>
> tad-gāḍha-premabhiḥ pūrṇa ekāntīti nigadyate \|\| iti \| 

vakṣyamāṇasya tādṛśatve hetuḥ---**bhagavān** svabhāvata eva
parama-kāruṇika ity arthaḥ \| viśeṣataś ca **prapannādīnāṁ** bhaktānām
**ārti-haraḥ** \| kiṁ vā, tavāsmīti yācanādinā śaraṇāgatānām api, kiṁ
punas tad-eka-jīvanānāṁ vraja-janānām ārti-haraḥ \| yato **hariḥ** \|
ata eva tasya **pāṇiṁ** sva-**pāṇinā gṛhītvā** tac ca nijeṣṭa-yojane
tasyānurāgotpādanārtham \| kiṁ vā, parama-gopyatvena śanair nikaṭe
vācyatvāt \| kiṁ vā, tad-ukti-pravṛttyā prema-bharodaya-svabhāvāt
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasya śrī-kṛṣṇa-dayitatvādau
hetuṁ tatra tat-paratāṁ ca viśeṣaṇair darśayan
tādṛśa-tad-varṇanasyoddeśyam āha---**tam** iti \| **preṣṭhaṁ** bālyam
ārabhyaivātiśayena prīti-kartāraṁ **bhaktaṁ** paramādareṇa sevā-tatparaṁ
ca---

> yaḥ pañca-hāyano mātrā prātar-āśāya yācitaḥ \|
>
> tan naicchad racayan yasya saparyāṁ bāla-līlayā \|\| \[bhā.pu. 3.2.2\]
> ity-ādi-tṛtīyādy-ukteḥ \|

ata eva **ekāntinaṁ** tad-ekāpekṣakaṁ, yathoktaṁ śrī-gajendreṇa---

> ekāntino yasya na kañcanārthaṁ 
>
> vāñchanti ye vai bhagavat-prapannāḥ \|
>
> atyadbhutaṁ tac-caritaṁ sumaṅgalaṁ 
>
> gāyanta ānanda-samudra-magnāḥ \|\| \[bhā.pu. 8.3.20\]

śrī-vaiṣṇavair api---

> vihāya pitṛ-devādīn pariniṣṭhāṅgato harau \|
>
> tad-gāḍha-premabhiḥ pūrṇa ekāntīti nigadyate \|\| iti \| 

atra sarva-yādavāpekṣām apy atītya tasyaikāntitvaṁ jñeyaṁ tathā
tathā-bhūtaṁ **tam āha**---kim-arthaṁ **prapannānāṁ** tavāsmīti sakṛd
yācamānānām api, kim uta tad-eka-jīvanānāṁ vraja-janānāṁ ya **ārtiṁ**
**harati**, saḥ \| teṣām ārtiṁ hartum ity arthaḥ \| tasya
tat-taj-jñāna-tādṛśānugrahādau yogyaṁ padaṁ **bhagavān** iti
sārvajñya-dayādi-guṇānāṁ maryādāvārān nidhir ity arthaḥ \| 

nanv aparihārya-nānā-snigdha-jana-veṣṭitena śrī-bhagavatā tādṛśa-sandeśo
duṣkaraḥ ? tatrāha---**kvacit** kathañcil labdhe tad-eka-dvitīye sthāne
hanta tādṛśa-sandeśaṁ kayā mudrayovāca \| tatrāha---**gṛhītvā** iti \|
tac ca nijeṣṭa-prayojane tasyānurāgotpādanecchātaḥ parama-gopyatvena
śanair nikaṭe vivakṣātaḥ tad-ukti-pravṛttyā prema-bharodaya-svabhāvāc ca
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tam āha bhagavān** ity-ādi \|
**bhaktaṁ** tatrāpi **preṣṭhaṁ** preyāṁsam \| tatrāpi **ekāntinam** \|
**kvacit** rahasi **pāṇinā pāṇiṁ gṛhītveti** praṇayādhikya-prakaṭanam \|
**prapannārti-hara** iti hetumad viśeṣaṇam \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhaktaṁ** tatrāpy
**ekāntinaṁ**, 

> vihāya pitṛ-devādīn pariniṣṭhāṅgato harau \|
>
> tad-gāḍha-premabhiḥ pūrṇa ekāntīti nigadyate \|\| iti \| 

iti tal-lakṣaṇam, tatrāpi **preṣṭhaṁ** teṣv atiprīti-viṣayaṁ **kvacit**
vivikte **gṛhītvā pāṇinā pāṇim** iti sva-vaidagdhya-dyotanā \|
**prapanna**-mātrasyāpy **ārti-haraḥ,** kim uta premavac-chiromaṇīnāṁ
vraja-sthānām iti bhāvaḥ \|\|2\|\|

 **\...**

\|\| 10.46.3 \|\|

gacchoddhava vrajaṁ saumya pitror naḥ prītim āvaha \|

gopīnāṁ mad-viyogādhiṁ mat-sandeśair vimocaya \|\|

**śrīdhara-svāmī (bhāvārtha-dīpikā) :** *na vyākhyātam*.

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mat-sandeśair**
mad-ājñā-vacanaiḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛhad-bhāgavatāmṛta 2.7.139\]
evaṁ sākṣād ekena sākṣād ukter api parokṣokter dārḍhya-viśeṣāpekṣayā
mahā-bhāgavataṁ nija-priyatamaṁ śrīmad-uddhavaṁ parokṣe cāṣṭabhiḥ \|
tatra śrī-gopikā-viṣayakāsādhāraṇa-prasāda-sampattaye tad-anurūpaṁ
vyavaharan bhagavān svayaṁ vraje na gatvā tatratyān
apāra-virahānala-dagdhān ātma-sandarśanārthaṁ
tad-rakṣaṇa-sandeśāmṛta-sekena[^95] santarpayituṁ
nija-priya-sevaka-varaṁ mahā-mantriṇam uddhavaṁ dūtatvena preṣayann idam
ādiśat---**gacchoddhava** \[bhā.pu. 10.46.3\] iti caturbhiḥ \|
tatrārdhena[^96] loka-vyavahārāpekṣayā prathamaṁ mātā-pitroḥ santoṣaṇam
ādiśya paścād gopī-sāntvanam uddiśati[^97] \| tathā hi---he
**uddhava**-saṁjña ! **vrajaṁ gaccha** \| śleṣeṇa jagatām utsava-rūpa
tvayi gate tatra mahān utsavo bhavitety arthaḥ \|

**naḥ** asmākam iti nanda-yaśodā-putratvenātmānaṁ bahu-manvāno bahutvena
nirdiśati \| yad vā, mama balarāmasyāsmat-sambandhena tava ca tādṛśām
anyeṣām apīty evam abhiprāyeṇa bahutvam \| ataḥ putravat
parama-bhakti-vinayādinā mac-choka-santaptayoḥ \[**pitroḥ**\] **prītiṁ**
harṣaṁ nija-cāturyā **āvaha** sātatyena sampādaya \|

he **saumya** ! iti nija-sahaja-komala-rītyaiveti bhāvaḥ \| yad vā, he
soma-tulya tava sandarśanād eva tau paramānandaṁ prāpsyeta ity
uddhava-protsāhanam \|

**gopīnāṁ** tu mama viyogena ya **ādhiḥ,** taṁ ca mat-sandeśair
madīya-vācikair eva, na tu nija-cāturyādinā \| yad vā, madīyair
evāsādhāraṇaiḥ sa-saṅketaiḥ pratīti-janakaiḥ sandeśaiḥ \| evaṁ tayoḥ
prītim api kathañcit kartuṁ śakṣyasi, āsāṁ cādhi-vimocana-mātraṁ, tac ca
mat-sandeśair eveti tābhyāṁ sakāśād apy āsāṁ viraha-duḥkhādhikyoktyā
prema-mahimānaṁ sūcayati \| etac ca pūrvam apy uktam asti \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **na** iti bahutvaṁ
tat-pitṛkatvenātmano bahu-mānāt \| kiṁ vā, mat-pitṛtvena bhavādṛśām api
tau pitarāv ity abhiprāyeṇeti tayos tasya snehaṁ vardhayati \|
**pitror** mad-viccheda-duḥkhitayoḥ **prītiṁ** sukham **ā** samyag
**vahasva**, sva-cāturyeṇa balād iva prāpaya, mad vinā tayoḥ prīter
duḥsādhyatvāt \| yad vā, pravāha-nyāyena kuru yathā tvat-paścād api
tayoḥ prītis tiṣṭhed evety arthaḥ \| 

nanu tatra mama varākasya kā śaktiḥ ? ity āśaṅkya sambodhayati---he
**uddhava** ! iti \| pūrvokta-sad-guṇa-gaṇa-nidhitvaṁ sūcayati \|
**uddhava**-śabda-śleṣārtha ukta eva \| kiṁ ca, **saumya** ! he
śānta-mūrte ! manojña ! iti vā \| astu tāvat tvac-cāturyaṁ
tvad-darśana-mātreṇa ca tayoḥ prītir bhaviteti bhāvaḥ \| idaṁ
tat-protsāhanaṁ, **gopīnāṁ** tu **mad-viyogena** ya **ādhiḥ**, taṁ
**vi**śeṣeṇa **mocaya** dṛḍha-bandhanavad dhṛdi saṁlagnam
apunaḥ-sparśatayā tyājaya \|

evam ādhi-vimocana-mātram eva tāsāṁ, na tu prītiṁ kartuṁ śakṣyasīty
arthaḥ \| tac ca **mat-sandeśair** bahubhir eva, na ca
tvad-vāk-cāturyādinā dvi-trair vā \| bho devyaḥ ! kṛṣṇenedam uktam evaṁ
coktam ity evaṁ muhur mat-sandeśatvena
sad-yukti-pūrvaka-madīya-bhāva-vyañjanād ātmani mad-apekṣā-mananena
tāsāṁ kiñcid āśvāsa-sambhavāt \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : na** iti bahutvaṁ
tat-pitṛkatvenātmano bahu-mānāt \| kiṁ vā, mat-pitṛtvena bhavādṛśām api
tau pitarāv ity abhiprāyeṇa iti tayos tasya snehaṁ vardhayati \| \"nau\"
iti kvacit pāṭhaḥ kṛṣṇa-rāmayor ity abhiprāyeṇa **pitror**
**mad**-viccheda-duḥkhitayoḥ **prītiṁ** sukham **ā** samyag **vahasva**
cāturyeṇa balād iva prāpaya, mad-vinā tayoḥ prīter duḥsādhyatvāt \| yad
vā, pravāha-nyāyena kuru yathā tvat-paścād api tayoḥ prītis tiṣṭhed
evety arthaḥ \| 

nanu tatra mama varākasya kā śaktiḥ ? ity āśaṅkya sambodhayati---he
**uddhava** ! iti \| **uddhava** eva tvam asīti
pūrvokta-sad-guṇa-gaṇa-nidhitvaṁ sūcayati \| uddhava-śabdasya śleṣārthaś
cokta eva \| kiṁ ca, **saumya** ! he śānta-mūrte ! manojña ! iti vā \|
astu tāvat tvac-cāturyaṁ tvad-darśana-mātreṇa ca tayoḥ prītir bhaviteti
bhāvaḥ \| idaṁ protsāhanārthaṁ gopīnāṁ tu **mad-viyogena ādhis** tvaṁ
taṁ **vi**śeṣeṇa **mocaya** dṛḍha-bandhanavad dhṛdi saṁlagnam
apunaḥ-sparśatayā evam ādhi-vimocana-mātram eva tyājaya tāsāṁ, na tu
prītiṁ kartuṁ śakṣyasīty arthaḥ \| tac ca **mat-sandeśair** bahubhir
eva, na tu tvad-vāk-cāturyādinā nāpi dvi-trair eva \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ā** samyak prāpaya
**vimocaya** ity anena yad **viyogādhis** tāsāṁ hṛdi dṛḍhena granthinā
nibaddha iti jñāpayati \| tad-vimocanam api **mama sandeśair** eva, na
tu tad-vāk-cāturyādibhiḥ \| sandeśair bahubhir eva, na tu sandeśenaikena
jñāna-yogopadeśena, na tu dvābhyāṁ tad-anantaraṁ vaktavyābhyāṁ
sandeśābhyāṁ mat-prāpty-upāyāśvāsanābhyāṁ tat-prema-bāḍavāgni-jvālayā
bhasmībhāvitvāt \| kintu sarvānte prakāśitais tābhyo'nyatra
jñāpanānarhaiḥ sandeśai rahasya-vyañjakair bahubhir eva \|\|3\|\| 

 **\...**

\|\| 10.46.4 \|\|

tā man-manaskā mat-prāṇā mad-arthe tyakta-daihikāḥ \|

mām eva dayitaṁ preṣṭham ātmānaṁ manasā gatāḥ \|[^98]

ye tyakta-loka-dharmāś ca mad-arthe tān bibharmy aham \|\|

**śrīdhara-svāmī (bhāvārtha-dīpikā) :** gopīnāṁ viśeṣataḥ sandeśe
kāraṇam āha---**tā** iti \| **mayy** eva saṅkalpātmakaṁ **mano** yāsāṁ
tāḥ \| aham eva **prāṇo** yāsāṁ tāḥ \| **mad-arthe tyaktā daihikāḥ**
pati-putrādayo yābhis tāḥ \| tataḥ kiṁ ? ata āha---**ye
tyakta-loka-dharmā** iti \| man-nimittaṁ tyaktau loka-dharmāv ihāmutra
sukhe tat-sādhanāni ca yaiḥ, **tān bibharmi** poṣayāmi saṁvardhayāmi
sukhayāmīty arthaḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tataḥ*
pati-putrādi-tyāgena \| *kiṁ* ? kiṁ jātaṁ ? *ato*'trākṣepe \| yad vā,
**loko** dehas tad-**dharmā** aśana-vasanānulepādayaḥ \| yad vā,
**lokāḥ** svargādayaḥ, tad-arthaṁ **dharmā** yāgādayaḥ \| yad vā,
**lokānāṁ** janānāṁ **dharmaḥ** pravṛtti-lakṣaṇaḥ, nivṛtti-mārge
vartamānā ity arthaḥ \| yad vā, **tyaktā** dattā **lokebhyo dharmā**
mad-arcanādi-rūpā yais te, mad-dharmopadaṣṭāraḥ \| yad vā, **atyakto
loka-dharmaḥ** sva-vihita-dharmo varṇāśramācāra-lakṣaṇo yais te \|
**mat**-prītaye ye sva-dharma-niṣṭhā ity arthaḥ \| **bibharmi**
sva-sāyujyam āvahāmīty arthaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : man-manaskā** ity ata
eva **mat-prāṇā** mama prāṇa-rūpāḥ \| preyasāṁ preṣṭhe \[10.46.5\] mayi
preyasāṁ prāṇānām api preṣṭhaḥ prāṇebhyo'pi pare preṣṭhā na santi \|
tebhyo'pi preṣṭhaḥ \|\|4\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛhad-bhāgavatāmṛta 2.7.140\]
tatraiva hetuṁ tāsu ca svābhimataṁ vidheyaṁ dvitīyenābhivyañjayaṁs tāsāṁ
lakṣaṇāny āha---**tā man-manaskāḥ** \[bhā.pu. 10.46.4\] iti \| **mayy**
eva **mano** yāsām, ato bahir unmāda-gṛhītā iva \| kiṁ ca, **aham** eva
**prāṇā** yāsām, ato mad-dūra-sthityā mṛta-tulyā iti \| na ca tāsām
avalambanam anyat kim apy adhunāstīty āha---pūrvam eva **mad-arthe**
mad-eka-bhaktyā **tyaktā daihikāḥ** pati-putra-gṛhādayo yābhiḥ, tāḥ,
tat-tat-saṅga-vivarjitāḥ \| evaṁ tāsāṁ prema-māhātmyaṁ[^99] lakṣaṇāni
coddiṣṭāni \|

athavā, tvayi sarvaṁ vihāya, katham atra tvat-pārśvaṁ nāyānti ?
tatrāha---**mad-arthe** āyāsyāmi[^100] iti mad-ājñā-hetor
mat-prīty-ālocanato vā na tyaktā daihikā deha-sambandhinaḥ
pati-putrādayo\'laṅkārādayo\'pi yābhiḥ \| evam anāsaktyā
pati-putrādi-saṅge\'vasthānaṁ gātreṣu mat-prahitālaṅkāra-dhāraṇaṁ ca na
kṛtam iti lakṣaṇam uktam \|

tataḥ kim ? ata āha---ya iti \| **tyaktau** **man-nimittam** upekṣitau
**loka-dharmau** aihikāmuṣmika-sukha-bhogaḥ, tat-sādhana-jātaṁ ca yair
janaiḥ, tathā-bhūtā ye babhūvuḥ, **tān ahaṁ bibharmi** vardhayāmi
sukhayāmīty arthaḥ \| ata eva tvām evam ādiśāmīti bhāvaḥ \| yad vā,
tādṛśānām eva tattvato bhartā bhavāmīti bhāvaḥ \| teṣāṁ
sva-bhārtr-ādibhyo'py adhikaṁ sukhaṁ pālanādikaṁ ca karomīti yāvat \|
puṁstvaṁ tu ye kecij janāḥ striyaḥ pumāṁso vā tādṛśa-bhāva-yuktā ity
abhiprāyeṇa \| athavā daihika-śabdena pati-putrādayo lokās tathā
strī-svābhāvika-dhairya-lajjādayo dharmā api grāhyāḥ \| kiṁ ca,
daihika-dharmāḥ \|

tataś cāyam arthaḥ---nanu tā yadi sarvam eva tatyajuḥ, tadā tāsāṁ
vana-madhya evāniyatālakṣita-vāso\'numīyate \| tat tā mayā kathaṁ
prāptavyāḥ ? kiṁ ca, daihika-dharma-tyāgenonmādādi-gṛhītā iva kathaṁ vā
prabodhayituṁ śakyāḥ ? tatrāha---ye **mad-arthe** tābhis **tyaktā lokā
dharmāś** ca, **tān aham** eva **bibharmi** dhārayāmi rakṣāmīty arthaḥ
\| tābhiḥ parityaktā api te te mayā loka-vyavahāra-siddhaye tāsu
saṅgamayya rakṣyante \| atas tvayā pati-putrādi-madhye gṛheṣv eva
vartamānā dhairyādi-yuktā api tā draṣṭavyā iti bhāvaḥ \|

athavā, tābhis tyaktānāṁ pati-putrādīnāṁ bhogādy-asiddhyā kathaṁ
deha-rakṣā ? tābhis tyaktānāṁ ca dharmānām āpta-janādṛtatvāt kathaṁ vā
loke rakṣā bhavatu ? tatrāha---tān apy aham eva rakṣāmi, kim uta tāḥ,
tad-apekṣita-mad-dharmā vety arthaḥ \| teṣāṁ tat-tat-patny-ādi\--rūpeṇa
sākṣād-bhoga-sampādanena sva-śakti-balena vā teṣām api dehān puṣṇāmi,
kim uta tāsām \| tathā loke strī-dharmāṁś ca pravartayāmi, kim uta tāsām
abhīṣṭa-mat-saṅkīrtanādi-dharmān ity abhiprāyaḥ \|

a-kāra-praśleṣe sati cāyam arthaḥ---ye tu mad-apekṣayā tābhir atyaktā
loka-dharmāś ca, tān api aham eva tat-sambandhena bibharmi viśeṣeṇa
bhartum icchāmīty arthaḥ \| ato mat-tulyas tvaṁ tatra gatvā tā iva tāsāṁ
pati-putrādīn api sukhaya, dhairyaṁ lajjādikaṁ ca paripoṣayeti bhāvaḥ
\|\|140\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **man-manaskā** ity-ādi
\| viśeṣaṇa-trayeṇa krameṇa tāsāṁ taṁ vinā dharmādy-aśeṣārtheṣu deheṣu
lokeṣv api nairapekṣyam uktam \| kiṁ ca, ananya-cintādinā gūḍhatvam iva
tathātmano dūra-sthityā mṛta-tulyatvam, tathā daihikānapekṣayā
nirgatitvādikaṁ ca sūcitam \| anyat tair vyākhyātam \|

yad vā, **mama mano** yāsu tā mac-cittākarṣiṇya ity arthaḥ \| kiṁ ca,
**mama prāṇāḥ** \| kutaḥ ? **mad-arthe** mad-ekāpekṣayā **tyaktāḥ**
puraivopekṣitā **daihikāḥ** pati-putrādayo bhojana-pānādayaś ca yābhis
tāḥ, yataḥ paramātmānam api **māṁ dayitaṁ** nija-patim iti, na tu
pāṇi-grahītāraṁ gopam \| tatrāpi **preṣṭhaṁ** tattvataḥ
pati-putrādibhyo'dhika-priyasyātmano'py ādhikyāt \| kiṁ vā,
upapatitvenādhika-premāspadatvāt \| priyatamam iti mām eva
vrajendra-nandana-rūpaṁ, na tu śrī-nārāyaṇa-rūpaṁ śrī-baladevaṁ vā
**manasā gatāḥ** jānantīty arthaḥ, niścitavatya iti vā \| idaṁ
padyārdhaṁ śrī-svāmi-pādānām asammatam, tair aspṛṣṭatvāt \| tathā
vākya-samāpty-apekṣayā tataḥ kim ? ity-ādi vyākhyānāc ca \| 

**bibharmi tān** api \| **ca**-kārāṁ mokṣādy-anapekṣakāś ca \| **ya**
iti sāmānyena nirdeśaḥ \| adhikārādy-anapekṣayā
bharaṇasyāvaśyakatva-bodhanārthaḥ, kiṁ punaḥ prāṇādy-apekṣikās tā ity
arthaḥ \| yad vā, ahaṁ brahmādi-dhyeyo'pi bibharmi antar dhārayāmi, sadā
cintayāmīty arthaḥ \| 

atas tāsām ādher mad-antaḥ-praveśena sadāham apy ādhimān iti bhāvaḥ \|
yad vā, **ye** tābhis **tyaktāḥ** paty-ādi-**lokāḥ**,
bhojanādi-deha-**dharmāḥ**, lajjādi-sādhvī-dharmāś ca **tān** apy ahaṁ
**bibharmi** rakṣāmi, kim uta tāḥ ? atas tāsu te te vidyanta ity arthaḥ
\| tena tad-arthaṁ tvāṁ tatra prasthāpayāmīti bhāvaḥ \| 

athavā, nanu tarhi kuto'tra tvat-pārśve nāyānti ?
tatrāha---**mad-arthe** āyāṣyāmīti \| mad-ājñā-hetos tatraiva
svacchanda-mat-saṅgamārthaṁ vā \|

a-kāra-praśleṣeṇa---na tyaktā daihikā gṛhādayo'laṅkārādayaś ca yābhis
tāḥ \| evaṁ tāsāṁ gṛhāvasthitāv api paramaudāsīnāṁ
sva-prahitālaṅkāra-dhāraṇādikaṁ ca lakṣaṇam uddiṣṭam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gopīnāṁ viśeṣataḥ sandeśe
dvābhyāṁ viśeṣāvasthā-varṇanena kāraṇaṁ vaktuṁ prathamataḥ
sādhāraṇāvasthāṁ varṇayati---**tā** iti \| viśeṣaṇa-trayeṇa krameṇa
tāsāṁ vinā dharmādy-aśeṣārtheṣu deheṣu lokeṣv api nairapekṣyam uktam \|
anyat taiḥ \| 

tatrādi-grahaṇād bhojana-pānādayaś ca **daihikāḥ** \| yad vā,
**man-manaskā** iti bāhya-sarva-priyārthānādaraḥ \| **mat-prāṇā** iti
tato'pi priyāṇām antarīṇa-sarvārthānām anādaraḥ \| **mad-artham**
ity-ādinā, bhoktṛtve sarva-duḥkhānāṁ puruṣaḥ prakṛteḥ param \[bha.pu.
3.26.8\] ity ātma-paryavasāyi-sarva-bhogānādarātmānādaraś ca vivakṣitaḥ
\| tatra tatra hetum āha---**mām eva dayitaṁ** priyaṁ **manasā gatā**
niścitavatyaḥ, na tu bāhyān viṣayān \| tathā **preṣṭhaṁ** tato'pi
priyatamaṁ **mām eva**, na tu tato'ntarīṇa-prāṇādīn \| mad-viyoge
tat-tad-anādarāt \| tathā nirupādhi-**preṣṭham ātmānam** api **mām
eva**, na tu dehinam \| mad-viyoge tasyāpi śūnyāyamānatvāt \|
mad-vinā-bhūtānāṁ tāsām ātmānyatra prīti-mātraṁ na spṛśātīty arthaḥ \|

tad evaṁ tribhir yogaiḥ padair **mām eva** patiṁ niścitam avetya ity
arthaḥ \| na tu kiṁvadantī-prāptam anyad ity arthaḥ \| tathaiva tā eva
vakṣyante---api bata madhupuryām ārya-putro'dhunāste \[bha.pu.
10.47.21\] itīdaṁ padyārthaṁ bahutra tattva-vādināṁ ṭīkāyām api dhriyate
\| kintu svāmi-pādair anabhimatam iva lakṣyate, madhye praviṣṭasya
sudurgamasyāpy avyākhyātam \| **ya** iti sāmānyena nirdeśaḥ,
adhikārādy-anapekṣayā bharaṇasyāvaśyakatā-bodhanārtham \| **ca**-kārāt
tān api, kiṁ punaḥ prāṇād yutekṣikās tā ity arthaḥ \|

yad vā, **mama mano** yāsu tāḥ \| kiṁ ca, **mama** tā eva **prāṇāḥ**,
yato **mad-artha** ity-ādi \| tatra hetuḥ---**mām eva** ity-ādi \|
kaimutyena hetuḥ---**ya** ity-ādi \| **ahaṁ** brahmādi-dhYeyo'pi
**bibharmi** antar dhārayāmi, cintayāmīty arthaḥ \| tathā cādi-purāṇe---

> bhaktā mamānuraktāś ca kati santi na bhū-tale \|
>
> kintu gopī-janaḥ prāṇādhika-priyatamo mama \|\| iti \|

atas tāsām ādher mad-antaḥ-praveśena sadāham apy ādhimān ity arthaḥ \|
yad vā, **ye** tābhis **tyaktāḥ** paty-ādi-**lokāḥ**,
bhojanādi-deha-**dharmāḥ**, lajjādi-sādhvī-**dharmāś** ca **tān** apy
**ahaṁ bibharmi** rakṣāmi, kim uta tāḥ ? \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ye tyakta-** iti \| **yac**-chabdaḥ
sāmānya-nirdeśaḥ \| tan-nirdeśaś ca vipratvādy-anapekṣārthaḥ \|
**ca**-kārāt **tān** api, kim uta **man-manaskā** ity-ādi lakṣaṇās
**tā** iti \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tā man-manaskā** ity-ādi \|
**tā** iti vipralambha-līlā-viṣayatvenāṅgīkṛtāḥ \| **mayi manasaḥ**
**kaṁ** sukhaṁ yāsām \| ata eva **mat-prāṇāḥ,** mama prāṇa-svarūpāḥ \|
**mad-arthe** man-nimittaṁ **tyaktaṁ daihikaṁ** deha-sambandhi sukhaṁ
yābhiḥ \|

nanv evaṁ cet, tat kathaṁ tad-viraheṇa jīvanti ? ity āha---**mām eva**
ity-ādi \| **mām eva ātmānaṁ manasā gatāḥ** prāptāḥ \| mayātmanaiva tā
jīvantīty arthaḥ \| kīdṛśam ātmānaṁ ? **dayitaṁ** vallabham \|
svātmabhyo'pi vallabham \| kutaḥ ? **preṣṭham** atipriyatamam \|

nanv evaṁ cej jīvanti, tadā kiṁ tāḥ prati cintā-karaṇena ? naivam ity
āha---**ye tyakta-loka-** ity-ādi \| **ye** janā **mad-arthe**
man-nimittaṁ **tyakta-loka-dharmāḥ** \| tyaktā lokā dharmāś ca yais te
tathā \| **tān** ahaṁ **bibharmi**, hṛdi vahāmi \| 

kiṁ punas tyakta-daihikās tāḥ ? iti tad-uddeśākaraṇe mama kṛtaghnatā
adhairyaṁ ceti tatra gantavyam eva bhavateti bhāvaḥ \| 

nanu bhavan-mate'prakaṭa-rūpe'bhaumāṁśe vṛndāvane nityaṁ bhagavān
kābhiścinn ity asiddhābhiḥ saha vartata eva, tat kathaṁ tatraiva
prakaṭībhūya tāsāṁ virahaṁ nāpanodayati ? satyam, nāpanodayatīti kathaṁ
jñāyate ? kintu vipralambha-śṛṅgārasyāpi rasanīyatve bhagavatas
tad-aṅgīkāro yujyata eveti vipralambha-līlā nānyathā bhavatīti
tad-arthaivedṛśīcchā bhagavata iti sarvam anavadyam \| vipralambho nānā
\| tatra pravāsa-rūpasyāsya tāsāṁ manasy āvirbhāvaḥ \| tena
bhakta-viccheda-duḥkhānubhava-līleyam iti surasā \|
ato'prakaṭa-vṛndāvana-sthānāṁ kāsāñcin nitya-saṁyoga eva \|
prakaṭa-vṛndāvana-sthānāṁ kadācit saṁyogaḥ, kadācid viyogaś ca \|
anyāsāṁ rāja-kanyātvena sthitir iti pūrvoktaṁ traividhyam eva tāsām iti
sthitam \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mayy** eva saṅkalātmakaṁ
**mano** yāsāṁ **tāḥ** \| aham eva **prāṇo** yāsāṁ tāḥ \| **tyaktā
daihikāḥ** pati-putra-pitṛ-śayana-bhojana-pānādayo'pi yābhis tāḥ \|
tatra tatra hetuḥ **mām eva**, na tu sva-sva-patim anyaṁ **dayitaṁ
priyaṁ** **manasā gatā** jñānavatyaḥ \| na kevalaṁ dayitam eva, api tu
**preṣṭhaṁ** \| na ca preṣṭham eva kintu **ātmānaṁ** tābhir aham eva
sva-sva-jīvātmā paramātmā ca niścita ity arthaḥ \| sa cāham atra
mathurāyām atas tābhiḥ sva-sva-dehān nirgatātmāna eva manyante, kevalaṁ
madīya-yogamāyaiva dustarkayā śaktyā jīvyante iti bhāvaḥ \|
**ye**'nye'pi sādhaka-bhaktā api man-nimittaṁ **loka-dharmādīs
tyajanti,** **tān** api **bibharmi,** kiṁ punas tāḥ ? \|\|4\|\|

 **\...**

\|\| 10.46.5 \|\|

mayi tāḥ preyasāṁ preṣṭhe dūra-sthe gokula-striyaḥ \|

smarantyo'ṅga vimuhyanti virahautkaṇṭhya-vihvalāḥ \|\|

**śrīdhara-svāmī (bhāvārtha-dīpikā) :** tāsāṁ viyogādhiṁ darśayati
dvayena\--**mayi tā** iti \| **viraheṇa** yata **autkaṇṭhyaṁ,** tena
**vihvalāḥ** paravaśāḥ \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tāsāṁ* gopīnām \| **tā**
gopyaḥ \| **autkaṇṭhyaṁ** rāgitvam \| **preyasāṁ** gehādīnāṁ
**preṣṭhe,** tebhyo'pi priyatame \| **vi**gataṁ **hvalaṁ** calanaṁ yāsāṁ
tāḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.141\] aho bata sakhe
! tādṛśādhiś ca kutrāpy anyatra na dṛṣṭaḥ[^101] śruto vāsti
yato\'nukṣaṇaṁ tāsāṁ mohaṁ mṛtyuṁ ca janayatīty āha---**mayi** \[bhā.pu.
10.46.5\] iti dvayena \|

**preyasāṁ preṣṭha** iti prathamaṁ loke priyāḥ pati-putrādayaḥ, tato\'pi
dehaḥ, tato\'pi prāṇāḥ, tato\'pi dharmaḥ, tasmān mokṣaḥ, tato\'pi
mad-bhaktir mad-eka-prema-phaleti \| evaṁ priyatamānām api madhye
tebhyo\'pi priyatame **mayi** **dūra-sthe** śrī-mathurāyām atrāgatya
sthite **tāḥ** sarvā rūpa-guṇādinā anirvacanīyā mad-eka-prāṇā vā
**gokulasya striyaḥ** sarvā eva **viraheṇa** yad adhikam **autkaṇṭhyaṁ**
mat-saṅgamāśā, tena **vihvalā** unmattāḥ sarva-vicārācāra-rahitā eva \|
tatrāpi **smarantyaḥ,** tenaiva mat-saṅgamādikaṁ viśeṣato\'nusandadhānā
māṁ mad-virahādikaṁ ca cintayantyo vā **vimuhyanti** viśeṣeṇa muhur
mohaṁ prāpnuvanti, sadā mṛta-tulyā bhavantīty arthaḥ \| **aṅga** he
mad-aṅga-tulya priya-mantri-vara !

virahautkaṇṭhyeti (?) pāṭhe\'yam arthaḥ---mayi kathañcil līlā-kautukena
tatraiva[^102] kathañcid antarhite sati kiñcin-mātra-viraheṇāpi
paramārtā bhavanti \| adhunā ca **dūrasthe** virahasyautkaṇṭhyam
ādhikyaṁ tena **vihvalāḥ**, tatrāpi smarantyaḥ kadācid api vismartum
aśaknuvatyaḥ sadā vimuhyanty eva \| anyat samānam \|

itthaṁ ca sūcitam idam---tvayā mat-sandeśādinā tādṛśa-cāturyeṇāhaṁ tāḥ
smārayitavyāḥ yena tāsāṁ prāṇa-rakṣā bhaved iti \|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kintu mad-ādher api tāsām
ādhir garīyān iti śocann āha---**mayi** iti dvābhyām \| **tā**
ukta-svabhāvā anirvacanīya-bhāvā mad-eka-prāṇa-vallabhā vā **gokulasya
striyaḥ** iti gokule sthityā strītvena cātmanas tāsu bhāvād api tāsām
ātmany adhiko'sau darśitaḥ \| kiṁ ca, **preyasām** api madhye
**preṣṭham** ity ananya-priyatvam uktam \| ato **mayi** **dūrasthe**
madhu-puryām atra vasati sati **viraheṇa** yad **autkaṇṭhyaṁ**
mad-darśana-lālasā, tena **vihvalāḥ** paramārtāḥ satyaḥ **smarantyo**
māṁ rāsa-krīḍādikaṁ vā cintayantyaḥ, kṛṣṇa kṛṣṇeti laghu laghu
kīrtayantyo vā vismartum aśaknuvatyo vā **vi**śeṣeṇa **muhyanti**, ciraṁ
naṣṭa-saṁjñatayā bhūmau patitās tiṣṭhantīty arthaḥ \| **aṅga** ! he
mad-gātra-tulya ! he parama-priya ! ity arthaḥ \| atas tvayedaṁ budhyata
eveti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu yā
bhavan-manaskādi-rūpāḥ, **tā** labdha-bhavatkā eva tarhi katham
anuśucyantāṁ ? satyam, antar-anusandhāne tādṛśya eva **tāḥ**, kintu
bahir-avadhāne jāte parama-vyagrā bhavantīty āha---**mayi** iti \|
**gokula-strītvena** tāvan madīya-darśana-mātra-jīvanāḥ, tatrāpi **tā**
anirvacanīya-svabhāvāḥ \| dvayoḥ prakarṣe khalu [taravīya]{.mark}-sunau
bahūnāṁ tu tam [aviṣṭhanāv]{.mark} iti priyaṁ, tāvat sarvaṁ mamatāspadam
\| tato'pi priyaḥ preyān ahantāspadam, ātmā te ca yady ekasya bahavaḥ
sambhavanti, tadā teṣāṁ koṭi-saṅkhyānām **atipreṣṭhe** tān apy atikramya
ye mat-sambandhinaḥ priyāḥ, tebhyo'py adhika-priya ity arthaḥ \|
evaṁ-bhūte mayi kuṭila-kuntalaṁ śrī-mukhaṁ ca te jaḍa udīkṣitāṁ
pakṣma-kṛd dṛśāṁ \[bhā.pu. 10.31.15\] iti tad-vākyānusāreṇa
nikaṭa-stho'pi mahārti-pradaḥ samprati tu **dūrastha** ity arthaḥ \|

**smarantyaḥ** tat mama dūrasthatvaṁ bhāvayantyaḥ tad-bhāvanārambhavatya
eva **vimuhyanti**, mūrcchāṁ prāpnuvanti \| evaṁ tathā bhāvanāyāḥ
svalpa-kālatvaṁ mūrcchāyās tu cira-sthāyitvaṁ vyañjitam \| tataś ca, hā
kaṣṭaṁ ! mad-bhāvanam api kartuṁ na śaknuvantīti bhāvaḥ \|
vartamāna-prayogena smaraṇasya mohasya ca paunaḥpunyaṁ darśitam \| 

mohe hetuḥ---**viraha** iti \| ato lālā-srāvāder ayam apasmārākhyaḥ
sañcārī bhāvaḥ \| ataḥ kuja-gatiṁ gamitā na vidāmaḥ, kaśmalena kavaraṁ
vasanaṁ vā iti pūrvam api tathāvasthā-spaṣṭānām eva mayā tyaktānām \|
samprati tu labdha-tad-atiśayānāṁ mayi bhāvasya sarvataḥ pracārad iti
sāmprataṁ tatra gamanena mama lajjāpi jāyata iti bhāvaḥ \| 

**aṅga** ! ity ārtyā sambodhanam \| śleṣeṇa he mad-**aṅga**-tulya ! iti
tāsāṁ sāntvanāya protsāhanaṁ ca \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**\
jīva-gosvāmī (bṛhat-krama-sandarbhaḥ) : mayi tāḥ preyasām** ity-ādi \|
**preyasāṁ** prāṇānām api **preṣṭhe** priyatame **dūrasthe**
**gokula-striyaḥ smarantyaḥ** satyo **vimuhyanti** \| tasmāt tā
mat-sandeśaiḥ sāntvayety arthaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tāsāṁ yadi tvam eva
manaḥ-prāṇādayaḥ preṣṭha ātmā ca, tarhi tāḥ katham atra nāyātāḥ ? tatra
sthātum eva kathaṁ śaknuvanti ? tatrāha\--**mayi** iti \| **tāḥ** khalu
**gokulasya striyaḥ** guñjā-gairika-muralī-mayūra-picchādy-alaṅkṛtena
gopa-veśenaiva mayā saha tatra gokula eva vilāse prāpta-mano-niṣṭhā
mayāpy atrānetum anabhipretāḥ katham atra vṛṣṇi-puryām agaccheyuḥ ? iti
bhāvaḥ \| tataś ca **preyasāṁ mayi preṣṭhe dūrasthe** satīti priyaṁ
tāvat sarvaṁ mamatāspadaṁ tato'py adhiko'hantāspadam ātmā preyān te ca
yady ekasya bahavaḥ sambhavanti, tadā teṣām api koṭi-saṅkhyānāṁ preṣṭha
iti \| yady ātma-koṭibhyo'pi kecit padārthāḥ priyāḥ sambhaveyuḥ, teṣām
api madhye yo'tipriyaḥ, tad-rūpe mayīty arthaḥ \| ata eva **vimuhyanti**
viśiṣṭāṁ mūrcchāṁ prāpnuvantīty arthaḥ \| madīya-dustarkayā śaktyā
jīvyamānā api na jīvayitum iva śakyanta iti bhāvaḥ \|\|5\|\|

 **\...**

\|\| 10.46.6 \|\|

dhārayanty atikṛcchreṇa prāyaḥ prāṇān kathañcana \|

pratyāgamana-sandeśair ballavyo me mad-ātmikāḥ \|\|

**śrīdhara-svāmī (bhāvārtha-dīpikā) :** gokulāt nirgamana-samaye śīghram
āgamiṣyāmīti ye **pratyāgamana-sandeśāḥ,** tair **me** madīyā
**ballavyo** gopyo **mad-ātmikā** iti tāsām ātmā sva-dehe yadi syāt,
tadā viraha-tāpena dahyetaiva \| mayi vartamānatvāt kathañcit jīvantīti
bhāvaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tāsāṁ* vallavīnām \|
*viraha-tāpena* mad-viyogāgninā \| tasyātmanaḥ \| *iti bhāva*
iti---anyatra vartamānasyānyatratya-vahninā dāho na bhavatīty atra
āha---**prati**- iti \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.142\] gokula-striya
ity anena bālā vṛddhādayo\'pi gṛhītāḥ \| tataś ca sarvāsām eva tāsāṁ
mad-viraha-vihvalatayā mohaḥ samāna evety uktaḥ syāt \| ato\'dhunā
śrī-rādhādīnāṁ nija-priyatamānāṁ viśeṣam āha---**dhārayanti** \[bhā.pu.
10.46.6\] iti \|

**me** madīyāḥ śrī-candrāvaly-ādayo **ballavyas** tu
mad-dīrgha-vicchedena mṛtyu-vaśaṁgatā api **atikṛcchreṇa**
parama-duḥkhena **prāṇān dhārayanti** \| tathā hi svayam eva
tatrāsambhavaṁ matvāha---**kathañcaneti** \| tac ca
nija-mithyā-vādi-prasaṅga-lajjayā prathamam aprakāśya sandeśāya
vivṛṇoti---**pratyāgamaneti** \| akrūrasyāgraheṇa tvarayā gokulān
nirgama-samaye śīghram āgamiṣyāmīti dūta-dvārā ye
**pratyāgamana-sandeśā** madīyāḥ, taiḥ mat-satya-vacanatā-viśvāsena
kevalaṁ mad-darśana-sukhātiśayā tādṛśa-mahā-duḥkhāni sahamānā muhuḥ
svayam eva nirgacchataḥ **prāṇān** balāt rakṣantīty arthaḥ \| evam īdṛśā
eva mama sandeśās tāsu tvayā pratipādyā ity api sūcitam \|

tathāpy asambhavaṁ manyamānaḥ svayam eva sa-vimarṣam
āha---**mad-ātmikā** iti \| mayi ātmā yāsāṁ tā iti \| tāsām ātmā
sva-dehe yadi varteta, tadā nūnaṁ viraha-tāpena dahyetaiva mayi
vartamānatvāc ca mayā sadā prayatnato rakṣyamāṇatvāt, kathañcij
jīvantīti bhāvaḥ \| **prāya** iti bāhulyena jīvanti kāścit tad-ādyāḥ \|
tadānīm eva paścād api mṛtā evety arthaḥ \|

athavā, **pratyāgamana-sandeśair** eva **prāṇān dhārayanti,** tac ca
**atikṛcchreṇa** kāla-vilambato viraha-duḥkhātivṛddhyā, tad api
kathañcana mama śakti-viśeṣeṇety arthaḥ \| tac ca na spaṣṭayati maraṇena
hi tad-duḥkha-nivṛttiḥ syāj jīvanena ca duḥkhārṇava-taraṅga-nimajjanam
\| tathāpādānaṁ parama-kāruṇikasya ucitaṁ na bhavatīty
uddhavākrośa-śaṅkyā tathā ca **mad-ātmikā** mat-svarūpāḥ, yādṛśī tāsāṁ
daśā tādṛśī mamāpīty arthaḥ \| atas tāsām ādhi-mocanena mamāpy
ādhi-vimocanaṁ tvayā kṛtaṁ syād iti bhāvaḥ \|

kiṁ ca, tāsāṁ yā gatir mamāpi saiva ato yādṛśaṁ tābhiḥ kartavyaṁ mayāpi
tādṛśam evety api bhāvāntaram ūhyam \| evam avaśyam eva prayatnataḥ
prāṇa-rakṣārthaṁ tāsu sandeśāntaram ity apy ūhyam \|

athavā, alam antar-dāvānala-vistārikayā vyākhyayā jīvanāvekṣakam
arthāntaram idam eva kalpanīyam---bibharmīti
pratijñāta-sukha-sampādana-hetutvena punar api tāsāṁ
gāḍha-prema-mahimānaṁ tṛtīya-ślokena nirūpya caturthena
tat-sukha-sampādana-prakāram ādiśan **mat-sandeśair** iti yad uktaṁ, tān
sva-sandeśenābhivyañjayati---**dhārayantīti** \| sāmīpye vartamāno\'yam
\| **mad-ātmikā** mad-eka-cittās tā **ballavyaḥ** **me**
**pratyāgamana-sandeśais** tatra
mad-āgamana-sambandhi-vākya-pratipādanenaiva **prāṇān dhārayiṣyanti,**
tac ca **atikṛcchreṇa** eva, tad api **kathañcana**
kaṇṭhā-gata-prāṇatvādinā \| anyat yathāpekṣyaṁ pūrvavad ūhyam \| evaṁ ca
śrī-nandanandano\'trācirād evāgamiṣyati samāgacchann evāsti, ayam ayam
āgata-prāyaḥ ity-ādi-prakārā eva \| mat-sandeśās tāsu tvayā kathanīyā
ity atrābhiprāyo jñeyaḥ \|\|142\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hā tarhi
mahāniṣṭa-prāptiṁ śaṅke \| tatrāha---**dhārayanti** iti \|
**atikṛcchreṇa** maraṇād apy adhika-duḥkhena **prāṇān dhārayanti**,
svayaṁ nirgacchato yatnād rakṣantīty arthaḥ \| **prāya** iti kāsāñcin
niśceṣṭatayā mṛtatvenaiva vyavahārāt \| **kathañcana** iti
sva-vāg-asatyatā-lajjayādau sāmānyoktyā tad-artham aprakāśya paścāt
prasaṅgāt tam eva vivṛṇoti---**prati** iti \|

**me ballavya** iti madīyatvena prema-komala-svabhāvatvena ca mad-vākye
viśvāsānapagamān mat-pratyāśā kadāpi tyaktuṁ na śakyata iti bhāvaḥ \|
evam uktānāṁ dhāraṇa-hetūnāṁ trayāṇām eṣāṁ yathottara-śraiṣṭhyam \|
anyat tair vyākhyātam \|

yad vā, mamātmīyāḥ sutāḥ \| atas tāsām ārtyā aham apy ārto'smīti tāsām
apy ārti-mocanena mamāpy ārtis tvayā mocitāḥ syād iti bhāvaḥ \| athavā,
dūrasthe tatraiva śrī-vṛndāvana-vihārādinā dūra-vartini saty adhunā tv
atyanta-duḥkhaṁ sadā vindantīty āha---**dhārayanti** iti \| anyat
samānam \|

yad vā, sandeśa-mukhyaṁ prakāram evānte samādiśati---**dhārayanti** iti
\| sāmīpye vartamānā \| **me pratyāgamanaṁ** vraje tatra punar āgatiḥ,
tasya **sandeśaiḥ** samyak pratipādanair eva **prāṇān dhārayanti** \|
tac ca **atikṛcchreṇa** eva, tad api kathañcana
kaṇṭha-gata-prāṇatvādinā, ato \"bhavatīnāṁ priyatamo'sāv acirād eṣyati
samāgata-prāyaḥ\" ity evaṁ-pradhānāḥ **sandeśā** bodhitā iti dik \|

evaṁ sarvathā pitṛbhyām ātmano'pi sakāśāt tāsāṁ viśeṣaḥ sādhitaḥ \|
sarveṣām eva vraja-janānāṁ tad-vicchedārtānāṁ sāmānyena sāntvane
samādeṣṭuṁ yogyo'pi kevala-pitror gopīnāṁ ca tad-ādeśaḥ, tayos tāsāṁ ca
tad-viśeṣābhiprāyeṇa śrīdāmādiṣu vayasyeṣu na sandiṣṭaḥ, teṣāṁ madhupure
samāgama-sambhāvanābhiprāyeṇa \| 

yad vā, gopīnām iti nirviśeṣatayā sarvāsām eva vṛddhā-taruṇy-ādīnām
ādhi-vimocanādiṣṭam \| **tā** gopīḥ \| tathā ye mad-arthaṁ
tyakta-loka-dharmāḥ, kṛṣṇe'rpitātma-suhṛd-artha-kalatra-kāmā \[bhā.pu.
10.16.10\] ity-ādy-ukteḥ \| śrīdāmādayo gopās tāṁś ca bibharmi, adhunā
tatraiva nija-priyatamānāṁ gopīnāṁ viśeṣatarābhiprāyeṇāha---**mayi** iti
dvābhyām \| anyat samānam \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tāsāṁ daśamīṁ daśām api
śaṅkate atyāyāsenaiva **prāṇān dhārayanti** nirgacchato'py
avasthāpayanti \| ato'gre kati dināni vā dhārayituṁ śakṣyantīti bhāvaḥ
\| 

nanu ko'sāv āyāsaḥ, yena dhārayanti ? tatrāha---**kathañcana** iti \|
kenāpi prakāreṇa yas tena tad evaṁ sva-vāk-calana-lajjayā kāraṇaṁ
vyaktam anuktvā paścād-gaty-antarābhāvāt spaṣṭam eva
nirdiśati---**prati** iti \| sandeśasya bahutvaṁ madhye sandeśāntarāṇām
api preṣitatvāt itthaṁ
prathamokta-mat-pratyāgamana-dina-sambhāvana-prapañcaḥ \| tato
vilamba-tarkato mūrcchā tatas tasyām eva udbhūta-svābhāvika-tat-smaraṇaṁ
tac-cetanā punas tat-sambhāvanādi paunaḥpunyād āyāsenaiva **dhārayanti**
ity arthaḥ \| 

**me ballavya** iti \| brāhmaṇasyāsya brāhmaṇīti yan mama gopa-rūpasya
gopī-rūpā bhāryā ity arthaḥ \| pūrvaṁ hi pitror naḥ prītim āvaha
\[bhā.pu. 10.46.3\] ity anena tu gopābhimānitvaṁ svasya svayam eva
vyañjitaṁ, na kevalaṁ sādhāraṇa-loka-rītyā tādātmya-vyavahāras tābhir
mama kintu **mad-ātmikā** mat-svarūpa-bhūta-śaktaya ity arthaḥ \|
man-manaskā \[bhā.pu. 10.46.4\] ity-ādikaṁ tūktam eva brahma-saṁhitāyāṁ
tu spaṣṭam eva tādṛśatvaṁ---

> ānanda-cinmaya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasaty akhilātma-bhūto
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.37\]

tasmāt para-dāratayā kalpanaṁ tāsāṁ vāg anirgalatā-prakaṭanāya
līlā-śaktyā kṛtam iti prātītika-mātraṁ para-śayyā-sambandhaś ca tāsāṁ
nāsūyann \[bhā.pu. 10.33.37\] ity-ādau prayākhyāta eva iti bhāvaḥ \|
yadyapi madīyatva-bhāva-mayena premṇā mad-vākye viśvāsān apagamāt
mat-prāpty-āśāṁ kadācid api na tyaktuṁ śaknuvantīti, tathāpi **prāya**
iti kāścin na dhārayanty apīti sambhāvyate \| ataḥ
**pratyāgamana**-paryavasānair eva **sandeśair** adhunāpi tāḥ sāntvanīyā
iti bhāvaḥ \| atra yadyapi sarve'pi vraja-vāsinas tad-eka-jīvanatvāt
sāntvanārhāḥ, eṣāṁ ghoṣa-nivāsinām ity-ādiṣu
yad-dhāmārtha-suhṛt-priyātma-tanaya-prāṇāśayās tvat-kṛte \[bhā.pu.
10.14.30\] ity-ādibhyaḥ, aho bhāgyam aho bhāgyaṁ \[bhā.pu. 10.14.32\]
ity-ādibhyaḥ kāliya-hrada-praveśotthāpanayoḥ paśūnāṁ sthāvarāṇām api
sukha-duḥkha-varṇanāc ca, 

> dustyajaś cānurāgo'smin sarveṣāṁ no vrajaukasām \|
>
> nanda ! te tanaye'smāsu tasyāpy autpattikaḥ katham \|\| \[bhā.pu.
> 10.26.3\]

ity-ādibhyaś ca \| ato manasi cintitaṁ svayaṁ bhagavatā tasmān
mac-charaṇaṁ goṣṭhaṁ \[bhā.pu. 10.25.18\] ity-ādi tatrāpi
śrīmad-upanandādayaḥ, tatrāpi śrīdāmādayas tad-arhāḥ, tatra tatra tathā
tathā praśastatvāt \| ataḥ śrī-vraja-rājena vakṣyate---

> api smarati naḥ kṛṣṇo mātaraṁ suhṛdaḥ sakhīn \|
>
> gopān vrajaṁ cātma-nāthaṁ gāvo vṛndāvanaṁ girim \|\| \[bhā.pu.
> 10.46.18\] iti \|

tathāpi yas teṣām anullekhas tasmād idaṁ gamyate keṣucit
śrī-pitrādy-antaḥ-pātitvena \| sāntvanābhāva eva sāntvanam abhipretam
iti, tathā hi śrīmati gokule premā khalu trividho dṛśyate\--(1)
utkaṇṭhā-pradhāno, (2) visrambha-pradhāno, (3) viveka-śūnyaś ceti \| sa
cānyatrāpi sarvo'pi gariṣṭhaḥ san preṣṭha-sphūrti-sākṣātkāram eva
janayati, yathā śrī-līlāśuka-caraṇair uktam---

> agre samagrayati kām api keli-lakṣmīm
>
> anyāsu dikṣv api vilocanam eva sākṣi \|
>
> hā hanta hasta-patha-dūram aho kim etad
>
> āśā-kiśora-mayam amba jagat-trayaṁ me \|\| \[kṛ.ka. 60\] iti \|

tatra ca śrī-jayadeva-caraṇair api varṇitam---

> śliṣyati cumbati jala-dhara-kalpam \|
>
> harir upagata iti timiram analpam \|\| \[gī.go. 6.7\] iti \|

atraiva ca vakṣyate vraja-rājena mano yāti tad-ātmatām \[bhā.pu.
10.46.22\] iti tatrottarobhaya-bhāvānāṁ sākṣātkāra-buddhi-janikaiva sā
bhavet, visrambhā-vivekayor anyatva-pratīti-jananāyogyatvāt \|
prathama-bhāvānāṁ tu sākṣātkāre'py apratītiḥ syāt, kim uta sphūrtau ?
uttara-kāle tu sarvathotkaṇṭhāyā vikalpa-svabhāvatvāt yathā
dvārakā-jala-vihāre paṭṭa-mahiṣīṇāṁ varṇayiṣyate \| ata
[utkaṇṭhā-pradhāna]{.underline}-premāṇaḥ pitarau preyasyaś ca
viyogi-mānina evāsan yathaivoktaṁ gacchoddhava \[bhā.pu. 10.46.1\]
ity-ādinā \| vakṣyate ca---iti saṁsmṛtya \[bhā.pu. 10.46.18\], iti gopyo
hi govinda \[bhā.pu. 10.47.9\] ity-ādinā ca \| 

atha ye [viveka-śūnya-premāṇo]{.underline} gavādayaḥ, ye ca
[visrambha-pradhāna]{.underline}-premāṇaḥ śrīdāmādayaḥ, te
saṁyogi-mānina evāsan gavādīnāṁ svānubhavenaiva niścayāt śrīdāmādīnāṁ ca
māṁ tv ekānte mathurāta ihāgatya milatīti raho mithaḥ saṁvādena
tad-dārḍhyāt, ata evaiṣāṁ harṣo'pi
varṇayiṣyate\--vāsitārthe'bhiyudhyadbhiḥ \[bhā.pu. 10.46.9\] ity-ādinā
tasmāt pitroḥ preyasīnāṁ ca sāntvanam eva sāntvanam anyathā
samādhānābhāvāt śrīdāmādiṣu tu sāntvanābhāva eva \| sāntvanaṁ sāntvane
pratyuta sandehāpatter iti \| tad evaṁ tirvidhānām
utkaṇṭhādi-pradhānānāṁ sāntvanāsāntvana-vyavasthāyāṁ siddhāyām anyeṣāṁ
tat-tad-anugata-bhāvānāṁ tayaiva tad-vyavasthā yathā akrūra agataḥ kiṁ
vā, yaḥ kaṁsasyārtha-sādhaka iti vacanopalakṣitānāṁ duḥkhaṁ gopyaḥ
samutthāya \[bhā.pu. 10.46.44\] ity-ādi tad-upalakṣitānāṁ sukhaṁ
vṛkṣāṇāṁ pakṣiṇāṁ ca tathā tathā varṇayiṣyamāṇānāṁ
prācīna-tat-sparśanādi-saṁskāra-vimuktānāṁ sukham iti
kāliya-hrada-praveśa-nirgamayoḥ sthavarāṇām api, kim uta
mṛga-paryanta-prāṇināṁ duḥkha-sukhayor vyaktis tu
tat-tad-aniṣṭeṣṭatā-paramātiśaya-līlā-viśeṣa-mliṣṭa-kālasya
tādṛśa-svabhāva-bhāvatvād eva jāteti mantavyaṁ \| yatra bhuvi divi
cāmaṅgala-maṅgala-nimittāni jātānīti kecit tu sakhīnāṁ
gamanāgamanābhiprāyeṇa sāntvanam iti vyācakṣate, tat tu na budhyate,
tatra śrī-gopendra-praśne sakhī-nityasyāsvārasyāt \| tad evam
agrima-grantho'pi vyākhyeyaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : dhārayanti** iti \| ataḥ
**pratyāgamana**-paryavasānair eva **sandeśair** adhunāpi tāḥ sāntvanīyā
iti bhāvaḥ \| **me vallavya** iti vastutas tasyaiva patnītvāt \|
man-manaskā mat-prāṇā ity anena paunaruktyān **mad-ātmikā**
mat-svarūpatā ity evārthaḥ \| tatra yadyapi sarve'pi vraja-vāsinas
tad-eka-jīvanatvāt sāntvanārhāḥ, yad-dhāmārtha-suhṛd \[bhā.pu.
10.14.30\] ity-ādibhyaḥ, tatrāpi śrīmad-upanandādayaḥ, tatrāpi
śrīdāmādayaḥ \| ataḥ śrī-vraja-rājena vakṣyate---

> api smarati naḥ kṛṣṇo mātaraḥ suhṛdaḥ sakhīn \| 
>
> gopān vrajaṁ cātma-nāthaṁ gāvo vṛndāvanaṁ girim \|\| \[bhā.pu.
> 10.46.18\] iti \|

tathāpi yas teṣām anullekhas tasmād idaṁ gamyate \| keṣucit
śrī-pitrādy-antaḥ-pātitvena sāntvanaṁ keṣucit tv abhiprāya-viśeṣeṇa
sāntvanābhāva eva sāntvanam abhipretam \| tathā hi śrīmati gokule premā
trividho dṛśyate---(1) utkaṇṭhā-pradhāno (2) viśrambha-pradhāno (3)
viveka-śūnyaś ceti \| sa ca sarvo'pi gariṣṭhaḥ sphūrti-sākṣāt-kāram eva
janayati \| tatrottara-bhāvānāṁ sākṣāt-kāra-buddhi-janikaiva \| sā
bhavet visrambhāvivekayor anyatva-prīti-jananāyogyatvāt \|
prathama-bhāvānāṁ tu sākṣātkāre'py apratītiḥ syāt, kim uta sphūrtau ?
uttara-kāle tu sarvathā utkaṇṭhāyā vikalpa-svabhāvatvāt \| ata
[utkaṇṭhā-pradhāna-premāṇaḥ]{.underline} pitarau preyasyaś ca
viyoga-mānina evāsan \| yathoktaṁ gacchoddhava \[bhā.pu. 10.46.1\]
ity-ādi \| vakṣyate ca iti saṁsmṛtya \[bhā.pu. 10.46.27\] ity-ādi \|
atha ye [viveka-śūnya-premāṇo]{.underline} gavādayaḥ, ye ca
[visrambha-pradhāna]{.underline}-premāṇaḥ śrīdāmādayas te saṁyoga-mānina
evāsan, tat-tat-kaniṣṭha-premāṇaḥ pitṛ-preyasītara-gopy-ādayas tu
kāsāñcid eva gavādīnāṁ svānubhavenaiva niścayāt \| anyeṣāṁ māṁ tu ekānte
mathurāta ihāgatya milatīti mithaḥ samvādena tad-dārḍhyāt \| yathaiteṣāṁ
harṣo'pi varṇayiṣyate vāsitārthe'bhiyudhyadbhiḥ \[bhā.pu. 10.46.9\]
ity-ādinā ca \| tasmāt śrīdāmādiṣu sāntvanaṁ keṣucit
tad-antaḥ-pātitvenaiva sāntvanam iti \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu kathañcid eva tā
jīvanti \| tad alaṁ tatra gamanenety āha---**dhārayantyaś** cety-ādi \|
**kṛcchreṇa** kaṣṭena prāyaḥ **kathañcana** katham api **prāṇān
dhārayanti** \| nanu kathaṁ tava viraheṇa tāsāṁ jīvanaṁ sambhāvyate ?
ity āśaṅkyāha---**pratyāgamana-sandeśair** ity-ādi \| mayā āyāsye
\[bhā.pu. 10.39.35\] iti yad uktam, tad āśayaiva jīvantīty arthaḥ \|
**me vallavya** iti mamakāra-puraḥsaroktiḥ parama-prema-sūcikā \|\|6
\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : atikṛcchreṇa** tāsāṁ
mat-prāpty-āśayā prāṇa-dhāraṇam evātikaṣṭaṁ, prāṇa-tyāgas tu sugama eva
iti bhāvaḥ \| nanu kena prakāreṇa **prāṇān dhārayanti** ? ata
āha---**prati-** iti \| gokulān nigamana-samaye śīghram āgamiṣyāmīti ye
**pratyāgamana-sandeśāḥ,** tair ato mat-prāpty-āśaiva mahā-balavatī
nirgacchato'pi prāṇān badhnātīti bhāvaḥ \| tava kā bhavanti tāḥ ?
tatrāha---**vallavyaḥ,** yadyapi tā vallavānām eva striyas tad api
**me** madīyā evaṁ tāsāṁ
mahā-mādhurya-maya-rūpa-para-sagandha-śabda-sparśādi-sambandha-gandham
api tat-patayaḥ svapne'pi na labhante, kintv asmad-bhāryā imā ity
abhimāna-mātram evety ato rasa-śaktyaiva sva-puṣṭy-artham anādita eva
nitya-parakīyāḥ kṛtā api tā mad-bhogyā madīyā eva yato **mad-ātmikāḥ,**
mat-svarūpa-śakter hlādinyā api mahā-sāra-prema-vṛttitvān
mat-svarūpa-bhūtā api sarvotkṛṣṭa-hlāda-rūpatvān mad-ākarṣaṇa-samarthāḥ,
ata evātmārāmasyāpi mama tābhī ramaṇa-sukham atyadhikam \| ata eva
mayātmanaḥ sakāśād api tā adhikam anukampanīyā ity anukampārthakaḥ
ka-pratyayaḥ prayuktaḥ \| śleṣeṇa mamātmā mano ramaṇārthī yāsu tā mayy
evātmā tathā-bhūto yāsāṁ tā iti vā \| mat-sambhogyatvān madīyā ity
arthaḥ \|\|6-7\|\|

 **\...**

\|\| 10.46.7 \|\|

śrī-śuka uvāca---

ity ukta uddhavo rājan sandeśaṁ bhartur ādṛtaḥ \|

ādāya ratham āruhya prayayau nanda-gokulam \|\|

**śrīdhara-svāmī (bhāvārtha-dīpikā) :** sandeśaṁ bhavatīnāṁ viyogo me
nahi sarvātmanā kvacid ity-ādikam \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanda-gokulaṁ nanda-grāmam
\|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he rājann iti \|
śrī-kṛṣṇa-kṛta-vraja-janānugraheṇa praharṣodayāt \| kiṁ vā, ity uktaḥ
san rājamāna ādṛtaḥ sādaraḥ \| kiṁ vā, preṣaṇārthaṁ
prasāda-vastrādi-pradānena \| kiṁ vā, tādṛśa-sandeśena tatra
preṣaṇenaiva vā bhartrā sammānitaḥ \| ayam api rājamānatve hetur ekaḥ \|
sandeśam ādāya citte dhṛtvā \| kiṁ vā, svākṣareṇa
tal-likhita-sandeśa-patraṁ śirasi gṛhītvā \| bhartur iti tad eva poṣaṇam
iti bhāvaḥ \| ratham āruhya śīghra-gamanārthaṁ prakarṣeṇākrūrato'py
adhika-vicitra-manorathācaraṇādinā yayau \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhartur iti tasya tad-bhāvena
bhakti-bharo dyotyate, ratham āruhyeti śīghra-gamanaṁ bodhayati
prakarṣeṇa prakṛṣṭa-manoratha-caraṇādinā yayau nandayatīti nandas tasya
gokulam iti tadvad gokulasyāpi śrī-kṛṣṇa-premṇānandakatvam abhipretam
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ity ukta ity-ādi \| ādṛta
iti gopīnāṁ darśanaṁ mama bhāvīti sva-bhāgyam udbhāvya sādaraḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

 **\...**

\|\| 10.46.8 \|\|

prāpto nanda-vrajaṁ śrīmān nimlocati vibhāvasau \|

channa-yānaḥ praviśatāṁ paśūnāṁ khura-reṇubhiḥ \|\|

**śrīdhara-svāmī (bhāvārtha-dīpikā) :** nimlocati astaṁ gacchati sati \|
channaṁ yānaṁ yasya sa iti tadā gopībhir ajñātatvena nanda-saṅgaṁ
labdhavān iti sūcayati \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vibhāvasau sūrye,
sūrya-vahnī vibhāvasū ity amaraḥ \| yānaṁ rathaḥ \| tadā praveśa-samaye
\| yānaṁ syād vāhane gatau iti medinī \| śrīmān sva-śobhayā
ratha-śobhayā ca virājamānaḥ \| śrīman iti pāṭhe tu sambodhanam
\|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nandayatīti nandas tasya
gokulam iti gokula-vyālaṅkārādinā mahā-śobhāvān api channayānaḥ
praviśatām ity anantānāṁ paśūnāṁ vraja-praveśe khura-reṇūnām
adhikādhikotthānāt \| iti go-dhūli-saṁjñakottama-yoge gata iti \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prāpta iti ṣaṭkaṁ śrīmān
sva-śobhayā ca virājamānaḥ śrīmann iti pāṭhe sambodhanaṁ, kintu
chatra-yānaḥ \| praviśatām iti anantānāṁ paśūnāṁ vraje praveśena
khura-reṇūnāṁ mahā-saṁvārāṇāṁ cādhikādhikotthānaṁ vivakṣitam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nimlocati astaṁ gacchati
sati \| channa-yāna ācchanna-rathaḥ \|\|8\|\|

 **\...**

\|\| 10.46.9 \|\|

vāsitārthe'bhiyudhyadbhir nāditaṁ śuṣmibhir vṛṣaiḥ \|

dhāvantībhiś ca vāsrābhir udho-bhāraiḥ sva-vatsakān \|\|

**śrīdhara-svāmī (bhāvārtha-dīpikā) :** vrajaṁ varṇayati
pañcabhiḥ---**vāsitārtha** ity-ādinā \| **vāsitāḥ** puṣpavatyo gāvas
tan-nimittam **abhito yudhyadbhiḥ** **śuṣmibhir** mattair **vṛṣair
nāditam** \| **vāsrābhir** dhenubhiḥ \| **sva-vatsakān** prati \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vāsitā** vṛṣa-kākinī iti
yādavaḥ \| śuṣmaṁ tejasi sūrye ca iti medinī \| śuṣmaṁ
tejo-bala-vīrya-rūpaṁ vidyate yeṣāṁ te **śuṣmiṇaḥ**, taiḥ \| vāsayati
dugdhaṁ svasyām iti **vāsrā**, dhenur vāsrā rohiṇī ca iti kośāntarāt
\|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrīmad-uddhavānandanatvaṁ
pañcabhir darśayann adhika-reṇūtthāne hetum āha---**vāsitārtha** iti
sārdhena \| **abhitaḥ** saṁmardanaṁ mitho **yudhyadbhir**
yudhyamānaiḥ \| **ca**-kārāt huṅkāra-ghoṣaiś ca lakṣitābhiḥ \|
**vatsakān** iti nava-jātatvena alpatvāt kaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva varṇayan
śrīmad-uddhavānandanatvaṁ vyanakti pañcabhiḥ---**vāsitārtha** iti \|
**yudhyadbhir** yudhyamānaiḥ \| **vatsakān** ity anukampāyāṁ kan
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vrajaṁ
varṇayati---**vāsitārtha** iti pañcabhiḥ \| madīya-vrajasya śobhām
uddhavaḥ paśyatv iti bhagavad-icchā-śakti-preritā yogamāyā
nirveda-viṣāda-dainyādi sañcāribhir vidhuraṁ kṛṣṇa-viyukta-prakāśaṁ
saṁvṛtya harṣotsukya-cāpalyotsāhādibhir atimanoharaṁ
kṛṣṇa-saṁyukta-prakāśaṁ prathamaṁ sāyaṁ samaye sāmānyata evoddhavaṁ
darśayāmāseti jñeyam \| 

**vāsitāḥ** puṣpavatyo gāvas tan-nimittam **abhito yudhyadbhir** mitho
yudhyamānaiḥ **śuṣmibhir** mattaiḥ **nāditaṁ** nāda-yuktī-kṛtam \|
**vāsrābhir** dhenubhiś ca nāditam \| **sva-vatsakān** nūtanān
pratidhāvantībhiḥ \|\|9\|\|

 **\...**

**\|\| 10.46.10 \|\|**

itas tato vilaṅghadbhir go-vatsair maṇḍitaṁ sitaiḥ \|

go-doha-śabdābhiravaṁ veṇūnāṁ niḥsvanena ca \|\|

**śrīdhara-svāmī (bhāvārtha-dīpikā) :** vilaṅghadbhiḥ utpatadbhiḥ
go-doha-śabdaiḥ sahābhito ravāḥ muñca, mā muñca, naya, ānaya, dehi,
gṛhāṇety-ādayo yasmiṁs tam \| veṇūnāṁ niḥsvanena ca maṇḍitam \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** muñcādi-kriyāṇāṁ vatsaṁ
kṣīraṁ ceti yathāyathaṁ śeṣaḥ \| ādinā upehi, apasara, tarasva, mā
tvarasvety-ādīnāṁ grahaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gavāṁ vatsair iti
mahiṣy-ādayo varjitāḥ, ata eva sitaiḥ \| yad vā, gavāṁ vatseṣu
vātsalyātiśayāt taiḥ samaṁ tāsām api dhāvanam abhipretam \| sitair iti
vṛṣāṇāṁ dhenūnāṁ prāyo dhavalatve'pi vatsānām atinūtanatvena
sunirmalatayātidhāvalyāt \| evaṁ vṛṣādibhir ānandanatvam uktvā gopānāṁ
karaṇaṇāpi tadāha---godoheti \| niḥsvanena copalakṣitam \| kiṁ vā,
nāditam iti pūrveṇaivānvayaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sitair iti
śubhratādhikya-vivakṣayā godoha-śabda-miśrā abhiravā yasmiṁs tad iti
ṭīkāyāṁ tu lekhaka-bhramaḥ \| niḥsvanena ca gopaiś ca suvirājitam iti
gopībhiḥ preyasībhya itarābhiḥ mad-arthe tyakta-daihikā ity-ādy-ukteḥ
śrī-gopaiḥ śrīdāmādibhir anyaiś ca kaiścit svalaṅkṛtair iti yojyam
\|\|10-11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** go-doha-śabdaiḥ saha
abhito ravā muñca mā muñca upehi apasaraḥ tvarasva mā tvarasva nayānaya
dehi gṛhāṇety-ādayo yasmiṁs tam \| veṇūnāṁ niḥsvanena ca \|\|10\|\|

 

 **\...**

\|\| 10.46.11 \|\|

gāyantībhiś ca karmāṇi śubhāni bala-kṛṣṇayoḥ \|

svalaṅkṛtābhir gopībhir gopaiś ca suvirājitam \|\|

**śrīdhara-svāmī (bhāvārtha-dīpikā) :** gāyantībhir gopībhir gopaiś ca
suvirājitam \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śubhāni maṅgala-karāṇi
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gopīnāṁ karmaṇāṁ
cānandanatvam āha---gāyantībhir iti \| śubhāni maṅgalāni \| ca-kārāt
premṇā rudatībhiś ca \| yadyapi parama-duḥkhino janāḥ suṣṭhu-malinatvād
atīva vikatvāc cānanda-hetavo na syuḥ, tathāpi
śrī-bhagavadīya-gāḍha-premṇāṁ lokottara-camatkāritvāt mālinye'pi kām api
śobhāṁ vaikalye'pi kām api hṛdayaṅgamatāṁ ca prakaṭayya
paramānanda-kāritvaṁ bhavaty eva \| adhunā tāsāṁ gopīnāṁ ca rūpādinā
cānandanatvam āha---svalaṅkṛtābhiḥ \| śrī-kṛṣṇenāgatya dṛṣṭvā sādhu
mantavyam ity evaṁ tasya prīty-ekāpekṣayā tat-preṣitair alaṅkāraiḥ
suṣṭhu bhūṣitābhiḥ \| ca-kārāt tathaiva gopair api svalaṅkṛtaiḥ, ata eva
suṣṭhu viśeṣeṇa rājitaṁ śobhitam \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *pūrva-śloko draṣṭavyaḥ.* 

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gāyantītyādibhiś ca
virājitam \|\|11\|\|

 **\...**

**\|\| 10.46.12 \|\|**

agny-arkātithi-go-vipra-pitṛ-devārcanānvitaiḥ \|

dhūpa-dīpaiś ca mālyaiś ca gopāvāsair manoramam \|\| 

**śrīdhara-svāmī (bhāvārtha-dīpikā) :** agny-ādy-arcanānvitair
gopa-gṛhair dhūpādibhiś ca manoramam \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mālyaiḥ puṣpaiḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dharmaṁ sampattyā
cānandanatvam āha---agnīti \| tatra nitya-homāpasthānādināgny-arkayoḥ
grāsa-dānādinā gavām \| atithy-ādīnāṁ ca caturṇāṁ satkārādinā \| yad vā,
agny-ādayaḥ pañca bhagavat-pūjādhiṣṭhānāny eva \| pitr-ādayaś ca
gṛhasthānām avaśyārcyā eveti teṣām arcanenānvitaiḥ \| yadyapi
mahā-bhāgavatair apy upāsyānāṁ vraja-vāsināṁ vidhi-kaiṅkaryaṁ nāsti,
tathāpi śrī-bhagavata iva teṣāṁ ca karma-karaṇam idaṁ līleti
vividhopabhoga-sāmagrībhiś cānandanatvam āha---dhūpeti \| dhūpādīnāṁ
maṅgalatvena spaṣṭatayoktiḥ \| dhvaja-patākādayaś ca jñeyāḥ \| anyat
tair vyākhyātam \| yad vā, dhūpādibhir upalakṣitair gopāvāsaiḥ
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ laukika-śobhāṁ
varṇayitvā vaidika-śobhām api varṇayati---agnīti \|
nitya-homopasthānādināgny-arkayoḥ grāsa-dānādinā gavām atithy-ādīnāṁ
caturṇāṁ satkārādinā \| yad vā, agny-ādayaḥ pañca
bhagavat-pūjādhiṣṭhānāny eva pitr-ādayaś ca sva-gṛha-sthānām avaśyārcyā
eveti vaiṣṇavānāṁ teṣāṁ te ca tadīyatvenaiveti teṣām arcanānvitaiḥ \|
yadyapi mahā-bhāgavatair apy upāsyānāṁ śrī-vraja-vāsināṁ
vidhi-kaiṅkaryaṁ nāsti, tathāpi śrī-bhagavata iva teṣāṁ ca karma-karaṇam
idaṁ līlayaiveti jñeyam, kintūbhayathā vaiśyābhīratayā dvijatvam evaiṣāṁ
darśitam \| tad uktaṁ śrī-kṛṣṇa-rāma-nāma-karaṇe---kuru
dvijāti-saṁskāraṁ \[bhā.pu. 10.8.10\] iti \| vaiśyas tu vārtayā jīvet
\[bhā.pu. 10.24.20\] ity-ādau \| vārtā caturvidhā tatra vayaṁ
go-vṛttayo'niśaṁ \[bhā.pu. 10.24.21\] iti ca \| antar-gṛha-śobhāṁ
varṇayati---dhūpeti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** agny-arketi gopāvāsair
ity asya viśeṣaṇam \|\|12\|\|

 **\...**

\|\| 10.46.13 \|\|

sarvataḥ puṣpita-vanaṁ dvijāli-kula-nāditam \|

haṁsa-kāraṇḍavākīrṇaiḥ padma-ṣaṇḍaiś ca maṇḍitam \|\|

**śrīdhara-svāmī (bhāvārtha-dīpikā) :** ṣaṇḍaḥ samūhaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ṣaṇḍo'rdhe maṇi-doṣe ca
samūhekṣu-vikārayoḥ iti dharaṇiḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ vrajasyānandanatvam
uktvā tad-bāhyasyāpi tad āha---sarvata iti \| śrī-vṛndāvanasya
sarvatvāśrayatvena sarva-sthāneṣu sarva-vṛkṣa-latādīnām eva puṣpitatvāt
haṁsa-kāraṇḍavākīrṇaiḥ sarobhir iti śeṣaḥ \| padmānāṁ ṣaṇḍaṁ yeṣu
saraḥsu taiś ca \| pūrvaṁ vāsitārthe' bhiyudhyadbhiḥ \[bhā.pu. 10.46.9\]
ity-ādinā yat paśūnāṁ hṛṣṭatvam uktam, vanādīnāṁ ca yat puṣpitatvādinā,
jñātīn vo draṣṭum eṣyāmaḥ \[bhā.pu. 10.45.23\] iti bhagavad-vacasā
gopānāṁ mukhataḥ śravaṇena jhaṭiti tadāgamanasyāvaśyakatva-mananād iti
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bahiḥ pradeśa-śobhāṁ
varṇayati---sarvata iti \| padma-ṣaṇḍaiḥ sarovarādi-gataiḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

 **\...**

\|\| 10.46.14 \|\|

tam āgataṁ samāgamya kṛṣṇasyānucaraṁ priyam \|

nandaḥ prītaḥ pariṣvajya vāsudeva-dhiyārcayat \|\|

**śrīdhara-svāmī (bhāvārtha-dīpikā) : ārcayat** pūjayāmāsa \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āgataṁ sva-gṛha-dvāri
prāptaṁ samāgamya pratyutthānādinā saṅgamya channa-yānatayā
tad-āgamanājñānenāgre'nabhigamanād abhiśabdāprayogaḥ \| anucaraṁ
bhaktam, ata eva priyaṁ tasyātmano vā, vāsudeva-dhiyeti satām
atithy-arcana-svabhāvāt \| kiṁ vā, vāsudevaḥ śrī-kṛṣṇo'yam āgata iti
matvety arthaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āgataṁ sva-gṛha-dvāri prāptaṁ
samāgamya śrutvābhyantarataḥ sannikṛṣṭam āgamyānucaraṁ bhaktam, ataḥ
priyaṁ kṛṣṇasyātmano vā vāsudeva-dhiyā vaiṣṇavasya tad-adhiṣṭhānatvāt
tad-abhedena \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** athoddhavaḥ
kṛṣṇa-viyukta-prakāśaṁ nandālayaṁ praviveśety āha---tam iti \| samāgamya
abhyantarataḥ samīpam āgatyeti sva-putra-sārūpyāvalokanenoddhavasya ca
sva-draṣṭṛ-jana-mātrotsava-dāyitva-śaktyā ca śrī-nandasya
bāhya-vyavahārānusandhāna-sambhāṣaṇādi-sāmarthyodayo jñeyaḥ \|
vāsudeva-dhiyā atithi\--rūpeṇa mad-iṣṭa-devo nārāyaṇa evāgata ity
ārcayet pādyādinā \|\|14\|\|

 **\...**

\|\| 10.46.15 \|\|

bhojitaṁ paramānnena saṁviṣṭaṁ kaśipau sukham \|

gata-śramaṁ paryapṛcchat pāda-saṁvāhanādibhiḥ \|\|

**śrīdhara-svāmī (bhāvārtha-dīpikā) : kaśipau** śayyāyāṁ **saṁviṣṭam**
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paramānneneti prādhānyād
annena ca bhakta-go-rasādinā, saṁviṣṭam upaviṣṭaṁ kāyaṁ prasārya
niviṣṭaṁ vā, ādi-śabdād vījanānulepanādīni, taiś ca kāritaiḥ svayam eva
vā kṛtaiḥ \| gata-śramaṁ santaṁ paridevanatayāpṛcchat \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvaṁ paramānnena
pāyasenotkṛṣṭānnena vā bhojitaṁ tataḥ kaśipau śayyāyāṁ saṁviṣṭaṁ kṣaṇaṁ
kāyaṁ samprasārya viśrāntavantaṁ tataś ca sevaka-dvārā
pāda-saṁvāhanādibhir gata-śramaṁ suptaṁ sukhopaviṣṭaṁ paryapṛcchad ity
arthaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pāda-saṁvāhanādikaṁ sevaka-dvārā
suhṛdas tan-mātulādīn \|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** paramānneneti prādhānyād
annena ca bhakta-gorasādinā \| saṁviṣṭam upaviṣṭaṁ kāyaṁ prasārya
niviṣṭaṁ vā, ādi-śabdād vījanānulepanādīni taiś ca kāritaiḥ svayam eva
vā kṛtaiḥ \| gata-śramaṁ santaṁ paridevanayāpṛcchat \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhojitaṁ paramānneti \|
yadyapi mathurā prasthāna-dināvadhi vraja-stha-janānāṁ sarvam eva
mahānasam amārjitam aliptaṁ tṛṇa-patra-dhūlibhiḥ paripūrṇaṁ
lūtā-tantu-vitāna-mayam evābhūt, paraspara-prativeśi-jana-dattair
dadhi-dugdha-takrādibhir eva prāṇān dhārayanto hā hatāḥ sma iti vādinaḥ
sarve viṣīdanty eva, tad api tad-dine hanta hanta mad-gṛham āyāto'yam
uddhavo'dya mā kṣudhā viṣīdatv iti vraja-rājasyāśayam abhijña;h kaścit
parijano brāhmaṇaḥ khaṇḍa-taṇḍula-payobhir eka-puruṣa-mātra-bhojyaṁ
paramānnaṁ papāceti jñeyam \| pāda-saṁvāhanaṁ sevaka-dvāraiva uddhavasya
tad-bhrātuṣputratvāt \|\|15\|\|

**\...**

\|\| 10.46.16 \|\|

kaccid aṅga mahā-bhāga sakhā naḥ śūra-nandanaḥ \|

āste kuśaly apatyādyair yukto muktaḥ suhṛd-vṛtaḥ[^103] \|\|

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatrātma-sakhatvena
śrī-kṛṣṇa-pitṛtvena ca prāk śrī-vasudevasya pṛcchyatvāt \| yad vā,
spaṣṭaṁ kṛṣṇe pṛṣṭe satyārti-bharodayena paścād anṛ-praśnasyāśakyatvāt
\| kiṁ vā, sūcīkaṭāha-nyāyena vistīrṇasya tat-praśnasya paścād eva
pṛcchyatvāt \| kiṁ vā, parama-hṛdyasya snehaja-vividha-śaṅkayā sahasā
prāg-apṛcchatvād ādau śrī-vasudevasya kuśalaṁ pṛcchati---**kaccid** iti
\| he **mahā-bhāga** ! iti śrī-kṛṣṇasya priyatvād bhavān
parama-bhāgyavān eva \| vayaṁ tu bhāgya-hīnās tena parityaktatvād iti
bhāvaḥ \| **śūra-nandana** iti sakhitvena gauraveṇa ca
sākṣān-nāmāgrāhyatvāt, sneha-bhara-svabhāvād vā \| **ādya**-śabdena
kalatrādayaḥ \| **muktaḥ** sarvāpadbhyaḥ \| apatyādyair yukta ity anena
**suhṛdbhir** yadubhir **vṛta** ity anena ca sāmānyataḥ śrī-kṛṣṇasyāpi
tathā śrī-devaky-ādīnāṁ tat-parivārāṇāṁ yādavānāṁ ca sarveṣāṁ kuśalaṁ
pṛṣṭam eva \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra śrī-kṛṣṇasya
viśleṣa-duḥkha-vṛddhi-śaṅkayā sahasā spaṣṭaṁ praṣṭum aśakyatvād ādau
tat-praśna-bhūmikā-rūpaṁ śrī-vasudevasya kuśalaṁ pṛcchati \| kaccid iti
\| he mahā-bhāgeti śrī-kṛṣṇasya sannihitatvād bhavān prasiddhāyāṁ
mahā-bhāgatāyāṁ yogya eva vayaṁ tādṛśatāyām ayogyās tena parityaktuṁ
yogyā eveti bhāvaḥ \| śūra-nandana iti \| tena tat-pitur bhāgyodayo
vivakṣitaḥ \| tac ca śrī-kṛṣṇasya tatra putrāyamāṇatvābhiprāyeṇa \|
muktaḥ sarvāpadbhyaḥ apatyādyair yukta ity anena ca sāmānyataḥ sarveṣāṁ
tathā śrī-kṛṣṇasyāpi kuśalaṁ pṛṣṭam \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇasya praśne
aśru-kaṇṭhāvarodhādayaḥ sahasodbhaviṣyantīty āśaṅkya prathamaṁ
vasudevasya kuśalaṁ pṛcchati mukto bandhanāt sarvāpadbhyaś ca \|\|16\|\|

**\...**

\|\| 10.46.17 \|\|

diṣṭyā kaṁso hataḥ pāpaḥ sānugaḥ svena pāpmanā \|

sādhūnāṁ dharma-śīlānāṁ yadūnāṁ dveṣṭi yaḥ sadā \|\|

**śrīdhara-svāmī (bhāvārtha-dīpikā) : diṣṭyā** iti karmaṇi ṣaṣṭhī,
hiṁsārthānāṁ prayoge \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sānugaḥ** keśy-ādi-sahitaḥ
\| **svena** svakīyena sva ātmātmīyayor apīti halāyudhaḥ \| **yadūnām**
iti dvitīyārthe ṣaṣṭhī \| yad vā, karmeti padam adhyāhāryam \|
**yadūnāṁ** karma kṛtyaṁ **yo dveṣṭi** iti jñeyam \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) :** kṣaṇaṁ nija-dhairyārthaṁ muktatvasya
mukhya-kāraṇam eva sākṣāt kṛṣṇa-prastāva-vyavadhānatayā
prastauti---**diṣṭyā** iti \| **svena** iti tad-dhanane doṣaḥ parihṛtaḥ
\| **pāpmānam** evāha---**sādhūnāṁ** sadācārāṇāṁ, ata eva
**dharma**-parāṇāṁ, atas tad-arthaṁ tatra śrī-kṛṣṇa-gamanam asmābhir apy
anujñātam iti bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.46.18 \|\|

api smarati naḥ kṛṣṇo mātaraṁ suhṛdaḥ sakhīn \|

gopān vrajaṁ cātma-nāthaṁ gāvo vṛndāvanaṁ girim \|\|

**śrīdhara-svāmī (bhāvārtha-dīpikā) : gāvo** gāḥ \| **giriṁ**
govardhanam \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na iti sāmānyenoktaṁ,
punar viśeṣata āha---mātaram iti \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca dhairye ciram
akṣamaḥ praṣṭavyam eva sākṣāt pṛcchati---**api** iti \| **kṛṣṇaḥ**
sarva-cittākarṣako mat-putraḥ **kiṁ smarati** ? kiṁ na vismṛtavān asti ?
ity arthaḥ \| **na** iti bahutvam upanandādy-apekṣayā \| kiṁ vā, prāk
sāmānyenety uktvā paścād tad eva vivṛṇoti\--**mātaram** ity-ādinā \|
tataś ca vyaktatayā svasyānirdeśo mahā-dainyena
tat-kartṛka-sva-smarana-mananāt \| **suhṛda** upanandādīn **sakhīn**
śrīdāmādīn \|

**ātmā kṛṣṇa** eva **nātho** yasya, tam \| ca-kārād idaṁ
liṅga-vacana-vyatyayena viśeṣaṇatayā yathā-yogyam anyair api yojyam \|
tathā vo yuṣmadīyā iti cānena tu sneha-viśēṣaṇaṁ janayati \| eṣāṁ
snehādinā tāratamyāpekṣayā krameṇa nirdeśyānām api tathoktir
ārti-bharodayena vaiklavyāt \|

athavā, tatraiva śrī-devaky-ādi-prāptyā mātrādīn etān na smaratu nāma,
ātma-nāthaṁ vrajam, tathā tādṛśīr eva svayaṁ nityaṁ paripālitā gāḥ
sarva-guṇa-yuktaṁ sadā vividha-krīḍā-sukha-padaṁ **vṛndāvanaṁ** kiṁ
smarati ? aho bata puryāṁ gavāśvādīnām upavanānāṁ cottamānāṁ prāptyā
naitāni vā smaratu, vicitra-sevayā haridāsa-varyatvena khyātaṁ svayaṁ
pravartitārcanaṁ saptāhaṁ sva-kare dhṛtaṁ **giriṁ** kiṁ smarati ? katham
api tasyāprāpteḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca dhairye ciram
akṣamaḥ praṣṭavyam eva sākṣāt pṛcchati---**api** iti \| **kṛṣṇaḥ**
sarva-cittākarṣako mat-putraḥ **kiṁ smarati** ? kiṁ na vismṛtavān astīty
atra **na** iti bahutvam upanandādy-apekṣayā \| sā ca
samāna-snigdhatva-vivakṣayā \| **mātaram** iti tan-mātṛ-nirdeśas tu
tasyā atyanta-duḥkha-darśana-vyagratayā tad-eka-sphuraṇāt \| **suhṛdaḥ**
sambandhi gopāla-tan-mātulādīn, **sakhīn** śrīdāmādīn gopān iti
sādhāraṇān \| eka-śeṣatvena gopīr iti tāś ca tādṛśīḥ \| **ātmā** kṛṣṇa
eva **nātho** yasya tam \| **vrajasya** tan-nāthatvena sarveṣāṁ
tan-nāthatvaṁ siddhyatīty asyaiva viśeṣaṇaṁ dattam \| **gāvo** gāḥ
gauravānusāreṇa yathā-kramam anyūnoktiḥ \| **vṛndāvanād girer**
agurutvaṁ tad-antarbhūtatvāt \| athavā, prathamata ātma-sphūrter eva
labhyatvāt, pūrvaṁ na ity uktam \| tataś
cottarottarasyāsaṅkoca-sthānatvātiśayena sānnidhyātiśayāt
smaraṇātiśaya-sambhāvanayā sakhi-paryantānukramoktiḥ \| 

atha viśeṣa-smaraṇāsambhāvanayā sāmānyatvenāpi dvayos tad-viṣayatvaṁ
pṛcchati pada-dvayena \| tatrāpi sāmānyoktir vrajaṁ ceti \| tatra
tatrāsambhāvanayā punaviśeṣoktir gāva iti \| aho aharahas tam api
tyaktvā yat saṅge yatra cāramata tā gāvas tad vṛndāvanaṁ ca kiṁ smarati
? tatra ca vicitra-krīḍā sukha-sampat kalpa-drumaṁ svayaṁ
pravartita-pūjanaṁ saptāhaṁ sva-kare dhṛtaṁ giriṁ vā smarati mārite'py
ekasmin kaṁse, tatra tat-patnī-dvayāvartinām anyatra ca
tad-ripu-pitr-ādīnāṁ paraḥ-koṭīnāṁ durudyama-bhājāṁ pratighātārthaṁ
svajanānām api yadūnāṁ, tatas tata ānīya sukha-vāsārthaṁ
vyagra-cittatvād ātmanaḥ smaraṇam api tasya tatra tatra pratiruddhasya
na sughaṭate, kim utānyeṣām iti bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataḥ sāśru-gadgadaṁ
pṛcchati---**api** iti \| **mātaram** iti tan-mātur duravasthā tvayaiva
dṛśyātām iti tarjanyā tāṁ darśayati \| **ātmā** svayam eva **nātho**
yasya tam imam anāthaṁ samprati niḥśobhaṁ **vrajaṁ** ca paśya iti bhāvaḥ
\| **gāvaḥ** gāḥ \|\|18\|\|

**\...**

\|\| 10.46.19 \|\|

apy āyāsyati govindaḥ svajanān sakṛd īkṣitum \|

tarhi drakṣyāma tad-vaktraṁ sunasaṁ susmitekṣaṇam \|\|

**śrīdhara-svāmī (bhāvārtha-dīpikā) :** apy āyāsyaty āgamiṣyati kim
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhi govindāgamanāvasare
\| tad-vaktraṁ govinda-mukham \| govinda iti go-priyatvam āha \|
tad-artham āyāsyati cet, tarhīti \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu dhīmān kṛtajño'sau
sadā smaraty evety āśaṅkya hṛdyam anyat pṛcchati---apīti \| govindo
gokulendro mat-putra ity āgamane yogyatoktā \| sva-śabdena
sneha-pātratayekṣaṇāvaśyakatā ca \| ataḥ svajanān atyārtān sakṛd īkṣitum
api, kiṁ punar madhura-vākyādinā sāntvanādikaṁ kartuṁ ? yad vā, sakṛd
īkṣitum eva, na tv anyat kim api kartum \| sakṛt tat-kartṛka-darśana
evāsmākam apekṣā, na cānyatrety arthaḥ \| eṣā parama-dainyoktiḥ \|

nanu sa sarva-darśī tatra sthito'pi yuṣmān sadā paśyaty eva \| kim
āgamanena ? tatrāha---karhīti \| drakṣyāmaḥ drakṣyāmaḥ, sundara īkṣaṇe
netre yasmin tat \| śrī-mukhasyānyeṣām api sarvāvayavānāṁ sundaratve'pi
nāsā-netrayor eva saundaryoktiḥ, mukhyatvenopalakṣaṇārtham \|
ato'trāgamanenaivāsman-manoratho'yaṁ samyak sidhyatīti bhāvaḥ \| 

athavā, sakṛd īkṣituṁ kim āyāsyyatīty uktyā mitho darśane suddhe'pi
punar atyautkaṇṭhyena dhariya-hāneḥ sa-vaiyagryam āha---karhīti \|
tathāpy āyāsyati kiṁ ? ity uktyā vraje tatraiva darśanam apekṣyate
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu dhīmān kṛtajño'sau sadā
smaraty eva, kintu vidhāya suhṛdāṁ sukham ity ukteḥ kārya-vaśāt
kiñcin-mātra eva vilambaḥ syād ity āśaṅkya phalaṁ hṛdyam anyat
pṛcchati---apīti \| govindo gokula-pālakaḥ ity āgamanāgaśyakatoktā \|
sva-śabdena sneha-pātratayekṣaṇāvaśyakatā āstāṁ paunaḥpunyāśā sakṛd api
tathaivāstāṁ sāntvanādy-āśā īkṣitum api kim āyāsyati tatrekṣitum iti
sveṣāṁ mahā-vyādhitānām iva tāpaḥ sūcitaḥ sakṛd iti tatrāpy
asambhāvita-jīvanānām iva yan-mātreṇāsmāsu mariṣyamāṇānāṁ punar
darśanābhāva-duḥkhaṁ kathañcij jīviṣyatāṁ ca punar
darśanāsambhāvana-duḥkham ubhayeṣāṁ cāpātatas tṛṣṇāyā asahyatā-duḥkhaṁ
naṅkṣyatīti bhāvaḥ \| 

tasminn api tad-āgamane hṛdyaṁ phalāntaraṁ saivāgnyam
abhivyanakti---karhīti \| kadāgamanaṁ syāt ? kadā drakṣyāma ity arthaḥ
\| sa-lopa ārṣaḥ \| tarhīti pāṭhe tarhy evety arthaḥ \| jñātīn vo
draṣṭum eṣyāmaḥ ity atrāsmākaṁ tatra gamanasyānabhipretatvāt \| evaṁ
śrīmad-vaktraṁ smaraṇe tadīya-śobhā-viśeṣaṁ muhyann iva smarati sunasam
ity-ādi \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apy āyāsyatīti kiṁ svid
uddhava ! tan-mano'bhiprāyaṁ jānāsīti bhāvaḥ \| nanu jānām y eva sa
āyāsyati yuṣmān sāntvayiṣyati niścalam atraiva sthāsyatīti tatrāsmat
sāntvanaṁ dūre vartatāṁ niścala-vāso'pi mā bhavatu, kintu
tad-darśana-mātram ahaṁ yāce ity āha---govinda iti \| sva-svajanān asmān
viraha-mahā-jvara-pīḍitān adya śvo vā mariṣyato draṣṭum api sakṛd api
kim āyāsyati govinda iti \| paraḥ parārdhān gās tad-upalakṣitāni koṭiśaḥ
svarṇa-mudrā-muktā-hīrakādi-ratna-rājita-kānaka-pātra-vividha-vastrālaṅkāra-candanāguru-kuṅkumādy-aneka-gṛha-dravyāṇi
svīyāni vindatāṁ labhatām, āvayor mṛtayor eteṣu vastuṣu ko'nyaḥ svatvaṁ
kalpayet \| ata etāni gṛhītvā yatra tasya vastum icchāsti tatraiva
vasatv iti bhāvaḥ \| 

nanu kim evaṁ dyotayasi tam āgata-prāyaṁ viddhīti tatra vilambam
asahamāna āha---karhīti \| tarhīti ca pāṭhaḥ drakṣyām iti sa-lopa ārṣaḥ,
tac candra-mahīty ākāṅkṣā mahatī vartate iti bhāvaḥ \|\|19\|\|

**\...**

\|\| 10.46.20 \|\|

dāvāgner vāta-varṣāc ca vṛṣa-sarpāc ca rakṣitāḥ \|

duratyayebhyo mṛtyubhyaḥ kṛṣṇena sumahātmanā \|\|

**śrīdhara-svāmī (bhāvārtha-dīpikā) :** śrī-kṛṣṇopakāra-smaraṇādibhir
anupamānandenābhibhūyamāna āha---dāvāgner ity-ādinā \| vātād varṣāc ceti
vṛṣāt sarpāc ceti anyebhyaś ca duratikramebhyo mṛtyubhyaḥ śrī-kṛṣṇena
rakṣitāḥ smaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vāta-varṣād indra-kṛtāt \|
vṛṣa-sarpāc ceti samāhāra-dvandvaḥ \| anyebhyaḥ keśy-ādibhyaḥ \|
mṛtyubhyo mṛtyu-hetubhyaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ darśana-hetutayā
rūpam uktvā vilapann iva premādi-guṇaṁ cāha---dāvāgner iti \| sarpaḥ
kāliyo'jagaraś ca \| eṣāṁ viśeṣatāṁ nirdeśaḥ svayaṁ tena sākṣād
anubhavāt \| mṛtyubhyo mṛtyu-tulyebhyaḥ smeti tat-prasiddham evety
arthaḥ \| pāṭhāntare rakṣitāḥ sma ity anvayaḥ \| tena rakṣitatvād eva
jīvāma ity arthaḥ \| rakṣaṇe hetuḥ---mahān ātmā kṛpāmayatvādi-svabhāvo
yasya tena \| sumahātmaneti pāṭhaḥ kvacit \| nija-dayālutvenaiva
rakṣitāḥ, na tv asmad-guṇādinety arthaḥ \| iti khedāt kārpaṇyoktiḥ
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ sa-dhairyam iva sveṣu
tat-kartṛkātma-duḥkhādy-anapekṣita-sneha-śataṁ nija-sāntvanārtham iva
smaran, pratyuta tena hṛdi vidīryann iva vilapati---dāvāgner iti \| aho
parama-bālyād eva tenāsmākaṁ rakṣā muhur eva kṛtāsti \| kati vā
varṇayāmaḥ ? yatra dāvāgner api svayam anukampāveśena pātum ārabdhāt
sato gargoddiṣṭa-nārāyaṇa-sama-prabhāvatvena vā taṁ dṛṣṭvā svata eva
dayayā vā pīyūṣībhūyāpyāyita-tad-dehād vayaṁ rakṣitāḥ smaḥ \| evaṁ
vāta-varṣādāv api yojyaṁ mṛtyubhyo maraṇādhiṣṭhātṛ-devatābhya itarebhyaḥ
suṣṭhu mahān ātmā kāruṇya-prabhāvādiḥ nirupādhi-premāspadādi svabhāva
autpattika-guṇo yasya tena \|\|20\|\|\
\
---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu naiva mariṣyatha
bahu-kālam eva \| taṁ sva-sutaṁ lālayanto jīviṣyatheti tatrādhunā tu
mṛtyu-hastān na mucyāmahe iti vaktum atītān mṛtyūn gaṇayati---dāvāgner
iti \| sumahātmanā mahā-snehamaya-svabhāvena kiṁ tv adhunā
sumahā-vāḍavānalāt kathaṁ na tena rakṣyāmahe ? iti na jānīma iti bhāvaḥ
\|\|20\|\|

**\...**

\|\| 10.46.21 \|\|

smaratāṁ kṛṣṇa-vīryāṇi līlāpāṅga-nirīkṣitam \|

hasitaṁ bhāṣitaṁ cāṅga sarvā naḥ śithilāḥ kriyāḥ \|\|

**śrīdhara-svāmī (bhāvārtha-dīpikā) :** kiṁ ca, smaratām iti \|
līlayāpāṅgena nirīkṣitam \| aṅga he uddhava \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---kiṁ ceti \|
kriyā gṛhādi-viṣayāḥ \|\|21\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathaiva līlām api
varṇayan tasyā manoharatāś ca darśayan nijātidīnatām āha---smaratām iti
\| kṛṣṇasya vīryāṇi pūtanā-vadhādy-adbhuta-caritāni \| kṛṣṇasyeti
samāsāntaḥ praviṣṭam api kṛṣṇa-parair api sarva-yojyam \| evaṁ līleti
ca, līlātra vilāsa-viśeṣaḥ \| evaṁ vīryādīnām api sarveṣāṁ
sarva-cittākarṣakatvam abhipretam \| teṣāṁ ca cittākarṣaṇe yathottaraṁ
śraiṣṭhyam \| tatra sarvebhyo bhāṣitasya paryavasitaṁ
śraiṣṭhyam---madhurayā girā valgu-vākyayā \[bhā.pu. 10.31.8\]
ity-ādi-vacanato vyaktam eva \| bhāṣite hasitāder api samucitatvāt \|
kriyā nitya-naimittikādi-karmāṇi bhojanādayo vyāpārā vā \| śithilā
manda-mandā babhūvuḥ \| kriyābhir anya-cittatayā vā kṣaṇaṁ svasthās
tiṣṭhema, tad api na sidhyed iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ padya-dvayena
mādhurya-prabhāvau smṛtau \| tatrobhayathāpi vaiyagryaṁ labdhvā etad eva
prātyahikam ātma-duḥkhaṁ nivedayati---smaratām iti \| kṛṣṇeti kṛṣṇasyety
arthaḥ \| supāṁ sulug ity-ādinā supo luk \| ata eva līlety-ādāv apy
anvayaḥ kṛṣṇeti muhur uktiḥ pituḥ putrasya mūla-nāmany āsakteḥ \|
vīryāṇi dāvāgni-mokṣaṇādi-rūpa-prabhāva-maya-caritāni na kevalaṁ tāni,
api tu mādhurya-maya-caritāni cety āha---līlety ādi \| līlā netrayoḥ
svābhāvika-vilāsaḥ tat-pūrvakam apāṅgena lajjā-svabhāvān
netraika-deśenaiva nirīkṣitaṁ sarvatraiva snigdha-svabhāvatayā
sāvadhānam akṣiṇaṁ, tathā tatraiva hasitaṁ, tatra bhāṣitaṁ ca smaratāṁ
tad-vyasanam āpannānāṁ sarvā bhojanādi-kriyāḥ śithilāḥ antar-vyagratayā
bahiḥ prayatna-śūnyāḥ, īśvareṇaiva pravartitā ity arthaḥ \| kriyābhir
anya-cittatayā vā svasthās tiṣṭhema, tad api na sidhyed iti bhāvaḥ
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
tadīya-mukha-candra-smaraṇaṁ sudhayaiva sarve santāpāḥ śāmyantīti satyaṁ
tat-smaraṇaṁ sarva-santāpa-haram api samprati duradṛṣṭa-vaśād asmākaṁ
sarva-santāpa-karam evābhūd ity āha---smaratām iti \| kriyāḥ śithilā iti
snāna-bhojana-pānādyā abhyāsa-vaśāj jāyamānā api samprati
śithilībhavanti \| ata eva na jīvāma iti bhāvaḥ \|\|21\|\|

 **\...**

\|\| 10.46.22 \|\|

saric-chaila-vanoddeśān mukunda-pada-bhūṣitān \|

ākrīḍān īkṣyamāṇānāṁ mano yāti tad-ātmatām \|\|

**śrīdhara-svāmī (bhāvārtha-dīpikā) :** na kevalaṁ śithilā eva kintu
śanair uparamantīty āha sarid ity-ādi \| saritaś ca vanoddeśāś ca tān
ākrīḍān krīḍā-sthānāni \|\|21 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-ātmatāṁ tasminn eva
vyāptatām \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi
tad-vīryādi-smaraṇam eva tyajyatāṁ ? tatrāha---sarid iti \| saritaḥ
śrī-yamunādyāḥ, śailān śrī-govardhanādīn, vanoddeśāṁś ca kāmyaka-vanādīn
\| mukundaḥ paramānanda-prado mat-putraḥ, tasya padair bhūṣitān, yata
ākrīān iti padānām api paramānanda-pradatvam abhipretam \| atas
tad-īkṣaṇād apy uparantuṁ na śaknuma iti bhāvaḥ \| govindeti pāṭhe'pi
gokulendratayā vraja-janaika-gatitvena tathaivārthaḥ \| padānāṁ tāvac
cira-kāle'py amlānatādi-kāraṇam ādāv uktam eva \| ata evaikādaśe
vakṣyate---padais tān īkṣatāṁ kāraṇḥ \[bhā.pu. 11.1.6\] iti \| yad vā,
mukundasya padābjābhyāṁ vicitra-krīḍayā vividha-śrī-vistāraṇena
bhūṣitānāṁ krīḍāṁś ca krīḍā-viśeṣa-sthānāni pāvana-saraḥ-prabhṛtīni \|
tad-ātmatāṁ mukunda-mayatām eva \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu sva-gṛhāvasthāne
putra-smaraṇam adhikaṁ syād iti tat-tyāgāya svayam eva gāḥ pālayatā
yamunā-tīrādau bhramyatām ity āśaṅkya tenāpy apratīkāraṁ
nivedayati---sarid iti \| uddeśāḥ pradeśāḥ, tān mukundasya
ajagara-varuṇādibhyo'smad-ādi-mukti-dātṛtvena tan-nāmnā vraje
vikhyātasya padaiś caraṇa-cihnaiḥ śrī-pṛthivī-devyāpi snehād adyāpi
nijāṅke tathaiva rakṣa-prāṇair vibhūṣitān, tathā ākrīḍān,
tat-tat-krīḍā-cihna-manoharān īkṣamāṇānāṁ prāṇi-mātrāṇāṁ kimi utāsmākaṁ
manas tad-ātmatāṁ tat-sphūrti-mayatāṁ yāti \| asmābhiḥ kiṁ kartavyam iti
bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yady evaṁ, tarhi
gṛhāvasthāne putra-smaraṇam adhikaṁ syāt \| atas tat-tyāgāya svayam eva
gāḥ pālayatā bhavatā yamunā-tīrādau bhramyatām ity āśaṅkya tenāpy
apratīkāraṁ jñāpayati---sarad iti \| uddeśāḥ pradeśāḥ \| tad-ātmatāṁ
tat-sphūrti-mayatāṁ tasmin līnatāṁ vā \|\|22\|\|

 **\...**

\|\| 10.46.23 \|\|

manye kṛṣṇaṁ ca rāmaṁ ca prāptāv iha surottamau \|

surāṇāṁ mahad-arthāya gargasya vacanaṁ yathā \|\|

**śrīdhara-svāmī (bhāvārtha-dīpikā) :** surāṇām arthāya mahat gambhīraṁ,
gargasya vacanaṁ yathā \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gambhīraṁ durjñeyārthaṁ,
prāg ayaṁ vasudevasya ity ādy ukta-rūpam \| yad vā, mahate
bhū-bhāra-saṁhāra-lakṣaṇāyārthāya prayojanāya \| iha ca sāmānādhikaraṇye
mahataṣ ṭer ā-kārābhāvaś chāndasaḥ \|\|23\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca paramārtaḥ san
putra-buddhyā sneha evātyantārti-hetur ity āśaṅkya sva-cittāśvāsanāya
tām ācchādayann iva \| kiṁ vā, tathāpi nīceṣv asmāsūpekṣā,
tasyātucchatvāt sambandhāsambhavena kila ghaṭetaivety
atidainyenāha---manya iti \| ca-kārau dvayor api prādhānya-bodhanārtham
\| ataḥ kṛpā-komala-svabhāvasya bandhu-vatsalasya rāmasyāpi
kṛṣṇasyevāsmāsūpekṣocitaiveti bhāvaḥ \| iha martya-loke prāptau
avatīrṇau surottamau śrī-hari-harau śrī-vāsudeva-saṅkarṣaṇau vā
caturvyūha-śreṣṭhau manye \| surāṇām arthāya
bhū-bhāra-haraṇādi-prayojanārtham \| ato'smākaṁ martyānāṁ hitaṁ kutas
tābhyāṁ kāryam iti bhāvaḥ \| anyat tair vyākhyātam \|

yad vā, surāṇām api madhye surottamau, mahatāṁ bhaktānām ārthāya, tato
bhaktānāṁ yādavānām evārthaḥ kartum upayujyate \| na tv asmākam
abhaktānām iti bhāvaḥ \| iyam atyanta-dainyoktir eva \| athavā, evam
atra citra-vicitra-krīḍādinā kṛtam apy asmākaṁ sukham adhunā parityāgād
viparītam eva vṛttam ity āha---manya iti \| gopāyasva samāhitaḥ
\[bhā.pu. 10.8.19\] iti gargasya suhṛd-vacanaṁ yathāvan manye \| kim api
tu naiva, kintu iha vraje prāptau āgatau yat tat surāṇām evārthāya
pūtanādi-vadhārthaṁ, na cāsmākaṁ sukha-lābhāyety eva manye,
parityāgenātyanta-duḥkha-pradānāt, pūrva-sukhasyāpi
parama-duḥkha-hetutvena duḥkha eva paryavasānāc ca \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ haṭhāt punar-āgatena
mādhurya-sphuraṇena labdha-cittāsvasthyaḥ putra-buddhyā sneha
evātyantārti-hetur ity āśaṅkya tad-ācchādanāśayā
viśleṣa-viśeṣa-maya-prīti-jāti-svabhāvāt tan-māhātmya-kīrtanecchayā vā
punaḥ prabhāvān smarati---manye iti caturbhiḥ \| iha mad-gṛhe prāptau
svācchandyenaiva janmānukṛtavantau suottamau nārāyaṇa-samau kāv api
manye sambhāvayāmi \| iti putra-bhāvasyaiva sahajatvam antargatatvaṁ ca
bodhayati \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
viśleṣamaya-prīti-jāti-svabhāvād eva sahasā sphuritena tad-aiśvaryeṇa
kṣaṇaṁ labdha-viveka ivāha---manye iti \| iha mad-gṛhe prāptau mama ca
vasudevasya ca bhāgyāt putrāv abhūtām ity arthaḥ \| surāṇām arthāya
kaṁsādi-śatru-vadha-lakṣaṇāya prayojanāya mahat gambhīraṁ gargasya
vacanaṁ yathā \|\|23-24\|\|

**\...**

\|\| 10.46.24 \|\|

kaṁsaṁ nāgāyuta-prāṇaṁ mallau gaja-patiṁ yathā \|

avadhiṣṭāṁ līlayaiva paśūn iva mṛgādhipaḥ \|\|

**śrīdhara-svāmī (bhāvārtha-dīpikā) :** na kevalaṁ tad-vaco'nusāreṇaiva
vyavahāra-saṁvādād apīty āha kaṁsam iti \|\|23 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā-śabdena mallayor
gaja-pateś ca nāgāyuta-prāṇatvam uktam \| avadhiṣṭāṁ hatavantau \|
eva-śabdena pariśramādikaṁ nirantam \| tatropayukto dṛṣṭāntaḥ---paśūn
siṁha eveti \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasya gargasya
vacanānurodhena na surottamau, api tu vyavaharaṇaṁ vyavahāraḥ kṛti-rūpaḥ
saṁvadatīt saṁvādaḥ samyag-vaktā vyavahāra eva saṁvādo
vyavahāra-saṁvādas tasmāt \| avadhiṣṭāṁ nāśayāmāsatuḥ \| mallau
cāṇūra-muṣṭikau \| tathā-śabdena mallayor gaja-pateś ca
nāgāyuta-prāṇatvam uktam \| avadhiṣṭāṁ hṛtavantau \| yau yaś ca
yathā-svam iti śeṣaḥ \| mṛgādhipa ity ekatvaṁ pratyeka-dṛṣṭāntatvāt
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.46.25 \|\|

tāla-trayaṁ mahā-sāraṁ dhanur yaṣṭim ivebha-rāṭ \|

babhañjaikena hastena saptāham adadhād girim \|\|

**śrīdhara-svāmī (bhāvārtha-dīpikā) :** ibha-rāṭ yaṣṭim iva
tāla-traya-pramāṇaṁ dhanur babhañja \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tālo'ṅguṣṭha-madhyame
vistṛte yat parimāṇaṁ jāyate saḥ \| tādṛśa-tāla-traya-parimāṇam
\|prādeśa-tāla-gokarṇāḥ sāṅguṣṭhe vitate kare tarjany-ādi-yute iti kośāt
\| kecit tu tālo hasta-catuṣṭayam ity āhuḥ \| mahāsāraṁ
bāhu-puruṣa-dhāryatvād gurutaram \| yaṣṭim ikṣu-daṇḍaṁ, yaṣṭir veṇv
ikṣu-daṇḍayoḥ iti śāśvataḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tālo nava-vitastaya iti
deva-bodhaḥ \| yaṣṭim ikṣu-daṇḍaṁ babhañja \| kṛṣṇa ekena vāmenaiva
hastenādadhāt \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tālaḥ
ṣaṣṭhi-hasta-pramāṇaka-pariṇata-tāla-vṛkṣaḥ \| tālo nava-vitastaya iti
deva-bodhaḥ \| ekena vāmenaiva \| yaṣṭim iva ikṣu-daṇḍam iva babhañja
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tālaṁ
ṣaṣṭi-hasta-pramāṇaka-pariṇata-tāla-vṛkṣaḥ ekena vāmenaiva \|\|25-26\|\|

**\...**

\|\| 10.46.26 \|\|

pralambo dhenuko'riṣṭas tṛṇāvarto bakādayaḥ \|

daityāḥ surāsura-jito hatā yeneha līlayā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yenety ekatvaṁ prādhānyāt
\|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhi-prāyeṇa antya-pakṣe
ca surāṇām arthāyeti \| yad uktaṁ tad evaṁ darśayati---kaṁsam iti
tribhiḥ \| govardhana-dharaṇasyāpi śatru-mada-bhañjanādinā
śatru-hitācaraṇena devārtha eva paryavasānād iti \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yeneti yena yenety arthaḥ
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.46.27 \|\|

śrī-śuka uvāca---

iti saṁsmṛtya saṁsmṛtya nandaḥ kṛṣṇānurakta-dhīḥ \|

atyutkaṇṭho'bhavat tūṣṇīṁ prema-prasara-vihvalaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** ittham \|
**prema-prasareṇa** snehādhikyena **vihvalo** vivaśaḥ \| **atyutkaṇṭhā**
anurāgo yasya sa tathā \|\|27\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svata eva
**kṛṣṇānurakta-dhīḥ** \| viśeṣata iti pūrvoktaṁ mādhuryaṁ
prabhāvamaya-nija-pālanaṁ ca **samyak** muhuḥ **smṛtvā**
**prema**-vega-vivaśaḥ, ata evāśru-pūrṇa-**kaṇṭhaḥ** san **tūṣṇīm
abhūt**, paraṁ kiñcid vaktuṁ na śaśākety arthaḥ \| vīpsayā sāṅkhyānasya
tyāge śakty-abhāvo bodhyate \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svata eva
**kṛṣṇānurakta-dhīḥ** \| viśeṣata iti pūrvoktaṁ
mādhurya-prabhāva-maya-nija-pālanaṁ ca **samyak** muhuḥ **smṛtvā**
**prema**-vega-vivaśaḥ, ata evāśru-pūrva-kaṇṭhaḥ san **tūṣṇīm abhūt**,
paraṁ kiñcid vaktuṁ na śaśākety arthaḥ \| vīpsayā smaraṇasya tyāge
śruty-abhāvo bodhyate \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛṣṇānurkatadhīr** iti \|
smṛty-ārūḍheṇa mahaiśvaryeṇāpi hanta hanta etādṛśaiśvaryavatā putreṇa
guṇa-ratnākareṇa duradṛṣṭa-vaśād viśiṣṭo'bhūvam iti kṛṣṇe'nurakteś ca
dhīḥ, na tu vasudevasyaivaiśvarya-gandhenāpi saṅkucitānurāgā
śithilita-sambandhā dhīr yasya saḥ \| **prema-prasara-vihvala**
iti---jāti-pramāṇādhikyavataḥ premṇo'gastyasyāgre khalv aiśvaryasya
samudro'pi kiyān iti bhāvaḥ \| evaṁ kṛṣṇasya pitā nando gāmbhīryasya
balād dhṛtiṁ dhṛtvā laukikyā rītyoddhavaṁ saṁmānayituṁ **samyag**
īkṣituṁ paricetuṁ kuśalaṁ praṣṭuṁ kṛṣṇasya prabhāva-maya-carituṁ vaktuṁ
śaśāka \|\|27\|\|

**\...**

\|\| 10.46.28 \|\|

yaśodā varṇyamānāni putrasya caritāni ca \|

śṛṇvanty aśrūṇy avāsrākṣīt sneha-snuta-payodharā \|\| 

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : avāsrākṣīn** nirantaram
amumucat \|\|28\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **putrasya** iti, prāptāv
iha surottamau \[bhā.pu. 10.46.23\] ity-ādi-vacanādināpi katham api
putra-bhāvānapagamena, viśeṣataś ca sneha-vardhanena tasmin
parama-vātsalyam eva dyotayati \| ata eva **vartamānāni** iti
**śṛṇvantī** iti ca vartamānayā, varṇanārambhe
śravaṇa-pravṛtti-mātreṇaivety arthaḥ \| **ca**-kārāt rūpādīni ca \|
**snehena snutau** prasṛta-kṣīrau **payodharau** yasyās tathā-bhūtā satī
\| iti snehātireka uktaḥ \| cira-kāle'tīte'pi sadyaḥ stanayoḥ snutatvāt,
ata evāśrūṇi **ava** samantāt nija-vastrādikam āplāvya **asrākṣīt**
visasarjaiva kevalam, na tu kiñcit praṣṭuṁ vaktuṁ kartuṁ vānyac chaktety
arthaḥ \| evaṁ vrajeśād viśeṣa uktaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : putrasya** iti \| surottamāv
\[bhā.pu. 10.46.23\] ity-ādi śravaṇe'pi, pratyuta tayā niścite
tatraivāveśo darśitaḥ \| **caritāni** prabhāva-mayāni \| **ca**-kārāt
kim uta saundaryādīnīty arthaḥ \| ata eva vartamāna-śatṛ-śanābhyāṁ
pravṛtta-mātreṇaiva nairantaryeṇa caivety arthaḥ \| **ava** samantāt \|
nija-vastrādikam āplāvya **asrākṣīt** visasarjaiva kevalaṁ, na tu kiṁtu
kiñcit kartuṁ **sneha-prasnuta-payaḥ**-payodharā ca jātety arthaḥ \| iti
cira-kāle'tīte'pi tādṛśatvāt svābhāvika-mahā-snehaḥ sūcitaḥ \|\|28\|\| 

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ kṛṣṇasya pitā na
gāmbhīrya-balātvaṁ dhṛtiṁ dhṛtvā laukikyā rītyā uddhavam ātithyena
saṁmānayituṁ paricetuṁ kuśalaṁ praṣṭuṁ kṛṣṇa-prabhāva-mayaṁ caritaṁ ca
vaktuṁ śaśāka \| mātā śrī-yaśodā
sva-dhairya-sindhu-bhrami-nimajjanonmajjanavatī tat tat kim api kartuṁ
na śaśākety āha---**yaśodā** iti \| mathurā-prasthāna-dinam ārabhyaiva
śataśaḥ strī-puṁsa-svajanaiḥ prabodhyamānāpi putra-mukhaṁ vinānyat kim
apy ahaṁ na drakṣyāmīti pratikṣaṇam eva pratijanānāṁ puro
mudrita-netraivāśrūṇi **ava** samantāt nija-vastrādikam āplāvya
**asrākṣīt** visasarjaiva, na tūddhavaṁ paricetuṁ vātsalya-viṣayīkartuṁ
svayaṁ kiñcit praṣṭuṁ putraṁ prati kiñcit sandeṣṭuṁ ca śaktety arthaḥ \|
snehena putra-viṣayakeṇa snuta-payasau payodharau yasyā sā \| śleṣeṇa
snutānāṁ varṣaṇe jala-dharāyamāṇā \|\|28\|\|

**\...**

\|\| 10.46.29 \|\|

tayor itthaṁ bhagavati kṛṣṇe nanda-yaśodayoḥ \|

vīkṣyānurāgaṁ paramaṁ nandam āhoddhavo mudā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : paramaṁ** parāṁ kāṣṭhāṁ
prāptam \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **bhagavati**
brahma-dravādi-dhyeya-pādana-candrike nijeśvare śrī-**kṛṣṇe**
sarva-mādhurī-bhara-pūrṇe **tayor** vraja-nāthayoḥ **paramaṁ**
sarvottamam **anurāgaṁ** pragāḍha-premāṇaṁ, **ittham**
adṛṣṭāśruta-prakāreṇa **vīkṣya** **mudā** vismayena **nandam āha**,
prādhānyāt tasya \|

kiṁ vā, mātuḥ sneha-vihvalatvena śravaṇāśakteḥ \| yad vā, **tayor**
anirvacanīya-tādṛśa-māhātmyayoḥ \|

kiṁ vā, pūrva-janmani droṇa-dharayoḥ
śrī-brahma-vara-prāpta-parama-prema-bhaktikayoḥ, yato nandayati
prema-bhaktyā jagad iti parama-snigdhatvādinā kṛṣṇam eva veti **nandaḥ**
\| dāma-bandhanādinā tasya bhakta-vaśyatādi-yaśo-vistāraṇād **yaśodā**
\| **tayor** iti sarvathā tādṛśānurāga-yogyatvena vismaya-karatvam uktam
\| yad vā, **ittham** īdṛśam \| kiṁ vā, anena aśru-kaṇṭho'bhavat tūṣṇīṁ
\[bhā.pu. 10.46.27\] ity-ādinā, tathā śṛṇvanty aśrūṇy avāsrākṣīt
\[bhā.pu. 10.46.28\] ity-ādinā cokta-prakāreṇa **paramaṁ** parāṁ kāṣṭhāṁ
prāptam **anurāgaṁ** nava-navollāsi-sneha-viśeṣaṁ **vīkṣya** sākṣād
anubhūya **mudā** prītyā **āha**, yata **uddhavo** bhāgavatottama ity
arthaḥ \| bhakta-varāṇāṁ prema-viśeṣa-vīkṣaṇena svata eva harṣodayāt \|
tad vā, rodanārho'pi **mudā** sukhāviṣkāreṇaiva **āha**, yata
**uddhava** ukta-mahā-māntratvādi-guṇa-yukta ity arthaḥ, anyathā
sāntvanāsiddheḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tayoḥ** kīdṛśau bhāvau tau
bhavetām ? iti sa-vismayaṁ paricintyamānayoḥ śrī-**nanda-yaśodayor**
**itthaṁ** pūrvokta-prakāreṇānurāgaṁ nirantaram
āha---kṛṣṇeti-praśraya-maya-snehaṁ **bhagavati** sarveśvare **vīkṣya**
viśeṣeṇa sākṣātkṛtya tatrāpi **kṛṣṇe** **parama**-pūrṇāvirbhāve tasmin
**vīkṣya** tatrāpi **paramaṁ** sarvotkṛṣṭaṁ vīkṣya uddhavo nandaṁ
tasyaiva prādhānyāt saṁvāde pravṛttatvāc ca śrī-yaśodāyās tu
parama-vaiyagryeṇa tat pratyaśaktyā tam eva **āha** uccaiḥ sāntvayitum
iti śeṣaḥ \| tac ca **mudā** \"aho mama bhāgyam etādṛśa-darśanam api
jātam\" iti harṣeṇa tad-aṁśāviṣkāreṇaivopalakṣitaḥ, na tu
tad-duḥkha-darśana-maya-duḥkhāṁśāviṣkāreṇety arthaḥ \| tasya hi
tad-aiśvarya-sphūrter eva prādhānyāt tad-anurāgasyāpi mahimāṁśa-sphūrtir
eva prathamato jātā, na tu vaiyagryāṁśa-sphūrtiḥ \|
kevala-vaiyagryāṁśa-sphūrte yogyatve tu sāntvanānadhikāriṇaṁ manyamāno
bhagavān api na taṁ prāsthāpayiṣyat iti bhāvaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : mudā** aho mama bhāgyam
etādṛśa-darśanam api jātam iti \| harṣāṁśāviṣkāreṇopalakṣitaḥ, na tu tat
duḥkhāṁśāviṣkareṇety arthaḥ \| tasya hi tad-aiśvaryāṁśa-sphūrter eva
pradhānyāt, tad-anurāgasyāpi mahimāṁśa-sphūrtir eva tāvaj jātā, na ca
vaiyagryāṁśa-sphūrtiḥ \| vaiyagryāṁśa-mayatve tu tu
sāntvanānadhikāritābhavad iti \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vīkṣya**
jñāta-cara-tan-mahā-premako'pi viśeṣeṇa īkṣitvā paramaṁ
devakī-vasudevābhyāṁ sakāśād apy utkṛṣṭaṁ **mudā** iti mamaitaj janmaiva
sārthakam abhūt yad īdṛśo'**nurāgo** dṛṣṭa iti **tayor**
duḥkha-darśane'py uddhavasyānandaḥ \|\|29\|\|

**\...**

\|\| 10.46.30 \|\|

śrī-uddhava uvāca---

yuvāṁ ślāghyatamau nūnaṁ dehinām iha mānada \|

nārāyaṇe'khila-gurau yat kṛtā matir īdṛśī \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad dhetor nārāyaṇe matiḥ
kṛtāto yuvāṁ ślāghyatamāv ity anvayaḥ \| tac ca mudāho mama bhāgyaṁ
mamaitaj janmaiva sārthakaṁ jātaṁ yad īdṛśo'nurāgo dṛṣṭa iti tayor
duḥkha-darśane'py uddhavasyānandaḥ \| harṣeṇa
tad-aṁśāviṣkāreṇaivopalakṣito na tu
tad-duḥkha-darśana-maya-duḥkhāṁśāviṣkāreṇeti bhāvaḥ \| tasya hi
tad-aiśvarya-sphūrtair eva pradhānyāt \| tad-anurāgasyāpi
mahimāṁśa-sphūrtir eva prathamato jāto, na tu viyagryāṁśa-sphūrtiḥ \|
kevala-vaiyagryāṁśa-sphūrter yogyatve tu sāntvanānadhikāriṇaṁ manyamāno
bhagavān api, na taṁ prāsthāpayiṣyad iti bhāvaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nārāyaṇe'khila-gurāv
ity-ādi \| nārāyaṇopāsakenāpi ānāṁata eva' sati akhilānāṁ nārāyaṇādīnām
api gurau śrī-kṛṣṇe yat tvayā īdṛśī matiḥ kṛteti nandaṁ stauti
\|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yuvām ity-ādi
caturdaśa-padyātmakaṁ śrīmad-uddhava-vacanam \| kecid evaṁ
vyācakṣate---śrīmad-uddhavena śrī-bhagavato vividhaiśvarya-kathanena
tasyāsaṅgodāsīnatān-nirūpaṇena ca tathā sarvātmakatva-bodhanena ca
vraja-nāthayoḥ premṇāṁ stambhanaṁ kriyate, tatra tu
prayojana-dvayaṁ---tayor duḥkhasya premaika-janyatvāt prema-stambhanena
duḥkha-hrāsaḥ syād iti śrī-bhagavad-ājñā-saphalī-karaṇam ekaṁ tathā
tayoḥ premabhir ākarṣāt kṛṣṇe vrajam āgate parama-bhaktānāṁ
sva-bāndhavānāṁ yādavādīnām iṣṭa-siddhir na syād ity aparam iti tatrādye
tādṛśānāṁ tādṛśo gāḍha-premā stambhayitum aśakya eveti svānubhavena
mahā-bhāgavatais tair evoddhavādibhir jñāyate \| 

kiṁ ca, gāḍha-prema-vivarta-viśeṣāṇām anirvacanīya-paramānanda-rūpatvāt
premṇaḥ stambhanaṁ kadācid api bhaktānāṁ duḥkha-nirasanāya na kalpate,
pratyuta duḥkha-bharāyaiva \| śrī-bhagavate ca bhakta-premollāsa eva
bāḍhaṁ rocate, ata evāgre vraja-vāsibhiḥ prārthayiṣyate---ratir naḥ
kṛṣṇa īśvare \[bhā.pu. 10.47.67\] iti \| dvitīye pitror ānandanārthaṁ
yathāvasaraṁ \[kadācit kadācit\] śrī-bhagavato vraja-gamanena
yādavādīnāṁ hānir nāsti, kintu pūrvavat saha-nivāsenaiva sa ca samprati
prārīpsita-prakaṭa-līlānuguṇo na syād iti, api ca śrī-kṛṣṇe
īśvara-bhāvād api putra-bhāvena snehasya bhāvanayā sarvatra tad-darśanād
api sākṣāt kṛṣṇa-darśanasya tathā prapañcātmaka-virāḍ-rūpād api
sac-cid-ānanda-ghana-mūrteḥ, samantataḥ paramotkṛṣṭatvāt tathā
pratipādanaṁ kāpaṭya eva paryavastyati \|

tasmād ayam arthaḥ---vraja-nāthayor anurāgautkaṇṭhyenānātivismayād
uddhavena prathamaṁ yuvām ity ābhiś caturbhis tau stutau \| śeṣaiś ca
padyaiḥ śrī-bhagavad-āgamanasyāvaśyakatva-pratipādanena sudṛḍham
āśvāsitau, na ca tad-āśvāsana-mātram eva kevalaṁ---

> yarhy ambujākṣāpasasāra bho bhavān
>
> kurūn madhūn vātha suhṛd-didṛkṣayā \[bhā.pu. 1.11.9\]

iti prathama-skandhe śrī-dvārakā-vāsināṁ vacanena vraje
śrī-bhagavad-āgamanaṁ vyaktam eva \| tadā māthura-maṇḍale'nyeṣāṁ suhṛdām
abhāvād eṣo'rthas tat-tat-padyānāṁ vyākhyāne sphuṭībhaviṣyati \|
tatrādau vismayenābhiṣṭauti---yuvām iti \| iha jagati dehinām
ṛṣi-deva-narāṇāṁ madhye nñnaṁ niścitaṁ yuvām eva ślāghyatamau, bhaktaḥ
ślāghyaḥ, prema-bhaktaḥ ślāghyataraḥ, sneha-viśeṣavān ślāghyatamaḥ \|
tādṛśatvena parama-stuti-yogyāv ity arthaḥ \| he mānadeti \| yuvābhyām
evam asmākam api loke māno datta iti bhāvaḥ \| yad yasmān nārāyaṇe
sarva-jīveśvare \| 

kiṁ ca, akilānāṁ śrī-brahmādīnāṁ sarveṣāṁ gurāv apīdṛśī putra-sneha-mayī
matir yuvābhyāṁ kṛteti śrī-bhagavan-māhātmya-kathanam apīdam etayoḥ
stutāv eva paryavasyati \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atas tava prathamatas
tan-mahima-varṇana-dvāraiva protsāhya tau sāntvayitum icchan
taj-jātīya-śrī-nanda-vākyāvasaraṁ prāpya tathaivāha---yuvām iti dvābhyām
\| iha śrī-kṛṣṇāvatārāvatīrṇa-tadīya-mahā-bhakta-gaṇa-pūrṇe jagati
dehināṁ tat paryantānāṁ sarveṣāṁ madhye ye ślāghyāḥ śrī-nāradādayaḥ
śrī-gokula-vāsyantās teṣām api madhye śreṣṭhau he mānadeti evaṁ
yuvābhyām eva tadīyānām asmākaṁ māno dattaḥ yataḥ śrī-kṛṣṇa-sambandhinaḥ
\| evaṁ-vidhā jātā iti lokaiḥ kīrtayiṣyata iti bhāvaḥ \| yady asmān
nārāyaṇe nārasya mahat-sraṣṭṛ-prabhṛti-puruṣāvatāra-samūhasyāpy
āśrame'khila-gurau parama-vyoma-nāthādito'pi paramottama-prakāśe
ubhayathā paramopādeye parama-durlabha-parama-bhāgya-duṣprāpāśraya-mātre
ity arthaḥ \| tasminn īdṛśī putra-bhāvatayā tad-vaśyatātiśaya-kāriṇī
matiḥ kṛtā vidyate yuvābhyām iti śeṣaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atas tatra prathamataḥ tava
mahima-varṇana-dvāraiva protsāhya tau sāntvayitum icchan taj-jātīyā \|
nanda-vākyāvasaraṁ prāpya tathaivāha---yuvām iti dvābhyām \| nārāyaṇe
nārasya mahat-sraṣṭṛ-prabhṛti-puruṣākāra-samūhasyāpy āśraye akhila-gurau
parama-vyomādhipādito 'pi mahattva-prakāśe mati tad-vaśyatā-kārī
vātsalya-mayo bhāvaḥ \| bhūteṣu prāṇiṣu tad-vilakṣaṇasya jñānasya
śuddha-cinmātra-svarūpasya jīvasyeśāte \| 

yad vā, nārāyaṇatvam akhila-gurutvam apy āha---etāv iti \| viśvasya
ca-kārād avatārādīnāṁ ca yateḥ bhūteṣu sarva-bhūteṣu anvīyā'pi
tad-vilakṣaṇasyāntaryāmiṇaḥ tathā tādṛśatayā sthitasya jñānasya
cin-mātrasya brahmaṇas tad-rūpasyāpi īśāte prākāśanāprakāśanayoḥ
prabhavataḥ \| tayor apy āśrayatvāt viṣṭabhyāhaṁ \[gītā 10.42\] ity-ādi,
brahmaṇo hi pratiṣṭhāhaṁ \[gītā 14.27\] ity-ādi-śrī-gītābhyaḥ \|\|30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yuvāṁ ślāghyatamāv ity-ādi
\| nārāyaṇe'khila-gurāv iti nārāyaṇopāsakatvenāpi nārāyaṇe sati yad
yasmād akhilānāṁ nārāyaṇādīnām api gurau śrī-kṛṣṇe īdṛśī matiḥ kṛtā \|
tat tasmād yuvāṁ ślāghyatamau \| vastutas tu śrī-nanda-yasode
nitya-siddhe eva \| tathāpi tatra praviṣṭau droṇa-dharātmānau pratīyam
uktir veditavyeti \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iha jagati ślāghyeṣu
bhakteṣv api devakī-vasudevau ślāghyatarau, tābhyām utkarṣāt yuvāṁ
ślāghyatamau nārāyaṇe'khila-gurāv iti manye rāmaṁ ca kṛṣṇaṁ ca prāptāv
iha surottamāv iti tad-vākyenaiva tasya kṛṣṇaiśvarya-sphūrtiṁ jñātvā
tad-aiśvaryeṇaiva tau sāntvayituṁ tad eva vyācaṣṭe smeti bhāvaḥ
\|\|30\|\|

 **\...**

\|\| 10.46.31 \|\|

etau hi viśvasya ca bīja-yonī

rāmo mukundaḥ puruṣaḥ pradhānam \|

anvīya bhūteṣu vilakṣaṇasya

jñānasya ceśāta imau purāṇau \|\|

**śrīdhara-svāmī (bhāvārtha-dīpikā) :** akhila-gurutvam eva janakatvena
niyantṛtvena cāha---etāv iti \| rāmo mukundaś cety etau viśvasya
bīja-yonī nimittopādāne \| nanu puruṣa-pradhānayor bīja-yonitvaṁ
prasiddham ? ata āha---puruṣaḥ pradhānam iti \| puruṣo'ṁśaḥ \| pradhānaṁ
śaktiḥ \| ataḥ pradhāna-puruṣāv apy etāv evety arthaḥ \| evaṁ janakatvam
uktam \| 

kiṁ ca, anvīya bhūteṣu bhūteṣv anupraviśya bhūtānāṁ tad upahitasya
vilakṣaṇasya nānā-bhedasya jñānasya jīvasya ceśāte īśvarau niyantārau
bhavataḥ \| kutaḥ ? purāṇāv anādī \| anāditvāt kāraṇatvaṁ tataś ca
niyantṛtvam ity arthaḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nimittopādānatve
ākṣipati---nanv iti \| ato'tra \| ataḥ puruṣa-pradhānayor apy anayor
aṁśa-śaktitvāt \| ity artha iti---aṁśāṁśinoḥ śakti-śaktimatoś
cābhedopacārād etāv evety āśayaḥ \| yad vā, pāṭha-kramād artha-kramo
baliyān---agnihotraṁ juhoti, yavāguḥ pacatītivat \| rāmo mukundaḥ
puruṣaḥ pradhānam iha rāmaḥ pradhānam \| yasyādya āsīd guṇa-vigraho
mahān yat sambhavo'haṁ \[bhā.pu. 5\] iti pañcama-skandhe rudrokteḥ
saṅkarṣaṇasya pradhānatvam uktam \| pradhānād eva mahat-tattvotpattis
tato'haṅkārotpattiś ca sāṅkhyair manyata iti mukndasya puruṣatvam \| sa
eṣa puruṣaḥ sākṣāt ity-ādi bahuśa ukteḥ sphuṭam eveti \| evam ittham \|
niyantṛtvam āha---kiṁ ceti \| tad-upahitasya bhūtopādhikasya \| jānātīti
jñānaṁ jīvas tasya niyantṛtve hetum āśaṅkate---kuta iti \| ity artha
iti---anādi-bhāvasya kāraṇatā kāraṇasya niyantṛtā ca prasiddheti bhāvaḥ
\| yad vā, etau rāmo mukundaś ca pradhānaṁ sarvottamaḥ \| kutaḥ ? yataḥ
puruṣaḥ, anyeṣām arvācīnatvāt purāṇaḥ purātanaḥ \| 

kiṁ ca, anayor avatāra-prayojanaṁ daitya-hananam eva na kintu
svopadiṣṭa-jñāna-rakṣaṇam apīty āha---anvīyeti \| imau purāṇau
pūrṇānandau rāma-kṛṣṇau vilakṣaṇeṣu vividha-lakṣaṇeṣu
nānā-vidha-vyāvartaka-dharmeṣu bhūteṣu anvīyāvatīrya vijñasya
vyāsādy-ātmanopadiṣṭa-viśiṣṭa-jñānasyāsura-jana-kṛta-nāśaṁ vijñāyeśāte
samarthayete rakṣata ity arthaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nandasya snehātirekeṇa
bahir gacchataḥ prāṇān rakṣann iva jñāna-mārgaṁ prastauti---patau hīty
ādi \| viśvasya yonī, na tu tava putrau viśva-yoneḥ putratvam
anupapannam eveti snehātirekaṁ sthagayati \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi eva \| etāv eva \|
mukundaś ceti ca-kārānvayaḥ \| bhūteṣu prāṇiṣu deheṣu
vāntīya-vilakṣaṇasya dehāder bhinnasya, yato jñānasya ca api,
jñāna-svarūpasyāpi jīvasya ity arthaḥ \| imāv iti punar uktis tayor eva
tādṛśatva-nirdhārārtham \| anyat tair vyākhyātam \|

yad vā, bhūteṣu sarva-jīveṣv antaryāmitayānvīya, teṣāṁ tathā
vilakṣaṇasya sarvato'sādhāraṇasya jñāna-svarūpasya ca brahmaṇo'pīty
arthaḥ \| īśāte prabhutvena vartate, yataḥ purāṇau purāpi nava-navāv iti
brahmaṇo'py adhikāścaryatvād brahma-ghana-rūpāv ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hi eva \| etāv eva \|
mukundaś ceti ca-kārānvayaḥ \| bhūteṣu prāṇiṣu anvīya tad-vilakṣaṇasya
jñānasya śuddha-cinmātrasya rūpasya jīvasyeśāte ca-kārād bhūtānāṁ ca
sandhir ārṣaḥ \| imāv iti punar uktis tayor eva tādṛśatāṁ nirdhārayati
\| anyat taiḥ \| 

tatrānāditvāt kāraṇatvam iva svātantryeṇeti vaiśiṣṭyaṁ jñeyaṁ jīvāder
apy anāditvād iti \| yad vā, nārāyaṇatvam akhila-gurutvam apy āha---etāv
iti \| aṁśāṁśinor abhinnatvādyena rāmeṇa sahaika-svarūpo yo mukundas tāv
etau rāma-kṛṣṇābhidhatayā pṛthag dṛśyamānāv etāv eva ca viśvasya
ca-kārād avatārādīnāṁ ca bīja-yonī, dvāv api nimittopādhāna-rūpau
viśvasya tad-rūpatayā nāmnāpi puruṣaḥ pradhānam iti vikhyātau \| imāv
eva tad etad dvayaṁ rāma-kṛṣṇa\--rūpeṇa purāṇāv anādi-siddhau santau
bhūteṣu anvīya tat-tad-upādhāv antaryāmi-rūpeṇānupraviśya vilakṣaṇasya
jñānasya cādvaya-jñāna-svarūpasya brahmaṇo'pīśāte prakāśanāprakāśanayoḥ
samarthau bhavataḥ \| yathoktaṁ---

> prakṛtir yasyopādānam ādhāraḥ puruṣaḥ paraḥ \|
>
> sato'bhivyañjakaḥ kālo brahma tat tritayaṁ tv aham \|\| \[bhā.pu.
> 11.24.19\] iti \|

viṣṭabhyāham idaṁ kṛtsnam ekāṁśena sthito jagad \[gītā 10.42\] iti,
brahmaṇo hi pratiṣṭhāhaṁ \[gītā 14.27\] iti śrī-bhagavad-gītābhyaḥ \| 

> madīyaṁ mahimānaṁ ca paraṁ brahmeti śabditam \|
>
> vetsyasy anugṛhītaṁ me sampraśnair vivṛtaṁ hṛdi \|\| \[bhā.pu.
> 8.24.38\] iti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ śrī-vraja-rājasya
nirgacchataḥ prāṇān rundhann iva jñāna-mārgaṁ prastauti---etau hīty ādi
\| viśvasya yonī utpatti-sthāne, na tu kasyāpi putrau \| viśva-yoneḥ
putratvam anupapannam eveti bhaktyā snehātirekaṁ vārayati \|\|31 \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nārāyaṇatvam
akhila-gurutvam āha---etāv iti \| aṁśāṁśinor abhinnatvād
bahu-mūrty-eka-mūrtikam ity abrahma-jñānaś ca etau dvāv apy eka eva
nārāyaṇa ity arthaḥ \| viśvasya bījayonī dvāv api nimittopādana-rūpau
dvāv eva puruṣaḥ pradhānaṁ śakti-śaktimator akiyād iti bhāvaḥ \| 

> prakṛtir yasyopādānam ādhāraḥ puruṣaḥ paraḥ \|
>
> sato'bhivyañjakaḥ kālo brahma tat tritayaṁ tv aham \|\| \[bhā.pu.
> 11.24.19\] 

ity etad-ukteḥ \| bhūteṣu anvīya antaryāmitayā praviśya
vilakṣaṇa-jñānasya īśāte pradāna-samarthau bhaktebhyo bhagavad-jñānasya
jñātabhyo brahma-jñānasya ca kṛpayā dātārau syātām \| 

> teṣāṁ satata-yuktānāṁ bhajatāṁ prīti-pūrvakam \|
>
> dadāmi buddhi-yogaṁ taṁ yena mām upayānti te \|\| \[gītā 10.10\] iti
> \|
>
> madīyaṁ mahimānaṁ ca paraṁ brahmeti śabditam \|
>
> vetsyasy anugṛhītaṁ me sampraśnair vivṛtaṁ hṛdi \|\| \[bhā.pu.
> 8.24.38\] iti caitad-ukteḥ \| 

ca-kārād avilakṣaṇa-jñānasya prākṛtasya svargādi-sādhanasyāpi karmibhyo
dātārau \|\|31\|\|

 **\...**

\|\| 10.46.32 \|\|

yasmin janaḥ prāṇa-viyoga-kāle

kṣaṇaṁ samāveśya mano'viśuddham\|

nirhṛtya karmāśayam āśu yāti

parāṁ gatiṁ brahma-mayo'rka-varṇaḥ \|\|

**śrīdhara-svāmī (bhāvārtha-dīpikā) :** nanu sṛṣṭy-ādi-karmāveśān
manuṣyādi-janma-darśnāc ca tasyānyebhyaḥ ko viśeṣa ity
āśaṅkyāha---yasminn iti dvābhyām \| karmāśayaṁ karma-vāsanāṁ nirhṛtya
tyaktvā brahma-mayaḥ svarūpa-jñānavān arka-varṇaḥ śuddha-sattva-mūrtiḥ
san parāḥ gatiṁ tat padaṁ yāti \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar īśatām
ākṣipati---nanv iti \| tasya śrī-kṛṣṇasya \| viśuddhaṁ tad-bhakty-ādinā
pūtam \| tat-padaṁ śrī-kṛṣṇa-sāyujyam \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tādṛśeśvare ca tasmin
kathamcit kadācid balāt kiñcin manaḥ-praveśenāpi sarvasya kṛtārthatā
syāt, bhavatoś ca sahaja-santata-bhāva-viśeṣeṇa kṛtārthatā kiṁ
varṇyasyāha---yasminn iti \| yatra kṛṣṇe dvayor abhedābhiprāyeṇa
kṛṣṇasya prādhānyena vā ekatvena nirdeśaḥ \| jano yaḥ kaścid api jīvo
maraṇa-samaye'pi kṣaṇam api viśuddhaṁ kevalam eva, na tv anyendriyam \|
yad vā, a-kāra-praśleṣeṇāviśuddham api manaḥ samāveśya samyak suṣṭhu ā
īṣat kiñcin-mātram apīty arthaḥ \| balād api praveśya āśu sadya eva
brahma-mayaḥ, śrī-bhagavat-pārṣada-rūpatayā brahma-svarūpa-mūrtiḥ san,
ato'rka-varṇaḥ sūrya-rūpo jagat prakāśayann ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tayoś cetaḥ prasaktim
adṛṣṭvā tad eva punaḥ kaimutyena vivṛṇoti---yasminn iti dvayena \|
yasmin kṛṣṇe \| ekasya nirdeśo dvayor abhedābhiprāyeṇa \| jano yaḥ
kaścid api jīvo maraṇa-samaye'pi kṣaṇam api viśuddham api manaḥ
samāveśya yathā kathañcil labdha-padaṁ kṛtvā āśu sadya eva brahma-mayaḥ
śrī-bhagavat-pārṣada-rūpatayā cic-chakti-vṛttiḥ śuddha-sattvasyaiva
tādṛśa-mūrtitvena svarūpa-prakāśa-pracuraḥ, na tu prādhānikavat
tirohita-tad-aṁśaḥ, ato'rka-varṇaḥ svayam eva prakāśamāno'nyāṁś ca ity
arthaḥ \| āditya-varṇaḥ āditya-varṇaṁ tamasaḥ parastād \[gītā 8.9\]
itivat \| akhileti tair vyākhyātam \| tatrātmā svāṁśānām īśvara-rūpāṇāṁ
vibhinnāṁśānāṁ ca jīvānāṁ mūla-rūpaḥ hetuś ca sarva-prakāśaka iti jñeyam
\|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra tayoś citta-prasattim
adṛṣṭvā, tad eva punaḥ kaimutyena vivṛṇoti---yasminn iti dvābhyām \|
janaḥ yaḥ kaścid api jīvaḥ maraṇa-samaye'pi kṣaṇam api, aviśuddham api,
brahma-mayaḥ śrī-bhagavat-pārṣada-rūpatayā
cic-chakti-vṛtti-śuddha-sattvasyaiva tādṛśa-mūrtitvena
svarūpa-prakāśa-pracuraḥ, na tu prādhānikavat tirohita-tad-aṁśaḥ \|
ato'rka-varṇaḥ svayam eva prakāśamāno'nyāṁś ca prakāśayann ity arthaḥ \|
āditya-varṇaṁ tamasaḥ parastād \[gītā 8.9\] ity-ādivat \|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nirhṛtya dagdhvā parāṁ
gatiṁ vaikuṇṭha-lokaṁ brahma-mayaś cinmaya-śarīraḥ san arka-varṇaḥ
sūrya-tulya-tejāḥ \|\|32\|\|

 **\...**

\|\| 10.46.33 \|\|

tasmin bhavantāv akhilātma-hetau

nārāyaṇe kāraṇa-martya-mūrtau \|

bhāvaṁ vidhattāṁ nitarāṁ mahātman

kiṁ vāvaśiṣṭaṁ yuvayoḥ sukṛtyam \|\|

**śrīdhara-svāmī (bhāvārtha-dīpikā) :** akhilasyātmā ca hetuś ca tasmin
kāraṇena manuṣyākṛtau mahātman mahātmani paripūrṇe bhavantau bhaktiṁ
kurutaḥ \| ataḥ kṛta-kṛta-kṛtyāv ity arthaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmin śrī-kṛṣṇe \|
kāraṇena bhū-bhāra-haraṇādinā hetunā \| mahātmann iti saptamī \| bhāvam
atipremāṇam \| yataḥ śrī-kṛṣṇa-bhaktāv ato hetoḥ \| ity artha
iti---samudrāntā ivāpagāḥ \[bhā.pu. 10.47.33\] iti nyāyena
hari-bhakty-antā sarva-vidhaya iti \| tadvattvād yuvāṁ kṛtārthāv eveti
bhāvaḥ \| akhileti---athātmā svāṁśānām īśvara-rūpāṇāṁ vibhinnāṁśānāṁ ca
jīvānāṁ mūla-rūpaḥ hetuś ca sarva-prakāśaka iti jñeyam \|\|33\|\| 

---------------------------------------------------------------------------------------------------------------------

**kaivalya-dīpikā :** bhagavataḥ prākaṭye sati kṛtārthatām
āha---**asminn** iti \| **ātma**-tāttvikaṁ rūpaṁ **hetu**-nirmittam \|
**kāraṇena** sṛṣṭy-ādinā **mūrtir** yasya, tattvatas tv amūrtiḥ \|
**bhāvaṁ** citta-vṛttim \| he **mahātman** nanda ! **yuvayoḥ**
yaśodā-nandayoḥ \|\|33\|\| \[mu.pha. 6.48\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nārāyaṇe
kāraṇa-mārtya-mūrtau---nārāyaṇasya īḥ lakṣmīr aiśvaryam iti yāvat,
tasyāḥ kāraṇa-rūpā martyākārā dvibhujeti yāvat īdṛśī mūrti, śrī-vigraho
yasya tasmin śrī-kṛṣṇe \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhavantāv iti prāt
atyādarāt \| paścād bhakti-bharāveśena yuvayor iti \| evam agre'py ūhyam
\| akhileti tair vyākhyātam \| tatra ātmā hetuś cety abhinnatvaṁ
bhinnatvaṁ ceti śrī-vaiṣṇava-siddhānta-matam \| yad vā, akhilānām
ātmanāṁ jīvānāṁ hetau kāraṇe, tasmād eva teṣām āvirbhāvād iti bhāvatvam
uktam \|

nanu tad amūrtam ity āśaṅkyāha---nārāyaṇa iti \| nanu sa caturbhujaḥ ?
ata āha---kāraṇeti \| kṛtaṁ bhakta-vātsalyaṁ vicitrāsādhāraṇa-viharaṇaṁ
vā, bhāvaṁ sneha-lakṣaṇam \| atitarām ity anena sarvāvatāratāta,
jananībhyas tathā vasudeva-devakībhyām api bhāva-vidhānotkarṣaṁ
bodhayati---mahātman ! mahā-buddhe ! nandam āhety uktyā tasyaiva
sambodhanam \| vā-śabdo bhrū-kṣepe \| kiṁ katarat yuvayoḥ kṛtyaṁ
paripūrṇam eva, kevalaṁ yuṣmat-santoṣakaṁ tasyaiva kṛtyam avaśiṣyata iti
sva-śabdārthaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra hetuḥ---nārāyaṇa iti \|
nanu sa caturbhujas tatrāha---sarva-kāraṇaṁ yat tattvaṁ tad eva
martyākārā mūrtir yasya tasmin narākṛti-para-brahmaṇīty arthaḥ \| bhāvam
īdṛśānurāgaṁ nitarām ity anena śrī-vasudeva-devakībhyām api tad utkarṣaṁ
bodhayati---he mahātman ! tādṛśānurāga-śīlatvāt paramotkṛṣṭa-svabhāva !
śrī-vrajeśvara ! vā-śabdo bhrū-kṣepe tayor yuvayoḥ kiṁ katarat avaśiṣṭaṁ
? kintu sarvaṁ paripūrṇam eva kevalaṁ yuṣmat-santoṣakaṁ tasyaiva kṛtyam
avaśiṣyata iti sva-śabdārthaḥ \| yuvayoḥ sva- iti pāṭhe sa
evārthaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu nārāyaṇaś caturbhujaḥ tatrāha
\| sarva-kāraṇaṁ yat tattvaṁ tad eva martyākārā mūrtir yasya saḥ,
narākṛti paraṁ brahma ity-arthaḥ \| bhāvam īdṛśānurāgaṁ tathāpy
ajāta-śāntī, pratyuta ta evahite 'pi tad utkarṣam evaṁ kathayantīti
pitṛtve hetuḥ \|\|33\|\| 

śrī-kṛṣṇa-sandarbhaḥ (104): ata eva sā narākārā mūrtir eva
parama-kāraṇaṁ vastu-tattvam ity āha---nārāyaṇe
kāraṇa-mārtya-mūrtauiti\| sarva-kāraṇaṁ yat tattvaṁ tad eva martyākārā
mūrtir yasya \| tad uktaṁ tattvaṁ paraṁ yogināṁ \[bhā.pu. 10.43.17\] iti
\| tathā ca pādma-nirmāṇa-khaṇḍeśrī-veda-vyāsa-vākyam---

dṛṣṭātihṛṣṭo hy abhavaṁ sarva-bhūṣaṇa-bhūṣaṇam \|

gopālam abalā-saṅge muditaṁ veṇu-vādinam \|\|

tato mām āha bhagavān vṛndāvana-caraḥ svayam \| 

yad idaṁ me tvayā dṛṣṭaṁ rūpaṁ divyaṁ sanātanam \|\|

niṣkalaṁ niṣkriyaṁ śāntaṁ sac-cid-ānanda-vigraham \|

pūrṇaṁ padya-palāśākṣaṁ nātaḥ-parataraṁ mama \|\|

idam eva vadanty ete vedāḥ kāraṇa-kāraṇam \|\| ity-ādi \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmin bhavantāv ity-ādi \|
nārāyaṇe kāraṇa-martya-mūrtau nārāyaṇasya īr lakṣmīr vibhūtir iti yāvat
\| tasyāḥ kāraṇa-rūpā martyā martyākārā dvibhujā mūrtir yasya tasmin \|
bhāvaṁ vidhattaḥ \| ataḥ kiṁ vā, yuvayoḥ sva-kṛtyam \| avaśiṣṭe
bhāva-vidhānam eva phalam \| tat tu bhavato'khaṇḍam eva \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** akhilānām ātmā ca hetuś
ca tasmin kāraṇaṁ ca manuṣya-mūrtiś ca tasmin yuvayoś ca kṛtyaṁ kim
avaśiṣṭam iti tu-kāreṇa tasya kṛṣṇasyaiva
yuṣmat-sāntvana-prīṇana-vaśībhavanādi-kṛtyam avaśiṣyate iti jñāpyate \|
sva-kṛtyam iti pāṭhe'pi sa evārthaḥ \|\|33\|\|

 **\...**

\|\| 10.46.34 \|\|

āgamiṣyaty adīrgheṇa kālena vrajam acyutaḥ \|

priyaṁ vidhāsyate pitror bhagavān sātvatāṁ patiḥ \|\|

**śrīdhara-svāmī (bhāvārtha-dīpikā) :** prastutam āha---**āgamiṣyati**
iti \| **pitror** yuvayoḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prastutaṁ prakṛtam \|
adīrgheṇa śīghram \| acyuta iti vākya-cyuti-varjitatvam āha \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpy ajāta-śāntiṁ
viśeṣataś ca tad-utkarṣa-śravaṇa-jāta-sneha-bhareṇātyantārtaṁ taṁ
vilokya kṛṣṇāgamana-dārḍhyenāśvāsayann āha---āgamayiṣyatīti \|
acyutaḥ---sva-satya-vākyādeḥ kadāpi na calita iti bhāvaḥ \| na
cāgatyodāsīnaḥ san sthāsyati, kintu ciram atra nivasan pūrvavad yuvayoḥ
prītiṁ kariṣyatīty āha---priyam iti \| avaśyaṁ priya-vidhāne
hetuḥ---pitror iti \| bhagavān parama-dayāluḥ \| kiṁ ca, sātvatāṁ
bhaktānāṁ patiḥ pālakaḥ \| 

yad vā, nanu tarhi kuto'dhunaiva nāyāti ? tatrāha---priyam iti \| pitroḥ
pitṛ-nirviśeṣayor devakī-vasudevayoḥ, sātvatāṁ patir iti yādavānāṁ
pālanaś ca tasyāvaśyaṁ vidheyaṁ, yato bhagavān bhaktānāṁ kṛte svayam
avatīrṇaḥ, ato'vaśiṣṭaṁ kiñcit samāpyāyāsyatīti bhāvaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy ajāta-śāntī pratyuta
hanta ta eva hi te'pi tad-utkarṣam evaṁ kathayantīti
tad-guṇa-cintanenātyantārtau tau vīkṣyādhunā tu tad-vaiyagrya-spṛṣṭa
āha---āgamiṣyatīti \| acyutaḥ satya-saṅkalpatvādinā tan-nāmāsau priyam
avyabhicāri-saṅkalpa-rūpam \| avaśyaṁ priya-vidhāne hetuḥ pitroḥ yathā
yuvābhyāṁ pitṛ-bhāva-mayena mahā-premṇā vaśīkṛtya putratvena
sampādito'sau, tathā tenāpi pitṛtvenaivābhimatayor yuvayor ity arthaḥ \|
ye yathā māṁ \[gītā 4.11\] ity-ādeḥ \| yato bhagavān api sātvatānāṁ
patiḥ pālakaḥ tad-abhīṣṭa-sukha-sampādakaḥ \| yad vā, bhagavān api
yādavānāṁ patir api tādṛśa-prema-vaśatvād iti bhāvaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhagavān api sātvatānāṁ bhaktānāṁ
patiḥ pālakaḥ \| tad-abhīṣṭa-sukha-sampādakaḥ \| ye yathā mām ity ādeḥ
\|\|34\|\| 

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ato darśanam api śīghraṁ
bhāvīty āha---āgamiṣyatīty ādi \| adīrgheṇa śīgrham eva \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho vatsa uddhava ! tvam
atibuddhimān śrutaḥ kiṁ tu mugdha evāsi yad āvām api stauṣi \| hanta
hanta tādṛśo guṇārṇavaḥ putro yad-gṛhād anyatra gatas tato'dhiko
manda-bhāgyo'dhamo duḥkhī tri-bhuvana-madhye ko'stīty āvāṁ sarvair
nindanīyāv eveti tad-uktim āśaṅkya sāśvāsam āha---āgamiṣyatīti \|
acyutaḥ draṣṭum eṣyām iti satya-vākyāt \| cyuti-rahitaḥ sātvatāṁ yadūnāṁ
patiḥ pālaka eva kevalam atraiva sthitvā bhaviṣyatiyuvayos tu priyaṁ
mano'bhīṣṭaṁ kariṣyatiīti \|\|34\|\|

 **\...**

\|\| 10.46.35 \|\|

hatvā kaṁsaṁ raṅga-madhye pratīpaṁ sarva-sātvatām \|

yad āha vaḥ samāgatya kṛṣṇaḥ satyaṁ karoti tat \|\|

**śrīdhara-svāmī (bhāvārtha-dīpikā) :**

> yāta yūyaṁ vrajaṁ tāta vayaṁ ca sneha-duḥkhitān \| 
>
> jñātīn vo draṣṭum eṣyāmo vidhāya suhṛdāṁ sukham \|\| \[bhā.pu.
> 10.45.13\]

iti yad āha kṛṣṇas tat satyaṁ kariṣyātīti \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratīpaṁ pratikūlaṁ,
pratīpau nṛpatau puṁsi pratikūle tu vācyavat iti dharaṇiḥ \| kiṁ ca,
karotīti vartamānārtha-kalaṭā śrīmad-uddhavaḥ svātmānaṁ noddhavo'ṇv api
man-nyūno yad-guṇair nāditaḥ prabhuḥ iti tṛtīya-skandhoktiṁ
sva-vimarśa-rūpāṁ śrī-kṛṣṇasya sphuṭayituṁ sākṣād eva kṛṣṇa-rūpatvenāha
\|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tasyātrāgamanaṁ na
pratīma ity āśaṅkyāgamana-pratyāyakaṁ tad-vacanam eva smārayaṁs
tad-avyabhicāritvaṁ ca pratipādayann āha---hatveti \|
sva-bhakta-harṣārthaṁ sva-vīryaṁ pradarśya yat tenoktaṁ, tatra kadāpy
asatyatā nāstīti bhāvaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu tasyāgamanam atra na
pratīmaḥ ? tatrāha---hatveti \| yad vā, pitṛtvaṁ vilamba-kāraṇaṁ ca
tad-vākyenaiva pratipādaya---hatveti \| karotīti vartamāna-sāmīpye
vartamānavad vā \| kiṁ vā, tat tasmād dhetor asmābhiḥ saha satyaṁ
śapathaṁ karoti, kurvann evāste ity arthaḥ \| satyaṁ śapatha-tathyayor
ity amaraḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tat tasmād dhetoḥ \| satyaṁ
sapatham eva kurvann āsta ity arthaḥ \| satyaṁ śapatha-tathyayor ity
amaraḥ \|\|35\|\|

---------------------------------------------------------------------------------------------------------------------

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatra kiṁ pramāṇaṁ ? ity
āha---hatvā kaṁsam ity-ādi \| tad vākyam eva pramāṇam \| tasya
satya-vāktvāt \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yad āha---yāta yūyaṁ
vrajaṁ tāta \[bhā.pu. 10.45.13\] iti ślokena tat satyaṁ karoti
kariṣyati, vartamāna-sāmīpye laṭ, vastutas tūddhavenādṛṣṭas tatraiva
tābhyāṁ tadaiva lālitaḥ sa prakāśāntareṇa vartata evety uddhava-mukhāt
satyaiva vāg-devī niragāt \|\|35\|\|

 **\...**

\|\| 10.46.36 \|\|

mā khidyataṁ mahā-bhāgau drakṣyathaḥ kṛṣṇam antike \|

antar-hṛdi sa bhūtānām āste jyotir ivaidhasi \|\|

**śrīdhara-svāmī (bhāvārtha-dīpikā) :** kāla-vilambanam asahamānau
pratyāha---mā khidyatam iti \| he mahā-bhāgau ! antike idānīm eva samīpe
vā \| kutaḥ ? ity ata āha---antar-hṛdīti \| tarhi sarvaiḥ kim iti na
dṛśyate ? tatrāha---jyotir ivaidhasīti \| tad yathā mathanaṁ vinā na
dṛśyate, tathā bhaktiṁ vinā kṛṣṇo'pīti bhāvaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idānīm eva kāla-kṣayaṁ
vinaiva, antikaṁ śīghra-sāmīpye iti yādavaḥ \| prakaṭam apy āha---mā
khidyatam iti \| drakṣyathaḥ paśyathaḥ \| iha vartamāne lṛṭ \| ata eva
śrīmad-anubhūti-svarūpa-caraṇaiḥ kāraka-prakriyāyāṁ, chandasi syādiḥ
sarvatra ity atra syādi-padaṁ tv ādy upalakṣakam
uktaṁ---eka-sambandhi-jñānam apara-sambandhi-smārakam iti nyāyena \|
syād ity-ādy-ubhayāvayavavatvād vibhakter iti \| atra hetum
āśaṅkate---kuta iti \| tatrākṣepe tad yathā jyotir yathā \| iti bhāva
iti---bhaktyāham ekayā labhyaḥ iti śrī-mukhokter ity arthaḥ \| kāṣṭhaṁ
dārvi-dhanaṁ tv edhaḥ ity amaraḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho sarveṣāṁ bhūtānāṁ
hṛdy eva sa āste, tatrāpy antar-nigūḍhatayaivety arthaḥ \| taṁ yuvām
antikaṁ nijāṅke drakṣyathaḥ \| ato mā khidyethām \| mahā-bhāgāv iti
mahatā yuvayor bhakti-bhāgyenaivāsāv ākṛṣyāneṣyata iti bhāvaḥ \| ata eva
bhaktyākṛṣyatvāt kṛṣṇam ity uktam \| evam adhunā vrajeśvaryā api
sambodhanam atyantārti-vyākulāyās tasyā acirāt putra-darśanoktyā
kheda-nirāsārtham \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āgamiṣyatīty apy asahamānau
pratyāha---mā khidyatam iti \| mahā-bhāgāv ity adhunā dvayoḥ sambodhanaṁ
putrāgamana-vārtayā tasyā api svaṁ prati dṛṣṭi-nikṣepaṁ dṛṣṭvā \|
athālpa-vilambam asahamānāv āśaṅkya śoka-śamaka-loka-rītyā tattvopadeśam
ārabhamāṇa āha---antar iti \| sa kṛṣṇo bhūtānāṁ sarveṣām eva prāṇinām
antar-hṛdi hṛdayābhyantare yad antaḥkaraṇākhyaṁ hṛdayaṁ tatrāpy āste kim
uta bahir iti \| aprakaṭatā-mātrāṁśe dṛṣṭāntaḥ \| jyotir iveti
dāma-bandhana-mṛd-bhakṣaṇa-līlādau śrīmatyā mātraiva
tad-vyāpakatvānubhavāt tatrānyeṣāṁ svato'py anubhāvo nāstīty asan
nivartate bhavatos tu sadā sphūrter hṛdayābhyantare'pi sann eva virājate
ity alaṁ bahis tad-apekṣayā \| tathāpi tad-apekṣā cet, tadā śīghram eva
tad api bhaviṣyatīty arthaḥ \| athavā, bhūtānām antar hṛdi
paramātma-lakṣaṇaṁ jyotir iva edhasi cāgni-lakṣaṇaṁ jyotir ivāprakaṭaḥ
san antike yuvayor nikaṭe, tatraiva svayaṁ bhavadbhyāṁ darśite
golokākhye prakāśe āste \| sa tu yuvāṁ nikaṭāt paśyaty eva yuvāṁ ca
manasā taṁ paśyatha eva cakṣuṣāpi śīghraṁ paśyatam eveti tātparyam
\|\|36\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 154) :**
vakṣyamāṇa-bhagavad-abhiprāyānusāreṇa spaṣṭārthatvena ca vastutaḥ
svārasikīm āha---mā khidyatam iti \| he mahā-bhāgau śrī-vrajeśvarau ! mā
khidyataṁ yataḥ śrī-kṛṣṇaṁ drakṣyathaḥ \| kathaṁ ? yataḥ so'ntika evāste
\| tasyāntika-sthiter avyabhicāre dṛṣṭāntaḥ \| bhūtānām antar-hṛdi
paramātma-lakṣaṇaṁ jyotir iva edhasi cāgni-lakṣaṇaṁ jyotir iveti \|
tatra nirantaras tat-sphūrtir eva bhavatāṁ pramāṇam iti bhāvaḥ \|
arthāntare tūttarārdhasya hetutvāspaṣṭatvāt
paramātma-rūpeṇāntar-hṛdi-sthitasyāpi darśanāniyamāt \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mā khidyataṁ viśeṣataś ca ciraṁ

vilambamasahamānāvāśaṅkyāha \| meti \| alpavilambamapyasahamānāpāśaṅkya
śokaśamakalokarītyā tatvopadeśmāha \| antar iti \| yadyapi kāraṇāntareṇa
priyāpriyādayo na santi tathāpi sādhutvena priyavayasyaḥ \|
tadrāhityenāpriyādayaś ca santītyāha \| sad iti \|
sajjātiriyamasajjātiriryāmatyādarā nādarāvananusagdhāya tāsu
tadanukārisvarūpavigraheṇa prakaṭībhūya sādhūnāṁ sādhutvena
priyavaditayā svīkṛtānāṁ sarvato rakṣaṇāya yogyo bhavatīty arthaḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ataḥ khedo na kārya ity
āha---mā khidyatam ity-ādi \| khedābhāve kāraṇam āha---drakṣyathaḥ
kṛṣṇam antike \| nanu tasyāgamanaṁ duṣkaram \|
kārya-vyāpṛtatvenānavasaratvād iti cet, naivam \| na sa jīvavad deśād
deśāntara-gamane prayatnavān \| vyāpakatvāt sarvatrābhivyaktir eva
tasyety āha---antarh hṛdīty ādi \| bhūtānām antar hṛdi sa hy
aṁsa-rūpeṇāste \| kasmin ka iva ? edhasi jyotir iva \| ato yad aṁśaḥ
sarva-vyāpī, tasya sarva-vyāpitve kim āścaryam iti bhāvaḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta dhig āvāṁ
yayor abhāgyasya prābalyam eva satya-vacaso'pi putrasyātrāgamane
pratibandhakī bhavatīti khidyantau tau pratyāha---meti \| nanv "antike
yad drakṣyāvaḥ, tat kasmin dine, śvaḥ paraśvo vā, pañcame dine daśame
dine vā, samprati nirjigamiṣūn prāṇān kenāśvāsena sthāpayiṣyāvaḥ ? tāvan
na ced āgamiṣyati, tad eva niścitya brūhi \| niryāntu prāṇāḥ, māstu
tan-nirodhana-kaṣṭam āvayoḥ \|" ity uktavati śrī-nande uddhavaḥ sva-hṛdi
parāmamarśa---"hantātra kam upāyam anutiṣṭhāmi prākṛta-putra-viyogāturāḥ
khalv evaṁ prabodhyante bho bhoḥ ! kim iti sāṁsārika-mohe magnā bhavatha
mithyā-bhūta-putra-kalatrādiṣv āsaktim anartha-hetuṁ parityajya
bhagavaty āsaktiḥ kriyyatām iti yasya tu bhagavaty eva putrībhūte
āsaktiḥ, sa nando'yaṁ kathaṁ prabodhayitavyaḥ ? na ca vasudevasyevāsya
putra-bhāvaḥ aiśvarya-pradarśanayā śithilayituṁ śakyaḥ, pratyuta tayoḥ
sa-gāḍhatvam evāpadyate \| hanta prākṛta-putram api gṛhe khelantam
adṛṣṭvā tat-pitarau duḥkhena mriyete \| āvayos tv atibhāgya-vaśāt
parameśvaro'pi putrī-bhūto gṛhe khelati sma, āvayoḥ kṣaṇam api lālanam
aprāpya khidyate sma, sva-gṛhe taṁ putram adṛṣṭvā kathaṁ jīviṣyāvaḥ ?
dhig āvāṁ yat tādṛśād api putrād viyuktāv ity evaṁ-vidhānayor
mano-niṣṭhā devakī-vasudevau tv etat-pāramaiśvaryānubhave sati
hantāvayor ayam ārādhya eva na putr aity etat pariṣvaṅga-lālanādāv api
śaṅkete \| na ca kevalam eṣām eva kṛṣṇe mamatā-granthir dṛḍhaḥ, kiṁ tu
parameśvarasyāpi tasyaiteṣu dṛḍhaiva mamatā gṛhītvā pāṇinā pāṇiṁ...
pitror nau prītim āvaha \[bhā.pu. 10.46.2-4\] ity etad-arthe tasyāpi
vyākulatā mayā dṛṣṭaiva, 

dustyajaś cānurāgo'smin sarveṣāṁ no vrajaukasām \|

nanda te tanaye'smāsu tasyāpy autpattikaḥ katham \|\| \[bhā.pu.
10.26.13\]

iti gopa-vāg api śrutā smaryate eva yadi punar mathurāṁ gatvā śvas tam
ānayāmi, tadā kaṁsa-bhāryā-dvayopajāpakupite jarāsandhe mathurāṁ hantum
āgamiṣyati sati, tatraiva vasudevādīn yādavān ko rakṣeta ? yadi
tad-rakṣārthaṁ kṛṣṇa eva punar mathurāṁ gacchet, tadaite mriyeran \|
yadi cātaś catuḥ-pañca-varṣānte āyāsyatīti bravīmi, tadā
tāvat-kāla-paryantaṁ dhairya-didhīrṣāpy etair duṣkarād adhunā kṛṣṇasya
paramātmatvena sarvatraudāsīnyaṁ, tathā nirviśeṣa-brahma-svarūpatvena
janma-karma-śarīra-pitrādi-sambandha-rāhityaṁ tad-anukūlam
adhyātma-yogaṁ ca prapañcyānayoḥ premā saṅkocanīyaḥ \| tena tenāpy
aprameyo duṣpāro durnivāra-premā yadi pratyuta vardhataiva, tadā
mathurāṁ gatvā kṛṣṇa-vasudevograsenādi-mahā-sadasy anayoḥ premṇo
nirupamāṁ kīrtiṁ kīrtayitvā sarvān vismāpya kṛṣṇa eva mayopālambhanīyaḥ"
iti manasi kṛtvā prathamaṁ kṛṣṇasya paramātmatvaṁ dyotayann āha---antar
iti \| 

tarhi sarvaiḥ kim iti na dṛśyate ? tatrāha---jyotir iti \| tad yathā
manthanaṁ vinā na dṛśyate, tathaiva kṛṣṇo'pi tasmād yuvābhyāṁ tasmin
putre kṛṣṇe vaiṣṇavair api bhaktiḥ kartuṁ na śakyate \| kathaṁ sa sākṣāt
sva-gṛhe draṣṭavyaḥ iti dyotite sati yena tena prakāreṇa putraḥ sa gṛham
āyātu \| putre'pi tasmin bhaktiḥ kartavyeti nanda-yaśodābhyāṁ manasi
vicāritam, ata eva manaso vṛttayo naḥ syuḥ kṛṣṇa-pādāmbujāśrayā ity
uddhavaṁ praty upariṣṭād vakṣyate \|\|36\|\|

 **\...**

\|\| 10.46.37-39 \|\|

na hy asyāsti priyaḥ kaścin nāpriyo vāsty amāninaḥ \|

nottamo nādhamo vāpi sa-mānasyāsamo'pi vā \|\|

na mātā na pitā tasya na bhāryā na sutādayaḥ \|

nātmīyo na paraś cāpi na deho janma eva ca \|\|

na cāsya karma vā loke sad-asan-miśra-yoniṣu \|

krīḍārthaṁ so'pi sādhūnāṁ paritrāṇāya kalpate \|\|

**śrīdhara-svāmī (bhāvārtha-dīpikā) :** aho āstām etat tasya tv
ihāgamanaṁ svasyāti-priyān pitrādīn vihāya na saṅgacchata iti manyeta,
tatrāha---na hy asyeti \| asya priyādayo na hi santi \| tatra
hetū---amāninaḥ samānasyeti ca \| so'pi janma-karmādi-rahito'pi
krīḍā-prayojanaḥ san sa sādhūnāṁ paripālanāya sad-asan-miśra-yoniṣu
sāttvika-rājasa-tāmasa-yoniṣu, yadvā devādi-matsyādi-nṛsiṁhādi-yoniṣu
kalpate āvirbhavatīty arthaḥ \|\|37-39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etad bhaktiṁ vinā sa
nāpyate ity etat \| āstāṁ tiṣṭhatu \| tasya kṛṣṇasya \| tatrākṣepe \|
tatra priyādy-abhāve \| amāninaḥ ahaṁ-mamābhimāna-hīnasya priyādayo na
\| samānasya sarvatraika-rūpasya cottamādayo na bhavantīti bhāvaḥ
\|\|37\|\|

tad evāha na māteti \|\| dhātu-dvārotpādana-hetor na mātā na pitā ca \|
ataḥ sutādayo'pi na vivāha-sambandha-hetor bhāryāpi na,
sarva-kāraṇādi-hetor ātmīyo na, tad-abhāva-hetoḥ paro'pi na,
abhinna-deha-dehi-svarūpād anyatrāsmattvābhimāna-hetor deho na \|
anyādṛśa-deha-svīkārāj janmaiva ca na, kuto deha ity arthaḥ \|\|38\|\|

sāttvikā ṛṣayaḥ, tāmasāḥ sarpādayaḥ, rājasā manuṣyāḥ \| etad-arthe
devādi-grahaṇārtham āha---yad veti \| ity artha
iti---samarthārthaka-kṛpa-dhātor āvirbhāvo'py arthaḥ \| samarthasyaiva
prāya āvirbhāvo nāsamarthasyeti bhāvaḥ \|\|39\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu pure
priya-jana-llābhāt sa katham atrāgamiṣyatīty āśaṅkya yathā jīvānāṁ tena
tena laukika-prakāreṇātipriyādayaḥ karmāntāś caturdaśa-bhāvāḥ syus
tathāsyāmī na santīty āha---na hīti trikeṇa \| hi eva naiva, asya
kṛṣṇasyātyupakārādinātipriyo nāsti, apakāreṇāpriyo'pi nāsti \| tathā
hetuḥ---asmāninas tādṛśa-priyatvāder abhimāna-kṛtatvāt \| kaścid iti
yathā-yogyam agre sarvair api yojyam \| uttama uttamatvād apekṣyaḥ \|
adhama utekṣyaḥ \| samo madhyamo'napekṣyaś ca \| tathā nātmīyo na hitaḥ,
na paraś ca, na śatruḥ \| tatra hetuḥ---samasya aviṣama-dṛṣṭeḥ \| na ca
dhātu-sambandhena mātrādayaḥ---mātā jananī, pitā garbhādhāyakaḥ, bhāryā
sambhogyā strī, suta ātmajatvenaiva pālyaḥ, bhakta-drohitvād eva
svāvatāra-varāha-jātatvena putrasyāpi hananāt \| ādi-śabdāt tādṛśā
bhrātṛ-pitr-ādayaḥ \| dehādīni ca trīṇi prākṛtāni, ca-kārāj jīvavad
avasthā ca \| prāyaḥ sarvatraiva nañaḥ prayogas
tat-tan-niṣedha-nirdhārārtham \| ādyo vā-śabdaḥ samuccaye \| anye ca
tat-tat-sambhāvanāyām api tat-tan-nirasanārtham \| kintu
tasyaivam-bhūtasyāpi bhaktatvenaiva priyādayaḥ \| 

bhakta-drohitvenaivāpriyādayaḥ santīty abhipretyāha---sad iti \|
sva-bhaktaiḥ saha krīḍā-prayojanaḥ san sādhūnāṁ bhaktānāṁ duṣṭebhyo
rakṣaṇāya tad-drohiṇo duṣṭān haniṣyan devādi-yoniṣu prādurbhavati \|
tatrāyam abhiprāyaḥ---bhakti-mātrāpekṣī śrī-bhagavān \| ato
devakī-vasudevādibhyo'pi bhavādṛśām atīva bhaktatvāt tān apy anapekṣya
yuṣmat-prema-dāmabhir ākṛṣyamāṇo nija-manohara-līlārthaṁ yuṣmad-vrajam
evāgamiṣyatīti \|\|37-39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na hy asyāstīti tair
vyākhyātam \| tatrāstām etad iti na vayam antar hṛdīty-ādikaṁ budhyāmahe
ity arthaḥ \| yathā jīvānāṁ tena tena laukika-prakāreṇa priyādayaḥ
karmāntāḥ caturdaśa bhāvāḥ syus tathāsyāmī na santīty āha---nahīti
trikeṇa \| astīti sarvatra niṣedhe yojyam \| asya śrī-kṛṣṇasya
upakārādinā priyo'tiśayena na hy asti ekāṁśenāpi nāstīty arthaḥ \|
apakāreṇāpriyo'pi nāsti kaścid iti yathā-sambhavam agre'pi yojyam \|
tathā saundarya-pāṇḍityādi-guṇa-dṛṣṭi-hetor uttamaḥ stutyo na
kaurūpya-kaubuddhyādi-doṣa-dṛṣṭi-hetor adhamo nindyo na
tādṛśa-guṇa-doṣābhāva-dṛṣṭi-hetor bhāryā na \| sarva-kāraṇādi-hetor
ātmīyo na \| tad-abhāva-hetoḥ paro'pi na \| abhinna-deha-dehi-svarūpād
anyatrātmatvābhimāna-hetor deho na \| anyādṛśa-deha-svīkāraj janmaiva ca
na \| kuto dehaḥ ? ity arthaḥ \| apūrṇotpatti-yogatvābhāvāt \| karma
śubhāśubham adṛṣṭaṁ ca neti \| sarvatra yathāyathaṁ hetuḥ---amāninaḥ
tat-tad-abhimāna-śūnyasya samānasya vikāra-rahitasyeti prāyaḥ
sarvatraiva nañaḥ prayogas tan-niṣedha-nirdhāraṇārthaḥ \| ādyo vā-śabdaḥ
samuccaye \| anye ca tat-sambhāvanāyām api tan-nirāsārthāḥ \| janma eva
ceti ca-śabdaḥ kācitkaḥ \|\|37-38\|\|

kintu tasyaivam-bhūtasyāpi sādhutvena priyādayaḥ sādhutvena priyādayaḥ
sādhu-drohitvenaivāpriyādayaḥ santīty abhipretyāha---sad iti \|
saj-jātir iyam asaj-jātir iyam ity ādyādarānādarānanusandhāya tāsu
tad-anukāri-svarūpa-vigraheṇa prakaṭī-bhūya sādhūnāṁ sādhutvenaiva
priyāditayā svīkṛtānāṁ sarvato rakṣaṇāya yogyo bhavatīty arthaḥ \| 

nanu saṅkalpenaiva tat syāt, kiṁ tat-tat-prādurbhāvena ?
tatrāha---krīḍārthaṁ, lokavat tu līlā-kaivalyam iti nyāyena
krīḍā-prayojanaḥ sann ity arthaḥ \| ayam abhiprāyaḥ---anya-lepas tasmin
na bhavaty eva, kintu parama-sad-guṇa-śiromaṇaye tasmai sādhutvaṁ khalu
roceta, sādhutvasya ca tad-atiniṣṭhatāyām eva mukhyā vṛttiḥ, dharmaḥ
projjhita-kaitavo'tra \[bhā.pu. 1.1.2\] ity atra mokṣe paryantasya
kaitavatā-svīkārāt \| 

> na kiñcit sādhavo dhīrā bhaktā hy ekāntino mama \|
>
> vāñchanty api mayā dattaṁ kaivalyam apunar-bhavam \|\| \[bhā.pu.
> 11.20.4\]
>
> sādhavo hṛdayaṁ mahyaṁ sādhūnāṁ hṛdayaṁ tv aham \|
>
> mad-anyat te na jānanti nāhaṁ tebhyo manāg api \|\| \[bhā.pu. 9.4.8\]
> iti spaṣṭatvāt \|

tad-eka-niṣṭhatā ca tat-prema-tāratamyaika-tāratamyāt tad-vaividhyena
vividhā ca premaika-hetutvāt tasyāḥ \| tathā coktaṁ---yathāśnataḥ syus
tuṣṭiḥ puṣṭiḥ kṣud-apāyo 'nughāsaṁ \[bhā.pu. 11.2.42\] iti \| yeṣām ahaṁ
priya ātmā sutaś ca sakhā guru suhṛdo daivam iṣṭaṁ \[bhā.pu. 3.25.38\]
ity-ādi \| 

tac ca tat-prema nirguṇam---

> sāttvikaṁ sukham ātmotthaṁ viṣayotthaṁ tu rājasam \|
>
> tāmasaṁ moha-dainyotthaṁ man-niṣṭhaṁ nirguṇaṁ smṛtam \|\| \[bhā.pu.
> 11.25.9\]
>
> sāttviky ādhyātmikī śraddhā karma-śraddhā tu rājasī \|
>
> tāmasy adharme yā śraddhā mat-sevāyāṁ tu nirguṇā \|\| \[bhā.pu.
> 11.25.7\] 

iti śrī-bhagavatā nirṇayāt \| atas tādṛśa-sādhu-mātrāpekṣī bhagavān \|
mad-bhaktānāṁ vinodārthaṁ karomi vividhāḥ kriyāḥ iti
pādma-stha-tad-uktānusāreṇa tat-sukha-maya-sva-sukhāya krīḍati yat tat
tasya svabhāva eveti sthite, ye yathā māṁ \[gītā 4.11\] iti nyāyāt
yathāvasaraṁ priyādi-rūpatām api prāpnoti \| samprati ca
vasudeva-devaky-ādibhyo'pi yuvayoḥ
śuddha-vātsalyākhya-premātiśayavattvāt tān apekṣya yuvayo rakṣām icchan
yuvayoḥ premabhir ākṛṣyamāṇo yuvayor eva putratvam ātmani bahu manvāno
yuvayor agre tad-ucita-manohara-līlā-prakāśa-lālaso vrajam āgamiṣyaty
eveti \| tad uktaṁ svayam eva---gacchoddhava vrajaṁ saumya pitror naḥ
prītim āvaha \[bhā.pu. 10.46.3\] iti \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu saṅkalpenaiva tat syāt \| kiṁ
tathā prādurbhūtaḥ ? tatrāha---krīḍārthaṁ
tat-priyādi-bhāva-maya-krīḍā-prayojanaḥ sann ity arthaḥ \| mad-bhaktānāṁ
vinodārthaṁ karomi vividhāḥ kriyāḥ iti pādme tad-vākyāt \| ayaṁ
bhāvaḥ---anya-lepas tasmin na bhavaty eva, kintu
parama-sad-guṇa-śiromaṇaye tasmai sādhutvaṁ khalu roceta, sādhutvasya ca
tad-eka-niṣṭhāyām eva mukhyā vṛttiḥ \| dharmaḥ projjhita-kaitavo'tra
paramo nirmatsarāṇāṁ satāṁ \[bhā.pu. 1.1.2\] ity atra
mokṣecchā-paryantasya kaitavatāsvīkārāt tad-eka-niṣṭhatā ca
prema-tāratamyaika-tāratamyā tad-vaividhyato vividhā ca
premaika-hetutvāt tasyāḥ \| tathā coktaṁ---yathāśnataḥ syus tuṣṭiḥ
puṣṭiḥ kṣud-apāyo 'nughāsaṁ \[bhā.pu. 11.2.42\] iti \| yeṣām ahaṁ priya
ātmā sutaś ca sakhā guru suhṛdo daivam iṣṭaṁ \[bhā.pu. 3.25.38\] ity-ādi
\| atas tan-mātrāpekṣī bhagavān iti sthite
śrī-vasudeva-devaky-ādibhyo'pi yuvayoḥ
śuddha-vātsalyākhya-premātiśayatayā tān apy apekṣya yuvayo rakṣām icchan
yuvayoḥ premabhir ākṛṣyamāṇo yuvayor eva putratvam ātmani bahu manvāno
yuvayor agre tad-ucita-līlā-prakāśa-lālaso vrajam āgamiṣyaty eveti \|
krīḍā-maya-sādhu-paritrāṇam eva yojayati \|\|39\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ cāntaryāmī tu
kṛṣṇasyāṁśaḥ \| kṛṣṇas tv aṁśī \| bhedas tv anayor ayam evety āha---na
hy asyāstīti sārdha-dvābhyām \| asyāntaryāminaḥ \| tulyaiva vyākhyā
\|\|37\|\|

krīḍārthaḥ so'pīti \| sa-śabdaḥ śrī-kṛṣṇa-paraḥ \|
idaṁ-śabda-tac-chabdābhyāṁ vyadhikaraṇatvena nirdeśāt \| so'py aṁśy api
krīḍārthaḥ san sādhūnāṁ bhaktānāṁ paritrāṇāya kalpate, samartho bhavati,
tathāvidha-vātsalyāt \| ataḥ khalu yuvayor antika-vartī bhaviṣyati
\|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** athāpi premāṇam
asaṅkucantam ālakṣya bho vraja-rāja ! kṛṣṇaḥ sākṣāt paraṁ brahmaiva
bhavatīty āha tribhiḥ priyādayo na santi \| tatra hetuḥ---amāninaḥ
samānasyeti ca \| na mātety ādi prakaṭārtho nandaṁ jñāpayitum īpsitaḥ
aprakaṭo'rthas tv anya eva \| tatra sad-asan-miśrāḥ
sāttvika-tāmasa-rājasyo yā yonayaḥ, tāsu asya janma nāsti, janmābhāvād
eva \| tad-uttara-kāla-bhavaṁ kartari nāsti tādṛśa-janmā deho'pi nāsti
\| tena dehena krīḍāpi naiva \| anyaḥ praojanaṁ ca naiva yā guṇātītāḥ
śuddha-sattva-svarūpā yaśodā-devakī kausalyādyās tāsu janma ca
tad-anantaraṁ karma ca taj-janma dehaś ca krīḍā ca prayojanaṁ cāsti,
tad-rūpā mātrādyāś ca santīti bhāvaḥ \| kiṁ tv ayaṁ nandaṁ jñāpayitum
anabhīpsitaḥ so'pi evaṁ brahma-svarūpo'pi sādhūnāṁ sva-bhaktānāṁ
duḥkha-trāṇāya kalpate yogyo bhavaty eva bhakta-vātsalyād iti bhāvaḥ
\|\|37-39\|\|

**\...**

\|\| 10.46.40 \|\|

sattvaṁ rajas tama iti bhajate nirguṇo guṇān \|

krīḍann atīto'pi guṇaiḥ sṛjaty avati hanty ajaḥ \|\|

**śrīdhara-svāmī (bhāvārtha-dīpikā) :** nanu janma-karmādi-rahitasya
kuta etad ity ata āha---sattvam iti \| kīḍām atīto'pi krīḍan \| tathāpi
māyā-guṇair ghaṭata ity arthaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athāśaṅkate---nanv iti \|
etat āvirbhāva-kalpanam, vastuto nir\[go.tā.u.' māyayā sattvādi-guṇān
līlārtham ādatte \| yadyapi krīḍātītasya krīḍanaṁ na saṅgacchate
tathāpīti \| ity artha iti---sphaṭika-rāgavad upādhi-sambandhena krīḍā
sampanīpadyata eveti bhāvaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu yady asya prākṛtaṁ
karma nāstīty ucyate, tarhi katham etau hi viśvasya ca bīja-yonī
\[bhā.pu. 10.46.31\] ity-ādinā viśva-sargādi-karmoktaṁ ?
tatrāha---sattvam iti dvābhyām \| arthas tair eva vyākhyāḥ \| yad vā,
krīḍārtha ity uktam \| sā tu sad-guṇāviṣkaraṇenaiva suṣṭhu sampadyata
ity atas tad āha---sattvam iti \| sattvaṁ rajas tama ity etad
guṇa-trayam, atītaḥ, ato nirguṇaḥ \| guṇaiḥ prakṛti-guṇa-kāryair
aspṛṣṭo'pi svayam ajo'pi guṇān aprākṛtān vaidagdhya-mādhurya-kāruṇyādīn
bhajate prakaṭayati \| kim-arthaṁ ? atra loke guṇais tair eva krīḍan
krīḍitum \| krīḍām evāha---sṛjatīti \| brahma-rudrādi-mohanān svarālāpān
sṛjati, avati, śaṅkhacūḍādibhyo vrajāṅganādīn, hanti śaṅkhacūḍādīn eva
\| yad vā, sṛjati vatsa-vastapālān, avati tān eva vatsara-paryantam,
hanti tān eva saṁharati, antardhāpayatīty arthaḥ \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sattvam iti tair vyākhyātam
\| tatra tathāpīti tat-sānnidhya-balena tan-māyā-guṇās tatra kurvanti
tat tasmin nāropyata ity arthaḥ \| yad vā, itaḥ krīḍā ca tasya svabhāva
eva yatra prākṛta-sattvādināpy anuraktīkarotīti darśayati---guṇebhyaḥ
sattvādibhyo niṣkrāntas tat-saṁsarga-rahito'pi krīḍan
nija-bhakta-sukha-maya-nija-sukha-krīḍā-hetoḥ sattvaṁ rajas tama iti
guṇān api bhajate svīkaroti, tarhi tair āviṣṭo bhavati, nahi nahīty āha
guṇaiḥ svarūpa-bhūtair jñānādibhis tān atikrāntas tad-anāviṣṭa ity
arthaḥ \| ata eva ajaḥ janmādi-vikāra-rahitatve tan-nāmety arthaḥ \|
prākṛta-sattvādi-mayīṁ krīḍām apy āha---sṛjatīti \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sattvam iti \| yathā nirguṇo
nirgatā guṇebhyaḥ sattvādibhyo guṇāḥ, tādṛśo'pi guṇān sattvādīn bhajate
sānnidhyenopakaroti, tathā sattvādi-maya-krīḍātīto'pi krīḍan, lokavat tu
līlā-kaivalya-nyāyāt sādhu-paritrāṇa-maya-krīḍāṁ kurvan sānnidhyena
guṇaiḥ sattvādibhiḥ sṛṣṭy-ādikaṁ karotīty arthaḥ \|\|40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv asau aṁśitvena
para-brahmatayā nirguṇa eva \| kathaṁ tasya vātsalyādi-guṇa-kalpanā ?
ity āha---sattvam ity-ādi \| nirguṇo'pi sattvaṁ rajas tama iti guṇān
bhajate \| kutaḥ ? ati atiśayaṁ krīḍan krīḍā-paraḥ san \| tatra
dṛṣṭāntam ivāha---atra ajaḥ sa eva \| guṇair itaḥ prāptaḥ san sṛjaty
avati hanti yatheti boddhavyam \|\|40\|\| 

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi tasya sarvatra
sāmyāt yathāpriyādayo na santi, tarhi kecit sukhinaḥ kecid duḥkhinaś ca
jagaty atra sṛṣṭās tatra guṇa-kṛtam eva sukha-duḥkhādikaṁ na tat-kṛtam
ity āha---sattvam iti \| nir\[go.tā.u.' sva-māyā-śaktyā vīkṣaṇādinā
guṇāṁs tadīyān bhajate svīkurute \| kim-arthaṁ ? krīḍan krīḍitum atītaḥ
krīḍām atīta iti krīḍāpi tasya nāstīti nandaṁ bodhayitum abhīpsito'rthaḥ
\| vastutas tu guṇān atītaḥ san atra māyika-loka-madhye
kṛṣṇa-rāmādy-avatāreṇa sva-bhaktaiḥ saha krīḍitum ity arthaḥ \| ato
guṇān atīto'pi guṇair jagat sṛjati yata eva prāk-kalpa-gata-jīvāḥ
sva-sva-śubhāśubha-karma-sādhana-phala-siddhy-arthaṁ buddhīndriyādīni
prāpya sukhino duḥkhinaś ca bhavantīti tatra tasya ko doṣaḥ, na hi tasya
te priyā apriyāś ceti bhāvaḥ \|\|40\|\|

 **\...**

\|\| 10.46.41 \|\|

yathā bhramarikā-dṛṣṭyā bhrāmyatīva mahīyate \|

citte kartari tatrātmā kartevāhaṁ-dhiyā smṛtaḥ \|\|

**śrīdhara-svāmī (bhāvārtha-dīpikā) :** atrāvidyopādher jīvasya
kartṛtvaṁ dṛṣṭāntī-kurvaṁs tasyāvidyayaiva kartṛtvam iti sa-dṛṣṭāntam
āha---yatheti \| bhramarikā paribhramaṇaṁ tayopalakṣitayā dṛṣṭyā bhūr
api bhrāmyatīti yathā pratīyate, evaṁ citte kartari sati tatra
citte'haṁ-dhiyā ātmādhyāsenātmā kartā smṛto yathā, tadvad iti \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra prakṛte \| tasya
jīvasya \| tayā bhramarikayā \| tatra kartṛtvābhiniveśavati \| ātmā
jīvaḥ \| tadvad īśo'pi sraṣṭṛtvādikaṁ māyā-kṛtam eva na svābhāvikam
asaṅgatvāt tasyety āśayaḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi kathaṁ
sādhāraṇa-janair asau guṇa-traya-bhāg iva pratīyate ? tatrāha---yatheti
\| ātmaupamyenaiva teṣāṁ tathā pratītir iti bhāvaḥ \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarhi kathaṁ
tat-tad-guṇāviṣṭaḥ pratīyate ? tatrāha---yatheti \| yathā jīvair
bhramarikā-dṛṣṭyā kumbhakāra-cakravan
nija-deha-paribhramaṇa-saṁskāravatyā dṛṣṭyā mahī bhrāmyatīva pratīyate
\| yathā jīvaiś citte'pi kartari sati tatra citte'haṁ dhiyā cittam
evāham iti buddhyā śuddha-svarūpa ātmā svaṁ karteva smṛtaḥ smaryate
pratīyata ity arthaḥ \| tatheśvaro'pi sṛṣṭy-ādyāviṣṭaḥ pratīyata iti
śeṣaḥ \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īśvare sākṣāt kartṛtvādikaṁ tu
jīvenāropyata eveti dṛṣṭāntena yojayati---yatheti \|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv antaryāmī ca kartā \|
tat kim anayor bheda ity uktam ity āśaṅkyāha---yatheti \| ātmā antaryāmī
kṛṣṇasyāṁśaḥ \| citte kartari ahaṁ karteti smṛtaḥ \| yathā bhramarikety
ādi tulyam eva \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jagat-sraṣṛtvam api tatra
parameśvare vastuto nāsti, tasyāpi guṇa-kṛtatvād ity āha---yatheti \|
bhamarikā paribhramaṇaṁ vātādi-dhātu-vaiguṇyāt tad-yuktayā dṛṣṭyā janena
mahī kumbhakāra-cakravad bhrāmyatīva īyate pratīyate \| yathā ca jīvane
citte'pi kartari sati tatraivāhaṁ-dhiyā cittam evāham iti buddhyā ātmā
kartā smṛtaḥ smaryate, tathaiva guṇa-kṛtaiva jagat-sṛṣṭir īśvare
pratīyate iti śeṣaḥ \| evaṁ ca svarūpeṇaiva sarva-jagat-sraṣṭṛtvaṁ
nāsti, kintu svarūpa-bhūtāyā api māyāyās tac-chaktitvena tad-abhedāj
jagat-sraṣṭṛtvam asyāpīti jñeyam \|\|41\|\|

 **\...**

\|\| 10.46.42 \|\|

yuvayor eva naivāyam ātmajo bhagavān hariḥ \|

sarveṣām ātmajo hy ātmā pitā mātā sa īśvaraḥ \|\|

**śrīdhara-svāmī (bhāvārtha-dīpikā) :** kiṁ ca, yuvayor eva nāyam
ātmajaḥ, kintu sarveṣām api \| tatrāpi nātmaja eva, kintu
śatru-mitrādi-rūpo'pīti sarvātmatva-nirūpaṇena moha-nivṛttaye sambandham
anaikāntikī-karoti---yuvayor eveti dvābhyām \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** putrābhiniveśaṁ
naijatvenāviṣṭam ālakṣya tan-nivṛttaye sarva-rūpatāṁ nirūpayitum
āha---kiṁ ceti \| ayaṁ kṛṣṇaḥ \| tatrāpi sarvātmajatve'pi na kevalam
ātmaja eveti \| ādinā suhṛd-ādayo grāhyāḥ \| anekāntikī-karoti
vyabhicārayati \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nirdhārite'py arthe
premodreka-svabhāvena nātiviśvāsa-bhājaṁ tam avekṣya prokta-prāyam
evārthaṁ punar apy āha---yuvayor iti \| ayam īśvaro mad-vidhasya
bhagavān akhilaiśvarya-yuktaḥ \| hariḥ sarva-manoharaḥ \| yuvayor
evātmajaḥ \| tasya tad-anurūpa-vyavahāra-darśanāt \| sarveṣāṁ
rohiṇi-devakī-vasudevādīnām ātmajo naiva tathā, naivety arthaḥ \| kiṁ
ca, na kevalaṁ yuvayor ātmaja eva, kintu ātmā parama-priyaḥ, pitā ca
pālakaḥ, mātā ca mātṛvad atīva snigdhaḥ \| kiṁ vā,
prema-sāra-sarvasvābhijñaḥ sarveṣāṁ tu teṣāṁ tathā naiveti bhāvaḥ \|
tenānyadīya-putratva-śaṅkayā tasyātrāgamane nāviśvāsaḥ kārya ity arthaḥ
\|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ
prema-viśeṣa-vaśatvenaiva yuvayoḥ putro'sau, tataḥ kathañcid anyatra
gato'py āgamiṣyaty eva \| yadi ca prātītikena janya-janaka-bhāvena
tasmin putratvaṁ manyase, tadā sarvātmakatvena na kevalaṁ yuvayor eva,
api tu sarveṣāṁ na ca kevalaṁ putra eva, api tu pitrādir api tatra tatra
ca khilaiśvarya-yuktaḥ hariḥ sarva-duḥkha-hartā \| yad vā, tasmāt
prema-viśeṣa-sad-bhāva-mātrasya tasmin putratvāpādakatvāt yuvayor evāyam
ātmajaḥ, naiva na tu sarveṣām ātmajaḥ \| hi yasmāt \| sarveṣām ātmā
paramātmā pitā janayitā mātā dhārayitā īśvaraḥ karma-phala-dātā ceti
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ sādhāraṇeṣu tasya
sādhāraṇaṁ vaibhavaṁ vadan tatraivārtha-viśeṣeṇa tayoḥ sambandha-viśeṣaṁ
sthāpayati---yuvayor iti \|\|42\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prakṛtam āha---yuvayor
ity-ādi \| ātmajaḥ---ātmanā svayaṁ jāta ity ātmajaḥ sva-prakāśaḥ \|
tathā-bhūto'pi harir ayam eṣa bhagavān yuvayor evātmaja eva na ? api tv
ātmaja eva \| ayam eveti kaḥ ? sarveṣām ātmā pitā mātā īśvaraḥ sa
prasiddhaḥ \| ato mā khidyataṁ mahābhāgau drakṣyathaḥ kṛṣṇam antike
\[bhā.pu. 10.46.36\] iti sādhūktam eva \|\|42\|\| 

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataḥ sarva-jagat-sraṣṭari
tasmin parameśvare putrādi-bhāvanā sukha-duḥkhatvādi-bhāvanā ca kartuṁ
nocitā, tad api parameśvaro'pi sa kṛṣṇo mamaiva putra iti yadi manyase,
tadā śṛṇu tattvam ity āha---yuvayor eva na ātmajaḥ, kintu ye ye tasminn
ātmaja-bhāvaṁ kuryus teṣāṁ sarveṣām ātmajaḥ \| ātmā ātmavat preṣṭhaḥ ye
ye tasminn ātmaivāyam iti bhāvaṁ kurus teṣām ātmā \| evaṁ
pitrādi-bhāvatāṁ sa pitrādiḥ īśvara itīśvaratvāt tasmin kim api nāyuktam
iti bhāvaḥ \|\|42\|\|

 **\...**

\|\| 10.46.43 \|\|

dṛṣṭaṁ śrutaṁ bhūta-bhavad-bhaviṣyat

sthāsnuś cariṣṇur mahad alpakaṁ ca \|

vinācyutād vastu tarāṁ na vācyaṁ

sa eva sarvaṁ paramātma-bhūtaḥ \|\|

**śrīdhara-svāmī (bhāvārtha-dīpikā) :** acyutād vinā tarāṁ nitarāṁ
tattvato vācyaṁ nirvacanārhaṁ vastu nāstīti \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarām iha ni-lope ārṣaḥ \|
ata eva svāmi-caraṇair vyākhyātaṁ---nitarām iti \| paramārtha-rūpo
nitya-pratihṛta-rūpaḥ \| sa eva śrī-kṛṣṇa eva \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca dūra-vartitvād
asyātrāgamane vilamba-lavo'pi sambhāvya ity āśayenāha---dṛṣṭam iti \|
pratyakṣaṁ parokṣaṁ ca vastu sthāsnuś cariṣṇuś ca yaḥ śarīrī, acyutād
iti kutrāpi tasya cyuti-rāhityābhiprāyeṇa, yataḥ so'cyuta eva sarvam \|
kathaṁ paramātma-bhūtaḥ ? sarva-jīvānām antaryāmitayā tad-eka-mayatvāt
\| paramārtha-bhūtaḥ iti pāṭhe, artho vastu tena tasya sarvātmakatvena
vyāpittvād atrevāvirbhūyāsau śīghram ātmānaṁ darśayiṣyatīti bhāvaḥ
\|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra hetutvena
sarvātmakatvam eva darśayati---dṛṣṭam iti \| avinābhāvatve
hetuḥ---paramātma-bhūtaḥ sarveṣāṁ mūla-svarūpaḥ paramārth-bhūta iti
pāṭhe'pi sa evārthaḥ \| artho vastu \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yuvayor eva sarvātmakatvam iti
darśayati---dṛṣṭam iti \|\|43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sarvātmatvaṁ tasya darśayann
āha---dṛṣṭaṁ śrutam ity-ādi \| tulyam \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho vrajarāja ! vastutas
tu yuṣmad-ādikaṁ sarvam idaṁ jagat tac-chakti-sṛṣṭatvāt tad-ātmakam eva
jānīhi \| brūhi ca tad-anurūpamn ity āha---dṛṣṭam iti \| acyutād vinā
vastu na tarāṁ naiva vācyaṁ prakṛti-pratyayayoḥ paurvāparyābhāva ārṣaḥ
\|\|43\|\|

 **\...**

\|\| 10.46.44 \|\|

evaṁ niśā sā bruvator vyatītā

nandasya kṛṣṇānucarasya rājan \|

gopyaḥ samutthāya nirūpya dīpān

vāstūn samabhyarcya dadhīny amanthan \|\|

**śrīdhara-svāmī (bhāvārtha-dīpikā) :** dīpān nirūpya prajvālya \|
vāstūn dehaly-ādīn \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-rītyā \|
kṛṣṇānucarasyoddhavasya \| samabhyarcya vāstu-devatāḥ
mārjanā-lepanā-kṣatādibhiḥ \|\|44\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ pūrvokta-prakāraṁ
bruvatoḥ sator iti dvayor api punaḥ punas tādṛg uktiṁ bodhayati \| ato
api smarati naḥ kṛṣṇaḥ \[bhā.pu. 10.46.18\] ity-ādikaṁ muhur
valalvendreṇāpy uktam iti jñeyam \| yad vā, evam īdṛśam anyad api
bruvator ity arthaḥ \| ataḥ sā tayoḥ saṁlāpa-sambandhinī dīrghāpīti vā
\| niśaiva viśeṣeṇa niḥśeṣam atītā, na ca śrī-gopendrasya śoko nāpy
uddhavasya tad-artha-vāk prayogo virarāmety arthaḥ \| kṛṣṇānucarasyeti
aśeṣa-cāturyavato'pīty arthaḥ \| tataś ca prātaḥ-kṛtyārthaṁ tvarayā
śrīmad-uddhavo bahir nirgata iti jñeyam \| rājan he
sarva-sad-buddhi-prakāśamāneti tattvayā budhyata eveti bhāvaḥ
\|tad-āgamana-jñānena ca gopyaḥ prātar gṛha-kṛtyaṁ kartuṁ pravṛttā ity
āha---gopya iti \| jātyā dadhi-manthanādi-karma-yogyatoktā, śleṣeṇāśaya
prayatnena sva-deha-rakṣikā ity arthaḥ \| samyag-ācamanādi-pūrvakaṁ
kṛṣṇa-manohara-līlā-dhyānāveśenotthāya samyag yathā-vidhi abhitaḥ
sarvato'rcayayitvā, etac ca pūrvābhyāsenaiva viraha-vaiklavyena prāyas
tāsāṁ gṛha-kṛtyasyoparame'pi tatra pravṛttiḥ śrī-kṛṣṇāgamanasya
pragāḍhājñayā tat-prīty-arthaṁ prayatna-viśeṣeṇa \| kiṁ vā,
tat-kīrtana-hetutayā dadhi-mathana-mātrāpekṣayā \| kiṁ vā, kṛṣṇāya
navanīta-preṣaṇāpekṣayā \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ pūrvokta-prakāreṇa \|
tatra śrī-nandasya tat-prakāro yathā-kathañcit
sva-putrāgamana-mātra-tātparyakaḥ śrīmad-uddhavasya tat-prakāras tu
sāntvana-mātra-tātparyakaḥ \| vīkṣyānurāgaṁ paramaṁ nandam āhoddhavo
mudā ity-ādy-ukteḥ \| yathā ayam anayor bhāvaḥ sarveṣām eva ślāghanīyaḥ
\| etādṛśa-bhāva-mūlakaṁ cedaṁ viraha-duḥkhaṁ tac ca samprati
parama-duḥsahaṁ jātaṁ śrī-kṛṣṇāgamanaṁ ca na samprati ghaṭate \| tasmād
bhāva-ślāghāsahitenaiva tattvopadeśena bhāvam evaitaṁ yat kiñcid
viślathāyamānaṁ vidhāya tad-duḥkhaṁ ca tādṛśaṁ vidheyam iti
sāntvana-mātra-tātparyakaḥ \| bruvatoḥ sator iti śatṛ-prayogeṇa tu
dvayor api punaḥ punas tādṛg uktiṁ bodhayati sā tayoḥ
saṁlāpa-sambandhinī dīrghāpi niśaiva viśeṣeṇa niḥśeṣaṇātītā na ca
śrī-gopendrasya śoko nāpy uddhavasya tad-artha-vāk prayogo virarāmety
arthaḥ \| kṛṣṇānucarasyeti tad-ādeśānusāreṇāśeṣa-vāk-cāturyavato'pīty
arthaḥ \| tataś ca prātaḥ-kṛtyārthaṁ tvarayā śrīmad-uddhavo bahir
nirgata iti jñeyam \| tad-āgamana-jñānena ca gopyaḥ prātar gṛha-kṛtyaṁ
kartuṁ pravṛttā ity āha---gopya iti \| gopyo'tra
viśrambha-pradhānāntaḥ-pātinyaḥ sādhāraṇye vā \| dadhi-manthanam idaṁ
prāyaḥ kṛṣṇāya navanīta-preṣaṇāpekṣayā \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam iti \| samādhānaṁ tu na jātam
iti bhāvaḥ \| gopyaḥ sādhāraṇyaḥ \|\|44\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ tayor bruvator eva
sā niśā vyatītā, na tu nanda-yaśodayoḥ sāntvanaṁ kartum uddhavaḥ śaśāka
\| nāpy uddhavasya prabodhanaṁ tau jagṛhatur iti bhāvaḥ \| atra
vraja-rājo manasy evaṁ vicārayāmāsa---"ayaṁ kṛṣṇaḥ parameśvara eveti
prābodhayayuddha-vastu tat kim ahaṁ na jānām i ? asya nāma-karaṇa-samaya
eva nārāyaṇa-samo'yam iti garga-mukhād aśrauṣam eva \| nārāyaṇasya
samaḥ, taṁ vinā ko'nyaḥ ? tasmāt tathā pūtanā-bakādi-māraṇād
govardhana-dhāraṇa-dāvānalopaśamanād varuṇa-loka-pāla-praṇamanān
nārāyaṇatvam asyānvabhūmaiva \| 

"nārāyaṇa eva paramātmā \| sa eva para-brahma ity etad api jānām y eva
\| tad apy ayam āvayor eva putra ity atrābādhito'smad-anubhava eva
pramāṇam \| tasmān nadātmajo'yaṁ te iti śrī-garga-mahāmuni-vākyam api,
parameśvare'pi tasminn nārādhyatva-buddhim akṛtavator api
sva-bhukta-śeṣa-tāmbūlārcitādikaṁ samarpitavator apy ākyor
manaḥ-prasādānyathānupapattir api \| kṛṣṇa-janmanaḥ pūrvam āvayor
iṣṭa-devo nārāyaṇo dhyātuṁ śakya evāsīt, adhunā tu dhyāna-mātra eva
sphuraty āvirbhavati cety āvayor manaḥ-prasāde liṅgam \| ataḥ āvayoḥ
putre tasmiṁs tat-tad-vyavahṛtir na doṣaḥ \| 

"tathā kṛṣṇasyāvāṁ pitarāv evety atra kṛṣṇaivānubhavaḥ pramāṇam \|
āvayos
tāmbūla-carvita-pradānāṅkārohaṇa-pariṣvaṅga-cumbanādi-lakṣaṇa-lālanasyāprāptau
satyāṁ tasya sukha-mlāner bahuśo dṛṣṭatvāt \| yadi tasyeyaṁ mātā na
syāt, tadā māṇḍa-sphoṭāparādhe taṁ kathaṁ babandha ? bandhane
mukha-mlāne mayā mukha-prasādasya ca tadānīṁ dṛṣṭatvāt \| āvayoḥ pitṛtve
saty eva parameśvaro'pi sa vividhānuśāsana-bhartsana-bandhanādikam
aṅgīkurute sma, anyathā para-brahmaṇaḥ sarva-vyāpakasya parameśvarasya
kathaṁ bandhanam iti ? 

"kintu sāmprataṁ mathurāyāṁ cāṇūra-kaṁsādi-vadhānantaraṁ, 'he kṛṣṇa,
tvaṁ parameśvara eva' iti sarva eva bruvate sma \| tatra devakī tv 'ahaṁ
te mātā' iti, vasudevaḥ 'ahaṁ te pitā' iti \| kecid anye 'vayaṁ te
pitṛvyāḥ' iti, kecic ca 'vayaṁ bhrātaraḥ' iti 'ātmīyāḥ' iti 'bandhavaḥ'
ity uktvā bahava eva yadā taṁ sva-sva-gṛhaṁ prati netuṁ nimantrayanto
mathurāyām eva roddhuṁ prāvartante, tadā mat-putro mahā-bhavya-śiromaṇiḥ
sa mahā-saṅkaṭe tat-tan-mukhāpekṣayā jāle patitaḥ \| 

svīyaṁ vrajam apy āgantum apārayan sarvatraiva dākṣiṇyād evam abravīd
ity aham anumime---'ahaṁ khalu parameśvara eva sarva-viśva-sraṣṭā \|
mama kā mātā ? kaḥ khalu pitā ? ka ātmīyaḥ ? ko vā paraḥ ?' kiṁ tu yūyaṁ
sarva-śāstraṁ paśyata---yo me bhaktiṁ kariṣyati tasyaivāhaṁ nānyasya,
tasyaiva gṛhaṁ yāsyāmi \| sa mama pitādir iti \| 

"ayaṁ tūddhavo bālaka eva \| buddhimān api mat-putrasya tasya
mahā-gambhīra-hṛdayam avagādu samarthaḥ, tad-vācaṁ tāṁ śrutvā
kṛṣṇasyāyam evāśaya iti matvā tata āgatyātra māṁ tathaiva bodhayati sma
\| kiṁ ca, mat-putreṇa cāturthyāt samyag etad uktaṁ yo me bhaktiṁ
kariṣyati, sa eva me pitrādiḥ, tasyaiva gṛhe vasāmy aham \| 

"ato'ham apy uddhava-dvārā sa-deśam imaṁ sampreṣayiṣyāmi---'he kṛṣṇa !
tvam ahaṁ mama bhaktir bhavet tathā svām ahaṁ prāpnuyām' iti \| tataś ca
sarva-yādava-sabhāsu mat-sandeśam imaṁ prathayitvā---'bho bho
yadu-vaṁśyāḥ ! bhavanto'tra mad-bhaktiṁ kartuṁ na śaknuvanti \| nandas
tu karoty ataḥ sa eva pitā bandhuḥ priyaś ca \| tad-gṛham eva yāmi' ity
uktvā sa śīghram ihāgacched iti hante vraja-rājas tam api parāmamarśa
dainya-sañcāri-prābalyena visasmari \| 

atha prakṛtam anusarāmaḥ \| brāhme muhūrte samutthāya dīpān nikṛṣya
prajvālya vāstūn dehalyādīn \|\|44\|\|

 **\...**

\|\| 10.46.45 \|\|

tā dīpa-dīptair maṇibhir virejū

rajjūr vikarṣad-bhuja-kaṅkaṇa-srajaḥ \|

calan-nitamba-stana-hāra-kuṇḍala-

tviṣat-kapolāruṇa-kuṅkumānanāḥ \|\|

**śrīdhara-svāmī (bhāvārtha-dīpikā) :** maṇibhiḥ kāñcy-ādiṣu sthitaiḥ
rajjūr vikarṣatsu bhujeṣu kaṅkaṇānāṁ srajo yāsāṁ tāḥ \| calanto nitambāḥ
stanā hārāś ca yāsāṁ tāḥ, kuṇḍalais tviṣantaḥ sphurantaḥ kapolā yāsāṁ
tāḥ, aruṇāni kuṅkumāni yeṣu tāny ānanāni yāsāṁ tā eva tāś ca tāś ca
\|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tā gopyaḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dīpaiḥ kṛtvā dīptair
adhikaṁ dyotamānair ity arthaḥ \| yad vā, dīpebhyo'pi dīptair virejuḥ,
svata eva dīptimatyaḥ \| punaś ca tādṛśair maṇibhir viśeṣato'śobhantety
arthaḥ \| virājane hetv-antaraṁ cāha---rajjur ity-ādinā \| vikarṣād iti
bhujānāṁ kaṅkaṇa-sujāñca calanaṁ vādyaṁ ca sūcayati \| tathā
nitambādīnāṁ calane hetuś ca \| anyat tair vyākhyātam \| yad vā, calanti
nitambādīni kuṇḍalāntāni yāsām \| svabhāvata eva
rajju-vikarṣaṇa-śramaja-sveda-bindubhir vā bhrājat-kapolāḥ,
tac-chrameṇaivāruṇāni kuṅkuma-yuktānanāni yāsāṁ tāś ca tāś ca,
maṇy-ādīnāṁ dhāraṇaṁ svabhāvata eva aṅgeṣu vartamāṇatayā, svalaṅkṛtābhiḥ
\[bhā.pu. 10.46.11\] ity atra pūrvokta-yuktyaiva \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dīpair hetubhir dīptais
tat-pratibimbena viśeṣataḥ vrejur iti svata eva rejuḥ \| punaś ca
tādṛśair maṇibhir viśeṣata ity arthaḥ \| yad vā, dīpād api dīptaiḥ \|
ato viśeṣato rejuḥ \| tato dīpa-jvālanaṁ tu maṅgalatayaiva virājamāne
hetv-antaraṁ rajjur ity-ādi \| srak śreṇī kuṇḍalasyāpi calanaṁ
prakaraṇa-vaśāj jñeyam \| aruṇeti vāhlīka-deśodbhavāni kuṅkumāni
vyajyante \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maṇibhiḥ
kaṅkaṇa-kiṅkiṇy-ādiṣu sthitai rajjūr vikarṣatsu bhujeṣu kaṅkaṇānāṁ srak
śreṇī yāsāṁ tāḥ calantaḥ kāmamānā nitambāḥ stanā hārāś ca yāsāṁ
kuṇḍalais tviṣyantaḥ sphurantaḥ kapolā yāsām aruṇa-kuṅkumam \| yad vā,
āhlīka-deśodbhūtaṁ tad-yuktāny ānanāni yāsāṁ tāś ca tāś ca tāś ca tāḥ
\|\|45\|\|

 **\...**

\|\| 10.46.46 \|\|

udgāyatīnām aravinda-locanaṁ

vrajāṅganānāṁ divam aspṛśad dhvaniḥ\|

dadhnaś ca nirmanthana-śabda-miśrito

nirasyate yena diśām amaṅgalam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** divaṁ svargam \| yena
dhvaninā \| diśāṁ dikṣu sthitānām aśubhaṁ naśyatīty arthaḥ \| etena
tāsāṁ dhvanis tadā sarva-dikṣu divi ca prasṛtya tatratya-karṇa-deśam
āgatya teṣām aśubhaṁ nāśayatīty arthaḥ \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (hari-bhakti-vilāsaḥ 3.26)** : evaṁ sākṣād-bhagavataḥ
kīrtana-smaraṇe likhitvā priya-jana-prema-dvārāpi
kīrtana-smaraṇa-viśeṣaṁ likhati---udgāyatīnām iti \| diśāṁ
daśa-dik-sthānāṁ jīvānām amaṅgalam aihikāmuṣmikam akhilam abhadram \|
yad vā, a-kāro viṣṇus tad-rūpaṁ maṅgalam \| kiṁ vā, na vidyate maṅgalaṁ
yasmāt tad amaṅgalam \| anuttamādivat parama-maṅgalam ity arthaḥ \| tac
ca mukhya-vṛttyā śrī-bhagavat-premaiva, yat yena dhvaninā diśaḥ prati
nitarāṁ rasyate āsvādaḥ kāryata ity arthaḥ \|\|46\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
dadhi-mathana-mūla-prayojanam āha---ud iti uccaiḥ \| aravinda-locanam
iti saundaryaṁ tena ca prādhānyena saundarya-gānam \| tathā
vrajāṅganānām iti gāna-naipuṇyaṁ cābhipretam \| evaṁ premṇoccair gānāt
tāsāṁ bāhulyāc ca gīta-dhvaner vyāpakatoktā \| ata eva divam aspṛśat \|
tatra hetv-antaraṁ ca---dadhna iti \| nirmanthanaṁ nirantara-viloḍanam
\| ca-kārāt kaṅkaṇādeś ca śabda-miśritaḥ \| diśāṁ daśa-dig-vartināṁ
sarveṣāṁ lokānām amaṅgalam aihikāmuṣmikāśeṣa-duḥkhaṁ tan-mūla-pāpaṁ ca
nirasyate, niḥśeṣatayā dūrataḥ kṣipyate \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** santataṁ
śrī-kṛṣṇa-veśa-yuktānām api tāsāṁ vraja-vyavahāra-rakṣaṇāya
śrī-kṛṣṇaika-rakṣita-tat-tat-saṁskāra-vaśād dadhi-manthane'pi tad-āveśaṁ
sūcayan tatra ca yogāvasaratayā gānenātiśayaṁ darśayan tena jagato'pi
maṅgalaṁ jātam ity āha---ud iti \| uccair ity āveśo darśitaḥ \|
aravinda-locanam iti saundarya-pradhāna-gānaṁ vrajāṅganānām iti
tādṛśa-prasiddhair gāna-naipuṇyaṁ ca \| evaṁ premṇoccair gānāt tāsāṁ
bāhulyāc ca gīta-dhvaner vyāpakatā jñāpitā \| ata eva divam aspṛśat \|
tatra hetv-antaraṁ ca---dadhna iti \| nirmanthanaṁ nirantara-viloḍanam
\| ca-kārāt kaṅkaṇādeś ca śabda-miśritaḥ \| diśāṁ daśa-dig-vartināṁ
sarveṣām eva lokānām amaṅgalam aihikāmuṣmikāśeṣa-duḥkhaṁ tan-mūlaṁ ca
karma nirasyate, sa-vāsanaṁ dūrataḥ kṣipyate \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** udgāyantīnām ity
ānanda-dyotane vastrālaṅkāra-kuṅkumālepa-madhura-gānādikaṁ virahe na
ghaṭata ity uktato kṛṣṇa-saṁyukta-prakāśa evoddhavena sāmānyato
rātry-ante'pi dṛṣṭvā tayā dinānte iti jñeyam \|\|46\|\|

 **\...**

\|\| 10.46.47 \|\|

bhagavaty udite sūrye nanda-dvāri vrajaukasaḥ \|

dṛṣṭvā rathaṁ śātakaumbhaṁ kasyāyam iti cābruvan \|\|

**śrīdhara-svāmī (bhāvārtha-dīpikā) :** tadā vrajaukaso gopyaḥ
\|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā sūryodaye \|
śātakaumbhaṁ suvarṇa-bahulam \| śātakaumbhaṁ suvarṇe ca
ghaṭa-puñje'śva-mārake iti medinī \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavatīti
tamo-nāśanādi-śakty-abhiprāyeṇa śrī-bhagavat-pūjādhiṣṭhānatvādinā vā \|
vrajaukasa iti sadā vraja eva nivāsāt tad-rathāparicaye hetuḥ \| kiṁ ca,
śatakaumbhaṁ sarva-nirmitam iti vailakṣaṇyam uktam \| ato'yaṁ kasyety
abruvan \| ca-kārād akrūra-ratha-smaraṇena vilakṣaṇaṁ prārudaṁś cety
arthaḥ \| tatra vrajaukaso gopya iti tair vyākhyātam \| strīṇāṁ
vadantīnām iti vakṣyamāṇatvāt \| yad vā, sarva eva vraja-vāsino'bruvan
\| tataś ca teṣāṁ tādṛśokti-śravaṇāt tayaiva vadantīnāṁ strīṇām ity
arthaḥ \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavatīti \|
tamo-nāśanādi-śakty-ādi\--rūpeṇa śrī-bhagavat-pūjādhiṣṭhānatvādinā vā \|
tādṛśī stutiś ca tad u yasya sarveṣāṁ vraja-vāsināṁ
śrī-kṛṣṇa-vārtā-prāpti-sukha-samayo hetutayā santoṣeṇa \| vrajaukasaḥ
puruṣāḥ \| strīṇāṁ vakṣyamāṇatvāt \| tac-chabda-prayogaś ca sadā vraja
eva nivāsāt tad-rathāparicaye hetuḥ \| kiṁ ca, śātakaumbhaṁ
svarṇakaumbhaṁ svarṇa-parivṛtam iti vailīlyam uktam ato'yaṁ kasyety
abruvan \| ca-kārādan uktaṁ cānyat kiñcit samucciteti \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vrajaukasaḥ puruṣāḥ strīṇāṁ
vakṣyamāṇatvāt \|\|47\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vrajaukaso virahiṇyo
gopyaḥ \|\|47\|\|

 **\...**

\|\| 10.46.48 \|\|

akrūra āgataḥ kiṁ vā, yaḥ kaṁsasyārtha-sādhakaḥ \|

yena nīto madhu-purīṁ kṛṣṇaḥ kamala-locanaḥ \|\|

**śrīdhara-svāmī (bhāvārtha-dīpikā) :** sa-krodham āhuḥ---akrūra iti \|
arthaṁ sādhitavān ity artha-sādhakaḥ \| tad āhuḥ---yena nīta iti
\|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svayam ākṣipya
samādadhire---kaṁsasyety-ādinā \| yenākrūreṇa \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** madhu-nāmā mahā-daityas
tasya purīm iti śleṣeṇa tasyāṁ tan-nayanāyogyatoktā \| kiṁ ca, kṛṣṇaḥ
paramānanda-ghana-mūrtir asmat-prāneśvaraḥ \| kiṁ ca, kamala-locana iti
dṛṣṭi-mātreṇa sarva-tāpāpahāritvādikam abhipretam \| ata etādṛśasya
vrajāt tatra nayana-yuktam eveti bhāvaḥ \|\|48\|\|

 

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
athotkaṇṭhā-pradhānāntaḥ-pātinīnāṁ kāsāñcid vākyam āha---akrūra iti
dvābhyām \| madhupury-adhikāritva-daity atvābhyāṁ kaṁso'pi madhus tasya
purīm iti \| tasyāṁ tan-nayanāyogyatā \| kṛṣṇa iti nāsmat-putrādir
anyo'pi kintu svayam eva kṛṣṇa iti, tatrāpi kamala-locana iti
viśeṣya-saundarya-viśeṣa-sarva-tāpa-hāritā-guṇa-viśeṣa-smaraṇena
nija-hṛdayārti-viśeṣaṁ nivedayanti \| ata eva tādṛśasya vrajād bahir api
nayanam ayuktaṁ, kim uta madhuparyām iti bhāvaḥ \| yad vā, kruddhā
āhuḥ---yaḥ kaṁsasyārthaṁ sādhitavān iti saḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-krodham āhuḥ \| akrūra
iti \| arthaṁ sādhitavān iti saḥ \|\|48\|\|

 **\...**

\|\| 10.46.49 \|\|

kiṁ sādhayiṣyaty asmābhir bhartuḥ prītasya niṣkṛtim \|

tataḥ strīṇāṁ vadantīnām uddhavo'gāt kṛtāhnikaḥ \|\|

**śrīdhara-svāmī (bhāvārtha-dīpikā) :** kaṁsaṁ ghātayitvā punaḥ kim
artham āgata ity āśaṅkya svayam eva kāraṇaṁ sambhāvayanti, kim iti \|
tadā sādhitena kāryeṇa prītasya tuṣṭasya bhartuḥ \| pāṭhāntare pretasya
mṛtasya kaṁsasya niṣkṛtim aurdhva-dehikam asmābhiḥ kṛtvā sādhayiṣyate
kim \| asman māṁsaiḥ piṇḍān kṛtvā dāsyatīty arthaḥ \| ity evaṁ
vadantīnāṁ strīṇāṁ tatas tasminn avasare kṛtāhnikaḥ kṛta-snānādi-niyama
uddhava āgata iti \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niṣkṛtiṁ prītiṁ syān
niṣkṛtir aurdhvadaiha-prītyānṛṇyeṣu kṛtrimam iti dharaṇiḥ \| pretasya
para-lokaṁ gatasya \| kim iti vitarke \| ity artha iti---mṛtoddeśena
māṁsena śrāddhaṁ bahu-tṛpti-karaṁ bhavatīty arthaḥ \| tatas tāsāṁ
kathanottaram \| tasminn avasare kathanottara-kṣaṇe \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kim iti tair vyākhyātam
\| yad vā, tādṛśam iva rathaṁ dṛṣṭvā akrūram āgataṁ matvārti-bharodayena
mitho manorathaṁ kurvanti---kim iti \| pretasyāpi niṣkṛtim ānṛṇyam \|
anyat samānam \| tadā gamana-prayojanāvicāraṇaṁ ca vaijalyād yuktam
evāgāt, vrajāntaḥ prāptaḥ \| ata eva tair vyākhyātam---āgata iti
\|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadyapi sva-bhartuḥ
kaṁsasyaivārtha-sādhanāya śrī-kṛṣṇaṁ nītavāṁs tathāpi daivāt tasmin
ghātite svārtha-sādhanāya tatraiva śrī-kṛṣṇaṁ rakṣitvā yat punar
atrāgatas tan nūnam evam abhiprāyeṇaivety abhipretyāhuḥ---kim ity
ardhena \| pūrvaṁ prītasya paścād daivād anyathātvaṁ prāptasyety arthaḥ
\| pāṭhāntare pretasyāpi niṣkṛtim ānṛṇyam iti \| tatas
tādṛśokti-śravaṇāt strīṇāṁ tat-tad-gṛha-vartinīnāṁ sarvāsām evaṁ
vadantīnāṁ tāsv api tathaiva parasparaṁ vadantīṣv apīty arthaḥ \| ṣaṣṭhī
śrutvāpy aśrutavad ācaraṇena śrīmad-uddhavasya tad-ādara-vyañjanāt \|
agād yatra śrī-kṛṣṇa-preyasyas tā nityaṁ mithaḥ-sama-duḥkhatayā militvā
vasanti tam eva sthāna-viśeṣam ekāntam anviṣya gata ity arthaḥ \| evam
uktaḥ vistāra-dairghyayoś catur-aṣṭau kośān vyāptasya vrajasya
vyañjayiṣyamāṇatvāt \| militvā kṛta-vana-vāsatvād evāsanādibhis
tad-ātithyasya bhramarāgamanasyāpi vakṣyamāṇatvāt \| rahasy aspṛcchann
upaviṣṭam āsana ity ahaṁ bhartur ahaskara iti vakṣyamāṇatvāt vrajasya
vartmani gṛhe ca kasmiṁścit tat-tad-asamāveśāt \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** agāt yatra śrī-kṛṣṇa-preyasyas taṁ
pratyahaṁ mithaḥ sama-duḥkhatayā milanti, tam eva sthāna-viśeṣam ekāntam
anviṣya gata ity arthaḥ \|\|49\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaṁsaṁ ghātayitvā punaḥ
kim-artham āgata ity āśaṅkya kāryaṁ sambhāvayanti \| kim iti \| tadā
sādhitena kāryeṇa prītasya bhartuḥ pretasyeti pāṭhe mṛtasya kaṁsasya
niṣkṛtim aurdhva-dehikam asmābhiḥ kṛtvā sādhayiṣyate asman māṁsaiḥ
piṇḍān kṛtvā dāsyatīty arthaḥ iti vadantīnāṁ samīpam ājagāma \|\|49\|\|

 **\...**

(10.47)

## atha saptacatvāriṁśo'dhyāyaḥ

### uddhava-gopī-saṁvādaḥ, bhramara-gītam, uddhavasya mathurā-gamanaṁ ca \|

\|\| 10.47.1 \|\|

śrī-śuka uvāca---

taṁ vīkṣya kṛṣṇānucaraṁ vraja-striyaḥ

pralamba-bāhuṁ nava-kañja-locanam \|

pītāmbaraṁ puṣkara-mālinaṁ lasan-

mukhāravindaṁ parimṛṣṭa-kuṇḍalam \|\|

**śrīdhara-svāmī (bhāvārtha-dīpikā) :**

sapta-catvāriṁśake'tha kṛṣṇādeśena gopikāḥ \|

bodhayitvoddhavas tattvam anujñāpyāgamat purīm \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha tattva-bodhānantaram
\| tā anujñāpya pṛṣṭvā vrajāṅganā-vyāmohokti-bhaṅgyā śrī-kṛṣṇa-bhaktim
atrādhyāye vakti---tam uddhavam \| parimṛṣṭe dedīpyamāne kuṇḍale yasya
sa tam \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇam anucarati
bhakti-viśeṣeṇātraiva sārūpyādi-prāptyānugacchatīti,tathā tam \|
vraja-striyaḥ sadā śrī-kṛṣṇa-rūpa-veśādi-dhyāna-gāna-parā iti bhāvaḥ \|
ato vīkṣya sākṣād dūrato dṛṣṭvaiva suvismitāḥ parama-vismayaṁ prāptāḥ
prāyaḥ śrī-kṛṣṇa-sārūpyāt tad eva darśayati---pralambety-ādinā \|
tatrādyena pada-dvayena rūpataḥ, tato'nyena tad-dvayena parīty anena ca
bhūṣaṇataḥ, lasat-sundara-smitādinā śobhamānaṁ mukhāravindaṁ yasya tam
iti śobhātaḥ \| yad vā, lasad ity atraiva hetuḥ---parimṛṣṭeti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tam iti yugmakam \| rahasīty
asya tṛtīya-padya-sthasyāpy atrānvayaḥ kāryaḥ \| \"ko'yam ?\" ity-ādinā
vitarkya,\"jānīmas tvām\" iti svayam eva nirṇayāt āhnikaṁ kṛtvā vrajam
āgataś cet tadābhaviṣyat, tarhi loka-saṅghaṭṭe tasminparamparāyāḥ so'yaṁ
mahārathī vyakta evābhaviṣyad iti \| 

vraja-striya iti---vraje'pi śreṣṭhatvena yāḥ prasiddhā
bhagavat-preyasī-rūpāḥ striyas tā ity arthaḥ \| vraja-striyaḥ
kṛṣṇa-gṛhīta-mānasāḥ \[bhā.pu. 10.29.42\] ity-ādiṣv api tathaiva,
tat-prasaṅge tac-chabda-prayogāt \| uddhavaṁ vīkṣyataṁ ca
kṛṣṇānucaraṁvīkṣya tad-ākāratayā nibhālya \| tatra
hetuḥ---pralamba-bāhum ity-ādi \| tatra puṣkara-mālātu
prasthāpana-samaye śrī-bhagavataiva sva-kaṇṭhāt prasādīkṛteti gamyate \|
vraje'py etādṛśa-tat-sama-niveśa-rūpā eva tad-anucarā ity anumānāt
tad-anucaratvena vitarkyety arthaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vraja-striya iti \| vraje 'pi
śreṣṭhatvena yāḥ prasiddhā bhagavat-preyasī-rūpāḥ striyastā ity-arthaḥ
\|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

sapta-catvāriṁśake'smin citra-jalpān daśoddhavaḥ \|

ākarṇya procya sandeśān gopīḥ stutyā purīṁ yayau \|\|1\|\|

**\...**

\|\| 10.47.2 \|\|

suvismitāḥ ko'yam apīvya-darśanaḥ

kutaś ca kasyācyuta-veṣa-bhūṣaṇaḥ \|

iti sma sarvāḥ parivavrur utsukās

tam uttamaḥ-śloka-padāmbujāśrayam \|\|

**śrīdhara-svāmī (bhāvārtha-dīpikā) :** apīcyaṁ sundaraṁ darśanaṁ yasya
saḥ \| acyutasyeva veṣo bhūṣaṇāni ca yasya saḥ \| ko'yaṁ kuto vā kasya
ca ? iti vadantyas taṁ parivavruḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pīca-vairūpye pīcanārhaḥ
pīcyaḥ, na pīcyo'pīcyaḥ \| apīcyaḥ sundare'nindyaḥ iti dharaṇi-devaḥ \|
tam uddhavam \|parivavruḥ pariveṣṭitavatyaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dṛśyata iti darśanaṁrūpam
\| anenānuktam api .ska-sadṛśam ākāra-vayo-varṇādikaṁ saṅgṛhītam \|
acyutety anena ca tat-sadṛśa-mauktika-hārādi \| tatra
veṣaḥ---naṭa-vara-cchedaḥ \| kiṁ vā, acyutasya veṣo bhūṣaṇam eva
bhūṣaṇaṁ yasya tam \|tvayopayukta-srag-gandha vāso'laṅkāra-carcitāḥ
\[bhā.pu. 11.6.46\] iti nyāyena tadīya-vastrādi-dhāraṇāt \| ata
evotsukāḥ sambhrāntāḥ samutkaṇṭhitā vā satyaḥ sarvā ekaikaśaḥ
sva-sva-sthānād āgatāḥ \| kiṁ vā, virahārtyā sarvāsām evaikatra sthityā
yugapad āgatāḥ parito vavrur āvṛtavatyaḥ \| yata uttamaślokaḥ śrī-kṛṣṇas
tat-padāmbujam evāśrayo yasya tam \| ity ekāstitayā guṇenāpi
tat-sādṛśyam uktam \|yad vā, uttama-śloka-padāmbujayoḥ
saṁvāhanādy-artham upadhānavad āśrayam \| iti
satatātyanta-samīpa-vartitā parama-priyatā coktāḥ \| vākya-bhedāt tam
ity asyāpaunaruktyam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ suvismitāḥ anyatrāpi
katham etādṛśo'stīti tad etad āhuḥ---ko'yam iti \| śuci-smitāḥ iti pāṭhe
tasya prasādāyāropita-smitā ity arthaḥ \| dṛśyate iti darśanaṁ rūpam \|
veṣo vastra-tilaka-keśa-bandhādiḥ \| bhūṣaṇaṁ kaṭaka-kuṇḍalādi \| yad
vā, acyuta-veṣa-bhūṣaṇe eva veśa-bhūṣaṇe yasya tam,
tvayopayukta-srag-gandha vāso'laṅkāra-carcitāḥ \[bhā.pu. 11.6.46\] ity
etad-vākyānusārāt \| tatrāpy āpātato'saṅkoce hetuḥ---utsukāḥ
kālākṣamatvena vicāra-śūnyāḥ \| paścād api \| tatra
hetuḥ---uttama-ślokaḥ śrī-kṛṣṇas tat-pādāmbujam evāśrayo yasya tam \|
yad vā, uttama-śloka-pādāmbujayoḥ saṁvāhanādy-artham upadhānavad āśrayas
tasya tathā tad-ātmīyatāṁ nirdhāryety arthaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śuciṁ śuddhaṁ smitaṁ
yāsām iti kṛṣṇa-smāraka-veṣa-darśanotthena harṣeṇa smitaṁ suvismitā iti
pāṭhe kṛṣṇasyaiva pītottarīyam idaṁ tad-aṅgottīrṇam eva kamala-mālyaṁ ca
katham anena prāptam iti vismayaḥ apīvyaṁ sundaraṁ yasya saḥ ko'yaṁ
kutaḥ kasya vā manuṣya iti vadantyaḥ kṛṣṇa-vṛttānta-prāpti-sambhāvanayā
utsukāḥ \|\|2\|\|

**\...**

\|\| 10.47.3 \|\|

taṁ praśrayeṇāvanatāḥ susatkṛtaṁ

sa-vrīḍa-hāsekṣaṇa-sūnṛtādibhiḥ \|

rahasy apṛcchann upaviṣṭam āsane

vijñāya sandeśa-haraṁ ramā-pateḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāḥ kiṁ cakrur ity ata
āha---tam iti \| tam uddhavam \| ramāpate rādhā-pater ity anena
tasyāṁtasyāsaktir nānyatreti sūcitam \|\|3\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa vrīḍety-ādi \|
vrīḍā atra taṁ vināpi jīvantyas tad-vārtā-grahaṇāya samāgatāḥ sma iti \|
hāsas tu svayaṁ samāgamiṣyatīty uktvā sakhi-dvāraiva saṁvādo
vidhīyate \| aho vañcakatā ! ity atiduḥkhe hāsa eva \| īkṣaṇaṁ
priya-prasthāpito'yam iti tat prema prākātya-sūcanam \|sūnṛtam
antaḥ-karaṇasya dravad-bhāvena ramā-pater iti kaṭākṣoktiḥ \| saiva
dhanyā yato'sāv anenaiva kāraṇena vakṣasy eva vasati, ato'syāḥ kadāpi na
viccheda iti tac-cāturyābhivyañjikā vā uktiḥ \|\|1-3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vraja-striyaḥ
parivāraṇānantaram eva praśrayeṇa vinayenāvanatā namra-śirasaḥ satyas
taṁ rahasy ekānta āsana upaviṣṭam uddhavaṁ ramāpateḥ sandeśa-haram
iṅgitena vijñāya sa-vrīḍa-hāsekṣaṇa-sūnṛtādibhiḥ susatkṛtaṁyathā syāt
tathāpṛcchat \| 

vrīḍā ca lajjā-viśeṣaḥ \| tat-sahito hāsaś ca dara-hasitaṁ, tena yuktam
īkṣaṇaṁ ca manāg avalokanam iti trayaṁ
bhagavat-sārūpya-darśana-jātasyaśrī-bhagavati bhāva-viśeṣasyasvabhāvād
udbhūtaṁsunṛtaṁ ca svāgataṁ, kuśalaṁ vaḥ ity-ādi-priya-vākyaṁ, tena \|
ādi-śabdād āsana-pādyārpaṇādibhiś ca \| ata eva suṣṭhu satkṛtaṁ pūjitam
ity uddhava-viśeṣaṇaṁ vā, bhagavad-bhāva-darśanena tadīya-sukha-vidhānāt
\| ramāpateḥlakṣmī-kāntasyeti priya-jana-paripālakatvenātmany apekṣā
tasya sambhāvitā \| 

yad vā, rahasi prāptyā sandeśa-haraṁ dūtaṁ vijñāya raha āgamanādinā
nirdhāryāpṛcchat \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tam iti \| tam
uddhavaṁ rahasi ramāpateḥ sandeśa-haraṁ vijñāya svayam eva pūjāṅgatvena
datta āsana upaviṣṭaṁ santaṁ praśrayeṇāvanatāḥ sadyaḥ punaḥ
sa-vrīḍa-hāsekṣaṇa-sūnṛtādibhiḥ susaṁṣkṛtaṁ santam apṛcchann iti kramaḥ
kartavyaḥ \| atrāsana iti sāmīpikārtham evādhikaraṇaṁ jñeyam \|
tad-vidhāsu tasya mahā-bhakter api nirṇīyamānatvāt \| yataḥ
sairandhry-ādiṣu tasya tādṛśatā varṇayiṣyate iti kaimutya-lābhāc ca \| 

praśrayeṇāvanatā vinaya-namra-śirasaḥ \| vrīḍo vrīḍā \| hāsaḥ prasādas
tābhyāṁ yuktam īkṣaṇam avalokanaṁ, sūnṛtaṁ ca svāgataṁ kuśalaṁ
cety-ādi-priya-vākyaṁ, tad-ādibhis tat-puraḥsarāsana-pādyādibhiḥ
susatkṛtam ādṛtam \| tataś ca rahasisandeśamānītavān ayam iti
niścityāpṛcchan \| 

ramāpateḥjayati te'dhikaṁ janmanā \[bhā.pu. 10.31.1\] ity-ādy-anusāreṇa
tādṛśa-tat-sampatti-darśanena jñātasya tāsām evābhiprāyasya prakaṭanam
iti viśeṣya vyākhyeyam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa-vrīḍa-hāseti \| vrīḍo vrīdā \|
hāsaḥ prasādas tābhyāṁ yuktam īkṣaṇam \|rahasi vijātīya-bhāvāgocare deśe
\| ramāpater iti jayati te\'dhikaṁ janmanā vrajaḥ śrayata indirā śaśvad
atra hi\[bhā.pu. 10.31.1\] ity anusārāt tādṛśa-tat-sampatti-darśanena
jātasya tāsām evābhiprāyasya prakaṭanam \|\|3\|\| 

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** taṁ praśrayeṇety-ādi \|
sa-vrīḍa-hāsety-ādau \| vrīḍā atra taṁ vināpi jīvāma iti premāṇo
nirvyalīkatvābhāvenātmānaṁ prati vrīḍā \| hāsas tu svayam āgamiṣyāmīty
uktvāpi tena nāyātam, sakhaiva preṣita iti śrī-kṛṣṇaṁ pratyasūyā-sūcakam
īkṣaṇam \| tat-sakheti tat-prema-prākaṭya-karaṁ sūnṛtaṁ kim ayaṁ
vyaktīti tac-chravaṇārtham \|ramāpater iti sāsūyam \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praśrayeti vyākhyā-caram
\|vrīḍā strī-svabhāvotthā mūrdhāder īṣad āvaraṇa-lakṣaṇā lajjā \| sā hy
ādaraṇīya-jana-sāmānya-darśane sahasaiva bhavet \| hāsaḥ sva-priya-dāsa
evāyam iti niścayena mukha-prasāda;h \| tābhyām īkṣaṇaṁ
sampūrṇāvalokanam \| ādinā yatra-samayaṁ yathopasthitiṁ ca
pādyādy-ātithyaṁ \| rahasi vijātīya-janāgocara-sthale \|tādṛśa-sthale
sahasaivāgamanena taṁ sandeśa-haraṁ vijñāya \| ramā-pater iti
gopī-pakṣa-pātinaḥ śukasyāsūyā-dyotanaṁ---sampattiṁ mathurāyāṁ spaṣṭam
eva parameśvaraḥ \| taṁ sukhayituṁ ramaivāgamiṣyati kim etāsu
sandeśa-preṣaṇa-dambhenety-ākārakam \|\|3\|\|

**\...**

\|\| 10.47.4 \|\|

jānīmas tvāṁ yadu-pateḥ pārṣadaṁ samupāgatam \|

bhartreha preṣitaḥ pitror bhavān priya-cikīrṣayā \|\|

**śrīdhara-svāmī (bhāvārtha-dīpikā) :** pārṣadaṁ sevakam \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadupater ity anenāpi
gopī-patitvābhāvaṁ sūcayanti \| bhartreheti rādhoktiḥ, na hi bhartṝṇāṁ
vanitā-tyāgo yogya iti bhāvaḥ \| pitror nanda-yaśodayoḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** jānīma iti \|
akathitenāpi jānīma ity arthaḥ \| yadu-pateḥ, na tu gopī-pateḥ \|
bhartrā, na tu priyeṇa \| pitroḥ priya-cikīrṣayā na tv asmākam \| tathā
cet svayam āgamiṣyat \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak
rāja-rathārohaṇādinā śrī-vrajeśvarāntike āgataṁ jānīma eveti
tad-viśeṣa-praśnādinālam iti bhāvaḥ \| yadupater iti tasyādhunā
vraja-janeṣūpekṣā yukteti bhāvaḥ \| jānīma ity eva
vivṛṇvanti---bhartreti \| tat-parityakte'pi vraje'tra tavāgamanaṁ
bhartr-ājñāyā bhṛtenāvaśya-pālyatvād iti bhāvaḥ \| nanu mat-preṣaṇād
atra tasyaparamāpekṣāva-gamyatām \| tatrāhuḥ---pitror iti \| kevalaṁ
tayor dvayor eva \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā niścaye'piduḥkhena
sva-sambandham apalapantya āhuḥ---jānīma iti \| samyag
etādṛśa-paricchedatayā vraja-jana-samīpāgataṁ tvāṁ yadu-pateḥ pārṣadaṁ
jānīmaḥ \| tatas tat-praśnenālam iti bhāvaḥ \| āgamane hetuḥ---bhartrā
tena nija-svāminā preṣitaḥ svayam anāgatya tava preṣaṇām anādeśe'pi
laukikatā-mātrād iti tat-parityakte'pi vraje tavāgamanaṁ bhartr-ājñāyā
bhṛtenāvaśya-pālyatvād iti bhāvaḥ \| yadu-pater iti sveṣu tasyānādare
hetu-vyañjakaṁ sveṣāṁtasminn ayogyatvaṁ vyañjayati \| atas tava
bhartreti ca saudāsīnyaṁ vacanaṁ prayojanaṁ tu kiñcid ekam eva jānīma
iti tathaivāhuḥ \| pitror iti \| tathāpi na sva-premṇeti bhāvaḥ
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pitror iti \| tatrāpi na
sva-premṇeti bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** jānīma iti \| akathitenāpi
jānīma ity arthaḥ \| yadupateḥ, na tu gopī-pateḥ \| bhartrā, na tu
priyeṇa \| pitroḥ priya-cikīrṣayā, na tv asmākam \| tathā cet svayam
āgamiṣyat \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jānīma ity ata evālaṁ
praśneneti \| yadupater iti sa gopa-jātir iva samprati yadūnāṁ patir
abhūd iti bṛhat-pada-prāptasya svayaṁ katham atrājigamiṣā sambhaved iti
bhāvaḥ \| ata eva bhavān preṣitaḥ pitroḥ priya-cikīrṣayā, na tu svasya
\| tena yaśodā-nandābhyāṁ pitṛbhyāṁ gopa-jāti-vyañjakābhyām asya kiṁ
prayojanam ? iti bhāvaḥ \| nanda-yaśode ruditvā mriyete, kṛṣṇo
mathurāyāṁ rājyaṁ karotīti loka-nindā-bhayād eva tvaṁ preṣita iti
manyāmahe \| kintu bhoś catura-varya ! tena subuddhi-śekhareṇa preṣitaḥ
pitroḥ priya-cikīrṣayā tvaṁ cātrāyāto'taḥ prayāhi nanda-yaśodayoḥ
samīpam \| tau hi tvāṁ prāpyānandena kṛṣṇaṁ taṁ vismārayiṣyata iti
dhanyaiva tasya viveka-tīkṣṇatety-ādyā bahava eva
vyāja-stuti-mayātyanta-tiraskṛta-vācya-dhvaneḥpallavāḥ \|\|4\|\|

**\...**

\|\| 10.47.5 \|\|

anyathā go-vraje tasya smaraṇīyaṁ na cakṣmahe \|

snehānubandho bandhūnāṁ muner api sudustyajaḥ \|\|

**śrīdhara-svāmī (bhāvārtha-dīpikā) :** pitroḥ priya-cikīrṣayety atra
hetuḥ, snehānubandha iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyathā
nanda-yaśodā-priya-cikīrṣām antarā \| tasya kṛṣṇasya \| cakṣmahepaśyāmaḥ
\| muner api śama-niṣṭhāvataḥ saṁnyāsino'pi vasiṣṭhādiṣu tathāśravaṇāt
\| sudustyajo'tiśayena tyaktum aśakyaḥ \| suratrātiśaye'nekārthatvāt \|
na hi kṛṣṇaḥ sannyāsīti bhāvaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyathety ādi \|
sākṣepoktiḥ itīty-ādi-paryantam \|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyathā tau vinā gavāṁ
vraja iti parama-dainyenātmano go-sādṛśya-mananāt, smaraṇīyaṁ janaṁ
kañcid vā na paśyāmaḥ, bandhūnāṁ bandhuṣu snehasyānu-bandhaḥ pravṛttiḥ,
munerātmārāmasyāpi, kiṁ punar aiśvaryādy-apekṣasyatasya \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anyathā tau vinā tu tasya
yadu-pater go-vrajetan-mātra-dhana-gopāvāse smaraṇa-yogyam api na
paśyāmaḥ, kim uta smaraṇa-patha-gatam ity arthaḥ \| yat tu tayorapi
smaraṇaṁ tad api tayor eva snehasya guṇo, na tu tasyety āhuḥ---sneheti
\| bandhūnāṁbandhūnāṁpitrādiṣu snehānubandhaḥsa muneḥ
sannyāsino'pidustyajaḥ kṛcchreṇaiva vismartuṁ śakyate, na tu sahasā
tyaktum iti \| tato'pi kāṭhinyam ity arthaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yat tu tayor api smaraṇam, tad api
tayor eva snehasya guṇaḥ, na tu tasyety āhuḥ---sneheti \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad eva prakaṭyantya
āhuḥ---anyathety-ādi \| anyathā go-vraje tasyasmaraṇīyaṁ na paśyāmaḥ \|
pitarau vinā smṛti-viṣayo'tra nāstīti bhāvaḥ \| nanu
tasyātmārāmasyakathaṁ pitarau prati tathā snehaḥ ? ity
āśaṅkyāhuḥ---snehānubaddho bandhūnām iti \| munerātmārāmasyāpi, ato na
vayaṁ bandhavaḥ, asmān prati smṛtir api tasya durlabhety asūyoktiḥ
\|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** smaraṇīyaṁ smaraṇa-yogyaṁ
janaṁ kam api na cakṣmahe na paśyāmaḥ \|smṛtayoḥ yaśodānandayoḥ pitror
api tena yady evam anādaraḥ kṛtaḥ, tadā asmad-ādīnāṁ
tadīya-smṛty-eka-bhūmikāyām apy ārohaṇa-yogyatā kuta eva syāt ?iti
bhāvaḥ\| muneḥkṛta-saṁnyāsasyāpidustyajaḥ, ṣaṣṭhī ārṣī, kṛṣṇena tu
para-strī-puñjeṣu ramamānenāpi dustyaja evety aho
kṛṣṇasyavairāgya-tīvrateti bhāvaḥ \|\|5\|\|

**\...**

\|\| 10.47.6 \|\|

anyeṣv artha-kṛtā maitrī yāvad-artha-viḍambanam \|

pumbhiḥ strīṣu kṛtā yadvat sumanaḥsv iva ṣaṭpadaiḥ \|\|

**śrīdhara-svāmī (bhāvārtha-dīpikā) :** anyathā go-vraje tasyety atra
hetuḥ---anyeṣv iti \| artha-kṛtā kārya-nimittā \| viḍambanam
anukaraṇa-mātraṁ na tu tāttvikī maitrī \| pumbhir iti dṛṣṭāntau
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyeṣu pitṛ-vyatirikteṣu
gopī-janeṣu yāvad-arthaṁ prayojanāvasāna-paryantam anukaraṇa-mātraṁ
yasyāḥ seti tīrthaḥ \| maitryā iti śeṣeṇa yāvad-artha-viḍambanām iti
svāminaḥ \| *tāttvikīṁ* yathārthām \| yadvat yathā strīṣu yāvad-arthā
nṛṇāṁ maitrī bhavatīti tātparyam \|sumanaḥsu puṣpeṣu \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa kim asmāsu
nirupādhi prema kṛtavān ? naivam \| ata āhuḥ---sumanaḥsviva ṣaṭpadaiḥ
\|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyeṣu
bandhu-vyatirikteṣu maitrī snehaḥ \| anyat tair vyākhyātam \| yad vā,
yadyapi muner api sudustyajaḥ, tathāpi na cakṣmahe, priya-vyatiriktānāṁ
tasya bandhūnām atrābhāvāt \| nanu, abandhuṣv api sneho dṛśyate ?
satyaṁ, sa tv aupādhiko'sthira ity āhu---anyeṣv iti \| sā hy arthe
siddhe paścān naivānuvartate ity āhuḥ---yāvad-arthaṁ
nija-prayojana-sādhana-paryantam eveti \| ata eva viḍambanaṁ, kaḍācit
kasyacit puṁsaḥ kayācit striyā saha dṛḍha-maitrī-dṛṣṭyā \|
dṛṣṭāntāntaraṁ sumanaḥsv iti \| śleṣeṇa śobhana-citteṣv iti na teṣāṁ
tatra doṣaḥ, kintu cāñcalyāt ṣaṭ-padānām iveti bhāvaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anyeṣu maitrī
artha-kṛtāprārthanīya-padārthopādhikā, na tu bandhuṣv iva svābhāvikīty
arthaḥ \| sā ca yāvad-artha-viḍambanaṁ yāvantas te'rthāḥ, tāvad eva
tasyā maitryā anukaraṇa-mātram \| asmāsu tu na kācid bandhutā mithunatā,
sambandhaś ca na sthiraḥ syād iti \|
śālīnatayādarśanopadeśenaivāhuḥ---pumbhir iti \| dṛṣṭāntasyaiva
dṛṣṭāntaḥ sumanaḥsv iti, śleṣeṇa śobhana-citteṣv iti \| na teṣāṁtatra
doṣaḥ, kintu laulyāt ṣaṭpadānām eveti bhāvaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu bhavatīḥ praty api
tasyātiśayaiva maitrīti suprasiddhaiva vārtā nety āhuḥ---anyeṣv ity-ādi
\| anyeṣu mad-vidheṣu artha-kṛtaiva maitrī prayojana-kṛtaiva \| sā ca
yāvad-arthaṁ viḍambanaṁ yāvat prayojanaṁ, ata eva viḍambanaṁ
maitrānukaraṇam eva, na tu maitrī \| tasmāt pumbhiḥ strīṣu kṛtā maitrī
ṣaṭpadaiḥ sumanaḥsu kṛtā maitrīva \| te tu yāvan-madhu sambandhas tāvad
eva tāsu rājyanti, tadvat pumāṁso'pi strīṣu \| etena tasyāsmāsu na
niṣkaitavaṁ premety ākṣepoktiḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kṛṣṇasya pitṛbhyāṁ
bhrātrādibhiś ca niṣprayojanatvān mamatā māstu, yuṣmābhiḥ strībhis tu
lampaṭatvāt tasya prayojanam asty eveti \| yūyam eva smaraṇīyā
bhavatheti \| tatrāhuḥ---anyeṣv iti \| artha-kṛtā prayojanavatī
nindyaiva maitrī yāvad-artha-viḍambanaṁ yāvat tāvac ca sākalye ity
abhidhānāt sarvārtha-viḍambana-rūpāyā maitryāḥ kartā yaś ca maitryāḥ
pratiyogī yaś ca prayojakaḥ yaś copakaraṇaṁ, teṣāṁ sarveṣām apy arthānāṁ
viḍambanaṁ tiraskāras tad-rūpety arthaḥ \| svasya prayojana-sadbhāve
maitryāḥ sattvaṁ prayojanābhāve maitryā abhāva ity arthaḥ \| tatrāpi
pumbhiḥ sumanaḥsv iva puṣpa-sadṛśīṣu
saundarya-saurabhya-saukumārya-mādhuryavatīṣv api strīṣu śleṣeṇa
śobhana-manaskāsv acañcala-cittāsv api maitrī, tadvat kṛtā yadvat
ṣaṭpadaiḥ kṛtety anvayaḥ \| ṣaṭ-padā hi saurabhyādi-guṇavanty api
puṣpāṇi sakṛt pītvaiva sva-cāñcalya-doṣāt yathā tyajanti, tathaiva
pumāṁsaḥ sva-sambhogārha-mādhuryādimatīr apy eka-niṣṭhā api strī
sambhujya tyajantīti prayojana-sadbhāve'pi maitryā abhāva ity atinindā
\|\|6\|\|

**\...**

\|\| 10.47.7 \|\|

niḥsvaṁ tyajanti gaṇikā akalpaṁ nṛpatiṁ prajāḥ \|

adhīta-vidyā ācāryam ṛtvijo datta-dakṣiṇam \|\|

**śrīdhara-svāmī (bhāvārtha-dīpikā) :** asyaivānyārtha-nidarśanaiḥ
prapañcaḥ---niḥsvam ity-ādinā \| dattā dakṣiṇā yena taṁ yājyam \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asyaiva yāvad-arthaṁ
viḍambanasyaiva \| niḥsvaṁ nirdhanam \|gaṇikā veśyāḥ,paṇya-strī gaṇikā
veśyā ity amaraḥ \| akalpaṁ rakṣaṇādy-asamartham \|adhītā vidyāḥśāstrāṇi
yais te chātrāḥ \| ācāryam adhyāpakam \|*yājyaṁ* yajamānam \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** upādhi-kṛtaṁ prema
upādhi-hānau naśyatīty āhuḥ---niḥsvaṁ tyajantīty-ādi sarvam \|jāro
bhuktvā ratāṁ striyaṁ \[bhā.pu. 10.47.8\] ity asya paripoṣārtham
\|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** niḥsvaṁ pūrvaṁ
dhanavantam api paścād vyayādinā nirdhanaṁ santam \| evam agre'py ūhyam
\|akalpaṁ pālanāsamartham \|ṛtvijo yājakāḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mithunatā-sambandhaś ca yadi
dharma-pradhānataḥ syāt, tadā sthiro'pi syāt \|
kevala-grāmya-dharma-mayaś cet asthira eva syād ity
arthāntara-nyāsa-vyājena tad eva paryavasāyayanti---niḥsvam iti
yugmakena \| niḥsvaṁ nirdhanībhūtam \| akalpaṁ pālanāsamarthī-bhūtam \|
ṛtvijo yājakāḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat-sajātīyāny udāharaṇāni
darśayanti---niḥsvaṁ tyajantīty-ādi bahubhiḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra sva-prayojanābhāva
eva maitryā abhāva ity atra dṛṣṭāntān dīpaka-nyāyenāhuḥ \| niḥsvaṁ
gaṇikās tyajanti, tena yāvad-dhana-prāptis tāvan na tyajantīty evam
agre'pi vyākhyeyam \|akalpaṁ pālanāsamarthaṁ \|dattā dakṣiṇā yena
yajamānaṁ \|\|7\|\| 

**\...**

\|\| 10.47.8 \|\|

khagā vīta-phalaṁ vṛkṣaṁ bhuktvā cātithayo gṛham \|

dagdhaṁ mṛgās tathāraṇyaṁ jārā bhuktvā ratāṁ striyam \|\|

**śrīdhara-svāmī (bhāvārtha-dīpikā) :** pakṣiṇo vigata-phalaṁ vṛkṣam \|
ratām anuraktām atṛptām ity arthaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** khe gacchantīti tathā \|
gṛhaṁ gṛhastha-sadma-praṇaya-kopātirekaṁ bodhayituṁ dṛṣṭānta-bāhulyam \|
jīryati yaśaḥ paralokaś cāneneti jāraḥ \| ity artha iti---ratir anurāgo
vidyate'syā iti ratā tām \| matv-arthīyācāyam artho labhya iti
svāmy-abhiprāyaḥ \| ratiḥ strī smara-dāreṣu rāge surata-guhyayoḥ iti
medinī \| rāge'nurāga ity arthaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** khagāḥ khe bhramantaḥ \|
phalāni dṛṣṭvā tad-artham āgatāḥ \| atithayo nimantraṇena kṣudādinā vā
bhojanārtham evāgatāḥ \| tatheti samuccaye \| ato nava-tṛṇādy-artham
āgatā iti khagavaj jñeyāḥ \| jārā ity
atyanta-dainyenātmoddeśa-sambhave'pi sāmānyenaivoktam, na tv
ātmoddeśeneti jñeyam \| prema-viśeṣeṇa tad-eka-paratvādinā tāsu tasya
kevala-prākṛta-jāratvābhāvāt \| evaṁ krameṇa
dhana-pālanādhyayana-pūjāśrayaṇa-bhojanopajīvana-ratayo'ṣṭau prāyo
lokānām āpekṣyārthā uktāḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dagdhaṁ dagdhībhūtam \| jārā
bhuktvā ratāṁ striyam ity atra dṛṣṭānta-pakṣeṣu puruṣeṣu nindyaṁ
jāra-padaṁ nyastaṁ, striyāṁ tu tadvat puṁścalī-padaṁ na nyastaṁ, kintu
ratā-padam eva tat khalu dārṣṭāntikeṣu sveṣu
tad-doṣa-saṅkramaṇa-nirasanārtham evaṁ sthite vayam utpattita eva nijaṁ
tasminn anunirṇīya tam evānanyatayā svayaṁ vṛtavatyaḥ \| sa punar asmān
bhuktvā parityajan jārāyamāṇa eva jāta iti tam evānanya-bhāvāḥ bharā iti
bahutvam uktvā striyam ity eka-vacanaṁ tu jāra-parāyāḥ striyā
bahu-jāratvam api sambhavatīti tad-vidhāyāṁ nindāyā vivakṣayā sveṣāṁ
punar etādṛśatāyā iti jñeyam \| evaṁ
dhana-pālanādhyayana-pūjopajīvana-bhojanāśrayaṇa-ratayo'ṣṭau prāyo
lokānām apekṣā arthā bhadrābhadrāś ca sarve'py upādhaya iti na
sneha-nirvāhakā iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** jārā bhuktvā ratāṁ striyam
iti bhagavantaṁ praty ākṣepaḥ \| vayaṁ tu taṁ parama-preyāṁsam ity eva
jñātavyaḥ, samprati tad-vyavahāreṇa jāram eva taṁ jānām īty arthaḥ
\|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vīta-phalaṁ vigata-phalaṁ
\| jārāḥ khalu ratāṁ ramaṇavatīm api striyaṁ tyajanti, tena yāvat tasyā
yauvanaṁ tāvan na tyajantīti pūrvavad arthābhāvāt yat kiñcit
prayojanābhāve'pi maitryā abhāvaḥ pratipāditaḥ \| tena tasya
sva-prayojana-siddhiḥ pura-strībhir eva bhavatīti kathaṁ vayaṁ smaraṇīyā
bhavāma ? iti kṛṣṇasya sveṣu premābhāvo vyañjitaḥ \| tatrāpi jārā iti
bahu-vacanena striyam ity eka-vacanena ca bahu-jāra-parāyāḥ
kāmopādhika-prītimatyās tais tyāgaḥ sambhavatu, asmākaṁ tu bahvīnām api
tad-eka-niṣṭhatvam eva kevalaṁ premāpi na sambhaved ity abhivyajya
nirupamaṁ nṛśaṁsatvam eva kṛṣṇasya dyotitam \|\|8\|\|

**\...**

\|\| 10.47.9 \|\|

iti gopyo hi govinde gata-vāk-kāya-mānasāḥ \|

kṛṣṇa-dūte samāyāte uddhave tyakta-laukikāḥ \|\|

**śrīdhara-svāmī (bhāvārtha-dīpikā) :** tyakta-laukikās
tyakta-loka-vyavahārāḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti ittham
\|*loka-vyavahārāḥ*puruṣa-samakṣaṁ nagnāṅgācchanādi-rūpāḥ \| govinda
ity-ādyaluk-samāsaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti etad vadantya ity
arthaḥ \| yad vā, ity evaṁ tyakta-laukikāḥ, svata eva pūrvaṁ govinde
gokulendre, śleṣeṇa sarvendriya-vyāpake bhagavati, ata eva gatāni
prāptāni vāg-ādīni yāsāṁ tāḥ, tatra kāya-prāptir nijāṅgānāṁ sarveṣāṁ
prāṇānāṁ vā samarpaṇāt, tad-āviṣṭatayā kāyasya vismaraṇād vā \| yad vā,
kāyika-vyāpārasya tad-arthaṁ tyāgāt \| kiṁ vā,
tad-arthaka-mātra-karmācaraṇāt \| punaś ca kṛṣṇasya sva-cittākarṣakasya
prabhor dūte tatra coddhave vrajam āyāte sati \| anyat tair vyākhyātam
\| yad vā, gata-hriyo babhūvur iti \| kiṁ vā, rudatyo mumuhur iti śeṣaḥ
\|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti
pūrvokta-vacana-prakāreṇagopyas tyakta-laukikā anādṛta-loka-saṅkocā
babhūvuḥ \| kva iti kṛṣṇasyasarveṣām apy ākarṣakatayā tan-nāmnas tasya
nija-preṣṭhasyānyatra gatasya sato dūte tatrāpy uddhavesamāyāte sati \|
tatrahetuḥ---hiyasmāt govindepūrvam eva gokulendre
śleṣeṇasarvendriya-vyāpake tasmingatāni vāg-ādīni yāsāṁ tāḥ \| tatra
kāyena gatiḥ nijāṅgānāṁ samarpaṇāt tad-arthaka-mātra-karmācaraṇāt
tad-āviṣṭatayā kāyasya vismṛtatvāc ca \| tasmāt tāsām idānīṁ īdṛśī
bhavanaṁ yuktam eveti bhāvaḥ \| ittham eva ca pūrvam ananyatayā svayaṁ
vṛtavatya iti vyākhyātam \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrvata eva govinda-gata-rāgādayaḥ
\| virahe kṛṣṇa-dūte vrajāyāte tyakta-laukikāḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tyakta-laukikāḥ
sva-mukhenaivaupayatya-spaṣṭīkaraṇāt tyakta-laukika-vyavahārā babhūvuḥ
\|\|9\|\|

**\...**

\|\| 10.47.10 \|\|

gāyantyaḥ priya-karmāṇi rudantyaś ca gata-hriyaḥ \|

tasya saṁsmṛtya saṁsmṛtya yāni kaiśora-bālyayoḥ \|\|

**śrīdhara-svāmī (bhāvārtha-dīpikā) :** priyasya karmāṇi gāyantyas tathā
tasya bālya-kaiśorayor yāni karmāṇi tāni saṁsmṛtya saṁsmṛtya gata-hriyaḥ
satyo rudatyaś ca tam apṛcchann iti pūrva-kriyayaiva sambandhaḥ
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kṛṣṇasya \| *tam*
uddhavam \| lyab-anta-dviruktiś chāndasī \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yāni kaiśora-bālyayor
iti \| sva-kaiśore tat-kaiśoraṁ sva-bālye tad-bālyaṁ yat tad ity arthaḥ
\|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paugaṇḍasya
bālye'ntar-bhāvo jñeyaḥ \| kaiśorasyādāv uktis tatra
rāsādi-krīḍā-viśeṣāpekṣayā \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca gata-hriyaḥ satyo
yāni kaiśora-bālyayoḥ priya-karmāṇi, tāni muhuḥ smṛtvā gāyantyo'pi
babhūvuḥ \| rudantyo rudatyaś ca babhūvur ity arthaḥ \|
kaiśorasyaprathamoktis tāsāṁ svarasoddīpanatvena bālyaṁ
kaumāra-paugaṇḍātmakaṁ tadīya-smaraṇam ābālya-sneheneti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gāyantya ity-ādi \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iti saṁsmṛtya saṁsmṛtyety
ādi \| yāni kaiśora-bālyayor iti sva-kaiśore tat-kaiśore ca sva-bālye
tad-bālye ca yad yat kṛtaṁ tat tad ity arthaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rudantyaś ca babhūvuḥ
kaiśora-bālyayor iti bālyam ārabhyaiva tasmiṁs tāsāṁ premā nirupādhika
eva, na tu kaiśora evakāmopādhika iti bhāvaḥ \|\|10\|\|

**\...**

\|\| 10.47.11 \|\|

kācin madhukaraṁ dṛṣṭvā dhyāyantī kṛṣṇa-saṅgamam \|

priya-prasthāpitaṁ dūtaṁ kalpayitvedam abravīt \|\|

**śrīdhara-svāmī (bhāvārtha-dīpikā) :** priyeṇa śrī-kṛṣṇena māṁ
prasādayituṁ prasthāpito'yaṁ dūta iti kalpayitvābravīt \| yad vā,
tasminn apy uddhave priya-prasthāpitaṁ dūtam iti dūta-dṛṣṭiṁ kṛtvā
madhukarāpadeśenoddhavam evābravīd ity arthaḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kācin mugdhā \| madhukare
dūtatvāropaṇam asambhavaṁ manvāno vakti---yad veti \| madhukarāpadeśena
bhramara-vyājena \| ity artha iti---anyoktyoddhavam eva
bhramarīkṛtyāvadad iti bhāvaḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kācit kāpi tāsāṁ
mukhyatamaikā \|yad vā, ke prema sukhe ā samantāt cit vijñānaṁ yasyā sā
rādhā\|yathāgneye---

> gopyaḥ papracchur uṣasi kṛṣṇānucaram uddhavam \|
>
> hari-līlā-vihārāṁś ca tatraikāṁ rādhikāṁ vinā \| 
>
> rādhā tad-bhāva-saṁlīnā vāsanāyā virāmitā \| 
>
> sakhībhiḥ sābhyadhāc chuddha-vijñāna-guṇa-jṛmbhitā \| 
>
> ijyānte vāsinaṁ veda-caramāṁśa-vibhāvanaiḥ \|\| iti \|

asya sārdha-padya-dvayasyārthaḥ---rādhikāṁ vinā gopyas tatroddhavaṁ
hari-līlā-vihārān papracchuḥ \| sā rādhā tad-bhāva-saṁlīnā tasya
kṛṣṇasyabhāve mahā-bhāve samyag līnā magnā, ata evānya-sarva-vāsanāto
virāmitā virāmam uparamaṁ lambhitā bhāvenaiva \|
veda-caramāṁśa-vibhāvanair veda-caramāṁśā upaniṣadaḥ, tāsāṁ vibhāvanair
viśeṣa-bhāvanaiḥ sāra-prakāśanair ijyāntevāsinaṁ goṣpati-śiṣyam uddhavam
abhyadhāt \|kathaṁ-bhūtaṁ ? premṇāṁ śuddha-vijñānaṁ
tad-eka-rasatayānubhavaḥ, tena jṛmbhitam utphullam \|
etenopaniṣat-sāra-saṁgraha-rūpo divyonmāda-vivarto'yaṁ śrī-rādhāyāś
citra-jalpaḥ \|

tathā ca rasa-granthe---

> mahā-bhāva-viśeṣasya gatiṁ kām apy upeyuṣaḥ \|
>
> bhramābhā kāpi vaicitrī divyonmāda itīryate \|\|
>
> udghūrṇā-citra-jalpādyās tad-bhedā bahavo matāḥ \|\| \[u.nī.
> 14.190-1\]

tathā---

> preṣṭhasya suhṛdāloke gūḍha-roṣābhijṛmbhitaḥ \|
>
> bhūri-bhāva-mayo jalpaś citra-jalpas tad-udbhavaḥ \|\| \[u.nī.
> 14.195\]

tad-udbhavo divyonmādodbhavaḥ \| ato'ntima-padyaṁ vihāyānyatra sarvair
atraiva roṣa-vyañjanaṁ jñeyam iti \| madhukaraṁ svayam akasmāt tadaiva
prāptaṁ taṁ ca priya-prasthāpitaṁ dūtaṁ matvā \| svabhāvād eva
tad-darśanād vā, kṛṣṇa-saṅgamasyaiva dhyānena tad-arthaṁ
tad-dūtāgamana-buddheḥ \| kintu taṁ lakṣyīkṛtya uddhavam evābravīd iti
tair vyākhyātam eva \|

yad vā, priya-prasthāpitaṁ dūtam uddhavaṁ dṛṣṭvā taṁ ca madhukaraṁ
kalpayitvā \| tatrahetuḥ---dhyāyantīti \| kṛṣṇa-saṅgame cittasya
praveśena virahārti-viśṛṅkhalita-mahā-bhāva-vaivaśyena
cānusandhānābhāvaḥ śyāmatvādinā madhukaratayā pratīter iti \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha,

> mahā-bhāva-viśeṣasya gatiṁ kām apy upeyuṣaḥ \|
>
> bhramābhā kāpi vaicitrī divyonmāda itīryate \|\|
>
> udghūrṇā-citra-jalpādyās tad-bhedā bahavo matāḥ \|\| \[u.nī.
> 14.190-191\]
>
> preṣṭhasya suhṛdāloke gūḍha-roṣābhijṛmbhitaḥ \|
>
> bhūri-bhāva-mayo jalpaś citra-jalpas tad-udbhavaḥ \|\| \[u.nī.
> 14.195\]

iti rasa-granthānusāreṇa tāsv eva kasyā api divyonmāda-mayaṁ
citra-jalpaṁ vaktum āha---kācid iti \| kācit kāpi parama-preṣṭhā sā ca
śrī-rādhāity arthaḥ \| śleṣeṇa ca ke prema sukhe ā samantāt cit jñānaṁ
yasyā seti \| kaṁ sarveṣāṁ prema-sukham ācinoti kṣaṇe kṣaṇe vardhayati
yā seti ca \| mukhyatvāt saiva \| tathaiva saiṣā etan-nāmnaiva
pratipāditā vāsanā-bhāṣye'pi \| tādṛśī sā pīta-parāga-piñjara-śmaśruṁ
kañcid bhramaram akasmāt dṛṣṭvā taṁ dūtaṁ
kalpayitvāvakṣyamāṇa-bhaṅgī-mayam idam abravīt \|

nanu mahā-viraha-duḥkhe'smin kuto mānaḥ ? tatrāha---priya-saṅgaṁ
dhyāyantī sphūrti-svapnayor yaḥ priya-saṅgamas tam eva guptaṁ muhur
āgatasyaiva tasyasākṣāttayā smarantī \| 

nanu tathāpi yady anya-nāyikayā priyasyatatra prasaṅgaḥ syāt, tadā
sambhavaty api mānaḥ, tatrāpy āha---kalpayitveti \| yā bhramaram api
dūtaṁ kalpayitvā sā tad api kalpayed iti bhāvaḥ \| vakṣyati
ca---sapatnyāḥ kuca-vilulita- \[bhā.pu. 10.47.12\] iti priyeṇa
sva-viṣayaka-parama-premavatā tena prasthāpitaṁ dūtaṁ vitarkyedaṁ
citra-jalpākhyaṁ ślokam abravīt \| ato yat tatra vāsanā-bhāṣyotthāpitam
āgneya-vacanam---

> gopyaḥ papracchur uṣasi kṛṣṇānucaram uddhavam \|
>
> hari-līlā-vihārāṁś ca tatraikāṁ rādhikāṁ vinā \| 
>
> rādhā tad-bhāva-saṁlīnā vāsanāyā virāmitā \| 
>
> sakhībhiḥ sābhyadhāc chuddha-vijñāna-guṇa-jṛmbhitam \|
>
> ijyānte vāsinaṁ veda-caramāṁśa-vibhāvanaiḥ \|\| iti \|

tad etat pūrvaṁtasyā nirvedākhyaṁ bhāvāntaraṁ jātam āsīd ity api jñeyam
\| yaṁ mūlatayā praṇaya-roṣa-mayo'yam api bhāva-viśeṣo jajñe \|
vicitra-sañcāri-mayatvāttādṛśāvasthāyāḥ, atas
tad-bhāva-maya-daśamī-daśānantarya-paryālocanayā vāsanāyā virāmitā punas
tat-saṅgama-sambhāvanā-rahitā babhūva \| tataś ca taj-jātīya-vārtām
asahamānā tad-ācchādanāya dehāntareṣv api tad-duḥkha-pārāvāram apaśyantī
muktir eva varam iti pratipādanāya vā veda-caramāṁśasya jñāna-kāṇḍasya
vibhāvanair udāharaṇaiḥ śuddhety-ādi yathā syāt tathaivābhyadhāt
saṁvādam ācacāra \| na kevalaṁ sā, kintu sakhyo'pīty āha \| sakhībhir
iti yojyam \| athavā veda-caramāṁśas tādṛśa-bhāva-prakāśako vedaḥ \|
vāsanā tādṛśa-bhāvetaraḥ sarva eva bhāvaḥ śuddha-vijñānaṁ ca
tādṛśa-bhāva-mayānubhava ucyate \| yaṁ sarve vedā āmananti mumukṣavo
brahma-vādinaś ca \[nṛ.tā.u. 4.10\] iti mukty-avasthopari
sāmānya-bhakter api prāśastyāmnānāt \| vāñchanti yad bhava-bhiyo munayo
vayaṁ ca \[bhā.pu. 10.47.58\] iti śrī-gopikā-mātrāṇām api
sarva-spṛhaṇīya-bhāvatvāt \| ityacyutāṅghriṁ bhajato'nuvṛttyā \[bhā.pu.
11.2.43\] ity ādy ekādaśānusāreṇa yathā bhaktyaivānubhāvodayāc ca
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kācit kāpi parama-śreṣṭhā sā ca
rādhety arthaḥ \| vāsanā-bhāṣye tatra saiva vyākhyātā \| yat tatra
tad-utthāpitam āgneya-vacanam---

> gopyaḥ papracchur uṣasi kṛṣṇānucaram uddhavam \|
>
> hari-līlā-vihārāṁś ca tatraikāṁ rādhikāṁ vinā \| 
>
> rādhā tad-bhāva-saṁlīnā vāsanāyā virāmitā \| 
>
> sakhībhiḥ sā vyadhāc chuddha-vijñāna-guṇa-jṛmbhitā \| 
>
> ijyānte vāsinaṁ veda-caramāṁśa-vibhāvanaiḥ \|\| iti \|

tatraitat pūrvaṁ tasyā nirvedākhyaṁ bhavāntaraṁ jātam āsīd ity ādy api
jñeyaṁ tan-mūlakatayā praṇaya-roṣa-mayo'pi bhāva-viśeṣo jñeyaḥ \|
vicitra-sañcāri-mayatvāt tadṛśāvasthāyāḥ tatas
tad-bhāva-maya-daśama-daśānantaryālocanayā vāsanāyā virāmitā punas
tat-saṅgama-sambhāvana-rahitā babhūva \| tataś ca taj-jātīya-vārtām
asahamānā tad-ācchādanāya dehāntare'pi tad-duḥkha-pāram apaśyantī muktir
eva varam iti pratipādanāya veda-caramāṁśasya jñāna-kāṇḍasya vibhāvanair
udāharaṇaiḥ \| śuddhety ādi yathā syāt tathaivābhyadhāt samvādam akarot
sakhībhiḥ saheti athavā veda-caramāṁśas tādṛśa-bhāva-prakāśako vedaḥ
vāsanā tādṛśa-bhāvetasaḥ sarva eva bhāvaḥ \| śuddha-vijñānaṁ ca
tādṛśa-bhāva-mayānubhava ucyate \| yaṁ sarve vedā āmananti mumukṣavo
brahma-vādimaś ceti mukty-avasthopari sāmānya-bhakter api
prāśastyāmnānāt \| vāñchanti yad bhava-bhiyo munayo vayaṁ ca \[bhā.pu.
10.47.58\] iti śrī-gopikā-mātrāṇām api sarva-spṛhaṇīya-bhāvatvāt ity
acyutāṅghriṁ bhajato 'nuvṛttyety ekādaśānusāre'pi yathā
bhaktyaivānubhāvodayāc ca dhyāyantīti madhye madhye tat-sphūrteḥ
\|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatraiva kācid daivāgataṁ
madhukaraṁ dṛṣṭvā sākṣepam uddhavaṁ prati vaktum anaucityāt tasminn eva
madhukare tad-bhāvam āpātya nānā-bhāva-śavalenonmādena nigadati \| tathā
ca---

> bhāvantara-samāveśād ukti-vaicitryato'pi ca \|
>
> uttaraṅgatayāṅgītvād unmādo bahudhā mataḥ \|\| 

tad yathā---

> pralāpaś ca vilāpaś cānulāpo vipralāpakaḥ \|
>
> ālāpaś cāpalāpaś ca supralāpaś ca saptamaḥ \| 
>
> pravilāpo'ṣṭamaś caiva pratilāpas tataḥ param \|
>
> saṁlāpaś ceti vaicitryam unmāde daśadhā girām \|\| iti \|

atrāpi śloka-daśake yathāyathaṁ daśadhā vaicitryaṁ jñeyam \|\|11\|\| 

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kācid iti \| hlādinī
śakti-sāra-vṛtti-rūpasya premṇo'pi yā saptamī bhūmikā mahābhāvas
tan-mayī śrī-vṛṣabhānu-nandinīyam iti **vaiṣṇava-toṣaṇī** kṛṣṇa-kartṛkaṁ
saṅgamaṁ mathurāṅganāsu dhyāyantī dhyānena kalpayantī, ata eva
udbhūta-mānā priyeṇaśrī-kṛṣṇena māṁ prasādayituṁ prasthāpito'yaṁ dūta
iti kalpayitvā kam api madhukaram abravīt \| yad vā,
madhukarāpadeśenoddhavam evābravīd ity arthaḥ \|\|11\|\|

**\...**

\|\| 10.47.12 \|\|

gopy uvāca---

madhupa kitava-bandho mā spṛśāṅghriṁ sapatnyāḥ

kuca-vilulita-mālā-kuṅkuma-śmaśrubhir naḥ \|

vahatu madhu-patis tan-māninīnāṁ prasādaṁ

yadu-sadasi viḍambyaṁ yasya dūtas tvam īdṛk \|\|

**śrīdhara-svāmī (bhāvārtha-dīpikā) :** he **madhupa** ! **kitavasya**
dhūrtasya **bandho** ! **no**'smākam **aṅghriṁ mā spṛśa**, mā māṁ
namaskāreṇa prārthayasvety arthaḥ \| tat kiṁ ? ity apekṣāyāṁ
kṛṣṇa-varṇasya tasya śmaśrūṇāṁ lohitatve kāraṇam
utprekṣamāṇāha---**sapatnyāḥ** **kucābhyāṁ** **lulitā** saṁmarditā yā
kṛṣṇasya vana-**mālā**, ata eva tasyāḥ **kuṅkumaṁ** yeṣu, taiḥ
**śmaśrubhir** upalakṣitaḥ, kintu **tāsām** eva **māninīnāṁ**
**prasādaṁ** **madhu-patir vahatu** \| kim asmat-prasādanena ? tasya
**yadu-sadasi viḍambyam** upahāsāspadam \| kutaḥ ? **yasya dūtas tvam
īdṛg** īdṛśaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra gopyaś citra-jalpena
bhramaram uddiśyoddhavam āhuḥ \| citra-jalpaś ca rasa-ratnākare---

> citrajalpo daśāṁśo'yaṁ prajalpaḥ parijalpitaḥ \|
>
> vijalpojjalpa-saṁjalpā avajalpobhijalpitaḥ \|
>
> ājalpaḥ pratijalpaś ca sujalpaś ceti kīrtitaḥ \|\| iti \|

tatra prajalpam āhaikā---madhupeti \| unmattaḥ kitavo dhūrtaḥ ity amaraḥ
\| *ity artha* iti---tyaktāsu ko namaskāraḥ \| kiṁ tat-prārthanena vā ?
iti bhāvaḥ \| tad-vāraṇam \| kiṁ kuta iti \| tasya bhramarasya \|
śmaśrūṇāṁ mukha-romṇām \| lohitatve raktatve \| ata eva sammardanād eva
\| tasyāḥ sapatnyāḥ \| kupitāha---kiṁ tv iti \| tāsām evamathruā-sthānām
eva \| madhupatir yadu-patiḥ ekadeśa-nyāyena madhurā-patir vā, madhurā
mathurā proktā iti kośāt \| tasya kṛṣṇasya \| upahāsāspadatvenahetum
āśaṅkate---kuta iti \| īdṛśo bhramaro'rthāt tadvat \| 

atra prajalpa-lakṣaṇam āha---

> asūyerṣyā-mada-yujā yo'vadhīraṇa-mudrayā \|
>
> priyasyākauśalodgāraḥ prajalpaḥ sa tu kīrtyate \|\| \[u.nī. 14.199\]
> iti \|\|12\|\|

iti sapatnīrṣyā-madābhyāṁ bhramarāvadhīraṇaṁ, bhramara-dūtatvena
kṛṣṇākauśalam api dhvanitam \|\|12\|\|

---------------------------------------------------------------------------------------------------------------------

**kaivalya-dīpikā :** evam alpa-vyavadhānaṁ pravāsam uktvā
bahu-vyavadhānam āha---**madhupa kitava** iti \| he **madhupa** !
**kitava-bandho** dhūrta-sambandhin ! **naḥ aṅghriṁ sapatnyāḥ kucayor
vilulitaṁ** saṁyoga-vimardāt prabhraṣṭaṁ **mālāyā** yat **kuṅkumaṁ**,
tad-raktaiḥ **śmaśrubhir** **mā spṛśa** \| rati-vyatikare
sapatnī-stana-kuṅkuma-rañjitāyām upaveśād bhramarasya śoṇa-śmaśrutāṁ
sambhāvyedam ucyate \|

**madhupatiḥ** kṛṣṇaḥ, **tasya māninīnāṁ** māthurīṇāṁ, tan-māninīnām iti
sotprāsaṁ **viḍambyam** upālambhanīyam \| straiṇatva-prakāśanād **īdṛk**
kuca-kuṅkumena ślāghyamānatvād nirlajjāspadatvena madhupatir apy
evaṁ-vidha ity uktam \| ata eva madhupatvaṁ tasya ca kitavatvam \|
prāyeṇa hi madhupāḥ kitavāś ca nirhrīkā bhavanti \|\|12\|\| \[mu.pha.
12.62\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tatraiva kadācid
daivād āgataṁ madhukaraṁ dṛṣṭvā sākṣepam uddhavaṁ prati vaktum
anaucityāt madhukara eva tad-bhāvam āpādya nānā-bhāva-śāvalyena
nigadati---**madhupa** ity-ādi \|

he **kitava-bandho** ! kiṁ tavāstīti kṛtvā para-sarvasvaṁ yo harati, sa
kitavaḥ \| tathā-vidhasyāsmat-prāṇādy-apahārakasya tasya bandho \| sa
eva vā bandhur yasyatathā-vidha iti sākṣepoktiḥ \| bandhutvaṁ mitratvam
\| tac ca sāvarṇyena madhupatvena ca \| madhūn pātīti sa tathā, so'dhunā
madhupo madhupatiḥ, kitava-bandhutvād asmākaṁ sparśanam anucitam eva \|
vastutas tu madhupasya nāgakeśara-parāgeṇa mukha-romṇāṁ kapiśatvaṁ
kṛtam, tad utprekṣamāṇāha---sapatnī iti \| vayaṁ na madhu-māninyaḥ, kim
asmākaṁ prasādanena ? tāsām eva prasādaṁ vahatu prāpayatu cen madhupatir
iyam \| kiṁ ca, yadu-sadasi viḍambyam upahāsyam \| kiṁ tat ?
tatrāha---īdṛk evaṁ-vidhoddeśācaraṇam \| kaḥ saḥ ? ity apekṣāyām
āha---yasya tvaṁ dūtaḥ \| ataḥ sarvam idam anucitam eva, tasmāt mā
spṛśāṅghrim iti \| nirveda-glāni-garvāṇāṁ ca śāvalyāt \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

svataḥ premaja-vārtāyā govinde līna-cetasaḥ \|

rādhāyāḥ kena vāg-artho vedyaḥ syāt tat-kṛpāṁ vinā \|\|

madhupeti śleṣeṇa he madhupety arthaḥ \| madyapas tu prāyaḥ paraṁ
kathayata iti sambodhayati \| kitavaḥ śaṭhaḥ,
śrī-kṛṣṇo'smat-parityāgena, na pāraye'haṁ niravadya-saṁyujāṁ \[bhā.pu.
10.32.20\] ity-ādi-vacanārtha-vyabhicārāt tasya bandho ! tad-bandhutvaṁ
dūtatvād eva varṇādi-sāmyād vā \| kiṁ vā, tvaṁ madhupaḥ, so'pi
madhupatir iti nāma-sāmyāt madyapa-kitavayoḥ prāyaḥ sakhyaṁ bhavatīti
karma-sāmyād vā \| so'yaṁ kṛṣṇa-sandeśa-hara-sandarśanena bāḍham
ullaṅghita-maryādasya mahā-bhāvāmṛta-rāśes taraṅga-rūpair
gūḍhāsūyā-garverṣyānādāropahāsādibhir bhāvi-mādhurī-bharam eva nīyamānaḥ
śrī-rādhāyā jalpaḥ kasyacid eva bodha-gocarī-bhavitum arhatīti \| tatra
kitavety asūyā \| 

raṅgaṇa-kusuma-dhiyā nakheṣu pipatiṣantaṁ bhṛṅgaṁ prasādanāya
pāda-grahaṇaṁ kurvantaṁ matvāha---aṅghriṁ mā spṛśeti \| vayaṁ tu
māna-dhanāḥ parama-svatantrās tena tad-vidhena prasādanīyā na bhavemety
aṅghri-sparśanena ity arthaḥ iti garvaḥ \|

kiṁ vā, kṛṣṇa-saṅgama-dhyānāveśenātma-prasādanārtham uddhavam eva tathā
kurvantaṁ matvāha \| evaṁ mahābhāvonmādenoktatvād vākyānām asaṅgatyā
mahā-guṇatve'pi satāṁ prītaye kathañcit kācit saṅgatiḥ kāryā \| sapatnyā
lakṣmyāḥ pura-striyā vā kasyāścit, jātāv ekatvaṁ vā \| vi-śabdena
dṛḍhāliṅganatvādikaṁ bodhyate \| naḥ iti bahutvaṁ
nija-sakhī-vargāpekṣayā garveṇaiva vā \| evam agre'pi \| 

madhupasya dūtatayābhagavadīyatvenatatra ca tad-vana-mālāyāṁ nivāsena
tasyāṁ ca rati-samaye lagna-kuṅkumena śmaśrūṇāṁ lauhitya-sambhāvanayā
tathoktam, yac ca kecid ittham uddhavasya rakta-śmaśrulatvaṁ manyante,
tad asaṅgatam \|apīvya-darśana\[bhā.pu. 10.47.2\] ity-uktatvāt \|
pakṣāntare tu bhramaratayoddhavasya kalpanayā tadīyāśeṣa-rūpa-guṇāder
uddhave'dhyāsena sarvaṁsaṅgam eva, aho sapatnyāḥ saha ratyaiva vayaṁ
tena kila vismṛtāḥ sma iti bhāvaḥ \| itīrṣyā \|

atas tāsāṁ tena ramitānāṁ tadīyānāṁ vā nāgarīṇāṁ māninīnāṁ satīnāṁ
bahutvam ekasyāṁ prasāditāyām anyasyā mānāt, tasyām api prasāditāyām
anyasyā ity evaṁ bāhulyābhiprāyeṇa, prasādaṁ vahatu, pāda-grahaṇādinā
prayatnena nityaṁnityaṁ prāpayatu, mādṛśāṁ tena kim āyātam ity arthaḥ \|
ity anādaraḥ \| 

śleṣeṇa madya-svāmī ity avicāraḥ sauhṛdābhāvaś ca sūcitaḥ, madyape
sauhṛdaṁ nāstīti prasiddheḥ \| yad yasmāt \| u iti sambodhane bho
madhupa ! sadasi vidagdha-sakhīnāṁ sabhāyāṁ viḍambām upahasanīyaṁ, tasya
caritam iti śeṣaḥ \| īdṛk sapatnī-kuca-kuṅkumākta-śmaśrur nirlajja ity
arthaḥ \| yādṛśaḥ svāmī, tac-chīlās tat-prakṛtayaḥ iti nyāyāt tvatta eva
tat-svabhāvo'pi jñāta eva \| yad vā, prasādanārthaṁ preṣito'pi bata
sapatnī-kuca-kuṅkuma-bahu-śmaśrubhir āgato'sīti nirbuddhir evety arthaḥ
\| svataḥ straiṇatvād dūtasya ced riktvād viḍambyam evety upahāsaḥ \|
anyat tair vyākhyātam \|

yad vā, śmaśrubhiḥ kṛtvā mā spṛśa \| kutaḥ ? kitaveti kitava-bandhutvād
ity arthaḥ \| kaitavaṁ ca vyañjitam eva sapatnyā ity-ādinā \| tad asmāsu
kaitavenālam, pura-strīṣv eva sadā tat tanotv ity āśayenāha---vahatv iti
\| yasya tvam īdṛṅ madhupo dūtaḥ, sa madhupatiḥ \| kathaṁ-bhūtaṁ
prasādaṁ ? viḍambyaṁ viḍambanārham, pāda-grahaṇādinā viḍambanam eva
karoṣīty arthaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

svataḥ premaja-vārtāyā govinde līna-cetasaḥ \|

rādhāyāḥ kena vāg-artho vedyaḥ syāt tat-kṛpāṁ vinā \|\|

so'yam asaṅgati-prāyo'pi kṛṣṇa-sandeśa-hara-sandarśanena bāḍham
ullaṅghita-maryādasya mahā-bhāvāmṛta-rāśes taraṅga-bharair
gūḍhāsūyā-garverṣyānādaropahāsādibhir mādhurīb-bharam eva nīyamānaḥ
śrī-rādhāyā divyonmāda-maya-citra-jalpaḥ kasyacid eva
bodha-gocarī-bhavitum arhatīti \| tatra māninīm anyāha---madhupeti \|
śleṣeṇa he madyapety arthaḥ \| madyapas tu prāyaḥ paraṁ vañcayate iti
sambodhayati \| kitavaḥ śaṭhaḥ, śrī-kṛṣṇo'smat-parityāgena, na
pāraye'haṁ niravadya-saṁyujāṁ \[bhā.pu. 10.32.20\]
ity-ādi-vacanārtha-vyabhicārāt \| tasya bandho ! tad-bandhutvaṁ dūtatvād
eva varṇādi-sāmyād vā \| kiṁ vā, tvaṁ madhupaḥ, so'pi madhupatir iti
nāma-sāmyāt \| madyapa-kitavayoḥ prāyaḥ sakhyaṁ bhavatīti karma-sāmyāc
ca \| tatra kitavety asūyāviṣkṛtā \| 

raṅgaṇa-kusuma-dhiyā nakheṣu pipatiṣantaṁ bhṛṅgaṁ prasādanāya
pāda-grahaṇaṁ kurvantaṁ matvāha---aṅghriṁ mā spṛśeti \| vayaṁ tu
māna-dhanāḥ parama-svatantrās tena tad-vidhena prasādanīyā na bhavemety
aṅghri-sparśanena ity arthaḥ iti garvaḥ \|

sparśa-niṣedhe tu viśeṣam apy āha---sapatnyāḥ adya śvo yāsu sa ramate,
tāsāṁ mukhyāyāḥkasyāścit sapatnī-śabda-prayogaḥ, strīṇāṁ
sva-paty-upapatnyāṁ dveṣe tathokti-svābhāvyāt \| vi-śabdena
dṛḍhāliṅganatvādikaṁ bodhyate \| na iti bahutvaṁ nija-vargāpekṣayā
garveṇaiva vā \| 

ayaṁ bhāvaḥ---prāyo madhupa-jātir ayaṁ tad-anuvartī raho-vedī ca
tat-samīpata itas tato'py avyakta-raveṇa bhramaṇa-līlatvātviśeṣato'smān
paritas tathā caritatvāt tadīya dūta eva pīta-śmaśrur asau
vanamālā-nivāsitvāt tathaiva sambhāvyata iti \| tad evaṁ yābhiḥ kila
vayaṁ vismāritā vidūre parityājitāś ca, tasyatatratyatvād ayogyānām eva
māninīnāṁ prasādaṁ vahatu itīrṣyā \| bahutvam ekasyāṁ prasāditāyām
anyasyā mānāt tasyām api prasāditāyām anyasyā ity evaṁ bāhulyābhiprāyeṇa
\| 

madhupatir iti vahatv iti caiśvaryeṇa tad-yuktam evety asmākaṁ vā tena
kiṁ ? ity anādaraḥ \| śleṣeṇa madya-svāmī ity avicāraḥ sauhṛdābhāvaś ca
sūcitaḥ \| tataś ca madyapatitvān mukhye madyape sauhṛdaṁ nāstīti
prasiddheḥ \| sa ca prasādas tena sva-māhātmya\--rūpeṇa manyamāno'pi
vaiparītyā naiva sampatsyata ity āha---yadu-sadasy api viḍambyam
upahasāspadatāṁ gamiṣyantaṁ katham asau vyaktī-bhaviṣyatīty
āśaṅkyāha---yasya dūto'pi tvam īdṛk vyakta-tadīya-surata-cihna-dhārī
tasyaitad-vyaktau kim āścaryam ity arthaḥ \| iti tasyāḥ kauśalaṁ
darśitam \| anyat taiḥ \| 

yad vā, śmaśrubhiḥ kṛtvā mā spṛśeti \|\|12\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 404)** : tatra unmādenaiva
māninī-bhaṅgyāha aṣṭabhiḥ---madhupa kitava-bandhoity-ādi \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** madhupety ādi \| kiṁ ca, sapatnyā
adya śvo yasyāṁ ramate, sa tasyāḥ kasyāścit \|\|12\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatra pralāpaṁ
darśayati---madhupety-ādi \| he kitava-bandho ! kiṁ tavāsti kṛtvā
para-sarvasvaṁ yo harati, sa kitavas tasya bandhuḥ, sa eva vā bandhur
yasya sa tathā madhupa ! bhramara ! pakṣe, madhu-śreṣṭha uddhava !
madhukaro'pi kitavasya ṣiḍgasya bandhur bhavati, varṇa-sāmyāt \| ataḥ
kitava-rūpasyaśrī-kṛṣṇasyāpi bandhur mitram \| madhūn pātīti madhu
pibatīti ca śabda-sārūpyāc ca bandhuḥ \| tvaṁ no'smākam aṅghriṁ mā spṛśa
\| 

kitava-bandhutvaṁ punar draḍhayati---sapatnyā ity-ādi \| sa ca kitavaḥ
sapatnyāḥ kuca-vilulita-mālāyāḥ kuṅkumākārāṇi yāni śmaśrūṇi
śmaśru-prāyāṇi keśarāṇīar viśiṣṭas tvam api madhupaḥ tathā sapatnyāḥ
padminy-apekṣayā nāga-keśara-vallī sapatnī, tasyāḥ kuca-prāyā ye
stavakās teṣāṁvilulitā vigalitā yasyā sā tathā, na vety arthaḥ \| yad
vā, vilulitā sphuṭeti yāvat \| tathā-bhūtāyāṁ mālāyāṁ śreṇyāṁ ye
kuṅkuma-prāyāḥ parāgās tad-yuktāni śmaśrūṇi śmaśru-prāyāṇi mukha-romāṇi,
tair yuktaḥ \| ato'smākaṁ pāda-sparśas tavānucita iti bhāvaḥ \| 

nanu tvat-prasādanāya tan-niyukta eva tvat-pāda-sparśanaṁ karomīti cet,
tad apy ayuktam ity āha---vahatv ity-ādi \| madhupatiḥ sa kitavas
tan-māninīnāṁ madhu-māninīnāṁ prasādaṁ vahatu prāpayatu, kārayatv ity
arthaḥ \| kim asmākaṁ tat-prasādanena, madhupatitvāt \| madhu-māninīnāṁ
prasāda-karaṇam eva tasyocitam \| yadā gokula-patir āsīt, tadāsmākaṁ
prasādanaṁ yat kṛtaṁ, tat samucitaṁ, nādhuneti vākyārthaḥ \|

kiṁ ca, īdṛg evaṁvidham asmākam uddeśa-karaṇaṁ yadu-sadasi viḍambyam
upahāsyam \| kasyety apekṣāyām āha---yasya tvaṁ dūtaḥ \| madhupatiḥ sa
tv adyāpi vanyāḥ prati prasādanāpekṣo'yam iti, yadava upahāsiṣyantīty
arthaḥ \| ataḥ sarvathā tavedaṁ kartum anucitam iti mahā-vākyārthaḥ \| 

atronmādo'ṅgī, nirvedākṣepa-glāni-garvādayo'ṅgāni, pralāpa
ukti-vaicitryam \| dūtatvena kalpayitvā sapatnyāḥ
kuca-vilulitety-ādinānarthakyāt \|\|12\|\|

---------------------------------------------------------------------------------------------------------------------

**viṣṇudāsaḥ (u.nī. 14.199-200) :** tatra prajalpa iti \| asūyeti \|
asūyā ca īrṣyā ca madaś ca tān yunakti \| tathā tayā avadhīraṇa-mudrayā
avajñā-bhaṅgī-viśeṣeṇa, akauśalasya avicakṣaṇatāyā udgāra ākhyānam \|\|

madhupeti \| nisargata eva śrī-kṛṣṇasya mathurā-prasthānādinam
ārabhyaiva tat-saṅgama-dhyāna-lagna-cittāyāḥ śrī-rādhāyās tatra
śrīmad-uddhava-darśanoddīpta-mahābhāvākrāntatvena divyonmāda-daśām
ālambitāyās tasyāś citrajalpākhyam anubhāvaṁ daśabhiḥ padyais
tad-ukty-anuvādenaiva varṇayiṣyan tatra prajalpa-nāmānaṁ tad-bhedaṁ
prathamam āha---madhupeti \| madhupeti
nija-caraṇa-kamala-saurabha-lobhena sannidhau bhramantaṁ kañcid
bhramaraṁ dṛṣṭvā śrī-rādhā ātmānaṁ māninīṁ-manyā śrī-kṛṣṇena preṣito
dūto'yaṁ caraṇa-grahaṇa-purvakaṁ mām anunayatīti sambhāvya taṁ praty
āha---madhupa ! he bhramara ! śleṣeṇa, he madyapa ! padyapas tu prāyaḥ
para-vañcako na bhavatīit sambodhayati---kitavasya, evaṁ
mad-arthojjhita-loka-veda- \[bhā.pu. 10.32.21\] ity-ādinā, na pāraye'haṁ
\[bhā.pu. 10.32.22\] ity-ādinā, āyāsya iti dautyakaiḥ \[bhā.pu.
10.39.35\] ity anena ca yad yad uktaṁ, tasya tasyānyathā-bhāvān
mahā-dhūrtasya śrī-kṛṣṇasya bandho ! bandhutvaṁ tu tad-dautye
pravṛttatvāt \| loke'pi madyapa-kitavayor mithaḥ sauhṛdaṁ dṛśyate \| naḥ
asmākam aṅghriṁ caraṇaṁ mā spṛśa \|

kusuma-parāga-piñjarita-śmaśruṁ tam anyathā sambhāvya hetu-garbhaṁ
viśinaṣṭi---kimbhūtas tvaṁ ? sapatnyāḥ asmad-ramaṇena tena saha samprati
viharaṇān mathurā-pura-nāgaryāḥ kasyāścit kucābhyāṁ vilulitā sammarditā
yā mālā śrī-kṛṣṇasya vanamālā tasyāḥ kuṅkumaṁ yatra taiḥ śmaśrubhir
upalakṣitaḥ \| kiṁ vā, śmaśrubhiḥ karaṇair mā spṛśa \| 

nanu, bhavatīnāṁ prasādanāya tenāhaṁ preṣitaḥ pāda-grahaṇaṁ karomi, kim
iti māṁ ca taṁ ca mad-īśvaraṁ samākṣitpanty asīty atrāha vahatv iti \|
madhupatiḥ śrī-kṛṣṇaḥ samprati tāsāṁ mathurā-nagara-nāgarīṇāṁ māninīnāṁ
prasādaṁ vahatu, kim asmākaṁ prasādena tasya ? tāsāṁ bahutvaṁ tu ekasyāṁ
prasāditāyāṁ tasyām anyasya mānotpatteḥ, tasyām api tathā-bhūtāyām
anyasyā ity evaṁ bahutva-sambhāvanayā \| sa ca prasādas tena
svaśobhā-viśeṣatvena dhāryamāno'pi pratyuta viparītatvāya sampatsyate
ity āha---kimbhūtaṁ prasādaṁ ? yadu-sadasi viḍambyam upahāsāspadatāṁ
gamiṣyantam \|

nanu, katham asau vyaktībhaviṣyatīty āśaṅkyāha---yasya dūto'pi tvam īdṛk
\| vyakta-tadīya-surata-cihna-dhārī tasya tad-vyaktau kim āścaryam iti
bhāvaḥ \| atra kitavety asūyā \| aṅghriṁ mā spṛśeti madaḥ \| sapatnyā
ity-ādinā īrṣyā, vahatv ity avadhīraṇaṁ, yadu-sadasīty ādinā
tasyākauśalam iti vivecanīyam \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
sva-caraṇa-kamala-saurabha-lobhena bhramantaṁ bhramaraṁ vīkṣya
divyonmādavatī śrī-vṛṣabhānu-nandinī prajalpati---he madhupa ! bhramara
! kitavasya dhūrtasya evaṁ mad-arthojjhita-loka-veda \[bhā.pu.
10.32.21\] ity-ādinā, na pāraye'haṁ \[bhā.pu. 10.32.22\] ity-ādinā,
āyāsya iti dautyakaiḥ \[bhā.pu. 10.39.35\] ity-ādinā,
mithyā-vacana-vṛndena vañcakasya kṛṣṇasya bandho !
bandhutā-rūpa-dūtya-kārin ! aṅghriṁ mā spṛśa \|

nanu, kim iti namaskartuṁ na dadāsi ? tatrāha---he madhupa madyapa !
madhu madye puṣpa-rase ity anekārtha-vargaḥ \| madyapa-sparśe
caraṇasyāpāvitryaṁ syāt, ato namaś-cikīrṣā ced dūram apasṛtya namaskurv
iti bhāvaḥ \|

nanv aduṣṭe'pi mayi mithyā madyapatva-parivādaṁ kim arpayasi ? iti tatra
nāyaṁ parivādaḥ, kintu yathārtham eva vacmīty āha---mama sapatnyāḥ
kucayoḥ śrī-kṛṣṇa-vakṣaḥ-saṅgharṣaṇena vilulitā vimarditā yā mālā \| kiṁ
vā, kucābhyām eva vilulitā yā śrī-kṛṣṇa-vana-mālā
tat-sambandhi-kuṅkuma-yuktaiḥ śmaśrubhir mā spṛśeti bhramarasya
svābhāvika-śmaśru-pītimna eva tathāropaḥ \| tena ca māninīṁ mām anunetuṁ
tvam ihāyāto'si \| atha ca tathābhūta-kuṅkuma-śmaśrum aprakṣālyaiveti
vivekābhāva eva madya-pāna-lakṣaṇam \| etad-darśanayā māno vardhata eva,
na tu vivartate iti buddhyasveti bhāvaḥ \| 

nanu, yathā tathāstu tvaṁ tāvat prasīda \| iti tatrāha---madhupa
madya-pālaka ! tatra gatvā nija-prabhoḥ peyaṁ madyam eva pālaya piba ca
tat karmaiva tvaṁ kartuṁ śaknoṣi, na tu dūtyaṁ karma nirbuddhitvād iti
bhāvaḥ \| 

nanv evaṁ ced alaṁ mayā sampraty ahaṁ punar mathurām eva yāmi \| sa
gopendra-nandanaḥ svayam etya tvāṁ prasādayatu \| ity ata āha---vahatv
ity-ādi \| madhūnāṁ yādava-viśeṣāṇāṁ patiḥ samprati so'bhūt
vrajeśvarī-garbha-jātatvena gopa-jātir api bhāgya-vaśāt kṣatriya-jātir
abhūt \| atas tan-māninīnāṁ kṣatriya-strīṇāṁ prasādaṁ vahatu prāpnotu,
tā eva sadā prasādayatu kim asmābhir nikṛṣṭābhir gopa-strībhir iti
bhāvaḥ \| atra bahu-vacanena vaha-dhātu-prayogeṇa ca madhu-strīṇām
ānantyāt sarvāsām eva tad-bhaktatvāt \| ekasyāṁ prasāditāyām anyasyā
mānotpatteḥ \| tasyām api prasāditāyām anyasyā ity evaṁ tāsāṁ
pravāha\--rūpeṇa prasādaṁ prāpnotv ity asmat-sannidhāv āgamane
tasyāvasara eva nāstīti bhāvaḥ \| 

nanu tadīya-sarva-saubhāgya-nidhe devi, maivaṁ vādīḥ \| yadi tvayi tasya
mano nāsti, tarhi katham ahaṁ tena dūtaḥ prasthāpitaḥ ? tatrāha---yasya
dūtas tvam īdṛk \| kṣatriya-stīr-jana-surata-cihna-dhārī tasya
yadu-sadasi vidāmbāṁ viḍambanam eva yadu-strīṇāṁ tat-kṛtasya
dharma-lopasya vyaktī-bhāvena kupitas tat-tat-patibhis tasya viḍambanam
eva bhaviṣyata iti bhāvaḥ \| yad vā, yadu-sadasi adhikaraṇe eva
viḍambanaṁ bhāvi gopena tan-nārīṇāṁ bhaktatvāt yadūnāṁ nindaiva
sarva-deśe bhaviṣyatīty arthaḥ \| śleṣeṇa yasya dūtas tvam īdṛk, sa ca
madhupatir madhūnāṁ madyānāṁ patir iti madyapa eva \| yato madyasya
vikṣepeṇaiva tvādṛśo bhramaro dūtaḥ kuta iti \| 

atra kitavety asūyā \| sapatnyā ity-ādinā īrṣyā \| aṅghriṁ mā spṛśa iti
madaḥ \| vahatv ity-ādinā avadhīraṇam, yadu-sadasīty ādinā akauśalodgāra
itīty ayaṁ prajalpaḥ, yad uktam ujjvala-nīlamaṇau---

asūyerṣyā-mada-yujā yo'vadhīraṇa-mudrayā \|

priyasyākauśalodgāraḥ prajalpaḥ sa tu kīrtyate \|\| \[u.nī. 14.199\] iti
\|\|12\|\|

**\...**

\|\| 10.47.13 \|\|

sakṛd adhara-sudhāṁ svāṁ mohinīṁ pāyayitvā

sumanasa iva sadyas tatyaje'smān bhavādṛk \|

paricarati kathaṁ tat-pāda-padmaṁ nu padmā

hy api bata hṛta-cetā hy uttamaḥ-śloka-jalpaiḥ \|\|

**śrīdhara-svāmī (bhāvārtha-dīpikā) :** nanu kim ity evaṁ tam avajānītha
? kiṁ vastenāpakṛtaṁ ? ata āha---sakṛd iti \| bhavādṛk tvādṛśo durmanāḥ
sumanasaḥ kusumāni yathā tyajati, tadvat \| aho batāvijñasya tasya
pāda-padmaṁ śrīḥ kathaṁ sevate ? viditaṁ mayety āha---apīti \| bateti
khede \| uttama-ślokasya jalpair mithyā-kathābhiḥ pralāpaiḥ prāyo
hṛta-cetāḥ \| vayaṁ tu na lakṣmīvadavicakṣaṇā iti bhāvaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na hi kṛṣṇena kiñcid
vo'parāddham ity ākṣipati---nanv iti \| avajānīthāvajñāṁ kuruta \| vo
yuṣmākam \| apakṛtam aparādhaḥ kṛta iti \| ato'trāha parijalpena---sakṛd
iti \| durmanāḥ sakapaṭaḥ \| tadvat so'smāṁs tatyaje \| aho bateti
atyadbhute nipāta-dvayam \| tasya kṛṣṇasya \| iti bhāva iti---lakṣmīs tu
kṣīra-sāgarasya jaḍatvena tad udbhūtākuśalaḥ vayaṁ narāṇām
atinipuṇatvena tatrāpi gopānāṁ go-paricaryāvāptātipuṇyānāṁ kule jātatvān
na tādṛśya ity āśayaḥ \| parijalpita-lakṣaṇaṁ tu---

prabhor nirdayatā-śāṭhya-cāpalādy-upapādanāt \|

sva-vicakṣaṇatā-vyaktir bhaṅgyā syāt parijalpitam \|\| \[u.nī. 14.201\]
iti \|

iha tathaivopapāditam \| sumanasāṁ tyāgo yathā tad-gandham ādāya
bhavato'pi nocitas tathā vayam api sumanobhis tulyāḥ
śarīra-daurgandhyādi-rahitāḥ sukumārāś ca, yathā
ghrāṇendriya-tarpakatvena puṣpāṇi sevyāni tathā taruṇyo'pi taruṇaiḥ
sevyā eva \| sumanaḥ-padena mālatī vā grāhyā---sumanāḥ puṣpa-mālatyoḥ
strī deva-budhayoḥ pumān iti yādavaḥ \| yad vā, bhavaṁ saṁsāram
āpaśyatīti bhavādṛk \| atīva gṛhāsaktaḥ sumanaso devān jñāninaś ca yathā
tyajati tat-sevāṁ nādriyata iti bhāvaḥ \| bhavaṁ na paśyatīti bhavādṛk
virakto jñānī sumanasa ina hṛdyān strī-putrādīṁś ca tyajati tadvad veti
\|\|13\|\|

---------------------------------------------------------------------------------------------------------------------

**kaivalya-dīpikā :** kitavatvaṁ bandhutvaṁ cāha---**sakṛd** ity-ādi \|
**samanaso'smān** bhavān iva cala-prakṛtir dṛśyata iti \| **bhavādṛk**
śrī-kṛṣṇaḥ \| yathā tvaṁ sumanasaḥ puṣpāṇy upabhujya **tyajasi** \|
**tasya** kṣaṇa-sauhṛdasya **pāda-padmaṁ** **padmā** lakṣmīḥ **kathaṁ
paricarati** \| **nu**-śabdo vitarke \| **api** aho \| **hṛtaṁ**
vañcitaṁ **cittaṁ** yasyāḥ \| **uttamaḥślokasya jalpaiḥ** vividhaiḥ
cāṭu-kāraiḥ priya-vākyaiḥ bhramita-cittā paricaratīty arthaḥ \| **bata**
ity anukampāyām \|\|13\|\| \[mu.pha. 12.63\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** katham evam ākṣipasi ?
kiṁ tenāpakṛtaṁ ? tatrāha---sakṛd ity-ādi \| bhavādṛk bhavat-sadṛśo
bhavān yathā svām adhara-sudhāṁ pāyayitvā sumanasas tyajati, tathā sa ca
sakṛd eka-vāraṁ tathākṛtvā nas tatyāja \| ayaṁ bhāvaḥ---iyaṁ
svānubhāvena asambhāvyamānam api bhramarādhara-sudhā-pānaṁ sumanasām
udbhāvya, sva-maugdhyaṁ pratipādayati, vastutas tuśrī-kṛṣṇa eva tā
adhara-sudhām apāyayat, na tu tāḥ, tena bhramarā api svām adhara-sudhāṁ
sumanasaḥ pāyayantīti tathaivānubhavaḥ \| athavā, sa śrī-kṛṣṇaḥ kṛtkṛtī
adhara-sudhāṁ pāyayitvā tatyāja, ato'smābhir martum api na śakyate \|
pītāmṛtatvāt \| ka iva ? bhavādṛk bhavān iva \| kintv iyān
viśeṣaḥ---bhavān sumanasaḥ pītvā tyajati, sa pāyayitvā tyajatīti
kṛtitvam \| sumanasas tyajati, durmanaso gṛhṇātīty ākṣepa-labhya ākṣepaḥ
\| evaṁ-vidhaṁ vañcakaṁ kathaṁ śrīḥ paricarati ? ity āśaṅkyāha---api
batety ādi \| tasya madhura-kathayaiva pralobhitā vayam iva sā tasya na
tattva-jñā iti garva-maugdhyāsūyānām \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suṣṭhu dadhāti, pibatāṁ
cittaṁ mādakatvādinā gṛhṇātīti \| sudhā iti parama-mādhurya-pāyanaṁ ca
sūcayati \| sumanasa iti dṛṣṭāntena sadā tasminn ātmanaḥ śuddha-bhāvaś
ca dhvanitaḥ \| tathāpi sadyas tatyāja iti \| tasya nirdayatā vañcakatā
ca \| 

nanu sādhvīnāṁ dhairyaṁ yogyam \|yad vā, nanu tasya pūrī-prasthāne kim
iti bhavatībhir vighno na kṛtaḥ ? tatrāha---mohinīṁ buddhi-bhraṁśinīm
iti \| bhavādṛg iti bhavantaṁ kathañcid yo'nukaroti madhumakṣikādiḥ,
so'pi, kiṁ punar bhavān ity arthaḥ \| iti tasyātyantāsthira-sauhṛdatvena
cāpalaṁ sūcitaṁ, pūrvoktaṁ bandhutvam api sādhitam \| anyat tair
vyākhyātam \|

yad vā, bhavān iva capala-prakṛtir dṛśyate iti bhavādṛk śrī-kṛṣṇaḥ
sumanaso yathā sakṛd āghrāya tyajati lokaḥ, sa eva vā tadvat \| evam
asthira-sauhṛdatvād akṛtajñatvādinā tasyāsevyatvam abhipretam
\|tathāpilakṣmyāḥ sadā tat-sevāṁ smṛtvā tat-kāraṇam unnayanty
āha---parīti \| nu aho kathaṁ kuto hetos tasya ukta-svabhāvasya
madhupateḥ pāda-padmaṁ padma-rūpakeṇa kamala-hastāyās tasyā
līlā-kamalavat saṁvāhanādinā sadā tat-sevanaṁ dhvanyate \| aho
avicakṣaṇatvād ity āha---apīti sambhāvanāyām \|uttama-ślokasya tasya
jalpaiḥ, na pāraye'ḥaṁ \[bhā.pu. 10.32.22\] ity-ādivat kapaṭam
iṣṭa-goṣṭhībhiḥ \| yad vā,uttamaḥ ślokas tad-yaśas tasya jalpaiḥ \|
anuttamasyāpi tad-yaśaso vandi-janair uttamatayā gītyamāna-gāthābhir ity
arthaḥ \| yad vā,uttama-śloko'yam iti jalpair
mithyā-bhūta-tat-sevaka-vārtābhir iti sapatnyā mugdhatā sveṣāṁ cāturī
sūcitā \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasya kaitavam eva darśayantī
māne kāraṇam āha---sakṛd iti \| atrerṣyādhikyenāgṛhītam api kartur nāma
vākyasya pūrayitavyatayā madhupatir iti pūrvasmād evākṛṣyate \|
tat-saṅgatatvād bhavādṛg ity anena madhupa eva labhyate \| tatreyaṁ
yojanā madhupatirasau svām asādhāraṇīṁ nijām adhara-sudhām asmān sakṛt
pāyayitvā balāc chalād api sādhvīr asmān pānāyāpādya sadyas tatyāja \| 

kīdṛśīṁ ? ity āśaṅkyāha---mohinīṁ buddhiṁ bhraṁśayitvā
duḥsaha-nija-duranta-lālasā-sampādinīṁ tathā tasyatathā pāyane nāsty eva
dṛṣṭānta iti tyāge tu so'yaṁ dṛṣṭāntaḥ kriyateity āha---bhavādṛk
bhavad-vidha-madhupa-jātīyaḥ sumanasa iveti \| ayam
arthaḥ---bhavad-vidha-madhupa-jātis tad-anya-jīvikatvāt tāsu bahuṣu
yatratatra rasam alpam alpaṁ prāpya bubhukṣā-śānty-abhāvāt tāṁ tāṁ
sumanasaṁ sva-sukhārthaṁ yat tyajati tad yuktam eva \| madhupatis tu
sudhā-mayādharatvād anya-rasāpekṣām atītaḥ kintu duḥśīlatvād
chobhana-manasāṁ duḥkha-dānam eva sva-sukhatayā manyate tasmād bhavatāpi
tasmin kitave bandhutā na kāryeti \|

athavā, bhavādṛg ity ubhayatra sambandhanīyam \|tatradṛṣṭānta-pakṣe
madhupa-jātīyaḥ dārṣṭāntika-pakṣe
vidūra-saurabha-grahaṇa-samāgamana-parito
bhramaṇa-madhurāsphoṭana-saha-cumbanādibhir bhavadvac ceṣṭamāno'pīti
yojyam \|

nanu jayati te 'dhikaṁ janmanā vraja\[bhā.pu. 10.31.1\]
ity-ādika-bhavad-vākya-rītyā padmāyā api tad-āsaktāyāḥ samprati tatrāpi
tad-upāsanaṁ dṛśyatebhavatyā katham asau nindyate ?
tatrāha---paricaratīti \| sakala-padmādhikāriṇyaḥ padmā tat-pāda-padmaṁ
kathaṁ nu paricaratīti na budhyate \| 

tad etad uktvā kṣaṇaṁ vibhāvyāha---api bateti \| apīti sambhāvanāyāṁ,
bateti khede, hīti prasiddhau \| uttamaślokasyeva ye tasya jalpāḥ
pralobhana-mayāni bhāṣitāni tair hṛta-cetāḥ satī tat paricaratīti jñātaṁ
jñātam ity arthaḥ \| tad evaṁ tasyā avicakṣaṇatvaṁ vyajya svasya tu
vicakṣaṇatvaṁ vyañjitam \|tasmāt kitave tasminn asmākam api māno yukta
iti bhāvaḥ \| tatrāsakṛt pāyanam apy utkaṇṭhayā vismṛtya sakṛd eva
pāyayitveti tasyānāyāsata eva vañcanā-karīṁ sāmagrī-sampattiṁ darśayitvā
svayaṁ trāsātiśayaḥ prakaṭita-śayaḥ prakaṭitas tasminn īrṣyādy-atiśayaś
ca sūcitaḥ \| tathāpi mohinīm ity uktvā sva-lālasā-vyavacchedaṁ
pratyākhyāya mohādy-atiśayaś ca vyañjita ity-ādikaṁ ūhyam \|\|13\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 405) :** māne kāraṇam āha---sakṛd
adhara-sudhām ity-ādi \| atra kiṁvadantīm āśritya padmāyāḥ
pratināyikātvenopanyāsaḥ kriyate \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha jayati te 'dhikaṁ janmanā
vraja\[bhā.pu. 10.31.1\] ity-ādi-rītyā lakṣmyāḥ sadā tat-sevāṁ smṛtvā sā
kathaṁ siddhyatīti vraja-cāritva-smaraṇena sa-kāruṇyam iva vitarkya
tatra kāraṇam ābhāṣayantī sva-mānam eva draḍhayati---parīti \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu kiṁ tenāparāddhaṁ,
katham evaṁ tam ākṣipasīty āha---sakṛd ity-ādi \| svāṁ madhura-sudhāṁ
sakṛt pāyayitvā asmān tatyāje tatyājeti yat sa evāpakāro mahān \| yataḥ
pītāmṛtānāṁ maraṇam api durlabham \| ato maraṇābhāve hi no duḥkham ity
āśayaḥ \| kīdṛśaḥ ? bhavādṛk bhavat-sadṛśaḥ \| bhavān yathā sumanasas
tyajati \| kiṁ tv iyān eva viśeṣaḥ---tvaṁ pītvā tyajasi, sa pāyayitvā
tyajati \| pītvā yady atyākṣyat, tathāpi martum aśakyam \| pāyayitvā ced
atyajat tenaiva martuṁ na śakyate \| pītāmṛtatvād ity uktam eva \|
kīdṛśīṁ ? mohinīm \| na kevalaṁ maraṇābhāva-jananīm api tūnmāda-kāriṇīm
\|

madhupa-pakṣe pāyayitveti svārthe ṇic \| sudhām api sumanasas tyajanti,
durmanasaḥ parigṛhṇantīti śleṣeṇa vidagdhatā tasyasūcitā \| ātmanaḥ
saumansyaṁ ceti gūḍho garvaḥ \| evaṁ-vidham avidagdhaṁ padmā kathaṁ
sevate ity āśaṅkya udbhāvya svayam eva siddhāntayati
ca---paricaratīty-ādi \| tat-pāda-padmaṁ kathaṁ tu padmā paricaratīti
pūrva-pakṣaḥ \| api sambhāvanāyām \| batety adbhute \| uttamaḥ-ślokā ye
jalpās tair hṛta-cetāḥ \| udgataṁ tamaḥ pāpaṁ yasmāttathā-bhūtaḥ śloko
yaśo yeṣāṁ te tathā \| tathā-vidhair eva jalpair hṛta-cittāḥ,
tathā-vidha-kathayaiva pralobhitā, na sā tasya hṛdayajñeti sāpy
avidagdheti tāṁ prati cākṣepaḥ \| atrāpy unmāda evāṅgī,
garvāsūyākṣepādayo'ṅgāni \| vilāpaḥ \|\|13\|\|

---------------------------------------------------------------------------------------------------------------------

**viṣṇudāsaḥ (u.nī. 14.201-202)**: atha parijalpitam iti \| prabhor iti
\| prabhoḥ śrī-kṛṣṇasya nirdayatādīnām upapādanāt utpādanāt arpaṇād iti
yāvat hetoḥ sva-vicakṣaṇatāyā vyaktiḥ nija-naipuṇya-vyañjanaṁ, bhaṅgyā
parokṣa-vāda-mudrayā \|\|201\|\|

nanu kim ity evaṁ tam avajānītha ? kiṁ vas tenāpakṛtaṁ ? tatra tasya
kaitavaṁ niṣpādayantī māne kāraṇam āha---sakṛd iti \| svām asādhāraṇīm
adhara-sudhāṁ pānasyāsakṛttve'pi sakṛd ity uktir anurāga-svābhāvyāt
mahotkaṇṭhayā \| tatrāpi pāyayitveti tasya balātkāro darśitaḥ \| nanu
bhavatyaḥ parama-sādhvyaḥ parama-jitendriyāḥ kim iti balād eva sakṛd eva
tat-pānataḥ suṣṭhu dahirya-rahitā jātāḥ ? tatrāha---mohinīṁ
buddhi-bhraṁśinīm \| etad-artham eva tāṁ pāyitavān, na tv asmākaṁ
sukha-dānāya \| 

nanu, bhavatīnāṁ sukhārtham eva kevalaṁ nirjāsādhāraṇādhara-sudhā tena
pāyiteti cet tan nirākaroti---sadyas tatyaje tatyāja asmākaṁ sukhārthaṁ
yadi tasya tac-ceṣṭitam abhaviṣyat tarhi asmān nātyajiṣyata teneti
bhāvaḥ \| 

nanu, bhavatīṣv eva ko'pi doṣo'sti, anyathā tyāgāsambhavāt ?
tatrāha---bhavādṛk, tvādṛśo durmanāś capala-cittaḥ sumanasaḥ kusumāni
śleṣeṇa sundara-mānasāḥ yathā tyajati, tadvat \| kintu balātkāreṇa
tādṛśa-tat-pāyanāt tasya bhavato'py adhikam eva nirdayatā sūcitā \| evaṁ
tasmin māne kāraṇam uktvā smṛtim abhinīya sa-vismayam āha---parīti \|
garga-vākyānusārataḥ---śrayata indriā śaśvad atra hi \[bhā.pu. 10.31.1\]
iti rītyā padmā lakṣmīḥ vrajāśrita-carī, sā kathaṁ vā tat tasya
pāda-padmaṁ nityaṁ paricarati sevate \| nu vitarke \| viditaṁ mayety
āha---apīti sambhāvanāyāṁ batety anukampāyām \| hi yasmāt \|
uttama-ślokas tasya śobhana-yaśas tasya jalpaiḥ \| anuttamasyāpi
tad-yaśaso vandi-janair uttamatayā gīyamāna-gāthābhir ity arthaḥ \| yad
vā, uttamaḥ-śloko'yam iti jalpaiḥ mithyā-bhūta-tat-sevaka-vārtābhiḥ
hṛta-cetāḥ satīti tasyā avicakṣaṇatā sūcitā \| vayaṁ tu na lakṣmīvad
avicakṣaṇā iti bhāvaḥ \|

atra pāyayitveti mohinīm iti tasya śāṭhyaṁ sadyas tyāgān nirdayatvam \|
bhavādṛg iti capalatvaṁ vyañjitam \| sva-vicakṣaṇatvaṁ tu lakṣmyā
akauśalākhyāna-dvāraiva \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bhramara-jāter
mamāyaṁ svābhāvika eva śmaśru-pītimā, na tu surata-kuṅkumam idaṁ tasya
ca tvad-ekatāna-mānasasya madhupuryāṁ kām api striyaṁ svapne'py
apaśyataḥ ko'parādho yatas tvam īdṛśaṁ mānam āviṣkaroṣīti
tatrāha---sakṛd iti \| pāyanasyāsakṛttve'pi sakṛd ity uktir anurāgeṇa,
tatrāpi tṛṣṇāṁ vyañjayati---adhara eva sudhā tām iti \| tenaitāvadbhir
api santāpair vayaṁ na miryāmaha iti bhāvaḥ \| etā mad-dattaiḥ kaṣṭair
yadi mariṣyanti, tadāhaṁ kābhyaḥ kaṣṭaṁ dāsyāmi, tad āsāṁ maraṇābhāvāya
svām adhara-sudhāṁ pāyayāmīti sa purā vicārayāmāseti bhāvaḥ \| ataḥ
sakṛd eva pāyayitvā sadyas tat-kṣaṇa evāsmāṁs tatyāja \|
asmat-sukha-dāna-tātparye sati sudhāpāyanasyāsakṛttvaṁ syād iti tvam eva
vicārayeti bhāvaḥ \| tatrāpi pāyayitveti ṇicā tasya balātkāro darśitaḥ
\| 

nanv evaṁ cet, sādhvyo bhavatyaḥ kathaṁ tasmai punaḥ spṛhayanti,
tatrāha---mohinīṁ buddhi-bhraṁśinīm \| atas tenāsmad-ādayo loka-dvayata
eva bhraṁśitā iti, viṣa-vṛkṣo'pi saṁvardhya svayaṁ cchettum asāmprataṁ
\[ku.saṁ. 2.55\] iti nyāyo'pi śrī-kṛṣṇena na gaṇita iti bhāvaḥ \| kiṁ ca
tasya prītāprītatve evātivicitre ity āha---sumanaso deva-śreṇīr viṣṇur
iva śrī-kṛṣṇo'smān sudhāṁ pāyayitvā sumanaso mālatīr bhavādṛk bhramara
ivāsmāṁs tatyājeti payana-tyāgayoḥ karmaṇi ca kartari ca pṛthak pṛthak
dṛṣṭāntaḥ \| deva-pakṣe, he adhara nikṛṣṭeti sambodhanam \|suparvāṇaḥ
sumanasaḥ ity amaraḥ \| 

nanu tasya yuṣmat-karmaka-tyāge yuṣmākam eva ko'pi doṣaḥ kāraṇam asti
tasya vety atrāha---sumanasa ivāsmān sa bhavādṛk tatyāja \| bhramaro yan
mālatīs tyajati tatra doṣaḥ kasyeti tayaiva vicāryatām iti bhāvaḥ \|
sumanā mālatī jātiḥ ity amaraḥ \| saurabhya-saukumārye
pāvaitrya-sarvotkarṣādibhiḥ sumanasaḥ sādharmyāt śobhana-manaskatvāc ca
vayaṁ sumanasa iti vraje prasiddhā eva sa ca madhusūdana iti vraje
prasiddha eveti nedaṁ kavitā-mātram iti dhvaniḥ \| tataś ca
cāñcalya-doṣād eva mālatīr bahvīr api tyaktvā nikṛṣṭeṣv api puṣpeṣu
visajjaty avisajjati vā bhramare iva śrī-kṛṣṇe kathaṁ vayaṁ māninyo na
bhavāma ity anudhvaniḥ \|

nanu śrī-kṛṣṇasya nirdoṣatvaṁ śāstra-prasiddham eva śāstrajñena gargeṇa,
nārāyaṇa-samo guṇaiḥ \[bhā.pu. 10.8.19\] ity uktatvāt \| tatra bhavatu
sa nārāyaṇas tathāpi para-vañcanādi-doṣāṇāṁ tatra pratyakṣata eva
dṛṣṭatvāt te katham apalapanīyā bhavantv iti vimṛśya sa-vicikitsam
āha---paricaratīti \| padmā lakṣmīḥ \| lakṣmī-paricaryām api hetuṁ
svayam evodbhāvayanty āha---api bateti \| uttama-śloka iti ye jalpāḥ
stāvaka-lokāṇāṁ stuti-mātrāṇi tair hṛtaṁ ceto yasyāḥ sā \| tena lakṣmīr
atiṛjvī vayaṁ tu vaicakṣaṇya-vaidagdhya-buddhi-vaicitryādi-guṇānāṁ
vidhātrā dattatvāt kathaṁ tādṛśībhavituṁ prabhavāmeti bhāvaḥ \| 

atra pāyayitveti mohinīm iti ca tasya śāṭhyam \| sadyas tyāgān
nirdayatvam \| bhavādṛg iti cāpalam \| lakṣmyā ārjava-vyañjanayā
sva-vicakṣaṇatvam \| ādi-śabdād akṛtajñatva-prema-śūnyatvādikaṁ tu
sarvatraivānusyūtam \|\|13\|\|

**\...**

\|\| 10.47.14\|\|

kim iha bahu ṣaḍaṅghre gāyasi tvaṁ yadūnām

adhipatim agṛhāṇām agrato naḥ purāṇam \|

vijaya-sakha-sakhīnāṁ gīyatāṁ tat-prasaṅgaḥ

kṣapita-kuca-rujas te kalpayantīṣṭamiṣṭāḥ \|\|

**śrīdhara-svāmī (bhāvārtha-dīpikā) :** jhaṅkārān bahudhā kurvantam
asmat-prasāda-lābhāya kṛṣṇaṁ gāyatīti matvāha---kim iheti \| purāṇaṁ
purātanaṁ bahuśo'nubhūtam \|vijaya-sakhasya śrī-kṛṣṇasya sāṁprataṁ yāḥ
sakhyas tāsām agratastat-prasaṅgo gīyatām \|iṣṭāḥ kṛṣṇasya priyāḥ \|
tena pūjitā iti vā \| tenāliṅgitena kṣapitā kuca-rug yāsāṁ tās tava
iṣṭam apekṣitaṁ dāsyantīti \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vijalpenāha---kim iti \|
vijayaḥ sakhīṣv eva yasya \| sva-sakhīnām eva virahādinā ghātakasyeti
taptānām uktiḥ \| agrato'gre yadu-patir gīyatām \| sa-visarga-pāṭhe
tat-prasaṅgo vā \| 

iṣṭam āśaṁsite'pi syāt pūjite preyasi triṣu \| 

sapta-tantau pumān klībe saṁskāre kṛta-karmaṇi \|\| iti medinī \|

yathā pūjitāḥ pūjakasya tadīyasya ceṣṭāṁ kurvanti tathā priyā nety
arucyāha---pūjitā veti \| nirvisarga-pāṭhe tena kṛṣṇena,
prasaṅgenāliṅgitena \| kṣapitāpāstā, ruk kāma-kleśaḥ \|
vijalpa-lakṣaṇaṁ---

vyaktayāsūyayā gūḍha-māna-mudrāntarālayā \|

aghadviṣi kaṭākṣoktir vijalpo viduṣāṁ mataḥ \|\| \[u.nī. 14.203\] iti \|

kaṭākṣiktir yadu-pati-purāṇa-vijaya-sakhādi-śabdaiḥ sūcitātreti \| kiṁ
ca \| yad vā, svapurato varṇyamāna-priya-kathayā prabuddha-madana-kalikā
punar api śrotu-manā asahamānevādhikṣepaṁ kāmpanārtham adhikaṁ vaktīti
kṛtvoddhavam uddiśyāha---ṣaṭsu sandhi-vigrahādiṣu kapilādi-darśaneṣu
vāṅghrir avakra-gatir yasya sa tathā \| vyākhyā ṣaṭsu viṣayeṣu
bhagavad-bhakti-paripanthiṣuyasya pādo tat-sambuddho he uddhava !
aṅghriḥ syād gati-pādayoḥ iti nirukti-kāraḥ \| aṅghrir gatau
ri-pratyayaḥ \| tvam agṛhāṇāṁ gṛhāśrama-rahitānāṁ, vana-cāriṇām ity
arthaḥ \| no'smākam ihāgrataḥ---puramaṇati prāpnotīti purāṇas tam \| aṇ
gatau \| 

mathurā-gataṁ yadūnāṁ patiṁ kiṁ bahu karṇa-bila-pūraṁ gāyasi, na
śabdāyasvety arthaḥ \| tasya gṛhāntar-vartitvena vana-madhya-vāsi-purato
gāyanam anucitam ity arthaḥ \| tarhīdaṁ kasyāgre yuktam iti
tatrāha---vijayeti \| kṛṣṇa-sakhīnāṁ mathurāṅganānām agratas
tasyaprasaṅgo gīyatām \|tatra gātus tava phala-siddhir apy astīty
āha---kṣapiteti \| tat-prasaṅgena kṣapitā nirastā kucānāṁ ruk
santāpa-rūpā yāsāṁ tāḥ \| iṣṭāḥ kṛṣṇa-priyā mathurāṅganā udgātre tu
tubhyam abhīṣṭaṁ dhanādikaṁ kalpayantīty anvayaḥ \| tat-prasaṅgam iti
pāṭhe tu gāyatām ity ātmanepadam ārṣam \| bhavān gīyatām \|

yad vā, yadu-pati-viṣayā yā gītis tāṁ gāyeti parasmaipadam eva \| tasya
prasaṅgena prakṛṣṭāliṅganena vijaya-sakha-sakhīnām agrato yadupatiṁ
gāyatām \| puṁsāṁ te kṛṣṇeṣṭāḥ strī-janā abhīṣṭaṁ kalpayantīti vā
\|\|14\|\|

---------------------------------------------------------------------------------------------------------------------

**kaivalya-dīpikā :** bhramara-guñjitaṁ kṛṣṇa-guṇa-gānaṁ matvāha---**kim
iha** iti \| he **ṣaḍ-aṅghre** bhramara ! **yadūnām adhipatim** iti
lakṣaṇayā tac-caritam abhimatam \| tat kim ? **bahu gāyasi** \| yatas
tat **purāṇaṁ** jīrṇaṁ vayaṁ cāgṛhā ekākinyaḥ \| **vijayo**'rjunaḥ \|
tasya **sakhā** kṛṣṇaḥ \| tasya **sakhyo** mathurā-striyaḥ \| tāsām
agrato **gīyatāṁ** \| tāś ca **taveṣṭaṁ** **kalpayanti** pūrayiṣyanti
ity arthaḥ \| vartamāna-sāmīpye bhaviṣyad-arthe laṭ \| yatas tāḥ
**kṣapita-kuca-rujaḥ** iṣṭāś ca tasya na tu vayam ity arthaḥ \|\|14\|\|
\[mu.pha. 12.64\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** punar jhaṅkurvāṇaṁ tam
evāha---kim ihety-ādi \| kṛṣṇa-gāne ko'parādhaḥ ? tatrāha---yadūnām
adhipatim iti \| na hi bhavat-priyatvenaivāsau gīyate ?
tatrāha---purāṇaṁpurāṇa-premāṇam \| kuto'sau purāṇa-premā ?
tatrāha---agṛhāṇām \| vayam agṛhā vanyāḥ \| idānīṁ
samīcīna-harmya-vāsinya eva tat-priyāḥ \| tarhi kiṁ karomi ?
tatrāha---vijaya-sakhety-ādi \| vijaya-janya-garva eva sakhā yasya tasya
sakhīnāṁ punar-vadhūnām agratas tat-prasaṅgo gīyatām, tābhiḥ saha
tat-prasaktir gīyatām ity arthaḥ \| tā eva tasyeṣṭāḥ, tena
kṣapita-kuca-rujaḥ satyas te taveṣṭaṁ kapayiṣyanti \| bhaviṣyat samīpe
vartamānā \| vayaṁ sarujas tava kiṁ kariṣyāmaḥ ? \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he ṣaḍaṅghre iti
jāti-svabhāvena gāna-cāturyāt, tathā paśuś catuṣpāt, tvaṁ tu ṣaṭpadaḥ,
tena sārdha-paśutvena buddhy-abhāvād eva gāyasi, na tu vicārād ity
arthaḥ \| tatrāpi bahu kiṁ vā, gāyasi, tatrāpi no'smākam agrataḥ
samakṣaṁ cet tava durnivārā gānecchā, tarhi sakṛd eva parokṣaṁ gāya,
bāḍham asmābhir aśrūyamāṇam api taṁ muhuḥ samakṣaṁ kiṁ gāyasīty arthaḥ
\| iti gūḍha-māna-garbhāsūyā sūcitā \| 

nanu nijeṣṭa-siddhy-arthaṁ tathā gāyāmi, tatrāha---iha vraja iti \|
puryām eva taveṣṭa-siddhir na tu vana-madhye'treti bhāvaḥ \| 

nanu parīto'py uttamam idaṁ, tatrāha---yadūnām adhipatim iti \|
paripālyamānānāṁ teṣām evāgre tad-gānaṁ yuktam, na tv anyeṣām iti bhāvaḥ
\| 

nanu yuṣmākam api sa eva prāṇanāthaḥ, tatrāha---purāṇaṁ bahuśas
tad-gītam asmābhiḥ śrutam evāstīty arthaḥ \| iti serṣyaḥ kaṭākṣaḥ \|
anyat tair vyākhyātam \|

yad vā, no'smākam agṛhāṇāṁ, dāreṣu ca gṛhāḥ ity amaraḥ \| abhāryāṇām
apriyāṇām iti yāvat \| agrataḥ purāṇaṁ purā pūrvam eva ṇaṁ nirvṛti-rūpaṁ
sukha-rūpaṁ, ṇaś ca nirvṛti-vācakaḥ ity ukteḥ \| na tu sāmprataṁ
duḥkha-karam ity arthaḥ \| 

kiṁ gāyasi ? tatrāha---vijaya-sakha-sakhīnāṁ vijayasya
jagat-parājaya-śakteḥ sakhyuḥ sahacarasya kṛṣṇasya sakhīnāṁ sthāne
tat-prasaṅgo gīyatāṁ, kṣapita-kuca-ruktayayaiva sāmprataṁ priya-karaṇād
iṣṭās tās te taveṣṭaṁ kalpayiṣyatīti samātsarya-kauṭilyam \|yad vā,
vijayate sarvotkarṣeṇa vartata iti vijayaḥ kṛṣṇaḥ, tasya sakhe,
śrī-kṛṣṇa-bandhutvena tat-sakhīnām api tvat-sakhītvena tavaiva
sakhīnāṁtasmin kṛṣṇe prasaṅgaḥ paramāsaktiḥ \| yad vā, sa
kuca-ruk-kṣapaṇādi-lakṣaṇaḥ prasaṅgo gīyatām, ayaṁ
dhārṣṭya-pradarśanenopahāsaḥ, kṣapitā
śrī-kṛṣṇenāliṅgana-nakhakṣatādi-ratyāpahṛtā kucayo ruk kāma-pīḍā yāsāṁ
tāḥ, kalpayanti tava priyaṁ sadā kurvanty eva, ata iṣṭāḥ \| evaṁ tvayā
gānena mānitāḥ satyo viśeṣeṇa kalpayiṣyantīty arthaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ
tadīya-saroṣa-caraṇa-sarojaṁ vikṣepeṇāpasmṛtya purato rudantaṁ madhupam
asmat-prasādanāyaiva śrī-kṛṣṇaṁ bahudhā gāyaty asāv iti vitarkya tam
avajñātum anyathotprekṣate---he ṣaḍaṅghre taj-jātitva-bhāvā deva
gāna-svabhāva tasmād yad gāyasi tad iha vraje parama-duḥkhite kiṁ kim
iti gāyasi ? tatrāpi bahu kiṁ gāyasi ? tatrāpi yadūnām adhipatiṁ kiṁ
gāyasi ? sa yadūnāṁ mahārāja-vaṁśyānām asaṅkhyānām adhipatiḥ \| atratyās
tu gopās tatrāpi samprati tenānādṛtāḥ \| atas tat-paripālyamānā yadava
eva gāna-jīvinas taveṣṭaṁ vidhātum arhanti na tv ete iti svalpaṁ vā bahu
vā tatraiva gātavyam iti bhāvaḥ \| ṣaḍaṅghra ity asya paśuś catuṣpāt,
tvaṁ tu ṣaṭpadaḥ \| tena sārdha-paśutvena buddhy-abhāvātiśayād eva
gāyasi, na tu vicārād iti ca ity asūyā \| 

nanu vraja eva sarvādhika-premavān asau, tato vraja eva śreṣṭha ity
āśaṅkya viśinaṣṭi \| purāṇaṁ bahuśo'nubhūtaṁ tat tat sarvaṁ
kāpaṭyenaiṣānuṣṭhitavān iti niścitam \|yad vā, ciram
atikrānta-sambandhaṁ pūrvam eva vrajasya tat tad āsīt, nādhuneti bhāvaḥ
\| yad vā, kṛṣir bhū-vācakaḥ śabdaḥ iti dvy-ātmakam agrataḥ kiṁ gāyasi
bahv ? ity-ādi \| 

kathaṁ-bhūtānāṁ ? agṛhāṇāṁ tena
svocchiṣṭa-mohana-rasa-viśeṣa-sakṛt-pāyana-mātra-pūrvaka-tyāgāt viśiṣya
tyājita-gṛhāṇāṁ, ato yadu-pure'pi tat-preyasya eva viśiṣṭaṁ tava
gāna-sthānam ity āha---vijayatesarvaṁ vaśīkarotīti vijayaḥ śrī-kṛṣṇaḥ,
sa eva sakhā tvad-bandhus tasya sakhīnāṁ saha khelantīnām evāgratas
tat-prasaṅgasya vijayasya sāmpratam
asmat-parityāga-pūrvaka-yādava-kulādhipaty-aphalaṁ
tat-pura-vanitā-śata-vaśīkaraṇa-lakṣaṇasya prasaṅgaḥ \| tat-sukhadaḥ
prastāvo gīyatām \| tatas tā iṣṭās tena tvayaiva vā sammānitās taveṣṭaṁ
drutam eva kalpayiṣyanti \| yad vā, kalpayanti sadā kurvatya evāsate \|
adhunā tv asmad-duravasthāṁ dṛṣṭvā tad-varṇana-pūrvakeṇa
tāsāṁsaubhāgya-jñānena tvayā mānitāḥ satyā viśeṣeṇa kalpayiṣyantīty
arthaḥ \| yataś ca kṣayita-kuca-rujaḥ samprati śrī-kṛṣṇenaiva khaṇḍitaṁ
kāma-pīḍāḥ duḥkhānte lokāḥ samullāsād vandibhyo bahuśo dadati \| iti
sa-mātsaryā-kauṭilyaṁ dhārṣṭya-pradarśanena sa-kaṭākṣopahāsaś ca
\|\|14\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 406)** : dūta-prastuti-pratyākhyānaṁ
kim ihaiti \| vijayate sarvaṁ vaśīkarotīti vijayaḥ śrī-kṛṣṇaḥ sa eva
sakhā tvad-bandhuḥ \| tasya sakhīnāṁ samprati māthurīṇām evāgrataḥ tasya
vijayasya tad-vaśīkāra-paryantasya prasaṅgaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vijayate sarvaṁ vaśīkarotīti
vijayaḥ śrī-kṛṣṇaḥ \| sa eva sakhā tva-bandhus tasya sakhīnāṁ
saha-khelantīnām evāgratas tat-prasaṅgas tasya vijayasya sāmpratam
asmat-parityāga-pūrvaka-yādava-kulādhipatya-phala-tat-pura-vāsi-vanitā-śata-vaśīkāra-lakṣaṇasya
prastāvaḥ \| kṣapita-kuca-rujaḥ śrī-kṛṣṇenaiva khaṇḍita-kāma-pīḍāḥ
\|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punar api huṅkurvāṇaṁ
madhuram uddiśya sāsūyam ivāha---kim iha bahv ity-ādi \| he ṣaḍaṅghre !
ṣaṭpada ! ihāsmākam agrato yadūnām adhipatiṁ kiṁ gāyasi ? yadūnām
adhipatitvenāsmākaṁ purataḥ sa geyo na bhavati, tatrāpi bahu \| sakṛd
yad gītaṁ tad ahaṁ kṣame, punaḥ punar mā gīyatām \| ṣaḍ-aṅghre iti
caraṇa-bāhulyam eva, na tu buddhi-bāhulyaṁ tavety ākṣepaḥ \| 

nanu mayāsau yadūnām adhipatitve na gīyate, api tu bhavat-priyatvenaiva
? iti cet, satyam \| gataḥ sa kāla ity āha---purāṇaṁ purāṇa-premāṇam \|
kutaḥ ? ity āha---agṛhāṇāṁ vanyānāṁ prati harmya-sthānāṁ madhu-māninīnām
eva priya iti dvayor eva hetuamd-viśeṣaṇam \|

nanu tarhi kvāsau geyaḥ ? ity āha---vijaya-sakhety-ādi \| vijayaḥ
sarvotkarṣas tasya sakhā sa tathā \| athavā vijayena sarvotkarṣeṇa
sakhāḥ sacchirdāḥ sāhaṅkārāḥ, ahaṅkārāt paraṁ chidraṁ nāsti, tathā-bhūtā
yāḥ sakhyaḥ \| arthāt tasyaiva tāsām agre tat-prasaṅgo gīyatām ity
arthaḥ \| 

nanu tadāgrato gānair mama ko lābhaḥ ? ity āśaṅkyāha---kṣapitety-ādi \|
tā iṣṭaṁ tavābhīṣṭaṁ kalpayanti kalpayiṣyanti, yata iṣṭā, arthāt tasyeti
\|

nanu bhavato'pīṣṭā ity āśaṅkyāha---kṣapita-kuca-rujaḥ \| tad-āśleṣeṇa
kṣapitā naṣṭā kuca-rujo yāsāṁ, atas tā eveṣṭāḥ \| vayaṁ tu saruja iti na
tathā \| atas tā eva tavābhimata-pradāḥ, na vayam iti yātra gīyatām iti
vākyārthaḥ \| 

atrāpy unmādo'ṅgī, amarṣākṣepāsūyā-dainyādayo'ṅgāni \| anulāpaḥ, kiṁ
gāyasīti siddhe niṣiddhe gīyatām iti muhur bhāṣaṇāt \|\|14\|\|

---------------------------------------------------------------------------------------------------------------------

**viṣṇudāsaḥ** : kim iheti \| bhramara-jāti-svabhāvena jhaṅkārān purataḥ
kurvantaṁ madhupam asmat-prasādāyaivāyaṁ śrī-kṛṣṇaṁ bahudhā gāyatīti
matvāha---ṣaḍ-aṅghre he madhupa ! yadūnām adhipatim \| atra vraje
tatrāpi naḥ asmākaṁ purataḥ, tatrāpi sakṛd-dāne na doṣaḥ iti bahu kiṁ
gāyasi ? asmākaṁ kimbhūtānāṁ ? agṛhāṇāṁ tenaiva tyājita-gṛhāṇām \|
ṣaḍ-aṅghre iti paśus tāvac catuṣpāt \| tvaṁ tu ṣaṭpadaḥ sārdha-paśuḥ,
ata eva buddhy-abhāvāt gānasya sthānāsthāna-vicāra-rāhityam ucitam eveti
bhāvaḥ---anenāsūyā \|

nanu sa mat-prabhur vrajaika-priyaḥ, kim ity atra taṁ gātuṁ niṣadhatha ?
tatra taṁ viśinaṣṭi purāṇaṁ purātanaṁ bahuśo'nubhūtaṁ tat-tat-priyatvaṁ
tu kāpaṭyenaivāhāryānuṣṭhitaṁ, na tu naisargikaṁ tasya tat \| kāryeṇaiva
kāraṇam anumīyata iti sāmpratam asmad-vraja-tyāgena tat-tad-vyaktam
abhūd iti \| kintu gāna-jīvinas tava sarvataḥ samīcīna-gāna-sthānam
upadiśāmīty āha---vijayeti \| vijaya-nāmā śrī-kṛṣṇa-gātryāḥ ambikāyāḥ
putraḥ \| tasya sakhā śrī-kṛṣṇas tasya sakhīnāṁ sāmprataṁ tena
sahāharniśa-khelā-parāṇāṁ mathurā-vāsi-ramaṇīnām agrataḥ tat
śrī-kṛṣṇasya prasaṅgaḥ prastāvaḥ śleṣeṇa prakṛṣṭa-saṅgas tābhiḥ sahaiva
sambhoga-rūpaḥ gīyatām \| tatas tā iṣṭās tena tvayā ca pūjitāḥ
sammānitās taveṣṭam abhīṣṭaṁ śīghram eva kalpayiṣyanti sampādayiṣyanti
\| tatra hetu-garbha-viśeṣaṇaṁ---kṣayita-kuca-rujaḥ samprati kṛṣṇenaiva
nirvāsita-kāma-bādhāḥ, pīḍā-śāntau hi lokāḥ vandibhyo yatheṣṭaṁ
vitarantīti \| anena sakaṭākṣopahāsaḥ \| vijaya-sakha-sakhīnām iti
yadūnām adhipatim iti ca gūḍha-mānāntarālatvaṁ vyaktam eva \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhramara-jāti-svabhāvena
huṅkārān kurvantaṁ taṁ mat-kṛtena tiraskāreṇāpta-saṁrambho'yaṁ svīyaṁ
gāna-guṇaṁ prakāśayasīti matvāha---kim iti \| iha gopī-sabhāsu kiṁ
gāyasi ajñasya tava gānena naitāḥ prasīdantīti bhāvaḥ \| tad api bahu
punaḥ punar gāyasi tatrāpi yadu-patiṁ yadūnāṁ patitvena khyāpyamānaṁ
tatrāpi no'smākam agrataḥ \| kīdṛśīnāṁ ? agṛhāṇāṁ tenaiva
tyājita-gṛhāṇām iha vana-pradeśe upaviṣṭānāṁ tubhyaṁ
caṇaka-muṣṭi-bhikṣā-dāne'py asamarthānām \|

nanu svāṅgottīrṇa-purātana-vastra-mālyādikaṁ kiñcid dehīti,
tatrāha---purāṇaṁ gāyasi tasya yadu-patitvena purāṇaṁ pramāṇayasi \| he
ṣaḍ-aṅge iti \| paśus tāvat catuṣpāt tvaṁ tu ṣaṭpadaḥ sārdha-paśuḥ kutra
kiṁ vā, gātum ucitam iti buddhy-abhāvān na jānāsi paśutvāt purāṇaṁ vā
kathaṁ jānāsi \| ataḥ kathaṁ bhikṣāṁ prāpsyatīti bhāvaḥ \| kiṁ ca tava
paśutvāt tubhyaṁ vayaṁ na kupyāmaḥ, parantu gānopajīvinas tava sthānam
upadiśāmaḥ śṛṇv ity āha---vijayeti \| kāma-yuddhe viśiṣṭo jayo yasya
vigato jayo vā yasya sa cāsau sakhā ceti vijaya-sakhas tasya sakhīnāṁ
tava sakhā kāma-yuddhe yā jayati yābhir vā vijayate tāsām evāgratas
tat-prasaṅgaḥ surata-jaya-parājaya-prasaṅgo gīyatām \|

yad vā, śleṣeṇa pūrvaṁ sa subala-sakha āsīt, samprati vijayo'rjunas
tasya sakhābhavad iti bhāvitārtāpi tasyā mukhāt svayaṁ niḥsṛteti jñeyam
\| tataś ca tāḥ kṣayita-kuca-rujaḥ khaṇḍita-kuca-jvālās taveṣṭaṁ
vāñchitaṁ kalpayiṣyanti \| tvayā ca tad-gāna-śrāvaṇayā iṣṭāḥ pūjitāḥ
satyaḥ \| atra pūrvārdhe'sūyā māna-garbhā, uttarārdhe tūpahāsātmakaḥ
kaṭākṣaḥ śrī-kṛṣṇe paryāpnoti \|\|

**\...**

\|\| 10.47.15 \|\|

divi bhuvi ca rasāyāṁ kāḥ striyas tad-durāpāḥ

kapaṭa-rucira-hāsa-bhrū-vijṛmbhasya yāḥ syuḥ \|

caraṇa-raja upāste yasya bhūtir vayaṁ kā

api ca kṛpaṇa-pakṣe hy uttamaḥ-śloka-śabdaḥ \|\|

**śrīdhara-svāmī (bhāvārtha-dīpikā) :** bho mātaḥ ! maivaṁ vocaḥ \| tvām
anusmṛtyānaṅga-viklavas tvāṁ prasādayituṁ mām ādiṣṭavān ity ata
āha---divīti \| divi bhuvi rasātale ca yāḥ striyaḥ syuḥ, tāḥ kā nāma
durāpāḥ ? na kāścana \| tad ity avyayam, tasyety arthaḥ \| kapaṭena
rucireṇa hāsena bhrū-vijṛmbho yasya tasya \| he kapaṭa iti vā \| kiṁ ca,
yasya caraṇa-rajaḥ śrīḥ sevate, tatra vayaṁ kāḥ ? api ca yadyapy evaṁ,
tathāpi kṛpaṇa-pakṣe kṛpaṇānukampini puṁsy uttama-śloka-śabdo bhavatīti
tathā kathanīyaṁ tvayeti bhāvaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svayam ākṣipya
samādadhe---ādiṣṭavān ājñaptavān \| ujjalpenāha---divīti \| tasya
kṛṣṇasya \| sva-nyūnatāṁ dyotayanty āha---kiṁ ceti \| tatra tasya atrāpi
vimṛśyāha---api ceti \| yadyapy evaṁ lakṣmī-sevyasya dṛṣṭau
vayaṁ---sitopalāśinas tat-kiṭṭāśanam iva vanyā na yogyāḥ, tathāpi \| iti
bhāva iti---kṛṣṇa-pārśve gatvetthaṁ tvayā vācyam ity āśayaḥ \|
ujjalpa-lakṣaṇam---

hareḥ kuhakatākhyānaṁ garva-garbhitayerṣyayā \|

sāsūyaś ca tad-ākṣepo dhīrair ujjalpa īryate \|\| \[u.nī. 14.205\] iti
\|\|15\|\|

tīrthas tu---nanu tvam itthaṁ vadantī pragalbhā matta-kāśiny asi \|
tvad-arthaṁ kṛṣṇa āyāsyatīti ced atrāha---yāḥ striyaḥ
kapaṭa-rucira-hāsya-yukto yo bhrū-vijṛmbhasya viṣayās tā divy-ādiṣu kās
tasya durāpāḥ ? na kā api \|
kapaṭa-rucira-hāsa-bhrū-bhaṅga-rūpākarṣaṇa-mantrāvittvāt tasyeti bhāvaḥ
\| kam ānandaṁ paṭayati gamayatīti kapaṭaḥ \| ruciṁ rāti dadātīti
ruciras tat-sambaddhau vā \| tathā kapaṭeti pṛthak-sambuddhir vā \|
kapaṭe hetuḥ---caraṇeti \| bhūtir lakṣmīr yasya hareś caraṇa-raja
upāste, tad-anugrahārtham iti śeṣaḥ \| nanu bhavantyo'pi tathā kurv ity
atrāha---vayam iti \| tatra vayaṁ vana-cāriṇyaḥ kāḥ syāmaḥ ? na kā api
\| punar api śṛṇu---kṛpaṇasya kiṁ pacānasyāsmad-vidhasyajanasya
pakṣe'ntike uttama-śloka-śabda eva karṇa-viṣayo, na tu vācyo'rthaś
cakṣur-viṣaya ity arthaḥ \|yad vā, uttama-śloka-śabdo dīna-pakṣapātī
śrutaḥ, so'py asmad-viṣayo nābhūd ity arthaḥ \|\| (ataḥ paraṁ
viśvanāthasya ṭīkā sampūrṇatayoddhṛtā \|) \|\|15\|\|

---------------------------------------------------------------------------------------------------------------------

**kaivalya-dīpikā :** bho mātaḥ ! maivaṁ vocaḥ, tvām apy
abhipretyāha---tvām anusmṛtyānaṅga-vikalaḥ tvāṁ prasādayitum ādiṣṭavān
iti \| ata āha---**divi** iti \| mām āhvātum ayam āgata ity abhipretyāha
\| svargādau tasya **durāpā** yāḥ **striyaḥ, tāḥ kāḥ** ? na kāścanāpīty
arthaḥ \| ataḥ kiṁ mad-āhvānena ? **kapaṭena ruciro hāso**
**bhrū-jṛmbhaś** ca yasyāḥ \| **yasya** **caraṇa-rajo** lakṣmīr apy
**upāste tasya vayaṁ** kāḥ ? na kāścanāpīty arthaḥ \| **api ca**
evaṁ-vidhasyāpi asmāsu kṛpayā yujyate \| yataḥ **uttamaḥ-śloka-śabdaḥ**
**kṛpaṇānāṁ pakṣe** sahāya-bhūte puṁsi vartate \| sa ca
uttamaḥ-ślokatvād anāthān apy asmān anugrahiṣyatīti bhāvaḥ \|\|15\|\|
\[mu.pha. 12.65\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu bhavatībhir vinā
tasya kā eva mānyāḥ santi ? ity āśaṅkyāha---divi bhuvīty ādi \| kās
tasya durāpāḥ ? na kā apīty arthaḥ \| kim anyat ? yasya caraṇa-rajo
bhūtir lakṣmīr apy upāste, tatra vayaṁ kāḥ ? nanu yūyaṁ lakṣmīto'pi
tasya priyāḥ \| evaṁ cet sambhavaty api yato'pi kṛpaṇa-pakṣe hy
uttamaḥśloka-śabdaḥ \| vayaṁ tu kṛpaṇā eva, tenāsmāsu kadācit snihyatīty
asūyā-bhāva-śāntiḥ \| athavā, api ca kṛpaṇa-pakṣe ity-ādi yat tasya
tattvam, tan māsmāsu mānayatv ayam, api tu kubjāyām eva yatas tām
ṛjūkaraṇa-vyājena svīcakṛa ity asūyodayo vā \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** divi bhuvi rasāyāṁ ceti
\| ūrdhva-madhyādho-loka-traya ity arthaḥ \| caraṇasya raja upāsta iti
suṣṭhu nīcatayā sevoktā \| hi niścitam \| anyat tair vyākhyātam \|

yad vā, nanu bhavatya eva kevalaṁ taṁ nādriyante, sarvatra yāvatyo
yuvatayas tāvatya eva tad-vaśe vartante ity ata āha---divīti \|
sarva-bhuvaneṣu kāḥ striyaḥ kṣudra-striyo'pi yās tās tad-durāpāḥ syuḥ \|
kiṁ vā, yāḥ kāḥ striyaḥ, yāḥ kāścana striyaḥ sarvā ity arthaḥ \| tena
durāpāḥ syuḥ ity avahelanam \|tatrahetuḥ---kapaṭenaiva ruciro hāsa-yukto
bhruvor vijṛmbho nartanaṁ bhrū-vijṛmbho bhru-kuṭī vā yasya tasya, iti
strī-jana-pratāraṇa-mātra-cāturyeṇa tasya kuhakatā \| 

nanu kim evaṁ brūṣe ? sundarī-vṛnda-vṛndiṣṭhā śreṣṭhā yad indirāpi
tat-padāravinda-rajo vandate iti cet, tatrāha---caraṇeti \|
yasyacaraṇa-rajo bhūtiś ced upāste, tarhi upāstāṁ nāma, tatra vayaṁ kāḥ
? kim asmākam āyātaṁ ? na hi mad-vidhānāṁ madhye śrīr ekatamāpīty arthaḥ
\| iti garverṣyayoḥ sūcanam \|

api ca kṛpaṇānāṁ pakṣaḥ sahāyo yas tasminn evottamaśloka-śabdo nāma
khyātir vā bhavati, ataḥ kṛpaṇānām upekṣayā gāna-kāraṇa-yaśo-hānes tasya
gānam eva na yujyata iti bhāvaḥ \| 

yad vā, nanu uttamaśloka-śabdāśrayatvād eva lokottare tasminn upekṣā
nocitety ata āha---api ceti \| kṛpaṇa-pakṣe'pi ca kṛpaṇo niṣṭhuro
baddha-muṣṭir vā, tena sva-darśanādi-saukhyānām adātṛtvaṁ lakṣyate,
tat-pakṣe'pi tad-viṣaye'pīty arthaḥ \| tasminn uttamaśloka iti śabdas
tad-vidhair eva mṛṣāstāvakaiḥ sevakaiḥ kriyateity arthaḥ \| ity asūyayā
tad-ākṣepaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** unmāda-svābhāvyād
akasmānmāna-bhaṅgīṁ parityajya kalahāntaritā-bhaṅgyāha---divīti \|
ūrdhva-madhyādho-loka-traya ity arthaḥ \|kapaṭatvaṁ sacchalatvam
anya-jana-vañcanāya caraṇasya raja upāsta iti \| suṣṭhu nīcatayā
saivoktā \| hi niścitam \| anyat taiḥ \| tatra tasya durāpā iti
sambandha-vivakṣayā ṣaṣṭhī \| athavā māna evānuvartanīyaḥ \| tathā hi,
nanv evaṁ cet tarhi tat-sambandhe prathamata eva kathaṁ na sāvadhānā
jātāh stha ? ity āśaṅkya sva-doṣaṁ pariharantī māyayā graha iva
gṛhītavān asmān abalā-janān adhunāpy asau parityajatād iti sadainyam
ivaserṣyaṁ sandiśati---divīti \| kapaṭena māyayaivāpāta-rucirau
hāsa-bhrū-vijṛmbhau yasya tasya \| anyat pūrvavat \| ata
uttamaḥślokatve'pi kaṭākṣa eva vyañjitaḥ \| 

yad vā, divi bhuvīty ādinā tasya prabhāvānuvādaṁ sāsūyaṁ jñātvā tathāpi
śeṣaṁ tad avaśatvaṁ sūcayantī sa-dainyam iva serṣyeṇa garveṇa solluṇṭham
āha---kā durāpā iti \| api tu yatrākraṣṭum iṣyante tatraiva sulabhāḥ \|
lakṣmīs tu tatra tatraivānugacchantī caraṇa-raja upāste, tatra vayaṁ kā
iti \| api ceti kṛpaṇā eva tatrottamaḥśokatvaṁ jalpanti, na tu mādrśāḥ
kṛpaṇām ity evam ākṣepaḥ \|\|15\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 407)** : tathāpi tad-āsaktau tad-doṣa
eva kāraṇam iti sva-doṣaṁ pariharantī dainyam ālambya tasya nirdayatvaṁ
pratipādayati---divi bhuvi caity-ādi \| api ca \| evam api
asmad-vidha-kṛpaṇa-pakṣa-pāte saty eva tatra uttama-śloka-śabdo bhavitum
arhati samprati tu tasya tad-abhāva-darśanān na sadayatvaṁ
tad-abhāvānyatarām uttamaślokatvam apīti bhāvaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** unmāda-svābhāvyād akasmān
māna-bhaṅgīṁ parityajya kalahāntaritā-bhaṅgyāha---divīti \| kapaṭatvaṁ
sacchalatvam anya-jana-vañcanāya solluṇṭham evedaṁ vacanam \|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu bhavatībhir vinā tasya
vā anyā evaṁ-vidha-saubhāgyāḥ santi, yāsām agre mayā
tat-prasaṅgaḥkartavyaḥ ? ity āśaṅkyāha---divi bhuvīty-ādi \| trilokyām
ity-arthe divīty-ādi \| tasya kāḥ striyas trilokyāṁ durāpāḥ ? na kāścid
api \| kiṁ bahunā ? yasyacaraṇa-rajo bhūtir lakṣmīr upāste, tatra vayaṁ
kāḥ ? vayaṁ kṣudrā eva \| 

nanu lakṣmīś caraṇa-raja evopāste, na tu bhavatā iva sā
tan-mano-māṇikya-hāriṇī, tena bhavatyo lakṣmīto'py atisaubhāgyāḥ ? ity
āśaṅkyāha---api caity-ādi \| api cety aṅgīkṛtau uttama-śloka iti śabdaḥ
kṛpaṇa-pakṣe eveti kṛtvā kṛpaṇāsv asmāsu kadācid anurajyaty api \| tena
kiṁ vayaṁ lakṣmīto dhanyāḥ ? naiva, vayaṁ tu kṛpaṇā eveti \| 

athavā, vayaṁ kā iti vayaṁ nottamāḥ, na kṛpaṇāḥ \| uttamāś ced
abhaviṣyāma, tadābhilaṣaṇīyā evābhaviṣyāma \| kṛpaṇāś ced abhaviṣyāma,
tadāpi tasyauttamaślokatayā kṛpaṇa-pakṣātitvenānugrāhyā evābhaviṣyam
\|yathā kṛpaṇāyāḥ kubjāyāḥ pakṣapātitvenānugrahaḥ kṛta ity āha---api
ceti \| uttamaśloka-śabdaḥ kṛpaṇa-pakṣa iti yat, tat kubjāyām eva
caritārtham iti hṛdaya-stham \| atrāpy unmādo'ṅgī mati-dainyādayo'ṅgāni
\| 

vipralāpaḥ \| divi bhuvīty-ādinā sarvāsām eva sukhāpatvāt svasyāpi ca
sukhāpatve prāpte durāpatvena virodhāt \|\|15\|\|

---------------------------------------------------------------------------------------------------------------------

**viṣṇudāsaḥ (u.nī. 14.206):** athojjalpa iti \| harer iti
kuhakatākhyānaṁ kāpaṭya-kathanam \| bho mātar maivaṁ vocaḥ tvām
anusmṛtyānaṅga-viklavaḥ sa mat-prabhus tvāṁ prasādayituṁ mām ādiṣṭavān
ity atra taṁ sāsūyam ākṣipati---divīti \| divi bhuvar-lokān
mahar-lokāvadhy ūrdhva-loke rasāyāṁ pātālāvadhy-adho-loke kāḥ striyaḥ
syuḥ santi yās taṁ tasya durāpāḥ durlabhā, api tu na kā api \|
kimbhūtasya ? kapaṭenāpātam eva naisargikatvena pratītau rucirau
bhrū-vijṛmbha-hāsau yasya tasya \| evaṁ sāsūyaṁ tan-mahimānam ākhyāya
sa-dainyam iva serṣya-garveṇa solluṇṭham āha---caraṇeti \| yasya
kṛṣṇasya caraṇa-rajaḥ bhūtiḥ śrīr api upāste yatra yatra sa gacchati,
tatra tatra tat-saṅgam atyajantī sevamānā vartate, tatra vayaṁ kā iti
sa-smitena samastakoddhūnanena sottānita-kara-dvaya-bhaṅginā
svara-viśeṣeṇa kathanāt, vayaṁ tu sva-sthānam atyajantyo vartamānās
tato'py uttamā iti bhāvaḥ \| api tu yadyapy evaṁ tathāpi kṛpaṇa-pakṣe
kṛpaṇānukampini puruṣe hi avadhāraṇārthe uttama-śloka-śabdaḥ śobhate,
vastutas tu kṛpaṇā dīnā eva tasyottama-ślokatvaṁ jalpanti, na tu mādṛśāḥ
kṛpaṇā iti garva-gārbhiterṣyayā ākṣepo dhvanitaḥ \| kapaṭam
ity-ādināsūyāvyaktam evoktā \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bhoḥ
kṛṣṇa-preyasī-śiromaṇe ! tatra sthitaḥ sa rātrindivam eva tvāṁ dhyāyan
kāma-śarārhitaḥ khidyati \| tvaṁ cet prasīdasi tadaiva tasya nistāra iti
tatra sāsūyam āha---divīty ādi \| 

ayam arthaḥ---kṛṣṇasya strībhir vinā kālo na yātīty ahaṁ suṣṭhu jānām i,
tatra yadi mathurāyāṁ striyo na milanti, tadā so'smān dhyāyatu
prasādayatu tatra netuṁ tvādṛśaṁ dūtaṁ ca prasthāpayatu \| na ca
gopa-jātiṁ taṁ pura-striyaḥ kṣatriya-jātayaḥ katham aṅgīkariṣyantīti
vācyam \| yato divi bhuvīti \| tad ity avyayam \|

tasya kā durāpāḥ ? yadi sa svarge gacchet, tadā devyo'pi rasāyāṁ
rasātalādiṣu nāgapatnyo'pi sva-sva-patīṁs tyaktvā tam āgaccheyur
mathurāṅganānāṁ kā vārteti bhāvaḥ \| na ca tat-tad-aṅganā-prāptau tasya
kiñcit paṇādikam apekṣitavyam ity āha---kapaṭenāpi rucirau sarvāsāṁ
manoharau bhrū-vijṛmbha-hāsau yasya, tathā-bhūtasyaiva tasya yā
devy-ādayaḥ syuḥ, na tu sva-sva-patīnām ity arthaḥ \|
sa-kapaṭa-hāsa-mūlyenaiva tāḥ svayam eva krītā bhūtvā sva-sva-patīṁs tās
tyajanti \| kapaṭa-padena kṛṣṇas tu tāḥ tāḥ sakṛd eva bhuktvā tyajati
nava-priyatvād iti bhāvaḥ \| devy-ādayo dūre vartantāṁ bhūtir lakṣmīr
nārāyaṇasyāpi strī caraṇa-raja upāste tad-aṅga-saṅgārtham iti
nāga-patnī-vākyaṁ vayaṁ paurṇamāsī-mukhād aśrauṣma \| ato vayaṁ kāḥ ?
kasyāṁ gaṇanāyāṁ tiṣṭhāmo yato mānuṣyas tatrāpi gopyas tatrāpi
vṛndāvanīyā iti bhāvaḥ \| idaṁ dainya-maya-vākyam api
sa-mastakoddhūnana-svara-viśeṣeṇa garva-garbhitām īrṣyām eva vyanakti \|
sā cerṣyā sveṣāṁ lakṣmy-ādito'pi premādhikyaṁ rūpa-sārvarṇyādhikyaṁ
cānuvyanakti api ca \| 

kiṁ ca, uttamaḥ-śloka-śabdo hi kṛpaṇa-pakṣa eva santapta-dīna-hīna-janān
yo dayate sa hy uttama-śloka ucyate \| kṛṣṇe tu tal-lakṣaṇābhāvān
mithyaivottamaḥślokatety arthaḥ \| yady asmad-vidhān kṛpaṇa-janān sa
nāduḥkhayiṣyat tadā svasmin katham uttamaḥśloka-śabda-vācyatvam adhāsyad
iti vā ākṣepa-dhvaniḥ \| 

atra pūrvārdhaṁ divi bhuvīty ādinā kuhakatākhyānaṁ caraṇa-raja iti
tṛtīya-caraṇe garva-garbhitā īṛṣyā \| api ceti caturtha-pāde sāsūya
ākṣepa ity ayam ujjalpaḥ \| yad uktam---

> hareḥ kuhakatākhyānaṁ garva-garbhitayerṣyayā \|
>
> sāsūyaś ca tad-ākṣepo dhīrair ujjalpa īryate \|\| \[u.nī. 14.205\] iti
> \|\|15\|\|

**\...**

\|\| 10.47.16 \|\|

visṛja śirasi pādaṁ vedmy ahaṁ cāṭu-kārair

anunaya-viduṣas te'bhyetya dautyair mukundāt \|

sva-kṛta iha visṛṣṭāpatya-paty-anya-lokā

vyasṛjad akṛta-cetāḥ kiṁ nu sandheyam asmin \|\|

**śrīdhara-svāmī (bhāvārtha-dīpikā) :** pāda-mūle praviśantaṁ
kṣamāpayiṣyantam iva matvāha---visṛja iti \| śirasi nyasaṁ pādaṁvisṛja
\| tathāpy amuñcantam āha---vedmīti \| mukundād abhyetya, tataḥ
śikṣitvety arthaḥ \| dautyair dūta-karmabhiś cāṭu-kāraiḥ
priyokti-racanābhir anunaya-viduṣaḥ prārthanā-caturasya te tava sarvam
ahaṁ vedmi \| mukundavat tvam apy aviśvasanīya iti bhāvaḥ \| 

nanu, tena kim aparāddhaṁ ? tatrāha---sva-kṛta iti \| sva-kṛte
tad-artham eva visṛṣṭā apatya-paty-anya-lokāḥ apatyāni patayaś cetīha
loko'nya-loko dharma-sādhyaś ca yābhis tā naḥ akṛta-cetā asaṁyata-citto
yo vyasṛjat, asmin kiṁ nu sandhātavyaṁ? iti \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sañjalpenāha---visṛjeti \|
nyastaṁ sthāpitam \| visṛja apākuru \| tathāpi tathokte'pi \| tatas
tasmāt \| ity artha iti---abhyāṅ sambandhād iṇaḥ śikṣārthatvaṁ
dhātv-arthaṁ bādhate kaścit ity ukter iti tātparyam \|sarvaṁkṛtyam \|
iti bhāva iti---bhṛtye'pi svāmino dharmaḥ prāyaḥ syād iti nyāyeneti
bhāvaḥ \| sa cākṣipati---nanv iti \| tena kṛṣṇena \| tatrākṣepe \|
asaṁyata-citto'vaśīkṛta-cittaḥ \| yaḥ kṛṣṇaḥ \| asmin kṛṣṇe \|
anusandhātavyaṁ yoktavyam, na kim apīti \| sañjalpam āha---

> solluṇṭhayā gahanayā kayāpy ākṣepa-mudrayā \|
>
> tasyākṛtajñatādy-uktiḥ saṁjalpaḥ kathito budhaiḥ \|\| \[u.nī. 14.207\]
> iti \|

arthāntaraṁ---praṇata-kṛṣṇa-śira-sthita-sva-pāda-smaraṇātireka-vivaśā
sva-pādam uddhava-śirasi sthitaṁ matvāha---visṛjeti \| tava śirasi
sthitaṁ mama pādaṁ visṛja muñca \| ahaṁ tvāṁ vedmi \| anunayaḥ sāntvanam
\| kiṁ te dautyeneto mukundaṁ yāhi, kim ity evaṁ kopa-garbhaṁ vacanaṁ
vadasi ? iti tatrāha---sva-kṛta iti \| kṛṣṇārthaṁ
tyakta-putra-bhartṛ-bandhu-janā asmān iha vane vyasṛjad iti \| ya
ito'kṛta-cetā akṛtajñaḥ, kṛtaghna ity arthaḥ \| dūto'haṁ tvāṁ
sandadhāmīty atrāha---kintv iti \| 

> umā-praṇāma-saṅkrānta-caraṇālaktakaḥ śaśī \|
>
> sandhyānuga ivābhāti yasya pāyāt sa vaḥ śivaḥ \|\| 

ity-ādy-ukter īśvare'pīyaṁ līlā jana-mohanārthāyeti \|\|16\|\|

---------------------------------------------------------------------------------------------------------------------

**kaivalya-dīpikā :** bhramaraṁ sva-caraṇa-patitaṁ matvāha---**visṛja**
iti **anunaya-viduṣaḥ** sandhāna-prakāra-jñānaṁ **mukundād** āgatena
tvayā **cāṭu-kāraiḥ** priya-vākyoccāraṇaiḥ \| **śirasi** kṛtaṁ me
**pādaṁ** **visṛja**, **vedmy ahaṁ mukundam** \| **nu** aho \| asmin
mukunde **kiṁ** **sandheyam** ? yaḥ asmān **vyasṛjat** \| **sva-kṛte**
kṛṣṇārthaṁ **visṛṣṭās** tyaktāḥ \| **anye** gṛhādayaḥ \| **akṛtam**
akṛtajñaṁ **ceto** yasya \|\|16\|\| \[mu.pha. 12.66\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** visṛja śirasīty-ādi
tulyam eva \| evaṁ-vidhān caraṇa-patanādīn anunayān vettīti tathā tasmāt
mukundād abhyetya śikṣitvā kṛtaṁ pādaṁ visṛja \| evaṁ tenāpi kati vā
pāda-mūle na patitam iti bhāvaḥ \| te tvāṁ vedmi \| yad vā, te tava
sarvaṁ vedmi \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aham ity anyā na jānantu
nāma, ahaṁ tu vicakṣaṇā jānām y evety arthaḥ \| dautyair dūta-kṛtyaiś
cāṭukāraiḥ \| yad vā, cāṭukāraiḥ \| yad vā, cāṭukārair dautyaiś ca,
pāda-grahaṇādibhiḥ \| yad vā, mukundāt tat-sakāśād dūtatvair abhyetya,
bahutvaṁ gauravāt \| tatra ca muktiṁ kutsidtām api dadātīti
loka-vañcanayā dhūrtatvam abhipretam \|tadīyatvena punaś ca dūtasya
dhūrta-svabhāvatvena parama-dhūrtatoktā, śleṣeṇa mukhe kunda-tulyā dantā
yasyeti saundaryam evāsti, na ca vicāra ity arthaḥ \| anyat tair
vyākhyātam \|

yad vā, kamala-buddhyā pādopari patitaṁ mṛdu ruvantaṁ bhramaram
avekṣya,"bho devi ! mā roṣaṁ kārṣīḥ \| sakṛd api me vijñaptiṁ kṛpayā
śṛṇu" iti yācamānam iva ca taṁ matvāha---visṛjeti \| tvāṁ mukundaṁ ca
yuvayoḥ śīlaṁ ca sarvam ahaṁ vedmi, tasmān me pādaṁ te tvadīyair
asādhāraṇaiś cāṭukāraiḥ saha visṛja \| mat-pādaṁ nija-cāṭukārāṁś ca
yugapat tyaja ity arthaḥ \| kathaṁ-bhūtaiḥ ? anunaya-viduṣo mukundād
abhyetya kṛtair dūta-kṛtyaiḥ \| 

nanu svāmini ! tena preṣṭhena saha vigrahecchayālaṁ, sakṛd-aparādhaṁ
kṣāntvā maya tīrthena sandhir eva kartuṁ yujyata iti, tatrāha---sveti \|
visṛṣṭāḥ patayaś cāpatyāni cānye ca gṛhādayo lokāṁś ca sarve
aihikāmuṣmika-sukha-bhoga-sahāyāḥ \| yad vā, kiṁ viśeṣa-nirdeśena, ayaṁ
paraś ceti lokau yābhis tāḥ \| akṛta-cetāḥ, na vidyate kṛte upakṛte ceto
yasya saḥ, akṛtajña ity arthaḥ \| yad vā, na kṛtam asmāsu cetaḥ, etā
ananya-gataya iti mano'pi yena saḥ \| yad vā, sva-kṛte svārtham asmān
visṛṣṭāpatya-paty-anya-lokā akṛta cakāra \| itāś ca prāptās tu vyasṛjat
\| nu aho asmin īdṛśe'tikaṭhore śaṭha-vare kiṁ sandheyaṁ sandhātuṁ
yojyam, api tu naivety arthaḥ ity ākrośaḥ \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aham iti \| anyā na jānantu
nāma, ahaṁ tu vicakṣaṇā jānām y evety arthaḥ \| dautyair dūta-karmabhiś
cāṭukārair dautyair iti kvācitkaṁ mukundād ity asmākaṁ sarvāsāṁ
gṛhādi-sarva-parityāgaṁ dadātīti tathā-nāmnaḥ ity anena dhūrtatvaṁ
krūratvaṁ cābhipretam \| tadīyatvena dūtasya ca dhūrta-svabhāvatvena,
tasya tu paramāviśvasanīyatvam uktam \| anyat taiḥ \| 

yad vā, kamala-buddhyā punar upasṛtya pādopari taṁ mṛdu ruvantaṁ
bhramaram avekṣya, "bho devi mā roṣaṁ kārṣīḥ \| sakṛd api me vijñaptiṁ
kṛpayā śṛṇu" iti yācamānam iva ca taṁ matvāha---visṛjeti \| tatra
solluṇṭham āha---tvāṁ mukundaṁ ca yuvayoḥ śīlaṁ ca sarvam ahaṁ vedmi \|
tasmān me pādaṁ te tvadīyair asādhāraṇaiś cāṭukāraiḥ saha visṛja
mat-pādaṁ nija-cāṭukārāṁś ca yugapat tyaja ity arthaḥ \| kathaṁ-bhūtaiḥ
? anunaya-viduṣo mukundād abhyetya kṛtair dūta-kṛtyaiḥ \| 

nanu svāmini tena preṣṭhena saha vigraheṇālaṁ sakṛd aparādhaṁ kṣāntvā
maya gītena sandhir eva kartuṁ yujyata iti, tatrāha---sveti \| visṛṣṭāḥ
patayaś cāpatyāni cānye ca gṛhādayo lokāṁś ca sarve
aihikāmuṣmika-sukha-bhoga-sahāyāḥ \| yad vā, kiṁ viśeṣeṇāyaṁ paraś ceti
lokau yābhis tāḥ \| akṛta-cetāḥ na vidyate kṛte upakṛte ceto yasya saḥ,
akṛtajña ity arthaḥ \| yad vā, na kṛtam asmāsu cetaḥ, etā ananya-gataya
iti mano'pi yena saḥ \| athavā, sva-kṛte svārtham asmān
visṛṣṭāpatya-paty-anya-lokā akṛta akārṣīt itāś ca prāptās tu vyasṛjat \|
nu aho \| īdṛśe'smin kaṭhore śaṭha-vare kiṁ sandheyaṁ sandhātum aham api
tu naivety arthaḥ ity ākṣepaḥ \|\|16\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 408) :** sva-kaumalya-mudrayā janitaṁ
tac-cāṭukārodyam atiśayaṁ matvāha---visṛja śirasīty ādi \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punar bhrāntvā bhrāntvā
caraṇa eva patitaṁ tam ālakṣya sopekṣam āha---visṛja śirasīty-ādi \|
mukundād abhyetya mukunda-samīpād āgatya dautyair dūta-karmabhiś
cāṭukāraiḥ pāda-patanādibhiś cānunaya-viduṣaḥ prasādana-paṇḍitasya tava
caritaṁ vedmīty arthaḥ \| caritam ity adhyāhāryam \| unmādoktau
nyūna-padaṁ guṇaḥ \| tasmāc chirasi kṛtaṁ pādaṁ visṛja \| mukundād
abhyetyeti mukundāt sarvam idaṁ śikṣitam iti bhāvaḥ \| tena
dhūrtaiveyaṁ, na tu sāhajikam idam \| tasmāt pādaṁ muñca \| athavā,
pādaṁ śirasi visṛja, śirasi karoṣi cet, kuru \| kiṁ tena tenāpi, na
katidhaivaṁ kṛtam \|

nanu, katham evaṁ kāṭhinyād audāsīnyam ālambase ? ity āha---sva-kṛta
ivety-ādi \| sva-kṛte sva-sva-nimittaṁ visṛṣṭāpatya-paty-anya-lokāḥ \|
tasmād akṛta-ceto akṛtajña iva yo vāsṛjat, asminn akṛtajñe nu bhoḥ kiṁ
sandheyaṁ ? kiṁ punaḥ sandhiḥ kārya ity anapekṣaiva samūcitā \| tena
śirasi kṛta-pādaṁ muñca \| śirasi vā pādaṁ visṛja, mama na kāpi hānir
iti \| atronmādo'ṅgī, avahitthāsmṛty-amarṣādayo'ṅgāni \| ālāpaḥ,
pūrva-vṛtta-bhāṣaṇāt \|\|16\|\|

---------------------------------------------------------------------------------------------------------------------

**viṣṇudāsaḥ (u.nī. 14.208):** kamala-buddhyā pāda-mūle praviśantaṁ
bhartur uparādhaṁ kṣamāpayiṣyantam iva taṁ matvāha---visṛjeti \|
nija-śirasi dhṛtaṁ mama pādaṁ visṛja tyaja \| athāpy amuñcantaṁ taṁ
solluṇṭham āha---vedmīti \| anyā na jānātu, ahaṁ tu vedmi tvāṁ
tvadīya-svāminaṁ yuvayoḥ śīlaṁ ca sarvaṁ jānām i \| tad evāha---mukundāt
abhyetya śikṣitvā dautyair dūta-karmabhiḥ cāṭu-kāraiḥ
priyokti-racanābhiḥ anunaya-viduṣaḥ savinaya-prārthanābhijñasya te tava
sarvam ahaṁ vedmi \| tasya śiṣyatvāt tvam api mukundavad aviśvasanīya
iti bhāvaḥ \| 

yad vā, te tavāsādhāraṇaiś cāṭukāraiḥ saha mat-pādaṁ visṛja mad-pādaṁ
nija-cāṭukārāṁś ca yugapat tyajety arthaḥ \| kathaṁ-bhūtaiḥ ?
anunaya-viduṣo mukundād abhyetya kṛtair dūtya-kṛtyaiḥ \|

nanu, svāmini ! tena preṣṭhena saha vigraheṇālaṁ, sakṛd aparādhaṁ
kṣāntvā mayā tīrthena sandhir eva kartuṁ yujyate ? ity atra tasya
kāṭhinya-śāṭhya-saṁvalitākṛtajñatām āpādayanty āha---svakṛteti \|
sva-kṛte tad-artham eva visṛṣṭās tyaktāḥ apatyāni pūrva-siddhānta-rītyā
devara-bhaginy-ādiīnām apatyāni patayaś cetīha-lokāḥ anya-loko
dharma-sādhyaś ca yābhis tā naḥ vāsṛjat \| kiṁ vā, sva-kṛte
sva-sukhārtham evāsmān visṛṣṭāpatya-paty-anya-lokā akṛta akārṣīt \| itāś
ca prāptāś ca vyasṛjat yato'kṛta-cetāḥ na vidyate kṛte upakṛte ceto
yasya saḥ akṛtajña ity arthaḥ \| nu aho ! īdṛśe'smin kaṭhore śaṭha-vare
kiṁ sandheyaṁ sandhātum arham, api tu naivety arthaḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saurabha-lobhena
caraṇa-tale patantam api bhramaram \| nanu
lakṣmī-koṭi-nirmañchanīya-caraṇa-nakha-dyute devi satyaṁ tvayy aparāddha
eva śrī-kṛṣṇas tasmāt tvaṁ kṛpayaiva kṣamasveti praṇamantaṁ taṁ
matvāha---visṛjeti \| śirasi dhṛtaṁ mama pādaṁ visṛja tyaja ito
dūrībhavety arthaḥ \| vedmy aham iti \| lakṣmy-ādikeva nāhaṁ pratāryeti
bhāvaḥ \| mukundāt sakāśād abhyetya cāṭukāraiḥ priyokti-racanā-rūpair
dautyair dūtya-karmabhir anunaya-viduṣas tasmād anunaya-prakāraṁ
śikṣitavatas tava sarvaṁ śīlādikam ahaṁ vedmi \| karmaṇi vā ṣaṣṭhī \|
tvāṁ vedmīty arthaḥ \| 

nanu svāmini tvat-prāṇa-koṭy-adhikena tena saha vigraheṇālaṁ pratyuta
mayā tīrthena sandhir eva kartuṁ yujyata iti tatrāha---sva-kṛte
tad-arthaṁ visṛṣṭāni tyaktāni apatyāni ca patayaś ca anya-lokāś ca
mātā-pitrādayaś ca yābhis tatra vā sa
muralī-vādana-samaye'ntar-gṛha-niruddha-gopībhir apatyāni tyaktāni
tadānīṁ tāni tyakvaivābhisṛtatvāt \| asmābhis tu patayaḥ
dhanyādi-kanyābhiḥ pitrādaya iti yathā-sambhavaṁ jñeyam \| tā gopīr
yo'sṛjat \| kīdṛśaḥ ? akṛta-cetāḥ, na vidyate kṛte upakṛte ceto yasya
saḥ \| akṛtajña ity arthaḥ \| 

nanv aho īdṛśe'smin kaṭhore kiṁ nu sandheyaṁ sandhātum arham \| api tu
naivety arthaḥ \| atra pūrvārdhe solluṇṭhā ākṣepa-mudrā \|
uttarārdhe'kṛtajñatā \| ādi-śabdān
nirdayatva-para-drohitva-prema-śūnyatvāni \|

tad uktaṁ---

> solluṇṭhayā gahanayā kayāpy ākṣepa-mudrayā \|
>
> tasyākṛtajñatādy-uktiḥ saṁjalpaḥ kathito budhaiḥ \|\| \[u.nī. 14.207\]
> iti \|\|16\|\|

**\...**

\|\| 10.47.17 \|\|

mṛgayur iva kapīndraṁ vivyadhe lubdha-dharmā

striyam akṛta virūpāṁ strī-jitaḥ kāma-yānām \|

balim api balim attvāveṣṭayad dhvāṅkṣa-vad yas

tad alam asita-sakhyair dustyajas tat-kathārthaḥ \|\|

**śrīdhara-svāmī (bhāvārtha-dīpikā) :** kiṁ ca, kṛṣṇasya pūrvāṇi karmāṇy
anusandadhānā bibhemy aham asmād ity āha---mṛgayur iveti \| mṛgayur
lubdhaka iva yaḥ kapīndraṁ vālinaṁ vivyadhe avidhyat \| lubdha-dharmā
krauryavān vā, lubdha-dharmeti vā \| lubdhako hi tan-māṁsamattukāmo
vidhyati, ayaṁ tu na tathā, ato vṛthā, kaṭhina ity arthaḥ \| tathā
striyaṁ śūrpaṇakhāṁ strī-jitaḥ sītā-para-tantraḥ kāma eva yānaṁ
prāpti-sādhanaṁ yasyās tāṁ virūpāṁ chinna-karṇa-nāsikām akarod
dāśarathi\--rūpeṇa \| tathā balim api tad- dattaṁ balimattvā bhakṣayitvā
dhvāṅkṣa-vat kāka-vad aveṣṭayad babandha vāmana\--rūpeṇa \| "balim
attvādho'kṣipad viṣṭapādya" iti pāṭhe baliṁ pūjāṁ gṛhītvā viṣṭapāt
svargād adho'kṣipad ity arthaḥ \| tat tasmād asitasya kṛṣṇasya sakhyair
alam \| evaṁ cet kim iti taṁ nityaṁ gāyatha ? tatrāha---dustyajas tu
tasya kathā-rūpo'rtha iti \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sandheyatve doṣam
āha---kiṁ ceti \| anusandadhānā vimṛśati---asmāt kṛṣṇāt \| lubdhako
vyādhaḥ \| mṛgayuḥ puṁsi gomāyo vyādhe ca parameṣṭhinīti medinī \|
lubdhakānāṁtv idam ucitam api, sa tu na tathety āha---alubdha-dharmeti
\| tan māṁsaṁ vānara-paśu-māṁsam \| vidhyati hinasti \| ayaṁ tu kṛṣṇas
tu \| na tathā na vānara-māṁsaśitvābhāvāt \| ity artha
iti---vānara-māṁsasyābhakṣyatvāt tad-artham api tad-dhananaṁ nocitam \|
kuto'to'nyatheti bhāvaḥ \| tathā tadvat \| tathā
tato'pipūrvatarāvatāra-caritam asya śṛṇu---balim iti \| tad-datta-baliṁ
tat-samarpita-trilokī-rūpa-pūjām \| attvā gṛhītvā \| dhvāṁśa-pakṣe
tad-datta-baliṁ puruṣārpita-balim attvā tac-chirasy eva svam alaṁ
tyajatīty arthaḥkāryaḥ \| dhvāṁśo matsyāt svaṅge kāke tarkāṭe
bhikṣuke'pi ca iti medinī \| tasmāt sadātana-kauṭilya-svabhāvatvāt \|
evaṁ cet sakhyānicchā cet \| tasya kṛṣṇasya \| kathārthaḥ
carita-vyavahāraḥ dustyajas tyaktum aśakyaḥ, pāravaśyāpādakatvād iti
bhāvaḥ \| etac cāvajalpenoktam \| sa ca---

> harau kāṭhinya-kāmitva-dhaurtyād āsaktya-yogyatā \|
>
> yatra serṣyaṁ bhiyevoktā so'vajalpaḥ satāṁ mataḥ \|\| \[u.nī. 14.209\]

vastutas tu kapeḥ sugrīvasya īṁ lakṣmīṁ drāvayatīti kapīndras tam
aparādhinam ity arthaḥ \| balim iti---bala parivartane dhātuḥ \| balati
parivartayatīndra-śriyam iti balis tena parakīyaṁ trailokyaṁ svīyaṁ
kṛtam iti caruyākhyāparādhaṁ dṛṣṭvā duṣṭa-śikṣaṇaṁ kṛtavān iti
\|\|17\|\|

---------------------------------------------------------------------------------------------------------------------

**kaivalya-dīpikā :** akṛta-cetastvam evāha---**mṛgayur** **iva** iti \|
**mṛgayur** vyādhaḥ \| **kapīndro** bālī \| **lubdha**-svabhāvaḥ
**striyam** sūrpaṇakhām \| **akṛta** kṛtavān \| **kāmayānām**
kāmayamānām \| **balim** vairocanam \| **balim** upahāraṁ
pratigraha-rūpam \| **attvā** bhakṣayitvā \| **aveṣṭayad** babandha \|
**dhvāṅkṣavat** kākavat \| **tat** tasmād akṛtajñatvāt \| **asitaḥ**
śrī-kṛṣṇaḥ \| nanv **alaṁ** cet kim iti prastūyate ?
tatrāha---**dustyaja** iti \|\|17\|\| \[mu.pha. 12.67\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kiṁ nu sandheyam
asmin, asmin prema kim anusandheyam iti prāg uktam arthaṁ
spaṣṭayati---mṛgayur ity-ādi \| asitasya śyāmasya sakhyair alam, śyāmena
sārdhaṁ sakhyam anuictam evety arthaḥ \| śyāmena kim aparāddham ity
āha---eko rāmākhyaḥ śyāmaḥ kapīndraḥ vivyadhe niraparādham apīti
vākya-śeṣaḥ \| na kevalaṁ kapīndraḥ vivyadhe, striyam api virūpām akṛta
\| anyo vāmanākhyaḥ śyāmaḥ sarvasvāpahāreṇāpi baliṁ babandha,
dhvāṅkṣavat kākavat \| ataḥ śyāmasyaivaṁ-vidhā rītiḥ \| tena saha
sakhyam anucitam eveti pūrvokti-dārḍhyam \| tarhi nirakāṅkṣatayaiva
sthīyatām, kim etenety āha---dustyajas tat-kathārthaḥ \| tasya
kathā-rūpo'rthaḥ, kathā-rūpaṁ dustyajam evety
asūyābhāva-śāntyautkaṇṭhya-bhāvodayaḥ \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kapīnām indraṁ
parama-śreṣṭham iti nirdoṣatvādikam abhipretam \| strī-jita iti lakṣmyā
saha sāpatnyena tad-avatāra-śrī-sītāyām api sāpatnyāt \| dhvāṅkṣavat,
kālo yathā balim attvāpi lokaṁ hinasti, tathety arthaḥ \| yad vā, kākam
iveti mahāvajñā, bandhana-dṛḍhatā, nirdayatā ca sūcitā \| evam
akṛtajñatvādikam apy abhipretam \| asiteti śyāmā īdṛśā eva bhavanti, tat
kasyāpi śyāmasya sakhyair alam iti bhāvaḥ \| bahutvaṁ sarvasyaiva
tat-sakhyasya nirasanārtham \| anyat tair vyākhyātam \|

yad vā, aho śrūyatāṁ tasya tava sakhyur guṇā iti sopālambham
āha---mṛgayur iti \| bhāreṇa mahīṁ kampayatīti kapīndro vṛṣa-varaḥ \|
mahīṁ mahā-kakut-kāyaḥ kampayan khura-vikṣatāṁ \[bhā.pu. 10.36.1\]
ity-ukteḥ \| taṁ tad-viṣ;aṇenaiva vyādhavad dharma-vimukho vivyādha,
tathā lubdha-dṛśhā lubdhācāraḥ kāmuko virūpāṁ striyaṁ kubjāṁ kāmyānām
akṛta cakama ity arthaḥ \| strī-jitaḥ kustrī-vaśyaḥ \| tathā goair
giraye dattaṁ balim upahāram attvā indrasyāpi baliṁ pūjāṁ piṣṭapād
adho'kṣipat \| 

nanu tarhi mithas tad-vārtā kim iti kriyate ? tatrāha---tasya
kathaivārthaḥ prayojanaṁ yasya saḥ, vraja iti śeṣaḥ \| vrajasya sadā
tad-vārtāparatvenāsmākam api tat-saṅgatyā tad-vārtā syāt, na ca
svecchayā \| sa ca vrajas tyaktuṁ na śakyate, aho bata kiṁ kāryaṁ ? iti
bhāvaḥ \| 

yad vā, nanu nākhyeyaṁ para-dūṣaṇam iti hi niṣedhaḥ, satyaṁ niṣiddhatvād
vaktum ayuktam api tad vaiguṇyaṁ tasya paramānyāyya-kāritvād
utpadyamānena mahatā roṣāveśena tyaktuṁ na śakyate ity āha---dustyaja
iti \| tad-vaiguṇya-rūpa-kathā-prayoga iti \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, na kevalaṁ
tasyatādṛśa-ceṣṭitād eva bibhemi, api tu śyāmatāsv abhāvād apīti
tad-guṇa-yogena tad-abheda-buddhyā dhīrodāttatvādi-guṇatayā prasiddheṣv
api śrī-rāma-vāmanādi-rūpeṣu doṣaṁ darśayantī tad-rūpaṁ kaimutyaṁ
darśayati---mṛgayur iveti \| mṛgayur vyādha iva nirdayo guptaś ca san
eko yo'sitaḥ so'pi kapīnām avadhyānām īśam api bālinaṁ vivyadhe \|
prasiddhasya māṁsādi-lubdhasyadharmāḥ krauryādayo yatra tādṛśaḥ \|
alubdha-dharmā tad-dharma-rahito'pīti vā \| tad apy āstāṁ ya eva striyaṁ
tatrāpi kāmayānāṁ kāmayamānām api sākṣād viśravaḥ-prabhavāṁ virūpāṁ
chinna-karṇa-nāsām akṛta \| tasya ca kṣatriya-jātitayā krūrasya tat tad
api sambhaven nāma \| yo'nyo'sito brāhmaṇa-jātitayā tatrāpi
brahmacāritayā śāntyādi-guṇa-yogyo'pi baliṁ parama-dharmātmānam api
tatrāpi baliṁ tasya pūjām upahāram attvā bhuktvā gopyavad
ātma-sātkṛtyāpi chalena dāna-pūrtim amatvā viṣṭapāt trailokya-rājyād
akṣipat bhraṁśayāmāsa \| tatrāpy adho'kṣipat bhū-vivare vicikṣepa \|
pāṭhāntare tv aveṣṭayat babandha dhvāṁkṣavad iti \| kāko yathā baliṁ
jagdhvāpi lokaṁ veṣṭayati sva-jātīyān anyān āhūya tad-gṛham āvṛṇoti
tadvat \| 

atra vivyadha ity-ādibhiḥ kāṭhinyaṁ, strī-jita iti kāmitvaṁ, balim apīti
dhaurtyam abhipretam \| tasmāt tad iti tasyāsita-mātrasya sakhyair
bahuṣu sakhya-prakāreṣv ekenāpy alaṁ, na tu prayojanam ity arthaḥ \| 

nanu tarhi kathaṁ tasyakathā-rūpo'rtho munibhir api na tyajyate ?
tatrāha---dustyaja iti \| so'yam iti tasyaiko duranto mohanaḥ svabhāva
iti bhāvaḥ \| iti bhiyeva serṣyoktiḥ \| yad vā, nanu nākhyeyaṁ
para-dūṣaṇam iti hi niṣedhaḥ satyaṁ niṣiddhatvād vaktum ayuktam api tad
vaiguṇyaṁ tasyaparamānyāyya-kāritvād utpadyamānena roṣāveśena tyaktuṁ na
śakyate ity āha \| tad-vaiguṇya-rūpa-kathā-prayogo dustyaja iti
\|\|17\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 409)** : tataḥ praṇayerṣayā tasmin
doṣam āropyāpi svasvyās tadīyāsakti-parityāgāsāmārthyaṁ varṇayantī
tat-tad-doṣaṁ pariharati---mṛgayurity-ādi \|yatas te'py asitā evaṁvidhās
tasmād asitasya śyāma-jāti-mātrasya sakhyaiḥ praṇaya-bandhaiḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad iti \| tasya asitasya
śyāma-pātrasya supāṁ sulug ity-ādi cchāndasa-sūtreṇa supo luk \|
dustyajaḥ ity ayam apy ekas tasya duranto mohana-svabhāva iti bhāvaḥ
\|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** asmin kim anusandheyam iti
prāg uktam eva, doṣāntaram udbhāvya dṛṣṭāntena spaṣṭayati---mṛgayur
ity-ādi \| asitasya śyāmasya sakhyair alam \| śyāmena sārdhaṁ sakhyam
anucitam evety arthaḥ \| śyāmena kim aparāddham ity āha---mṛgayur iveti
\| eko rāmākhyaḥ śyāmaḥ kapīndraṁ bālinaṁ niraparādham api vivyadhe \|
na kevalaṁ tasya sa eva doṣaḥ, striyaṁ śūrpaṇakhyām api virūpām akṛta \|
na kevalaṁ sa eva doṣa, strī-jitaś ca \| anyo vāmanākhyaḥ śyāmo baliṁ
pūjām attvā bhuktvā baliṁ dhvāṅkṣavad babandha \| tathāyam apy asmākaṁ
sarvam evāpahṛtya tyaktvā gatavān \| śyāmatvenāyam api tathety anena
sakhyam anucitam eva iti bhāvaḥ \| 

nanu tarhi nirākāṅkṣatvenaiva sthīyatāṁ ? kim etena
tad-doṣa-prakaṭaneneti cet, tatrāha dustajas tat-kathārthaḥ \| tasyedṛśī
yā kathā saivārtho dhanaṁ tad dustyajas tyaktum aśakyaḥ \| yad vā,tasyā
artho nivṛttir dustyajaḥ, tasya kāṭhinyāt tad-vārtā na śrūyata eva \|
tasmātparaṁ gīyatām iti śeṣaḥ \| 

atrāpy unmādo'ṅgī, asūyāvahitthāmarṣādayo'ṅgāni \| apalāpaḥ,
ukti-vaicitryam, sakhyākāṅksā-nihnavāt \|\|17\|\| 

---------------------------------------------------------------------------------------------------------------------

**viṣṇudāsaḥ (u.nī. 14.210) :** kiṁ ca, na kevalaṁ tasya
tādṛśāsmat-parityāga-rūpākṛtajñatādinaiva bibhemi, api tu
śyāmtānvabhāvād apīti tad-guṇa-yogatas tad-abheda-buddhyā
dhīrodātta-guṇatayā prasiddheṣv api śrī-rādhā-vāmanādi-rūpeṣu doṣaṁ
darśayantī tad-rūpe kaimutyaṁ darśayati---mṛgayur iveti \| mṛgayur
lubdhaka iva yaḥ kapīndraṁ vālinaṁ vivyadhe avidhyat, nirdayo guptaś ca
sann ity arthaḥ \| yataḥ lubdhasya vyādhasya dharmā iva dharmāḥ
krauryādayo yatra tādṛśaḥ \| kiṁ vā, alubdha-dharmā tad-dharma-rahito'pi
lubhdako hi māṁsam attu-kāmo vidhyati, ayaṁ tu na tatheti kāṭhinyam \|

tathā striyaṁ ca śūrpanakhāṁ, svayaṁ tu strī-jitaḥ sītā-paratantro'pi,
anena kāmitvaṁ kāma-yānāṁ kāmayamānām api virūpāṁ chinna-karṇa-nāsikām
akṛta akarot dāśarathi\--rūpeṇa \| 

tathā baliṁ vairocaniṁ tena dattaṁ baliṁ pūjopahāram attvā bhakṣayitvāpi
dhvāṅkṣavat kākavat, sa yathā baliṁ jagdhvāpi lokaṁ hinasti, tathāyam
api aveṣṭayat babandha vāmana-rūpeṇeti dhūrtatvam abhipretam \| tat
tasmād asitasya śyāma-mātrasya sakhyaiḥ sarvair eva tad-bhedaiḥ alaṁ
paryāptam \| tathāpi asya rāma-vāmanādi-rūpasya kathā-rūpo'rthaḥ adyāpi
lokair gīyamānatvāt dustyajaḥ \| ity eṣo'pi tasyaiko duranto mohanaḥ
svabhāva iti bhiyeva serṣyoktiḥ \| 

yad vā, nanu tarhi mithas tad-vārtāṁ kim iti kurutha ? tatrāha---tasya
kṛṣṇasaya kathā-rūpo'rtho dustyajaḥ \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu atikomala-manāḥ sa
tvām eva dhyāyaṁs tatrāsmābhir dṛśyate iti tatra tvam arvācīno dāsas
tasya tattvaṁ na jānāsi \| na kevalaṁ sa hy asminn eva janmani kaṭhoraḥ
kintu pūrva-pūrva-janmasv apīti paurṇamāsyā mukhād asmābhiḥ śrutatvād
ity āha---mṛgayur iveti \| 

yadā sa kṣatriya-jātau rāmacandro'bhūt, tadā kṣatriya-dharmaṁ parityajya
mṛgayur vyādha iva kapīnām indraṁvālinaṁ vivyadhe vivyādha \| tatrāpi
nirdayo guptaḥ sann ity arthaḥ, dharma-kathāpi tad-upākhyāne jñeyā \|
tatrāpy alubdha-dharmā lubdhakasya vyādhasyāpi dharma-rahitaḥ, nahi
vyādho vānarān hinasti, tan māṁsasyābhakṣyatvena kenāpy akreyatvād iti
bhāvāh \| 

anyam apy adharmaṁ śṛṇv ity āha---striyaṁ śūrpaṇakhāṁ kāmayānāṁ tam eva
kāmayamānāṁ tāṁ virūpāṁ chinna-karṇa-nāsām akṛta \| anyo'pi ko'py enāṁ
na sambhuktām iti krauryeṇeti bhāvaḥ \| na ca jaṭā-valkala-dhāritvād
vairāgyeṇety ata āha---striyā sītayā jitaḥ \| 

tathā tat-pūrva-janmani brāhmaṇa-jātau sa vāmano'bhūt \| tadāpi
brāhmaṇa-dharmaṁ śānty-akaitavādikaṁ parityajya baliṁ parama-dhārmikam
api tatrāpi baliṁ tat-pūjopahāram attvā bhuktvāpi triviṣṭapāt
trailokya-rājyād akṣipat, tatrāpi bhū-vivare \| pāṭhāntare'veṣṭayat
chalena babandha dhvāṅkṣavat kākavat, sa yathā baliṁ jagdhvāpi lokaṁ
strī-janaṁ veṣṭayati svajātīyān anyān āhūya tam āvṛṇoti kadarthayati ca
\| tasmād asitasya kṛṣṇa-varṇasya tasya sakhayir bahuṣu sakhya-prakāreṣu
ekenāpi prakāreṇālaṁ samākaṁ gaurīṇām asitāḥ svalpa-śuddha-cittā
bhavantīti tebhyo bhayasyāvaśyambhāvitvād iti bhāvaḥ \| 

nanv abhīkṣṇaṁ para-nindāṁ kurvatī bhavatī kiṁ śuddha-cittāsi ? iti
tatrāha---tasya kathāyāḥ pratijanma-caritrasyārtho vyākhyā \| dustyajaḥ
so'smān evaṁ duḥkhayati \| asmābhis tat-kathāyā apy artho na vaktavya
eva kim \| atra nindā vā bhavatu yathārtha-bhāṣaṇenānindā vā bhavatu,
asau tyaktum aśakya eveti bhāvaḥ \| yad vā, sa tv asmābhis tyakta eva,
kintu tad yathā-rūpo'rtho vastu-viśeṣas tu dustyaja eva,
kartṛ-padānuktyā sarvair eva muny-ādibhir apīty arthaḥ \| 

atra vivyadha iti kāṭhinyam \| strī-jita iti kāmitvam \| balim apīti
dhaurtyam \| asita-sakhyair iti āsakty-ayogyatā bhayam īrṣyā ca
\|\|17\|\|

**\...**

\|\| 10.47.18 \|\|

yad-anucarita-līlā-karṇa-pīyūṣa-vipruṭ-

sakṛd-adana-vidhūta-dvandva-dharmā vinaṣṭāḥ \|

sapadi gṛha-kuṭumbaṁ dīnam utsṛjya dīnā

bahava iha vihaṅgā bhikṣu-caryāṁ caranti \|\|

**śrīdhara-svāmī (bhāvārtha-dīpikā) :** api ca, jānīma eva tat kathāpi
tri-varga-latā-mūlonmūlanīti, tathāpi na tyaktuṁ śaknumaḥ, kiṁ kurmaḥ ?
ity āha---yad-anucariteti \| 

yasyānucaritam eva līlā, tad eva karṇa-pīyūṣaṁ, tasya vipruṭ kaṇikā,
tasyāḥ sakṛd adanaṁ sevanaṁ, tena vidhūtā nirastā dvandva-dharmā
rāgādayo yeṣāṁ te \| ta eva vinaṣṭā asat-tulyāḥ \|dīnaṁ duḥkhitaṁ
gṛha-kuṭambaṁ vihāya dīnā bhoga-hīnā vihaṅgā api bhikṣu-caryāṁ
prāṇa-vṛtti-mātraṁ caranty atas tyājyāḥ, tathāpi tyaktuṁ na śaknuma iti
nindā-paratve'yaṁ tāvac chrauto'rthaḥ \| 

dustyajatve'pi pāramārthiko'yam arthaḥ---vidhūta-dvandva-dharmā ity
antaḥ samāsaḥ pūrvavat \| tatas te ca te avinaṣṭāś ceti samāsaḥ \| itare
punar dvandva-dharmāṇo vinaṣṭā eva \| sapadi tat-kṣaṇam eva dīnaṁ
tucchaṁ gṛha-sahitaṁ kuṭumbaṁ vihāya dīnā ivākiñcanāḥ \| "dhīrāḥ" iti vā
pāṭhaḥ \| bahavo vihaṅgā haṁsā iva sārāsāra-viveka-caturā bhikṣu-caryāṁ
pāramahaṁsyaṁ caranti \| tasmād evaṁ parama-puruṣārtha-rūpatvād dustyaja
eva tat kathārtha iti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---api ceti \|
tat kathā \| tri-varga-latā dharmārtha-kāma-rūpā vallī
tasyamūla-nikṛntanī \| tathāpi jānantyo'pi vayaṁ trivarga-sthāḥ \|
abhijalpenāha---yad iti \| yasya kṛṣṇasya \| anucaritam avatāra-caritam
eva \| līlā vilāsaḥ \| tad evalīlaiva \| karṇa-pīyūṣaṁ śravaṇāmṛtam
\|ata eva vinaṣṭa-rāgāditvād eva \| 

> līlā priyasyānukṛtiḥ śliṣṭā vāg-veṣa-ceṣṭitaiḥ \|
>
> līlā vilāsaḥ keliś ca kriyā śṛṅgāra-bhāvajā \|\| iti kośāt \|

pṛṣanti bindu-pṛṣatāḥ pumāṁso vipruṣaḥ striyaḥ ity amaraḥ \|
prāṇa-vṛtti-mātram ity anena jñānārtham eva teṣāṁ deha-dhṛtir na tu
bhogārthety uktam \| ato'sya līlākarṇanasya dīnatāpādakatvāt \| tāvad
adhunā \| śrautaḥ śruti-vihitaḥ \| paramārthiko vāstavaḥ ayaṁ
vakṣyamāṇaḥ \| tataś ca pūrvavat samāsottaram \| te cety-ādi
karmadhārayaḥ \| itare gṛhasthāḥ \| ivena na tu dīnā ity uktam \| kintv
atyudārās tyaktum aśakyasya tyāgitvāt \| ivādhyāhārāpekṣayā dhīrā iti
pāṭhaḥ samyak \| vihaṅga-padaṁ lakṣaṇayā haṁsa-param \| pāramahaṁsyaṁ
saṁnyāsam \| tathā ca śrutiḥ---

> pravrajanty etad dha sma vai pūrve vidvāṁsaḥ prajāṁ na kāmayante
>
> kiṁ prajayā kariṣyāmo yeṣāṁ no'yam ātmā loka iti \| te ha sma
> putreṣaṇāyāś ca vitteṣaṇāyāś lokeṣaṇāyāś ca vyutthāyātha bhikṣā-caryaṁ
> carantīti ca \| \[b**ṛ**.ā.u. 4.4.22\]
>
> dīno duḥkhita-durgata-tuccha-mūṣika-vācakaḥ iti svāmī \|\|

abhijalpa-lakṣaṇam---

> bhaṅgyā tyāgaucitī tasya khagānām api khedanāt \|
>
> yatra sānuśayaṁ proktā tad bhaved abhijalpitam \|\| \[u.nī. 14.211\]
> iti \|\|18\|\|

---------------------------------------------------------------------------------------------------------------------

**kaivalya-dīpikā :** dustyajatvam evāha---**yad-anucarita-** iti \|
**yasya anu** anukūlā **caritaṁ** **līlayaiva** **karṇa-pīyūṣaṁ**, tasya
**vipruṣo** bindavaḥ, teṣāṁ **sakṛd adanena vidhūtās** tyaktā
**dvandva-dharmā** strī-puruṣāṇām ācārāḥ rāga-dveṣādayo vā yais te tathā
\| **vibhyaḥ** pakṣibhyaḥ **naṣṭāḥ** pṛthag bhūtāḥ tyakta-saṅgā ity
arthaḥ \| **sapadi** līlākarṇanāntaram \| **gṛhaṁ kuṭumbaṁ** ceha
vṛndāvane **bhikṣu-caryāṁ** paramahaṁsa-sthitim \|\|18\|\| \[mu.pha.
12.68\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kathāyā dustyajatvaṁ
darśayati---yad anucaritety-ādi \| bahavo bhāgya-bhājo janā vihaṅgā iva
bhikṣu-caryāṁ caranti \| vayaṁ tu yad adhunāpi gṛhe vartāmahe, tad
evādhamatāsmākam iti glāni-dainya-matīnāṁ śāvalyam \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasya niṣṭhuratā kiṁ
vācyā, tac carita-lavam api ye kecit sakṛd api śṛṇuyuḥ, te'pi niṣṭhurāḥ
syur ity āha---yad iti \| anucaritaṁ svasyānukūlaṁ karmaiva līlā
bāla-ceṣṭitavat svacchanda-khelā-mātram iti nindaiva,
loka-hitārtha-karmaṇā saha līlāyāḥ pratiyogitvāt tad eva karṇa-pīyūṣaṁ
śabdataḥ karṇa-sukha-pradam, na tv arthato manaḥ-prītikaram ity arthaḥ
\| tasyāpi vipruṭ, na tu bāhulyam \|tasyā api sakṛd apy adanaṁ kathañcit
kiñcid grahaṇaṁ tenāpi viśeṣeṇa dhūtā dvandva-dharmā mithunācārāḥ
khādana-pānādi-rāgā vā yais tathā-bhūtāḥ santo vihaṅgāḥ pakṣiṇo'pi
tatrāpi bahava eva, na tu dvitrāḥ, sapadi līlā-śravaṇānantaram eva dīnam
api gṛhasya kuṭumbaṁ tāta-jananī-bhāryādikaṁ sarva-parivāram
avaśyāpekṣyam apīha sarva-samṛddhi-yukte vṛndāvane'pi \| 

stuti-pakṣe---iha saṁsāre bahavo janā vihaṅgā iva vihaṅgāḥ, hāsavad
vivekina ity arthaḥ \| ata eva tair api vyākhyātam---haṁsā iveti \| evam
ihety eva pāṭhaḥ, eṣa a sarva-ṭīkā-kṛtāṁ sammataḥ \| yad vā, vibhyaḥ
pakṣibhyaḥ naṣṭā adarśanaṁ prāptāḥ, vivikta-vāsatvāt \| bhikṣu-caryām
indriya-grāma-nigraham \|\|18\|\|

prīti-sandarbhaḥ 410 : punaḥ tat-kathāyā yad dustyajatvaṁ tat khalu
tasyāpi doṣatvenaiva sthāpayati---yad anucarita ity-ādi \| karṇasyaiva
pīyūṣaṁ, na tu manasa ity āpāta-mātra-svādyatvaṁ bodhitam \|
vidhūta-dvandva-dharmatvād eva vinaṣṭā acetana-prāyā jātāḥ \| iha
vṛndāvane vihaṅgāḥ śukādayo'pi bhikṣoḥ sannyāsinaś caryāṁ dehādinair
apekṣyaṁ caranti ācaranto dṛśyanta ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasyānucaritaṁ svasyānukūlaṁ
karmaiva līlā bāla-ceṣṭitavat svacchanda-khelā-mātram iti nindaiva,
loka-hitārtha-karmaṇā saha līlāyāḥ pratiyogitvāt \| tad
evakarṇa-pīyūṣaṁśabdataḥ karṇa-sukha-pradaṁ, natv arthato
manaḥ-prītikaram ity arthaḥ \| tasyāpivipruṭ, na tu bāhulyaṁ,tasyā api
sakṛd apy adanaṁ dūra-veśāt \| kathañcit kiñcid āsvādanaṁ tena
viśeṣeṇadhūtādvandva-dharmā mithunācārā uṣṇa-śītādi-bhogā vā yais
tathā-bhūtāḥ santaḥ vihaṅgāḥ ākāśa-gāmitvād dūrād āgatā haṁsādayaḥ
pakṣiṇo'pi, tatrāpi bahava eva, na tu dvitrāḥ \|
sapadilīlā-śravaṇāntaram eva \| dīnam api gṛhasya kuṭumbaṁ
tāta-jananī-bhāryādikaṁ tyaktvā, svayam api dīnā vinaṣṭāś ca santa iha
tal-līlā-sthāne vṛndāvane samāgatya bhikṣu-caryām eva caranti \| 

dhīrā iti pāṭhe teṣāṁduḥkhenākṣubhitāḥ kaṭhora-cittāḥ santa ity arthaḥ
\| bahava iveti pāṭhaḥ sarva-ṭīkā-kṛtāṁ sammataḥ \| śrī-svāmibhir api
stuti-pakṣa eva haṁsā iveti gauṇa-vṛtti-dyotanāyaiva iva-śabdo datta iti
\| 

ayaṁ bhāvaḥ---ye'mī ca tenaiva sambhavati yathā bhavad-āgamanaṁ
dautyenaiveti \| yad vā, tasya niṣṭhuratā kiṁ vācyā tac-carita-lavam api
ye kecit śṛṇuyus te'pi niṣṭhurāḥ syur ity āha---yad iti \| arthaḥ
pūrvavat \| yad vā, tarhi kathaṁ māṁ gātuṁ niṣedhasi ? tatrāha---yad iti
\| arthaḥ pūrvavad eva \| viśeṣataś ca iha bahava eva vihaṅgās
tad-āveśāt tad-gāna-śīlā bhikṣu-caryāṁ caranti \| tatra ko vā varāko
bhavān ? tatra ca te prāyo vrājapatya-līlām eva gāyanti, tathāpi na
rocante bhavāṁs tu yādupatya-līlām iti kathantarāṁ rocatāṁ nāmeti
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svasyānucaritaṁ tasyānukūlaṁ
karmaiva līlā bāla-caritavat svacchanda-khelā \| saiva karṇa-mātrasya
pīyūṣaṁ, na tu manasaḥ āpātataḥ sukha-pradā, pariṇāmatas tu
duḥkhadaivety arthaḥ \| tasyāpi vipruṭ, natu bāhulyam ity-ādi \| svayam
api dīnā vinaṣṭāś ca santaḥ \|iha tal-līlākhyāne \| dhīrā iti pāṭhe
teṣāṁ duḥkhenākṣubhitāḥ kaṭhora-cittāḥ santaḥ \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kathārtho dustyaja iti yad
uktaṁ, tat prakārāntareṇa draḍhayati---yad anucaritety ādi \| yad yad
asyānucarita-līlā anu anukṣaṇaṁ caritā kṛtā yā yā līlā, saiva
karṇa-pīyūṣaṁ tasya vipruṣaḥ, karṇasya sakṛd adane eka-vāra-pāne vidhūtā
dvandva-dharmāḥ śītoṣṇādi-dharmā yais te, dīnaṁ gṛha-kuṭumbaṁ sapadi
tat-kṣaṇād utsṛjya bahavo janā vihaṅgā iva bhikṣu-caryāṁ caranti \|
vinaṣṭā mṛta-prāyā atikṣāmā, ata eva dīnāḥ \| yad vā, ekam eva padaṁ
vidhūta-dvandva-dharmā vidhūta-dvandvā vidhūta-dharmās
tyakta-varṇāśrama-dharmās tathāpy avinṣṭā abhraṣṭā dīnā nirviṇṇāḥ \|
evaṁ-bhūtasya tasyatathā-vidhāṅga-saṅgaṁ prāpya kathaṁ tat-kathāṁ
tyakṣyāma iti vākya-śeṣaḥ \| atrāpy unmāda evāṅgī,
matyautsukyādayo'ṅgāni , supralāpa ukti-vaicitryam \| yadyapy unmādasya
suvacanatvaṁ na svābhāvikaṁ taraṅgītvāt, tathāpi kadācid bhavati, loke
dṛṣṭatvāt \|\|18\|\|

---------------------------------------------------------------------------------------------------------------------

**viṣṇudāsaḥ (u.nī. 14.212) :** tasya niṣṭhuratā kiṁ vācyā ?
tac-carita-lavam api ye kecit śṛṇuyus te'pi niṣṭhurāḥ syur ity āha---yad
anv iti \| yasyānucaritam eva līlā bāla-ceṣṭitavat svacchanda-khelā, tad
eva karṇa-pīyūṣaṁ śabda-mātrata eva karṇa-sukha-pradaṁ, na tv arthato
manaḥ-prīti-karam ity arthaḥ \| tasya vipruṭ kaṇikā, tasyāḥ sakṛd apy
adanaṁ kiñcin-mātrāsvādanaṁ, tena vidhūtā nirastāḥ dvandva-dharmā
mithunācārā uṣṇa-śītādi-bhogā vā yeṣāṁ te \| ata eva vinaṣṭā
bhogādi-rāhityāt asat-tulyāḥ santaḥ vihaṅgā ākāśa-gāmino haṁsādayaḥ
pakṣiṇo'pi, tatrāpi bahava eva, na tu dvitrāḥ,sapadi
līlā-lava-sevanānantaram eva dīnaṁ duḥkhitam api gṛhasya kuṭumbaṁ
tad-eka-paripālyaṁ tāta-jananī-bhāryādikam utsṛjya svayam api dīnāś ca
santa iha tal-līlā-sthāne vṛndāvane samāgatya bhikṣu-caryāṁ
pāramahaṁsyaṁ caranti ācaranti \| yasya līlā-lava-mātrasya sakṛd eva
sevanād vihaṅgā apy evaṁ duḥkhitā bhavanti, tat-saṅgaḥ kathaṁ vāsmākaṁ
sukhāya bhavatu ? ata evātaḥ paraṁ tat-tyāga eva yukta iti sānuśayaṁ
dhvanitam \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vayaṁ sākṣāt tena saha
sakhyaṁ kṛtavatyo yad duḥkhinyo'bhūma tatra kiṁ citraṁ ?
tal-līlā-kathāpi sarva-jagat-santāpanīty āha---yasyānucaritaṁ
pratikṣaṇa-ceṣṭitam eva līlā saiva karṇa-pīyūṣaṁ śabda-mātreṇaiva
sukhadaṁ kiṁ punar arthata iti bhāvaḥ \| tasyāpi vipruṭ, tasyāpi sakṛd
apy adanaṁ kiñcid āsvādanaṁ, tenāpi vidhūtā viśeṣeṇa khaṇḍitā
dvandva-dharmāḥ strī-puṁsādi-paraspara-saukhya-rūpa-dharmā yeṣāṁ te \| 

tat kathāṁ ? strī cec chṛṇoti sadya eva pati-snehaṁ tyajati, patiś cet
strī-sneham \| evaṁ putraś cet pitaraṁ mātaraṁ ca, mātā cet putram ity
evaṁ paraspara-tyāgāt viśeṣeṇa naṣṭā iti teṣāṁ nāśe tathā na duḥkhaṁ
yathā vairāgya iti \| sāṁsārika-lokānubhava eva pramāṇam iti bhāvaḥ \| 

kiṁ ca, te janāḥ snigdha-manaso'pi kaṭhorasya śrī-kṛṣṇasya
līlā-śravaṇādibhiḥ kaṭhorā nirdayāḥ kṛtaghnāś ca bhavantīty āha---sapadi
kathā-śravaṇa-mātra eva gṛha-kuṭumbaṁ pitṛ-svasrādi-paryantam api dīnam
anyasyopārjakasyābhāvāt śvo yad bhokṣyate tad dhana-rahitam api \| yad
vā, tad-viccheda-kātaram utsṛjya mṛtyave kuśa-vāri-saṁyogena
sampradāyevety arthaḥ \| 

hanta hanta te strī-putrādayo mriyantāṁ nāma svayam api sukhino naiva
bhavantīty āha---dīnā gṛhaṁ tyaktvā gacchantaś citta-vikṣepāt
varāṭaka-mātram api granthau na gṛhṇantīti bhāvaḥ \| dhīrā iti pāṭhe
bhāryādi-rodana-darśane'py akṣubhyanto mahā-kaṭhorā ity arthaḥ \| na ca
te eko vā dvitrā vā catuḥ-pañca vā kintu bahavaḥ paraḥ-śatāḥ
paraḥ-sahasrāś ca \|

nanu tatas te kayā jīvikayā jīvanti ? ity āha---vihaṅgāḥ pakṣiṇa iva
bhikṣu-caryāṁ go-dhūmādi-kaṇa-bhikṣā-paripāṭhyaiva jīvanti, na tu kenāpi
dattayā sthūla-bhikṣayāpīti bhāvaḥ \| iheti
pāṭhe'traivāsmad-duḥkha-sthāne vṛndāvana-sthāna evāgatyety asmat-saṅgād
api mahā-duḥkhino bhavantīti bhāvaḥ \| tena tat-kathāyā
bahu-matsyaṇḍikā-maya-dhustūra-bīja-cūrṇatvaṁ kathā-vācakasya
sādhu-veṣa-cchanna-dhātukatvaṁ purāṇa-pustakasya jālatvaṁ dhvanitam \|
ata eva te vanād vanaṁ bhramanto'pi sva-kakṣa-gṛhīta-pustakā eva
dṛśyante \| vyāsādīnāṁ jāla-nirmātṛtvaṁ śrī-kṛṣṇasya parameśvaratvena
tat-tad-ādeṣṭṛtvam \| etad-artham eva śrī-kṛṣṇena parameśvaratā gṛhītā
\| gopya iva sarva-lokā api duḥkhābdhau patantv iti tasya vicāraḥ \|

īdṛśa-para-duḥkha-darśanam eva tasya sukham ata
īdrśa-para-duḥkha-dāna-janya-phala-bhāgī yathā sa bhaviṣyati tathā na
vyāsādaya iti parañ-śatā eva dhvanayo'sya padasya sarva eva siddhāntato
vyāja-stutyā bhakteḥ sarvotkarṣa-vyañjakā jñeyāḥ \|\|18\|\|

**\...**

\|\| 10.47.19 \|\|

vayam ṛtam iva jihma-vyāhṛtaṁ śraddadhānāḥ

kulika-rutam ivājñāḥ kṛṣṇa-vadhvo hariṇyaḥ \|

dadṛśur asakṛd etat tan-nakha-sparśa-tīvra-

smara-ruja upamantrin bhaṇyatām anya-vārtā \|\|

**śrīdhara-svāmī (bhāvārtha-dīpikā) :** nanu kim evaṁ brūṣe ? pūrvaṁ
tvayaiva sākaṁ rahasi kim evaṁ nāvocat ? ity ata āha---vayam iti \| he
upamantrin dūta ! āstām iyaṁ vārtā \| yataḥ kulikasya mṛgayoḥ rutaṁ
gītam ajñā yathā ṛtaṁ satyam iti śraddadhānāḥ,kṛṣṇasya hariṇasya vadhvo
bhāryā hariṇyaḥ śaraiḥ kṣatāḥ satyo rujo dadṛśuḥ \| evaṁ jihmasya
kuṭilasya tasya vyāhṛtam ṛtam iva śraddadhānāḥ spṛhayantyo vayam asakṛd
etad dadṛśima \| kiṁ tat ?tasya nakhaiḥ sparśaḥ, tena tīvraḥ smaraḥ,
tena rujaḥ pīḍāḥ \| tasmād anyā vārtā bhaṇyatāṁ kathyatām iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaṅkante---nanv iti
\| evam āyogyam, dvitīyaivaṁ-padasyāpy ayam evārthaḥ \| kiṁ-śabda-dvaye
kuta ity arthe \| iyaṁ vārtā ekānta-vārtā \| yato yasmāt \| 

kulikaṁ mṛgayau yoga-bhede valmīka-kākayoḥ \|

paṭolendu-kula-śreṣṭha-samūheṣu ca vācyavat \|\| iti dharaṇiḥ \| 

etat-padārthaṁ pṛcchati---kiṁ tad ? iti \| tasya kṛṣṇasya \| ruk
pīḍā-roga-kāntiṣu iti dharaṇiḥ \| tasmāt tasya saṁyogasya pīḍā-hetutvāt
\| vastutas tu tac-chravaṇasyānanda-janakatvād anyasyasarvasmād
vilakṣaṇasya kṛṣṇasya vārtā bhaṇyatām iti dhyeyam \| tasya kulikasya
nakha-sparśāt tīvro duḥsahaḥ smara-sparśo yasya śarasya tena rujaḥ pīḍā
iti vā \| smaraḥ kāma-sparśanayoḥ smaraṇe'vagatau harau iti
nirukti-kāraḥ \| jihmaṁ tu kuṭile mande klībaṁ tu garapādape iti medinī
\| ihājalpenoktiḥ \| lakṣaṇaṁ tu---

> jaihmyaṁ tasyārtidatvaṁ ca nirvedād yatra kīrtitam \|
>
> bhaṅgyānya-sukhadatvaṁ ca sa ājalpa udīritaḥ \|\| \[u.nī. 14.213\] iti
> \|

tasya priyasya \|\|19\|\|

---------------------------------------------------------------------------------------------------------------------

**kaivalya-dīpikā :** nanu pūrva-vṛttānto yathā tathāstu, etat sandhānaṁ
na calatīti cet, tatrāha---**vayam** iti \| **vayam** sarvā api
**jihmasya** kuṭilasya kṛṣṇasya **vyāhṛtam** uktam **ṛtam** iva asatyam
api satyaṁ manyamānāḥ dadṛśur ity etasya vipariṇāmād dadṛśima \| etat
tasya vipralambhakatvam \| yathā kulikasya vyādhasya kṛtaṁ kapaṭa-gītaṁ
**hariṇyo** vāstavaṁ manyamānā vadhenāsatyaṁ **dadṛśuḥ** \| kṛṣṇo harir
mṛgaś ca \| he **upamantrin** pralobhaka ! tasmād **anya-vārtā
kriyatām** \|\|19\|\| \[mu.pha. 12.69\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** punar
dainyādi-bhāva-śāntau punar asūyāmarṣaor udaye sati nigadati---vayam
ṛtam ivety-ādi \| ajñā eva vayam, yataḥ kuṭilasya tasya vyāhṛtaṁ satyaṁ
manyamānāḥ smaḥ \| kāḥ kam iva ? hariṇya iva kulika-rutam, tā api ajñā
eva, vanecaratvāt \| kṛṣṇa-vadhūtvāc cobhayīṣām eva duḥkhodarkatvam iti
bhāvaḥ \| tan-nakha-sparśa-tīvra-smara-ruja iti tan-nakha-sparśena
tīvrāḥ smara-rujo yāsāṁ, hariṇī-pakṣe tasya kulikasya nakho nārācaḥ, na
vidyate kham ākāśo yasya, kevala-lauha-nirmita-śarīra-viśeṣaḥ \| tasya
sparśena tīvra-smaro tīvrānubhavā rujo yāsām \| dadṛśur anubabhūvuḥ, ato
he upamantrin ! anya-vārtā bhaṇyatām, tad-vārtā tyajyatām iti śeṣaḥ \|
amarṣāsūyayoḥ \|\|19\|\| 

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho tal-līlā-śravaṇād
bahavo vāsanaṁ prāptā iti kiṁ vaktavyaṁ ? vayam api tat-kapaṭoktyā
mahā-duḥkham anvabhūmety āha---vayam iti \| asatyam api ṛtam iti
śraddadhānāḥ \| kṛṣṇa-vadhva ity asita-jana-vadhūtvena tad yuktam eveti
pūrvoktam---alam asita-sakhyaiḥ ity etad eva dṛḍhīkṛtam \| anyat tair
vyākhyātam \|

yad vā, bho devi ! tava preyān sandiśati---priye ! prasīda ! na kadāpi
punar viyokṣye, tataḥ śīghram āgatya mām anugṛhāṇeti cet,
tatrāha---vayam iti \| ajñatvād eva pūrvaṁ kṛṣṇa-vadhvaḥ satyas
tan-nakha-sparśa-tīvra-smara-rujo vayaṁ sāmprataṁ tu jihmasya kuṭilasya
tasya vyāhṛtaṁ gamana-samaye, āyāsye \[bhā.pu. 10.41.17\] iti dūta-dvārā
labdham \|tathājñātīn vo draṣṭum eṣyāmaḥ \[bhā.pu. 10.45.23\] iti
madhu-purād gopa-dvārā ca labdham \| ṛtam iti śraddadhānāḥ \| iveti
lokoktau \| etat kim apy anirvacanīyaṁ pragāḍhāśā-bhareṇa
deha-dhāraṇa-līlam asamordhva-duḥkhaṁ dadṛśima iti sa-nirvedo viṣādaḥ \|
anyasya kṛṣṇetarasya vārtā, tataś ca karābhyāṁ gāḍhaṁ vakṣo dhṛtvā
vyākulā kṣaṇaṁ vimuhya bhūmau nipapāteti \| etac chabda-dhvanito'rthaḥ
\| ato madhukaro'pi prasthita iti jñeyam \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vayam iti \| tair avatāritam
\|tatraivam iti jānīma evety-ādi
pūrva-padyāvatārikātmakaṁpūrva-padyārtham ity arthaḥ \|
uttaraivaṁ-śabdo'pi tad-arthaḥ \| pūrvaḥ kiṁ-śabdaḥ ākṣepe \| uttaras tu
praśne \| āstām iti tad-vākyaṁ yadi pramānaṁ syāt tadaiva tvayā
praṣṭavyaṁ, na tv anyathā \| yatas tad-vākya-prāmāṇya-buddhyaiva vayaṁ
duḥkha-sāgare magnā ity artha iti \| yad vā, aho
tal-līlā-śravaṇa-mātreṇa bahavo vyasanaṁ prāptāś cet kathaṁ
tat-kapaṭoktyā mahā-duḥkhaṁ vayam anvabhūmeti kim āścaryam ity
āha---vayam iti \| 

yad vā, nanu devi prathamataḥ priya-sandeśaṁ śṛṇu, tato vicāraya, tatas
tuṣya kupya vā, tatrāha---vayam iti \| vayaṁ jihmasyapūrvoktasya
kitavasya tvad-bandhor asakṛd-vyāhṛtaṁ na pāraye'ham \[bhā.pu.
10.32.22\] ity-ādikaṁ,āyāsye \[bhā.pu. 10.41.17\] ity-antaṁ
vacana-sahasram ṛtaṁ satyam ivāsakṛc-chraddadhānāḥ, yathā mahatāṁ vākyaṁ
satyaṁ tad iva niścinvānāḥ muhur vyabhicāre'pi muhuḥ śraddadhānā ity
arthaḥ \| tato mohena kṛṣṇasya tasyaiva vadhvo'pi satyas
tato'sakṛn-nakha-sparśena muhuḥ svasmiṁs tac-cihna-darśanāt
tīvra-smara-rujāḥ tīvrā smara-ruk yāsāṁtathā-bhūtāś ca satyaḥ etad
etādṛśaṁ duravasthānam eva, na tu kadāpi smara-sukhaṁ dadṛśuḥ dadṛśima
prāptavatya ity arthaḥ \| tiṅāṁ tiṅo bhavanti iti chāndasa-vārtikāt
svatas tūnmādenāsmat-prayogānanusandhānāt \| ataḥ parokṣa-prayogo'pi
tadānīṁ bodhāvaraṇaṁ sūcayati, yata evaṁ tasmāt vayam ajñā eveti \|
tatradṛṣṭānto hariṇyaḥ kulika-rutam iveti yathā hariṇyaḥ kulika-rutaṁ
satyam ivāsmad-anukūlam evedaṁ na punar anyathārūpam iti manyamānāḥ
bhavad-bandhana-sva-sadṛśa-kulika-bāṇa-sparśenāsmat-smara-ruk-sadṛśa-rujaḥ
satyaḥ etad-asmadīya-duravasthā-sadṛśaṁ duravasthānaṁ dadṛśuḥ
prāpnuvantīty arthaḥ \| ubhayatra tad-yogyatārthaṁ viśeṣaṇam ajñā iti
\| 

nanu bhavatyas tāvat kula-vadhvas tās tu paśujāyatī manuṣya-bhakṣyās tāṁ
duravasthāṁ prāptum arhanty eva iti tāsu kathaṁ sva-sāmyaṁ nirdiśasīty
āśaṅkya sva-pakṣāntaḥ pātyamānāṁ tāsāṁ pakṣapātam ācarantī ślāghām
āha---kṛṣṇa-vadhva iti \| tad-bhartāro'py
ātmānaṁparamotkṛṣṭa-kṛṣṇa-nāmatayā khyāpayanti tatas tvad-bandhus teṣāṁ
ko nikarṣo yena tāsām api nikarṣaḥ syāt \| tato yathā tādṛśīṣu tāsu
kulika eva duḥkha-dāyī syāt tathāsmāsu bhavad-bandhur eveti bhāvaḥ \| 

tato he upamantrin ! dāmbhitayā tūṣṇīṁ-sthitasyāsya tan-mantriṇaḥ
pratinidhe \| yad vā, tatropamantriṇo rājan nānā-hāsya-rasair vibhum ity
atra tathā vyākhyeyānusāreṇa he bhaṇḍā-vidyā-paṇḍita ! anyā vārtā
bhaṇyatām upahāsas tyajyatām iti \| 

> unmāda-vacane tāsāṁ yā kṛcchrād artha-saṅgatiḥ \|
>
> tad utkarṣāya sā bhātīty anūktaṁ munibhis tathā \|\| iti \|\|19\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 411)** : tataḥ sānutāpam āha---vayam
ṛtam iti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kintu vayam ajñā eva, yatas
tat-kathāṁ satyām eveti manyamānās tapyāmaha ity āha---vayam ṛtam
evety-ādi \| vayam ajñāḥ, yato jihma-vyāhṛtaṁ jihmasya kuṭilasya
vyāhṛtaṁ vacanāmṛtaṁ satyam iva śraddadhānā abhāmety arthaḥ \| kāḥ kim
iva ? kṛṣṇa-vadhvo hariṇāḥ kulika-rutaṁ vyādha-gītam iva, tā yathā
vyādhasya rutaṁ manoramam iti śraddadhānā naśyanti \| tāś cājñā eva
paśutvāt \| tāḥ kṛṣṇa-vadhva etad asakṛd dadṛśur anubhūtavatyaḥ, dṛśer
jñāna-vacanatvāt \| kīdṛśyo vayaṁ tāś ca ? tan-nakha-sparśena tīvrāḥ
smara-rujo yāsām \| hariṇī-pakṣe tasya nakho nārācaḥ sarva-lohamayaḥ
śara-viśeṣaḥ \| na vidyate kham ākāśo yasya niravakāśatvāt sparśena
tad-vedhena tīvra-smarās tīvrānubhavā rujo yāsām \| ataḥ
kṛṣṇa-vadhūtvena tābhiḥ samam asmākaṁ sāmyam \|tasmāt he upamantrin !
anya-vārtā bhaṇyatāṁ, tad-vārtā tyajatām iti vākya-śeṣaḥ \| 

atrāpy unmādo'ṅgī, asūyāmarṣādayo'ṅgāni \| pratilāpa ukti-vaicitryam
\|kim iha bahu ṣaḍ-aṅghre gāyasi \[bhā.pu. 10.47.14\] iti lapitasya
pratilāpāt \|\|19\|\|

viṣṇudāsaḥ \[u.nī. 14.214\]: aho tal-līlā-śravaṇād bahavo vyasanaṁ
prāptā iti kiṁ vaktavyaṁ ? vayam api tat-kapaṭokti-mohitāḥ satyaḥ
mahā-duḥkha-samudra-magnā jātāḥ smety āha---vayam iti \| vayaṁ jihmasya
kuṭilasya tasya vyāhṛtam \|na pāraye'haṁ \[bhā.pu. 10.32.22\]
ity-ādikam, āyāsye \[bhā.pu. 10.39.35\] ity āntaṁ muhur muhur api
vacana-sahasram ṛtaṁ satyam ivāsakṛc-chraddadhānāḥ viśvasantyaḥ etad
dadṛśuḥ dadṛśima, tiṅāṁ tiṅo bhavantīti chāndasa-vārtikāt \| kiṁ tat ?
tasya nakhaiḥ sparśaḥ tena tīvraḥ smaraḥ tena rujaḥ pīḍāḥ \| kiṁ vā,
etad daśama-daśā-sannihita-duḥkhaṁ dadṛśuḥ \| vayaṁ kim-bhūtāḥ ? tasya
nakha-sparśena muhuḥ svasmiṁs tac-cihna-darśanāt tīvrā smara-ruk yāsāṁ
tathābhūtāḥ \| tatra dṛṣṭāntaḥ---hariṇyo yathā vayam iva svabhāvataḥ
evājñāḥ kulikasya vyādhasyāpi rutam ṛtaṁ niṣkapaṭam iva śraddadhānāḥ \|
tatas tasya kulikasya nakhās tvad-bandhu-nakha-sadṛśā bāṇāḥ teṣāṁ
sparśena sparśa-mātreṇa tīvrā smara-ruk asmat-smara-ruk-sadṛśī
marma-pīḍā yāsāṁ tathābhūtāḥ satyaḥ etat asmad-duḥkha-sadṛśa-prāyaṁ
duḥkhaṁ yathā paśyanti tadvat \| evaṁ jihmeti kauṭilyaṁ, tan-nakhety
ādinā tasyārtidatvaṁ ca sphuṭam evākhyāya tad-upālambhe'pi nirvidyamānā
svabhāvata eva purato ruvantaṁ taṁ 

nārāyaṇa-mayaṁ dhīrāḥ paśyanti paramārthinaḥ \|

jagad dhana-mayaṁ lubdhāḥ kāmukāḥ kāminī-mayam \|\| 

iti rītyā ayam asmākam ārti-śamanāya tad-vārtāṁ punar jalpatīti
matvāha---upamantrin ! he dūta ! anavasthita-vasacas tasya jihmasya
vārtā tvayā asmākam ārti-śamanāya kathyamānāpi pratyuta sāsmākam
ārty-uddīpanī bhavatīti tāṁ tyaktvānyā vārtā bhaṇyatāṁ kathyatām \|
tad-vārtā-vismaraṇa-pūrvakāna-vārtevāsmān sukhayatīti bhaṅgyā dhvanitam
\|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evaṁ cet
parama-vijñābhir bhavatībhiḥ śrī-kṛṣṇe tasmin kathaṁ sakhyaṁ kṛtaṁ ?
tatrāha---vayaṁ tasya na pāraye'haṁ niravadya-saṁyujāṁ \[bhā.pu.
10.32.22\] ity-ādikaṁ jihma-vyāhṛtam api ṛtam iva satyam iva
śraddadhānāajñā abhūma \| kulikasya vyādhasya rutaṁ śabdaṁ śraddadhānā
hariṇyaḥ kṛṣṇa-vadhvaḥ kṛṣṇasāra-striya iva \| tataḥ kim ? ata
āha---etat-kulika-rutaṁ dadṛśuḥ \| rutasya darśanāsambhavāt tat-phalaṁ
śara-ghātaṁ dadṛśur ity arthaḥ \| tathaiva vayam api tan-nakha-sparśena
tīvrāḥ smara-rujaḥ kandarpa-pīḍā dadṛśima ity arthaḥ \| 

asakṛd iti \| eka-vāra-tat-phala-darśane punar api viśvāsāt punar api
tat-phala-darśanād akṣatvādhikyaṁ hariṇīnām asmākaṁ ca
labdha-punaḥ-punar-madanottha-duḥkha-daśānāṁ, tasmād upamantrin ! he
vidūṣaka ! anya-vārtā bhaṇyatām \| tasya tad-vārtāyāś ca duḥkha-datvād
anya-kathaiva sampraty asmākaṁ sukhadety arthaḥ \| atra laksāṇa-saṅgatiḥ
spaṣṭaiva \|\|20\|\|

**\...**

\|\| 10.47.20 \|\|

priya-sakha punar āgāḥ preyasā preṣitaḥ kiṁ

varaya kim anurundhe mānanīyo'si me'ṅga \|

nayasi katham ihāsmān dustyaja-dvandva-pārśvaṁ

satatam urasi saumya śrīr vadhūḥ sākam āste \|\|

**śrīdhara-svāmī (bhāvārtha-dīpikā) :** parāvṛtya gatvā punar āgataṁ
pratyāha---priya-sakheti \| he priyasya sakhe, preyasā kṛṣṇena
punaḥpreṣitaḥkiṁ tvam āgato'si \| aṅga he dūta ! me mānanīyaḥ pūjyo'si
\| ato bhavān kim anurundhe prāptum icchatīty arthaḥ \| tad varaya
vṛṇīṣva \| saṁmānitaṁ pratyāha---nayasīti \| iha satī asmāndustyajaṁ
dvandvaṁ mithunī-bhāvo yasya, tasya pārśvaṁ samīpaṁ kathaṁ nayasi
neṣyasi ? tathā hi, he saumya, śrīr nāma vadhūḥ \| sākaṁ sahaiva satatam
āste, tatrāpy urasi vakṣasy eva \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parāvṛtya tato'nyatra
paryāvṛtya priyeti \| yad vā, grahāviṣṭevātmanaḥ kṛṣṇaika-cittatāṁ
darśayanty āha pratijalpena \| punar aprathame praśne
vyāvṛttāvavadhāraṇe iti halāyudhaḥ \| pūjyaḥ preṣṭha-bandhutvāt \| ataḥ
pūjyatvāt \| ity artha iti---kim-artham asmattaḥ svīkartum icchasīti
bhāvaḥ \| tad avāñchitam \|ātmano netum āgata iti bhrānta-dhīr āha---iha
satīḥ, atra sthitā asmān \| tasya kṛṣṇasya \| satata-śabda āpekṣika iti
tadāha---sākam iti \| ardhāṅgīkṛtyās te \| sapatnyā lakṣmyāḥ kadāpi
viyogābhāvāt tvan-nītānāṁdarśanam api durlabhaṁ kiṁ punaḥ sambhāṣaṇam,
kintarāṁ tac-cittādānaṁ, kintamāṁ surata-līlānubhava ity āstām ayaṁ
prasaṅgaḥ \| pratijalpa-lakṣaṇaṁ---

dustyaja-dvandva-bhāve'smin prāptir nārhety anuddhatam \|

dūta-sammānanenoktaṁ yatra sa pratijalpakaḥ \|\| \[u.nī. 14.215\] iti
\|\|20\|\|

---------------------------------------------------------------------------------------------------------------------

**kaivalya-dīpikā :** kiñcid bhramaṇaṁ kṛtvā vyāvṛttaṁ bhramaraṁ
bhagavat-preṣitaṁ matvāha---**priya-sakha** iti \| he **priya-sakha** !
**preyasā** kṛṣṇena **preṣitaḥ** san **kiṁ punar** **āgā** āgato'si ?
**kim anurundhe** ? kim anurodham anuvṛttiṁ karomi ? kiṁ te kāmaṁ
pūrayāmīty arthaḥ \| mathurā-gamanam eva carayāmīti cet
tatrāha---**nayasi** iti \| **iha asmin** prastāve **dustyajaṁ
dvandvaṁ** māthurībhiḥ saha mithunībhāvo yena, tasya pārśve
tad-āsaktatvena asmābhiḥ saha tasya prasaṅgābhāvād vyarthaṁ gamanam iti
bhāvaḥ \| na kadācid ekānte tvayāpi saha prasaṅgo bhaviṣyatīti cet,
tatrāha---**satatam** iti \| he **saumya** ! somavat priya-darśana !
**sā** prasiddhā **kaṁ** sukhaṁ yathā syāt tathā **āste** \|\|20\|\|
\[mu.pha. 12.70\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yadi tasyaiva vārtā
bhaṇitavyā, tad ito yāhīti vaktavye daivāddūraṁ gatvā punar āgacchantaṁ
tam āha---priya-sakheti \| he priya-sakha ! punar āgāḥ punar āgato'si ?
bhadraṁ bhadraṁ, kathaya kim anurundhe varaya prārthaya, tvaṁ
mānanīyo'si me \| he aṅga ! atas te'bhilāṣaḥ sampādanīya eva \| yuṣmān
netum āgato'smīti ced vadasi, tadā śrūyatām ity āha---nayasīty-ādi \|
asmān kathaṁ nayasi ? dustyaja-dvandvasya tasya pārśvaṁ kathaṁ kena
prakāreṇa nayasi ? dustyajaṁ dvandvaṁ vīra-raso nāgarī-jana-saṅgaś ceti
dvitīyaṁ yasya \| asmābhis tatra na gantavyam eva \| vayaṁ kiṁ śrīr iva
yā satataṁ tābhir api sākam urasi āste ? yogyāyogya-vicāraṁ na karoti,
yato vadhūr aprauḍhā, vayaṁ tābhiḥ sākaṁ tasyorasi vartituṁ na bhavāma
iti śeṣaḥ \| unmādāsūyautkaṇṭhyānām \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gaṇāt svasthotthitā satī
madhupam apy āgataṁ dṛṣṭvāha---priyeti \| uddhava-pakṣe ca
sambhrama-bhareṇa jalādy-āharaṇārthaṁ vegena gataṁ taṁ punar āgataṁ
dṛṣṭveti, he priya-sakheti punar-āgamanāt, preyaseti tasya
punar-āgamanena tat-preṣaṇa-mananāt \| dustyaja-dvandvatvam eva
darśayati---satatam iti \| he somya ! śānta-prakṛte ! atas tena saha
tava sakhyam anucitam iti bhāvaḥ \| anyat tair vyākhyātam \|

yad vā, puraḥ-stham api taṁ premonmādād gatam iva sambhāvya tataś ca
bhāvāntarāpattyā punar-āgataṁ ca matvā sa-viṣādam ivāha---preyeti \|
preyasā preṣito'pi kiṁ kim iti tvaṁ punar āgāḥ ? mādṛśāṁ māna-dhanatvāt
tad-abhīṣṭāsiddheḥ \| bhavatu---yathokta-vādino dūtā nāvamanyāḥ kadācana
iti nayena me mānanīyo'si, tataḥ kim anurundhe, kam anurodham anuvṛttiṁ
karomi, kaṁ te kāmaṁ pūrayāmīty arthaḥ \| 

nanu yuṣmākaṁ madhu-purī-gamanam eva vṛṇomi, tatrāha---nayasīti \|
saumya ! he somavat priya-darśana ! ato rūpam evāste, na tu buddhir iti
bhāvaḥ \| dustyajaṁ dvandvaṁ pura-strībhiḥ saha mithunībhāvo yena tasya
pārśvaṁ, sadā pura-strībhiḥ saha tasya prasaṅgāt \| tatrāsmākaṁ gamanaṁ
vyartham iti bhāvaḥ \| itīrṣyā \| 

nanu yuṣmāsu prayātāsu tāḥ sadyaḥ parityājyāḥ, tatrāha---satatam iti \|
sā nityaṁ tat-priyatvādinā prasiddhā kaṁ sukhaṁ yathā syāt tathāste \|
urasīti viparīta-ratyā vakṣa ākramyeti śeṣaḥ \| ity asūyā \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato bhramara-svabhāvato
vyavadhānam api prāptaṁ vā pradeśāntaram eva gataṁ vā
nijonmāda-mūrcchayor ekataratas tatraiva sthitam apy ananusaṁhitaṁ vā
kṣaṇaṁ tam adṛṣṭvā sahaja-premotkaṇṭhā-svabhāvatas tad-upekṣām āśaṅkya
maṅkṣu kalahāntaritāvasthām iva prāpnuvantī *davāttaṁ* punar āgataṁ
vānyam eva vā tam evānusaṁhitaṁ vā dṛṣṭvā hṛṣyanty āha dvayena tatra
sa-stutikam āha ardhena \| īdṛśaupakāra-paratvāt priya-sakha !
abhirucita-mitreti preyaseti ca paramollāsāt kim anurundhe anurunatse
kāmayase ? pūrvavat tiṅ-vyatyayaḥ \| yad vā, kāmaye etam eva kāmayiṣye
kartum icchāmīty arthaḥ \| hanta yuṣmākaṁ madhu-purīṁ gamanam eva vṛṇomi
tatra sa-sāntvaṁ sa-yuktikaṁ sakāku pratyākhyānam āha ardhena \|
dustyajaṁ dvandvam asmad-vijātīya-tatratya-nāgarībhir mithuna-bhāvo yena
tasya tvad-bandhoḥ pārśvaṁ kathaṁ kayā yuktyā nayasi \| 

nanu bhavad-gamane sarvās tāḥ svayam eva nyakkariṣyante satyaṁ tā
varākyaḥ kāḥ kintv asmad-vrajatas tena sahaiva gatā sā lakṣmīr eva tatra
sva-ramaṇāya taṁ rakṣatīti tāṁ praty api serṣyam āha---śrīr iti \| sā
tasya vadhūḥ śrīr ādara-bāhulyena kaṁ sukhaṁ yathā syāt tathā urasyās te
vasati tad etac ca lakṣmī-rekhām eva tan-mūrtitayotprekṣyoktam, gopyaḥ
kim ācarad ayaṁ kuśalaṁ sma veṇur itivat \| śleṣeṇa tasyā
viparīta-sthiti-vyañjanayā dhārṣṭyātiśayaś ca darśitaḥ \| iti
matsarāsūye \| ayaṁ bhāvaḥ---yadyapy atrāpi sā tad avicyutaivāsīt,
tathāpi śrīman nanda-vraja-svābhāvyena tasya tadā prema-mātrādarān na
tādṛśas tad-ādaro vṛttaḥ \| tatra tu sampatti-mātra-puruṣārthatvān mahān
eva tad-ādaraḥ \| ity ato vayaṁ kathaṁ tatra yāsyāma iti tasmād atraiva
tam ānayeti gūḍho'bhiprāyaḥ \| evam īrṣyāsūyā spṛhā ca \|\|20\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 412)** : tad evam aṣṭakena māna-bhaṅgīṁ
vyajya sva-kāṭhinyātiśayena dūtaṁ nivartamānam āśaṅkya
kalahāntaritā-bhaṅgyā dvayenāha---priya-sakhāiti \| tatrāpi sa-kauṭilyam
ardhenāha---nayasīti \| dvandvaṁ mithunī-bhāvaḥ \| dustyaja-dvandvatve
hetuḥ---satatam iti \| atra tad-vakṣasi sthitā lakṣmī rekhaiva
premerṣyayā sākṣāt tad-rūpatvenotprekṣitā \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrīr vadhūḥ sākamās te iti
lakṣmī-rekhām evoddiśyotprekṣitam \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punaḥ kiyad dūrān nikaṭam
āgacchantaṁ madhupam ālokya punaḥ sotkaṇṭham āha---priya-sakhety-ādi \|
he priya-sakha ! priyasya sakhe ! punar āgāḥ punar āgato'si \| aho
bhadraṁ, kiṁ preyasā preṣitaḥ ? anyathākathaṁ svayam āgamiṣyasi ? varaya
vṛṇīṣva, kim anurundhe, kiṁ prārthayasi ? yatas tvaṁ me mānanīyo'si,
priya-sakhatvāt \| he aṅga ! atas te'bhilāṣaḥ sampādanīya eva \|

nanv evaṁ ced yuṣmān netum āgato'smīti cet brūtām ity-ādi \| nayasīty
ādi \| kathaṁ kena prakāreṇāsmān dustyaja-dvandvasya tasya pārśvaṁ
nayasi, netum abhilaṣasi \| dustyaja-dvandvaṁ vīra-raso
nāgarī-jana-saṅgaś ceti dvitayaṁ ceti yasya \| evaṁ-bhūtasya pārśvaṁ
gantum asmābhir neṣyate, tad idaṁ vinānyad varadeti vākya-śeṣaḥ \| na
varaṁ śrīr iva, yataḥ sā he saumya \| śrīr vadhūḥ sākaṁ nāgarībhiḥ
sārdham urasi satatam āste \| seva vayaṁ nirabhimāninyo na bhavāmaḥ \|
tayaiva tathā kartuṁ śakyate, nāsmābhiḥ \| tasmāttatra netum asmān mā
yatasveti vākyārthaḥ \| 

atrāpy unmādo'ṅgī, harṣāsūyādayo'ṅgāni \| pravilāpa ukti-vaicitryam,
parito yuktmattvena bhāṣaṇāt \|\|20\|\|

---------------------------------------------------------------------------------------------------------------------

**viṣṇudāsaḥ (u.nī. 14.216) :** tato bhramara-svabhāvād vyavadhānaṁ
prāptaṁ sthānāntara-gataṁ vā nijonmādena tatraiva sthitam apy
ananusaṁhitaṁ vā kṣaṇaṁ tam anālokya
shaja-pragāḍha-premotkaṇṭhā-svabhāvatas tad-upekṣām āśaṅkya sahasaiva
kalahāntaritāvasthām ivāsādayantī punar āgataṁ vānyam eva vā tam
evānusaṁhitaṁ vā dṛṣṭvā hṛṣyantyāha---priya-sakheti \| priya-sakha !
īdṛśa-paramopakāre pravṛttatvāt he abhirucita-mitra ! anenānauddhatyam
\| preyasā śrī-kṛṣṇena punaḥ preṣitaṁ kiṁ tvam atrāgato'si ? aṅga ! he
dūta ! me mānanīyaḥ pūjyo'sīti dūta-sammānanaṁ sphuṭam eva \| ato varaya
vṛṇīṣva kim anurundhe anurutse kāmayase iti pūrvavat tiṅaḥ
puruṣa-vyatyayaḥ \| hanta yuṣmākaṁ madhur-purī-gamanam eva vṛṇomi, tatra
sasāntvaṁ sayuktikaṁ pratyākhyāty-ardhena---dustyajaṁ dvandvam asmād
vijātīya-tatratya-nāgarībhir mithuna-bhāvo yena tasya tvad-bandhoḥ
pārśvaṁ kathaṁ kayā yuktyā nayasi netum icchasi ? tatrāha---bhavatv evaṁ
so'sman-niṣṭhaḥ, kintu asmad-vyajata eva tena sahaiva gatā śrīr nāma
tasya vadhūḥ sākaṁ sahaiva satatam anavaratam āste vasati, tatrāpy urasi
vakṣasy eva \| etac ca---gopyaḥ kim ācarad ayaṁ kuśalaṁ sma veṇuḥ
\[bhā.pu. 10.29.9\] ity-ādivat tasya vakṣaḥ-stha-lakṣmī-rekhām eva
tan-mūrtitayotprekṣyoktam \| ata evāsmākaṁ tatra gamanam anarham iti
sāntva-vacasaiva sūcitam \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** athonmādena tatraiva
bhramantam api taṁ bhramaram ananusandhāya kṣaṇam antarhitaṁ vā tam
apaśyantī sakhedaṁ parāmamarśa hanta hanta mama tīkṣṇayā girā
santaptenānena dūtena mathurāṁ gatenāvedita-sarva-vṛttāntaḥ śrī-kṛṣṇo
mām upekṣāñcakre iti kalahāntarita-daśāṁ prāptā premāmbudhinā
sad-guṇa-maulinā mat-kāntena punar api sa eva preṣito dūto'trāyātv iti
tad-vartma nirīkṣamāṇā akasmāt taṁ vilokya sādaram āha---he priya-sakha
! mat-priyasya sakhe, punar āgāḥ mad-vāk-śara-tāḍito'pi sva-sādguṇyena
mad-aparādham agaṇayitvaiva āgāḥ \| āṁ jānām i preyasā mayy atipremavatā
mad-aparādha-koṭīr agaṇayatā tenaiva kiṁ preṣitaḥ ? tarhi varaya vṛṇu
kim anurundhe anuruṇatsi kāmayase ity arthaḥ \| yad vā, kam anurodhaṁ te
sampādayāmīty arthaḥ \| tava mathurā-gamanam eva vṛṇomīti ced yāmi
mathurām ity uktvāpi punaḥ pura-strī-veṣṭitaṁ taṁ tatra paśyantyā
me'vaśyaṁ māno bhaviṣyatīti parāmṛśyāha---nayasīti \| dustyaja-dvandvaṁ
mithunībhāvo yasya tasya pārśvam \|

nanv ekākī sa tatra vartat iti sa-śapathaṁ bravīmīti \| tatrāha---he
saumya ! ārya-buddhir asīti bhāvaḥ \| śrīr eva vadhūḥ sākaṁ sahaiva \|
tatrāpi satataṁ tatrāpy urasi puruṣāyitatveneti bhāvaḥ \| ayam
arthaḥ---śriyo devītvena nānā-rūpa-dhāritva-śakteḥ śrī-kṛṣṇo yadā anyāḥ
strīḥ sambhukte tadā svarṇa-rekhā-rūpaiva tad vakṣasi tiṣṭhati \| yadā
tvam anyāh striyo nāyānti tadā rekhā-rūpatāṁ tyaktvā prakaṭam eva
yuvatir bhūtvā taṁ ramayatīti \| atrāpi spaṣṭā lakṣaṇa-saṅgatiḥ
\|\|20\|\|

**\...**

\|\| 10.47.21 \|\|

api bata madhu-puryām ārya-putro'dhunāste

smarati sa pitṛ-gehān saumya bandhūṁś ca gopān \|

kvacid api sa kathāṁ naḥ kiṅkarīṇāṁ gṛṇīte

bhujam aguru-sugandhaṁ mūrdhny adhāsyat kadā nu \|\|

**śrīdhara-svāmī (bhāvārtha-dīpikā) :** tena saṁmantritā satī
brūte---api bateti \| bata harṣe \| he saumya ! guru-kulād
āgatyārya-putraḥ kṛṣṇo'dhunā kiṁ madhu-puryāṁ vartate ? kadācid api
no'smākaṁ vārtāḥ kiṁ brūte? aguruvatsugandhaṁ bhūjaṁno mūrdhni kadānu
dhāsyatīti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tenoddhavena \|
saṁmantritā sambodhitā \| api batety avyaya-dvayaṁ sampraśne \|
gurukulād ujjayinītaḥ \| āryasya pūjyasya vasudevasya putraḥ \| 

> āryo vedānuge pūjye śvaśure vaiśyaje gurau \|
>
> brāhmaṇādiṣu varṇeṣu cāśrameṣu caturṣu ca \|\| iti dharaṇiḥ \|

sa kṛṣṇaḥ \| pitur nandasya gehān bhāryām, bahutvaṁ pūjāyāṁ, yaśodām ity
arthaḥ \| badhnanti sneheneti bandhavaḥ strī-janāḥ, gopya ity arthaḥ \|
ca-kārād go-gṛha-girīṇāṁ grahaḥ \| yady āgamiṣyat tad ādhāsyan na
sandeho'trātas tad-āgamanaṁ pṛcchāmīti vā \| atra ca sujalpenoktam \|

yatrārjavāt sa-gāmbhīryaṁ sa-dainyaṁ saha-cāpalam \|

sotkaṇṭhaṁ ca hariḥ pṛṣṭaḥ sa sujalpo nigadyate \|\| \[u.nī. 14.217\]
iti \|\|21\|\|

---------------------------------------------------------------------------------------------------------------------

**kaivalya-dīpikā :** mano-gataṁ pṛcchati---**api** iti \| **bata** aho
\| **madhupurī** mathurā \| **āryasya** vasudevasya **putraḥ** **sa**
kvacid api kasminn api prasaṅge kathāṁ vārtāṁ gṛṇīte karotīty arthaḥ \|
apīti nipātaḥ sambodhane \| **dhāsyat** dhāsyati \| **tu**-śabdaḥ praśne
\|\|21\|\| \[mu.pha. 12.71\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nirākāṅkṣatāṁ
pratipādayantī nirākāṅkṣam iva gacchantaṁ taṁ matvā punar āha---**api
bata** ity-ādi \| api praśne, bata khede \| he saumya ! āryasya
vasudevasya putraḥ, na tv adhunā nanda-putraḥ \| sa katham asmākaṁ
bhaviṣyatīti sva-rasaḥ, adhunā madhupuryām āste ? kiṁ tato'pi dūraṁ gata
iti vākya-śeṣaḥ ? madhupurī-sthitatve kadācid vārtā sukha-labhyā
bhavati, tatraivāste iti cet, sa piṭṛ-gehān smarati ? puṁliṅgam ārṣam \|
smaraty eva kiṁ ? gopān bandhūn smarati ? smaraty eva kiṁ ? api kvacit
samaya-viśeṣe kiṅkarīṇāṁ no'smākaṁ kathā gṛṇīte ? asmākaṁ smaraṇaṁ tu
dūram āstām, kathāṁ kiṁ smaratīti vakroktiḥ \| gṛṇīta eva, anyathākathaṁ
preṣito'haṁ ? evaṁ cet, bhujam aguru-sugandhaṁ mūrdhny adhāsyat kadā nu
ity autkaṇṭhyodaye paryāptiḥ \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ nija-prāṇa-nāthe
sarva-sad-guṇa-maye virahārti-bhara-janita-krodhodrekeṇa kaṭhinataroktyā
viśeṣataḥ prema-vegodayena paramārtā satī sārjavam iva sa-gāmbhīryaṁ
sa-dainyaṁ sa-cāpalyaṁ sotkaṇṭham uccai rudatī pṛcchati---apīti praśne
\| asya vākya-trayeṇaivānvayaḥ \| bata bho dūta \| yad vā, sukham ity
arthaḥ \| āryasyaśrī-gopendrasya putro'smat-svāmīti vā \| prāg ayaṁ
praśnaḥ \| madhupuryām avasthityā naikaṭyena vrajāgamana-sambhavāt \| 

nanu devi. tatrāsau sukham āsta eveti cet tarhy atratyān kiṁ smaratīty
anyat pṛcchati \| evam agre'pi vyākhyeyam \|pūrva-pūrvasminn
atṛptpyottarottara-praśno jñeyaḥ \| sa madhu-pura-nivāsī
vraja-janaika-jīvātur ārya-putraḥ pituḥ śrī-vrajendrasya gehān gehānīti
janma-bhūmitvādinā smaraṇa-yogyatoktā \| bahutvaṁ vrajasyetas tato
gamanena putra-sukhārthaṁ sthāne sthāne vicitra-gṛha-nirmāṇāt \| 

yad vā,nitya-nivāsa-mūla-sthāne śrī-nandīśvarākhya eva
divya-mahā-prāsāda-bāhulyāt \| kiṁ vā, nikuñjādy-apekṣayā \| evaṁ pitroḥ
smaraṇa-praśno'py āyāta eva \| yad vā, pitarau gṛhāṁś ca nijān smarati
\| teṣām eva tad-gṛhatvād viśeṣeṇāprayogaḥ \| tat-smaraṇenāpi
tat-sambandhena nija-smaraṇa-sambhāvanayā \| kiṁ vā, svatas teṣu
snehenaiva tat-smaraṇa-praśnaḥ \| 

he saumya ! soma-vaṁśodbhava ! mahā-kula-prasūtatvād vañcanā na kāryā
iti bhāvaḥ \| bandhūn jñātīn upanandādīn gopāṁś ca śrīdāmādīn \| yad vā,
gopānām eva viśeṣaṇam---bandhūn sakhīn iti \| ayaṁ smaraṇe hetuḥ \|
kvacit kasmiṁścit prasaṅge sthāne'vasare vā sa
śrīdāma-priyasakho'smat-prāṇanātho vā gṛṇīte sva-mukhenoccārayed api \| 

tatra yogyatām āha---kiṅkarīṇām iti \| bahudhā kṛta-sevānāṁ kiṁ vā,
svayam eva dāsībhūtānām ity arthaḥ \| kathā iti bahutvaṁ kiṅkarīṇāṁ
bahutvāt \| kiṁ vā, pratyekaṁ kathāyā vaicitryā svata eva bāhulyāt \|
aguru-sugandham iti dhyāna-viśeṣeṇasākṣāt-tat-saurabhyam anubhavantīva
bhāva-viśeṣaṁ dyotayati---mṛdhni dhāsyatīti sparśa-viśeṣāpekṣayā \| yad
vā, tan-mātreṇāpi kṛtārthatā-mananāt \| tatra ca mūrdhnīti
sarvāṅga-śreṣṭhe dhāraṇena sarvāṅgeṣv eva dhāraṇa-siddheḥ\| kiṁ va,
parama-dainyena tasmin dhāraṇasyāpi bahu-mānāt \| yad vā, rāsābhiprāyeṇa
kaṇṭha iti vaktavye lajjādinā mūrdhnīti dhāraṇe hetuḥ \| kiṅkarīṇām ity
eva \| tu praśne \| pūrvam apīty ukte'pi punar
nu-śabdo'tyantārti-praśnāt \| yad vā, kiṁ nv ity-ādivat kadācid ity ekam
eva padam \|

evaṁ praśnānāṁ caturṇām eṣāṁ yathottaraṁ lālasādhikyena śraiṣṭhyaṁ ūhyam
\|anyat tair vyākhyātam \|

yad vā, bata khede \| adhunāpy āste kiṁ ? etāvantaṁ bahu-kālaṁ tatra
sthātuṁ nārhatīti bhāvaḥ \| yata āryaputraḥ \| saumyāś ca te bandhavaś
ca tān iti \| suprakṛtitvādinā smaraṇa-yogyatoktā \| mūrdhnīty ekatvaṁ
lālasā-viśeṣeṇa dainya-bhareṇaiva vā \| kevalam ātmāpekṣayā\| me iti
sākṣād-anuktir dhārṣṭya-parihārārthaṁ vaidagdhī-viśeṣeṇa vā \|
prema-bhara-svabhāvenaiva veti dik \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho kiṁ kiṁ mayā pralapitaṁ ?
praṣṭavyaṁ tu na pṛṣṭam iti paryavasāne sārjavaṁ sa-gāmbhīryaṁ
sa-dainyaṁ sa-cāpalaṁ sotkaṇṭhaṁ sa-gadgada-bāṣpa-dhāraṁ
pṛcchati---apīti \| api praśne asyacaraṇa-traya-maya-vākya-trayeṇāpy
anvayaḥ \| bata bho dūta ! ārya-putra iti rūḍhyā vṛttyā āryasya
śrī-gopendrasya putra iti tac-chabdena sa evāsmākaṁ vāstavaḥ patiḥ,
anyas tu loka-pratīti-mātra-mayaḥ \| bḷayam
ārabhyānyatrāsmadīya-bhāvābhāvād iti vyañjitam \|tad uktam iti gopyo hi
govinde \[bhā.pu. 10.47.9\] ity-ādinā \| ity ārjavam \|

tatra madhupuryām āste iti prāg ayaṁ praśnaś cirāt sandeśasyāpy
anāgamanāt, na tu kevalatayātidūra-gurukula-gamana-śravaṇāt,
tac-chravaṇe sati vyagratayā prathamaṁ tad eva pṛcchyeta, na tu
māna-bhaṅgī prasaṅgaṁ labheta, yasmād eva vraja-nara-devenāpi tan na
pṛṣṭaṁ tadaśravaṇaṁ ca prathamaṁ labdha-gāyatrī-puraścaraṇārthaṁ
gupta-vāsa-vyājena tat-prakhyānāt sa ca vyājaḥ śatrubhir
atikrānti-bhayāt vraja-sthānām eṣāṁ mahā-duḥkhasya ca śaṅkitatvād iti
jñeyam \|tad evam anyatra gamanājñāne'pi so'yaṁ praśnas tūpālambhakaṁ
gāmbhīryaṁ vyanakti \| iti gāmbhīryam \|

nanu devi tatrāsau sukham āsta eveti cet, tarhi atratyān pitrādīn kiṁ
smaratīty anyat pṛcchati smaratīty ādi \| evam agre'pi vyākhyeyam
\|pūrvasminn atṛptyottarottaraḥ praśno jñeyaḥ \| tatra
pitrādi-smaraṇa-garbhita-tad-gṛha-smaraṇaṁ pṛcchati \| sa
madhu-purī-nivāsī rocamāna-tat-pura-cira-vāso vā \| tatra vilambamāno vā
vraja-janaika-jīvātur vā \| ārya-putraḥ pitur vrajendrasya gehān iti
janma-bhūmitvādinā smaraṇa-yogyatoktā bahutvaṁ vrajasyetas tato gamanena
putra-sukhārthaṁ sthāne sthāne vicitra-gṛha-nirmāṇāt śrī-nandīśvarākhye
śaile eva divya-prāsāda-bāhulyād vā gena-śabdena
tat-stha-pitṛ-mātṛ-tal-lālanaṁ tatra svakīya-bālya-līlādikam upalakṣyate
\| bandhūn jñātīn upanandādīn gopāṁś ca śrīdāmādīn kvacit kasmiṁścit
sthāne'vasare vā sa śrīdāma-priya-sakho'smat-priya-nātho vā gṛṇīte
sva-mukhenoccārayet ? iti \| 

tatra yogyatām āha---kiṅkarīṇām iti \| bahudhā kṛta-sevānām iti dainyam
\| bahutvaṁ kiṅkarīṇāṁ bahutvam \|
vividha-subahu-vṛttānta-garbha-vākya-prabandha-rūpāḥ iti pratyekaṁ
kathāḥ vaicitryā svata eva bāhulyāc ca \| kathām iti pāṭhe ekām api
aguru-sakāśād api suṣṭhu gandho yasyatādṛśaṁ bhujam iti
dhyāna-viśeṣeṇasākṣāt saurabham anubhavantīvotkaṇṭhāveśaṁ dyotayati \|
mūrdhni dhāsyatīti dainyāt kiṅkarītvam eva
sarva-vighna-nivāraṇa-pūrvakaṁ sthāpayiṣyatīty arthaḥ \| iti cāpalam \|

kadeti tatrāniścayena parama-vaikalyaṁ sūcayati---tatrāpi vitarke
nu-śabdo vicārato'py aniścayaṁ sūcayatīti paramotkaṇṭhā-parakāṣṭhā
darśitā \| pūrvam ārya-putra ity uktyā svasya tad-vadhūtvaṁ sthāpayitvā
samprati kiṅkarītva-sthāpanā-prārthanā dainyād eva \| tātparyaṁ tu
tad-vadhūtvam eva yathā nanda-gopa-sutaṁ devi patiṁ me kuru te namaḥ
\[bhā.pu. 10.22.5\] iti saṅkalpyāpi śyāmasundara te dāsya iti \[bhā.pu.
10.22.15\] kumārībhir uktam \| tadvat tasyāhaṁ gṛha-mārjanīty-ādi
śrī-kālindy-ādi-vacanavac ca \| anyat taiḥ \|

yad vā, bata khede \| adhunāpi madhupuryām evāste kim etāvantaṁ kālaṁ
tatra sthātuṁ nārhati, kintu śīghram āgantum arhatīti bhāvaḥ \| yataḥ
ārya-putraḥ saumyāś ca bandhavaś ca tān iti suprakṛtitvādinā
smaraṇa-yogyatoktā \|\|21\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 413) :** ante sa-dainyam āha---api
bataiti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nirākāṅkṣatāṁ pratipādayantī
nirākāṅkṣam iva gacchantaṁ taṁ matvā punar āha---api batety-ādi \| api
sambodhane praśne vā, bata khede \| he saumya \| ārya-putro
vrajarāja-putro'dhunā madhupuryām āste, kiṁ tato'pi dūraṁ gata ity
adhunā-śabda-dyotyam \| madhuparī-sthitatve sukha-labhyā bhavati
tad-vārtā \| tatraivāsta iti cet, sa kiṁ pitṛ-gehān smarati ? puṁstvam
ārṣam \| smaraty eveti cet gopān smarati, smaraty eva \| kiṁ bandhūn
vayasyān smarati ? smaraty eva \| bhadraṁ bhadram \| kiṅkarīṇāṁ
no'smākaṁ kvacid api prastāva-viśeṣe kathāṁ gṛṇīte kathayati ? kathayaty
eva \| satatam eveti cet kadā nu ? bho no'smākaṁ mūrdhni aguru-sugandhaṁ
bhujam adhāsyat dhāsyati, vibhakti-vyatyayaḥ \| itaḥ paraṁ
bāṣpa-ruddha-kaṇṭhatvāt tūṣṇīm eva tasthau \| atrāpy unmādo'ṅgī,
vitarkautkaṇṭhyādayo'ṅgāni \| saṁlāpa ukti-vaicitryam \|\|21\|\|

---------------------------------------------------------------------------------------------------------------------

**viṣṇudāsaḥ (u.nī. 14.218)** : atha sujalpa iti \| yatreti ārjavāt
saralatvāt hetoḥ sagāmbhīryam ity-ādi pada-catuṣṭayaṁ kriyā-viśeṣaṇam \|
tena saṁmantritaṁmanyā satī tasyātrāgamanam evāsmākaṁ śreya iti niścitya
dākṣiṇyena taṁ pṛcchati \| apīti praśne \| asya vākya-trayeṇaiva
sambandhaḥ \| bata bho dūta ! khedānukampā-santoṣa-vismayāmantraṇe bata
iti nānārtha-vargāt \| ārya-putraḥ śrī-kṛṣṇaḥ adhunā samprati
madhupuryām āste, tatra sthityā naikaṭyena vrajāgamana-sambhāvanād iti
gāmbhīryam \| nanu devi, tatrāsau sukham āsta eveti cet tarhi atratyān
kiṁ smaratīty anyat pṛcchati---smaratīty ādi \| evam agre'pi
tat-praśna-svīkāre vyākhyeyaḥ \| sa vraja-janaika-jīvana-rūpaḥ pitur
vrajencrasya gehān, bahutvaṁ nandīśvara-śaila eva divya-prāsāda-bāhulyāt
\| geha-śabdenātra
tat-stha-pitṛ-mātr-ādi-tal-lālan-tatrakīya-bālyādi-līlādikaṁ lakṣyate \|
bandhūn jñātīn upanandādīn gopāṁś ca śrīdāmādīn \| kvacit kasmiṁścit
avasare sthāne vā sa asmad-eka-prāṇa-rūpaḥ naḥ asmākaṁ kathām ekām api
gṛṇīte sva-mukhenoccārayet \| tatra yogyatām āha kiṅkarīṇāṁ svayam eva
dāsī-bhūtānāṁ, vakṣaḥ-śriyaika-ramaṇaṁ ca bhavāma dāsyaḥ \[bhā.pu.
10.29.39\] ity-ādinā, aśulka-dāsikāḥ \[bhā.pu. 10.31.2\] ity-ādinā ca
pūrvaṁ tābhir eva tat-samarthanāt---anena dainyam \| aguruto'pi suṣṭhu
gandho yasya tādṛśaṁ bhujaṁ mūrdhni mastake'dhāsyat dhāsyatīti cāpalam
\| kadeti niścayābhāvāt paramotkaṇṭhā sūcitā \| nu bho dūta ity anena
punaḥ sambodhana-padena tad atiśaya eva vyañjitaḥ \| nu pṛcchāyāṁ
vikalpe ca iti nānārtha-vargāt \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hā hanta mayonmattayā kiṁ
pralapyate ? praṣṭavyaṁ tu na pṛcchyata ity anutapya sa-sambhramam
āha---api bateti \| madhu-puryām āste ity anukter
asmat-praṇaya-smaraṇa-vyākulo'nurodha-vaśād eva tatrāste, yata āryasya
yadubhir durvinītaiḥ pratāryamānatvāt sāralya-samudrasya
śrī-vraja-rājasya tad-eka-prāṇasya putraḥ \| hanta hanta mat-pitāpi māṁ
vrajaṁ netuṁ nāśakat, tad ahaṁ tatra gantuṁ kam upāyaṁ karomīti sa
vilambam asahamānas tvāṁ prasthāpayati smeti bhāvaḥ \| tena madhupuryām
āste iti tasya ko doṣaḥ ? yataḥ āryasyātisaralasya
sva-pariṇāma-darśitatvenāpi śūnyasya śrī-nandasya putras tādṛśaṁ
sva-putraṁ tādṛśaḥ pitā yas tyaktvā vrajam āyāsyatīti, ko jānātīti \|
yady ajñā syāt vraja-rājñī sā tāvad akrūra-rathārūḍhe sva-putraṁ kaṇṭhe
kurvaty eva mathurām ayāsyat \| tām anu gopikā-śreṇyaś ceti
vraja-rājasyāryatvam evāsmākaṁ sarva-nāśe kāraṇam abhūd iti bhāvaḥ \|
atas tādṛśasyāpi pitur atisaralasya vasudevena mahā-pratārakeṇācchidya
gṛhīta-putrasya vrajam āgatya mūrcchayā patitvā sthitasya gehān
koṣāgāra-randhanāgāra-śayanāsanāgārādīn sampraty amārjitāliptatvena
tṛṇa-dhūli-patra-lūtā-tantu-vṛtān śūnyāyitān smarati kaccit ? tathā
gehāntareṣu bandhūn subalādīn samprati mūrcchitān \| kvacid apīti \|
yadā tasya mano'bhirucitaṁ kaiṅkaryaṁ kartuṁ pura-striyo na jānanti
tadaiva tat-sukham anupalabdhavatībhis tābhiḥ sukhānupalambha-kāraṇaṁ
pṛṣṭo no'smākaṁ kathāṁ gṛṇīte vana-mālā-gumphane, sthāsaka-sampādane,
vīṭikā-nirmāṇe, vīṇā-vādane, rāga-tālādi-sṛṣṭau, gīta-nṛtya-rāsādau,
saundarya-lāvaṇya-vaidagdhyādiṣu, praśnottara-vilāse,
samprayoga-līlāyāṁ, prema-sneha-māna-praṇayādiṣu, yathāsmad-vraja-sthā
gopyo māṁ sukhayanti na tathā yūyam iti gacchata bho yadu-striyaḥ
sva-sva-patīn eva alam alaṁ yuṣmābhir ahaṁ śvaḥ prātar vrajam eva
gacchann asmīty uktvātrāgatya aguru-sugandha-bhujam asmākaṁ mūrdhni kadā
adhāsyat dhāsyati ? tena ca samāśvasitavyā bhoḥ prāṇa-preyasyaḥ
sa-śapatham idam ahaṁ bravīmi \| bhavatīs tyaktvā na kvāpi yāsyāmi
tribhuvana-madhye kvāpi yuṣmat-sadṛśya-gandha-leśam api nopalabdhavān
asmīti vyañjayiṣyati \| 

atra prathama-caraṇe ārjavam \| dvktīye sva-prasaṅgānutthāpanena
gāmbhīryam \| tṛtīye dainyam \| caturthe cāpalam utkaṇṭhā ca \| atra
citrajalpa-pralapana-mādhurya-śravaṇotkaṇṭhayā kṛṣṇa eva
bhramara\--rūpeṇa tatrāgata ity aiśvarya-pakṣīyāḥ \| nāyam unmādaḥ,
kintu bhramaram apadiśya śyāmaṁ pītāṁśukam uddhavaṁ praty evoktā
daśa-ślokītvanya-deśīyā āhuḥ \|\|21\|\|

**\...**

\|\| 10.47.22 \|\|

śrī-śuka uvāca---

athoddhavo niśamyaivaṁ kṛṣṇa-darśana-lālasāḥ \|

sāntvayan priya-sandeśair gopīr idam abhāṣata \|\|

**śrīdhara-svāmī (bhāvārtha-dīpikā) :** śrī-kṛṣṇa-darśanotsukā gopīḥ
priyasya sandeśaiḥ sāntvayan prathamaṁ tāvad idam abhāṣat \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
bhramara-gītākarṇanottaram \| evaṁ bhramaram uddiśya gītam \| idaṁ
vakṣyamāṇam \|\|22\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athety ārambhe \|
sandeśārambhe pravartamāna ity arthaḥ \| tādṛśa-prema-vaikalyodaye
sadyaḥ kiñcid api vaktum ayogyatvāt paścād ārambhe kṛtavān ity arthaḥ
\|evam etad ananubhūta-pūrva-prema-vilapitaṁ niśamya \| sāntvayan
sāntvayitum \| priyasya sandeśair iti teṣām api priyatvaṁ dhvanitam \|
yad vā, priyaiḥ sandeśaiḥ prakṛtatvāt kṛṣṇasyaivety arthaḥ \|
vakṣyamāṇānāṁ sandeśānāṁ priyaiḥ sandeśaiḥ \| prakṛtatvāt kṛṣṇasyaivety
arthaḥ \| vakṣyamāṇānāṁ sandeśānāṁ priyatvaṁ kṛṣṇa-sambandhād eva \| yad
vā, he priyeti śrī-parīkṣit-sambodhanam \|prema-bharodayāt
prema-vaikalyopaśāntāv eva satyāṁ sandeśās te śruti-pathaṁ praviśeyuḥ
saphalāś ca syur iti dainya-virodhi-dhanyatā-pratipādanenādau vaihvalyaṁ
tyājayituṁ pūrvavad idaṁ vakṣyamāṇam abhāṣata \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ pūrvokta-prakāraṁ sākṣāt
paramparayāpy aśruta-cara-prema-vacanaṁ niśamya \| atha
prema-vikāra-śānter anantaraṁ sāntvayan sāntvayitum idaṁ
śrī-kṛṣṇaiśvaryaṁ tat-prema-mahima-jñāpana-mayatyā
tādṛśa-prema-vikāra-stambhanāya tāsāṁ ślāghāmayatayā dainya-śamanāya ca
tathā vakṣyamāṇaṁ prayuktam anyathā śravaṇaśakteḥ gopīḥ sambhrameṇa
śrī-rādhāṁ sākṣād asambhāṣyamāṇāṁ śrāvayann anyāḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.47.23 \|\|

śrī-uddhava uvāca---

aho yūyaṁ sma pūrṇārthā bhavatyo loka-pūjitāḥ \|

vāsudeve bhagavati yāsām ity arpitaṁ manaḥ \|\|

**śrīdhara-svāmī (bhāvārtha-dīpikā) :** tad āha ṣaḍbhiḥ---aho iti \| sma
nūnam \| yūyaṁ pūrṇārthāḥ kṛtārthāḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad vakṣyamāṇam \| iti
śabdo hetau \| yato vāsudeve mano'rpitam iti hetoḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** aho yūyaṁ smety ādi \|
sma evārthe pūrṇārthā eva \| kutaḥ ? iti evaṁ-prakāreṇa yāsāṁ mano
bhagavati vāsudeve'rpitam iti prāṇa-vallabhatvena, na tv anyeṣām iva
mokṣadatvena \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho āścarye harṣe vā \|
sma eva \| asyayathāpekṣaṁ sarvair apy anvayaḥ \| pūrṇāḥ sākalyena
saṁsiddhā arthāḥ sarvāsādhya-padārthāḥ yāsāṁtathā-bhūtā yūyam eva, na tu
lakṣmy-ādayaḥ \| ata eva lokānāṁ caturdaśa-bhuvanānāṁsarva-jīvānāṁ vā
pūjitāḥ \| vartamāne kta-pratyayaḥ, pūjyā ity arthaḥ \| yūyam iti prāk
praharṣodayena, paścāc ca bhaktyā bhavatya iti \| evam agre'py ūhyam \|
vāsudeve sarvāntaryāmini bhagavati ṣaḍguṇaiśvarye \| yad
vā,śrī-vasudeva-nandane bhagavati sākṣāt-parameśvare śrī-kṛṣṇe,
vasudeva-gṛhe sākṣād bhagavān puruṣaḥ paraḥ \[bhā.pu. 10.1.23\]
ity-ādi-prasiddhyā \| yad vā, vasu-śreṣṭha-nandane śrī-gopendra-tanaye
bhagavati svayam anubhūtāsamordhva-saundarya-vilāsāḍhye śrī-puruṣottame
iti śrī-kṛṣṇasya sarvata ādhikya-kathanena tāsāṁ
pūrṇārthatātiśaya-bodhanārtham iti \| evaṁ prema-viśeṣeṇa yāsāṁ yābhir
mano'rpitam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho āścarye \| adṛṣṭāśrutaṁ
khalv etad iti bhāvaḥ \| sma niścaye \| yūyam eva yūyaṁ bhavatya iti
pada-dvayena tāsām āvṛttir atyantādareṇa vartamāne ktaḥ \|
pūrṇa-svarūpeṇasarvaiś ca guṇaiḥsarvodriktaḥ artaḥ
śrī-kṛṣṇa-prema-lakṣaṇo yāsāṁ tā iti svataḥ sampattiḥ \| ata eva lokair
anyaiḥsarvair eva pūjitā iti parato'pi \| yad vā, yūyaṁ pūrṇārthā iti
śrī-rādhādyāḥ prati \| bhavatyo loka-pūjitā iti anyāḥ pratijñeyaṁ
yāsāṁvāsudeve sarvāśraye sarvāṁśini bhagavati
sarvaiśvaryādīnāṁparamāśraye svayaṁ bhagavati śrī-kṛṣṇeity arthaḥ \|
anena mahā-prema-prakāreṇa \| yāsām iti bhartari
sambandha-mātra-vivakṣayā ṣaṣṭhī \| manasaḥ svātantryeṇa
karma-kartṛtva-bodhanārtham \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tāsām
alaukika-prema-camatkāreṇa vismita-manāḥ san uddhavo vadati---aho yūyam
ity-ādi \| he bhavatyaḥ ! yūyaṁ pūrṇārthāḥ, sma evārthe sma-śabdaḥ \|
ata eva loka-pūjitāḥ \| lokānāṁ caturdaśa-bhuvanānām \| kutaḥ ? vāsudeve
bhagavati yāsām iti \| evaṁ-prakāreṇa prāṇa-vallabha-bhāveneti yāvat
arpitam \| vasudeva-śabdo'tra vraja-rāja-para eva \| vasubhir godhanair
dīvyatīti vyutpatteḥ \| droṇo vasūnāṁ pravaraḥ \[bhā.pu. 10.8.48\] iti
vasu-droṇaḥ, tenāpi dīvyati, tasya tan na līnatvād iti vā \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho iti \| sma nūnam \|
yūyaṁ pūrṇārthāḥ kṛtārthāḥ \| yāsāṁ mana iti evaṁ-prakāreṇa bhagavaty
arpitam ity anvayaḥ \| anyeṣām api bhaktānāṁ mano bhagavaty arpitaṁ
dṛḍham, kintv evaṁ-prakāreṇa tu na dṛṣṭam iti bhāvaḥ \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.47.24 \|\|

dāna-vrāta-tapo-homa- japa-svādhyāya-saṁyamaiḥ \|

śreyobhir vividhaiś cānyaiḥ kṛṣṇe bhaktir hi sādhyate \|\|

**śrīdhara-svāmī (bhāvārtha-dīpikā) :** śreyobhiḥ śreyaḥ-sādhanaiḥ
\|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śāstrato niyama-karaṇaṁ
vratam \| svādhyāyo vedābhyāsaḥ \| saṁyama indirya-nigrahaḥ \| anyais
tīrthāṭana-satsaṅgādi-rūpaiḥ \| viśeṣeṇa vidhir yeṣāṁ
sandhyāgni-hotrādīnāṁ te vividhāḥ \| ac pratyanvava ity atrājiti
yoga-vibhāgād ac \| aharahaḥ sandhyām upāsīta, yāvaj jīvam agnihotraṁ
juhuyāt ity-ādi-śrutibhiḥ \| anyair ity ukter
vividha-pada-vaiyarthya-śaṅkā-vāraṇāyāyam arthaḥ \| tad eva kaimutyena
pratipādayati---dāneti \| dānādy-ātmakāni yāni śreyāṁsi \| anyaiś ca
yoga-sāṅkhya-jñānādibhiḥ kṛṣṇe'pi taiḥ sadbhiḥ \|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu śrī-kṛṣṇa-prāptyaiva
pūrṇārthatā syān na tu mano'rpaṇa-mātreṇa, tatrāha---dāneti dvābhyām \|
vrataṁ kṛcchrādi \| tapaḥ svadharmaḥ \| homo havanaṁ yajñaḥ \| svādhyāyo
vedābhyāsaḥ \| saṁyamaḥ sarvendriya-niyamaḥ \| dāna-japau prasiddhau \|
ete ca prāya āvaśyakatvāt sarva-karma-śreṣṭhatayā loke prasiddhatvāc ca
vyaktam uktāḥ \| śreyāṁsi jñānādīni \| anye ca mokṣādayas taiḥ \|
vividhair iti pratyekaṁ sarveṣāṁ viśeṣaṇam \| tatra mokṣasya vividhatvaṁ
nyāya-vedāntādi siddhānta-bhedena sālokyādi-bhedena vā \| anyat spaṣṭam
\| dānādīnām eṣāṁ bhakti-sādhanatve yathottaraṁ śraiṣṭhyam \| kṛṣṇe
parameśvare \| hi eva \| bhaktir eva yā kācit sādhyate, anyathā teṣāṁ
vaiyarthyāt \| tac coktaṁ---dharmaḥ svānuṣṭhitaḥ puṁsāṁ \[bhā.pu.
1.2.8\] ity-ādinā \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tadaiva kaimutyena
pratipādayati---dāneti \| dānādy-ātmakāni yāni śreyāṁsi \| anyaiś ca
vividhair yoga-sāṅkhya-jñānādibhiḥ kṛṣṇe'rpitaiḥ sadbhiḥ naiṣkarmyam apy
acyuta-bhāva-varjitam ity ādy ukteḥ \| kṛṣṇe svayaṁ bhagavati bhaktiḥ
śravaṇādi-ruci-mātraṁ sādhyate, sa vai puṁsāṁ paro dharmo yato bhaktir
adhokṣaje \[bhā.pu. 1.2.6\] iti \| dharmaḥ svānuṣṭhitaḥ puṁsāṁ
viṣvakṣena \[bhā.pu. 1.2.7\] ity anvaya-vyatirekābhyām \| tatra vrataṁ
niyamaḥ, tapaḥ kṛcchrādi-saṁyama indriya-nigrahaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gopyaḥ kim ācarat \[bhā.pu.
10.21.9\] itivad bhaktiḥ śravaṇādi-ruciḥ sādhyate \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyac cety
āha---dāna-vratety ādi dvābhyām \| dānādibhir vividhair anyaiś ca
śreyobhir hi niścitaṁ kṛṣṇo bhaktiḥ sādhyate \| dānādīni yadi
kṛṣṇe'rpitāni bhavanti, tadā tān mad-bhakteḥ sādhanāni bhavantīti bhāvaḥ
\| kintu sā sā bhaktir anuttamā \| na vidyate uttamā yasyāḥ sā, tathā na
bhavati, sādhanatvāt \| anuttamā ahaitukī sādhyānubhāvā bhavatībhiḥ
pravartiteti vākyārthaḥ \| diṣṭyā bhāgya-viśeṣeṇa lokānām iti śeṣaḥ , na
tu dānādīnām \| teṣām anuttamāyāḥ prema-bhakteḥ kāraṇatvam ayogyatvāt \|
kīdṛśī ? munīnām api durlabhā, tair apīyaṁ viśeṣeṇānirdiṣṭā pravartiteti
\| īdṛśyā bhakter bhavatya eva sampradāya-pravartikāḥ \| itaḥ paraṁ
bhāgya-bhājaḥ īḍrśam eva prema bhagavati kariṣyantīty arthaḥ \| ato
bhavatyaḥ pūrṇārthā eveti yad uttama tad atīva sādhv iti śeṣaḥ
\|\|24-26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra dānaṁ
viṣṇu-vaiṣṇava-sampradānakam \| vratam ekādaśy-ādikam \| tapaḥ
kṛṣṇārtha-bhoga-tyāgādi \| homo vaiṣṇavaḥ \| japo viṣṇu-mantrāṇām \|
svādhyāyo gopāla-tāpany-ādi-pāṭhaḥ \| śreyāṁsy api bhakty-aṅgāny api
jñeyāni \| anyeṣāṁ dānādīnāṁ bhakti-hetutvābhāvasya prāk pratipāditatvāt
\|\|24\|\|

viśvanātha (mādhurya-kādambinī 1.8) : kiṁ ca, svecchāvatāra-caritaiḥ
\[bhā.pu. 4.8.57\] iti, svecchā-mayasya \[bhā.pu. 10.14.2\] ity-ādi
pramāṇa-śatair avagatena svācchandyenāvatarato'pi tasya
bhū-bhāra-haraṇādeḥ sthūla-dṛṣṭyā hetutve iva niṣkāma-karmādeḥ kvāpi
dvāratve'pi na kṣatiḥ \| kiṁ ca---

yaṁ na yogena sāṅkhyena dāna-vrata-tapo-'dhvaraiḥ \|

vyākhyā-svādhyāya-sannyāsaiḥ prāpnuyād yatnavān api \|\| \[bhā.pu.
11.12.9\]

ity-ādinā dāna-vratādīnāṁ spaṣṭam eva hetu-khaṇḍane'pi---

dāna-vrāta-tapo-homa-japa-svādhyāya-saṁyamaiḥ \|

śreyobhir vividhaiś cānyaiḥ kṛṣṇe bhaktir hi sādhyate \|\| \[bhā.pu.
10.47.24\]

iti yad dhetutvaṁ śrūyate tat khalu jñānāṅga-bhūtāyāḥ sāttvikyā eva
bhakter na tu nirguṇāyāṁ premāṅga-bhūtāyāḥ \| kecit tu dānaṁ
viṣṇu-vaiṣṇava-sampradānakam, vratāny ekādaśy-ādīni, tapas
tat-prāpti-hetuko bhogādi-tyāga iti sādhana-bhakty-aṅgāny evāhuḥ \|
tat-sādhyatve bhakteḥ bhaktyā sañjātayā bhaktyā \[bhā.pu. 11.3.31\]
itivat nirhetukatvam eva siddham iti sarvaṁ samañjasam \|\|24\|\|

**\...**

\|\| 10.47.25 \|\|

bhagavaty uttamaḥ-śloke bhavatībhir anuttamā \|

bhaktiḥ pravartitā diṣṭyā munīnām api durlabhā \|\|

**śrīdhara-svāmī (bhāvārtha-dīpikā) :** anuttamā ati-śreṣṭhā \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** durlabheti bhakter
avaśya-kartavyatām āha \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhagavaty
uttamaḥśloke, śreyobhir vividhaiś cānyaiḥ kṛṣṇe bhaktir hi
sādhyate\[bhā.pu. 10.47.24\] iti sarva-śāstra-pratipādyam, kintu
bhavatībhir anuttamā bhaktiḥ pravartitā na vidyate uttamā yasyāḥ sā
tathā bhavatībhir eva pracāritā, munīnām api durlabhā munibhir api na
dṛṣṭety arthaḥ \| ataḥ paraṁ bhavatīnāṁ dṛṣṭāntena prāyaḥ sarvaḥ
evaitādṛśīṁ bhaktiṁ kariṣyati \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhavatībhis tu bhagavati
sarva-nijaiśvarya-prakaṭake, ata uttama-śloke tasminn anuttamā
prema-lakṣaṇā, pravartitā svācāreṇa lokeṣu pracāriteti yad etad diṣṭyā
bhadraṁ jātam ity arthaḥ \| svata eva sarva-lokasya parama-hita-siddheḥ
\| na caiṣātmānumānena sarveṣāṁ sulabhā mantavyety āha---munīnām iti
śrī-sanakādīnām api \| evaṁ bhaktir eva parama-phalam \| tataś ca
śrī-kṛṣṇaḥ svata eva vaśyaḥ syād iti tātparyam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhavatīnāṁ tu mahā-bhāvātmikā
bhaktir nitya-siddhaiva, tataḥ sā kiṁ ślāghyā, kintu tac-chikṣayā
lokānāṁ bhāgyam eva ślāghyam ity āha \| bhavatībhir bhagavati
sarva-nijaiśvarya-prakaṭake, ata uttama-śloke tasminn anuttamā
sarvato'pi śreṣṭhā mahā-prema-lakṣaṇā pravartitā
sva-darśana-śravaṇa-prabhāvena lokeṣu pracāritetivat \| yathā
vakṣyate---sarvātma-bhāvo'dhikṛtaḥ ity-ādi \| yathā ca
proce---vikrīḍitaṁ vraja-vadhūbhiḥ \[bhā.pu. 10.33.42\] ity-ādi \| etad
diṣṭyā bhadraṁ jātam ity arthaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhavatīnāṁ tu mahā-bhāvātmikā
bhaktir nitya-siddhaiva \| tataḥ sā kiṁ ślāghyā kiṁ tu tac-chikṣayā
lokānāṁ bhāgyam eva ślāghyam ity āha \| pravartitā svācāreṇa ślokeṣu
pracāriteti yat etad diṣṭyā bhadraṁ jātam ity arthaḥ \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** 24-sāṅkhyaka-śloko
draṣṭavyaḥ \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhavatīnāṁbhaktis tv
anyaiva sarva-vilakṣaṇety āha---bhagavatīti \| anuttamā sarva-śreṣṭhā \|
pravartiteti prāg iyaṁ nāsīt, paraṁ tu bhavatīnāṁ rāgātmikāṁ bhaktim
anusṛtyaiva rāgānugā bhaktir lokaiḥkriyamāṇā pracariṣyatīty arthaḥ \|
pravartiteti, āśaṁsāyāṁbhūtavac ca iti niṣṭhā \| diṣṭhyā lokānām
atibhāgyena \|\|25\|\|

**\...**

\|\| 10.47.26 \|\|

diṣṭyā putrān patīn dehān sva-janān bhavanāni ca \|

hitvāvṛṇīta yūyaṁ yat kṛṣṇākhyaṁ puruṣaṁ param \|\|

**śrīdhara-svāmī (bhāvārtha-dīpikā) :** avṛṇīta vṛtavatyaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yat kṛṣṇākhyaṁ puruṣam
avṛṇīteti yojyam \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tad īdṛśa-bhaktimatī
lakṣmīr iva ślāghyatām, vayaṁ tu paramāsvatantratvāt
tādṛśa-bhajanāsamarthāḥ, tatrāha---diṣṭyeti \| etac cātīva bhadraṁ jātam
ity arthaḥ \| svajanaṁ bhrātṛ-bhaginy-ādikam avṛṇīta sva-kāntatayā
svīkṛtavatyaḥ, paraṁ puruṣaṁ puruṣottamam \| tatra ca kṛṣṇa iti ākhyā
nāma khyātir vā yasya tam \| ity aśeṣa-rūpa-guṇādi-prakaṭanena
māhātmya-viśeṣa uktaḥ \| putrādīnāṁ tyāgas tat-tat-sneha-tyāgena sākṣāt
parityajanenaiva vā \| tataś ca dehānāṁ tyāgas tatra nairapekṣyeṇa
mṛta-tulyatāvāpteḥ \| tyāgasya yathottaraṁ nyūnatābhiprāyeṇa
tat-tat-krameṇa nirdeśaḥ \| ata evāpy-arthe ca-kāraḥ \| iti bhakter eva
prakāra-viśeṣeṇa lakṣmīto'pi yūyaṁ parama-dhanyā iti bhāvaḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhakti-pravartana-rītim eva
spaṣṭayati \| yad yasmāt putrādīn tat tan manyān
nija-kṛṣṇaikālambana-svābhāvika-bhāva-balena hitvā avāstava-buddhyā
parityajya kṛṣṇeti ākhyā khyātir yasya taṁ paraṁ puruṣaṁ
narākṛti-para-brahma-rūpaṁ yūyam avṛṇīta vāstava-kāntatayā svīkṛtavatyaḥ
\| tad diṣṭyā bhadraṁ lokānāṁ mahad-bhāgyam ity arthaḥ \|
bhavatīnāṁtādṛśa-caritaṁ dṛṣṭvā śrutvānye ca tathā pravarterann iti
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhakti-pravartanai rītim eva
spaṣṭayati \| diṣṭyā putrān iti \|\|26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** 24-sāṅkhyaka-śloko
draṣṭavyaḥ.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** putrādīn mamatāspadāni
tyaktvā kṛṣṇābhidhānaṁ paraṁ puruṣaṁ sva-sambhoktṛtvena yat avṛṇīta etad
diṣṭyā mamātibhāgyenaiva \|\|26\|\|

**\...**

\|\| 10.47.27 \|\|

sarvātma-bhāvo'dhikṛto bhavatīnām adhokṣaje \|

viraheṇa mahā-bhāgā mahān me'nugrahaḥ kṛtaḥ \|\|

**śrīdhara-svāmī (bhāvārtha-dīpikā) :** sarvātma-bhāva ekānta-bhaktiḥ \|
adhikṛtaḥ prāptaḥ \| bhagavat-prema-sukha-pradarśanena mamaiva mahān
anugrahaḥ kṛta iti \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viraheṇety asyaivāyaṁ
prapañcaḥ bhagavat-prema-sukha-darśaneneti \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tena saha bhavatīnāṁ
viraho nāsty eva, yato'dhokṣaje kṛṣṇe sarvātma-bhāvo'dhikṛto'dhikārī \|
sa eva tam upasannīkariṣyati \| kintu mamaivānugrahārthaṁ bhavatīnāṁ
viraha-vyapadeśaḥ, anyathā bhavac-caraṇa-darśanaṁ kuto me syād ity
āha---viraheṇety-ādi \| he mahā-bhāgāḥ ! \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi tena saha
viyogo na syāt \| satyam, sa tu bhakter evotkarṣa-viśeṣārtham ity
āha---sarveti \| adhokṣaje indriya-vṛtty-agocaratve'pi bhagavati
sarvātmanā sarvendriya-vṛttīnāṁ tad-eka-niṣṭhatvādinā bhāvaḥ premā
viraheṇādhikaṁ kṛtaḥ \| he mahā-bhāgā iti parama-bhāgyavatīnāṁ
bhavatīnām evāyaṁ sambhavet, na tv anya-janasyeti sarva-priya-janebhyo
yūyaṁ dhanyatamāḥ \| kiṁ punar mahā-lakṣmyāḥ sakāśāt \| ato'smat-prabhur
asau bhavatībhir eva vaśīkṛta iti bhāvaḥ \| mahān iti tair vyākhyātam \|
yad vā, īdṛśo'dbhutaḥ ko'pi mahā-bhāva eko'vaśyaṁ vartate na veti
buddhyā ciram anumīyamāno'py adṛṣṭāśrutatvān mādṛśāṁ bhaktānāṁ
viśvasanīyo na syāt \| adhunā tu sākṣād-anubhavena mamātrāśāpy utpannā,
iti mahān evānugraho bhavatībhiḥ śrī-bhagavataiva vātra preṣaṇena kṛtaḥ
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhikṛta iti śīlāditvāt
vartamāne ktaḥ \| tad-yoge ca bhavatīnām iti kartari ṣaṣṭhī \| tataś
cādhokṣaje sarvātmanā paripūrṇatvena yo bhāvo mahā-bhāva-paryantas
tad-daśāṁ prāptaḥ nirantara-tad-āvirbhāvakaḥ premā sa bhavatībhir
adhikriyate vaśīkṛtya sthāpyata eva \| yad vā,tasmin yaḥ
sarvatrātma-bhāvaḥ \| ātatatvāc ca mātṛtvād ātmā hi paramo hariḥ iti
nyāyena sarvatra sphurati sa bhavatīṣv eva darśanād bhavatībhir eva
vaśīkriyateity arthaḥ \| ataḥ so'pibhavatīnāṁ na dūra iti bhāvaḥ \| ata
eva he mahā-bhāgās tato viraho nāmāyaṁ bahiraṅga eveti na
tatrāntaḥkaraṇāveśo yujyata iti \| kintu mahyam
etādṛśa-prema-mahima-darśanānugrahārtham evāsau viraho bahiḥ sphuratīti
manye ity āha---viraheṇeti \| viraheṇa kartrā \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhavatīnāṁ tu sarvātmanā
paripūrṇatvena yo bhāvo mahā-bhāva-paryanta-daśāṁ prāptaḥ premā yas tv
adhokṣaje'pi kṛtaḥ adhikāritayā pravartitas tad vaśakārīty arthaḥ \|
ataḥ so'pi bhavatīnāṁ dūra iti bhāvaḥ \| kintu mahyam
etādṛśa-prema-mahima-darśanārtham evāsau bhavatīṣv abhyudetīti manyatām
ity āha---viraheṇeti \| viraheṇa kartreti bhavatīnām ity-ādi \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** api ca bhavatīnāṁbhagavatā
saha viraho nāstīti darśayitum upakramāṇa āha---sarvātma-bhāva ity-ādi
\| adhokṣaje śrī-kṛṣṇe bhavatīnāṁsarvātmanākṛto bhāvo'dhikṛtaḥ, adhikārī
kṛṣṇa-viṣaye svāmīty arthaḥ \| tena kṛṣṇo bhavatīnām adhīna ity arthaḥ
\| tasmātsarvathaiva bhavatīnāṁ purato'sau vartata eva, ato na tena saha
virahaḥ \|

nanu tad-viraheṇa vayam api taptā eva vartāmahe, bhavatā kim idam ucyate
ity āśaṅkyāha---viraheṇety-ādi \| he mahā-bhāgāḥ ! yuṣmākaṁ viraheṇa me
mahān anugrahaḥ kṛtaḥ \| ayam āśayaḥ---bhavatīnāṁ vāstavo viraho nāsti,
tathāpi mamānugrahārthaṁ bhagavataiva bhavatīnāṁ viraha iti pratītiḥ
kāritā \| anyathābhavatīnāṁ caraṇa-darśanaṁ me kutaḥ syāt ? \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu vayaṁ yad-dharmaṁ
tyaktvā yat para-puruṣaṁ vṛtavatyas tatrabhavataḥ kiṁ bhāgyam abhūt ?
tatrāha---sarvātma iti \| adhokṣaje anyaiḥ pratyakṣīkartum apy aśakye
śrī-kṛṣṇe premaiva tāvad durlabhaḥ \| bhavatīnāṁ tu sarvātma-bhāvaḥ
sarvātmanāsarveṇaiva sva-rūpeṇa sahitaḥ paripūrṇo yo bhāvaḥ, sa
mahā-bhāvam ity arthaḥ \| sūryo yathāsarvās tāpa-saṅkramaṇena vyāpnoti
candro yathāsarvān śaitya-saṅkrameṇena vyāpnoti, tathā yaḥ
sarvānsvadharma-saṅkramaṇena atati vyāpnotīti \| sarvātmā cāsau bhāvaś
ceti sa iti śleṣeṇa tal-lakṣaṇam api prakaṭīkṛtam \| yad uktaṁ---

anurāgaḥ sva-saṁvedya-daśāṁ prāpya prakāśitaḥ \|

yāvad-āśraya-vṛttiḥ syād bhāva ity abhidhīyate \|\| \[u.nī. 14.158\] iti
\| 

sa ca mahā-bhāvaḥ premṇaḥ saptamo vilāsaḥ bhavatīnāṁ na tv
anyāsāṁlakṣmy-ādīnām apīty arthaḥ \| kīdṛśaḥ adhikṛtaḥ
adhikāra-viṣayī-kṛtaḥ \| tatrādhikāro bhavatībhya eva parameśvareṇa
datto nānyābhya iti bhāvaḥ \| ata eva viraheṇa kartrā me mama mahān
anugrahaḥ \| kutaḥ divyonmāda-citrajalpādi-mahābhāva-bhedān darśayitveti
bhāvaḥ \| yadi bhavatīnāṁ viraho nābhaviṣyat tadā kṛṣṇo na māṁ
prasthāpayiṣyat \| ahaṁ ca etad āścaryṁ nādrakṣyam iti
sva-bhāgya-parāvadhir uktaḥ \|\|27\|\|

**\...**

\|\| 10.47.28 \|\|

śrūyatāṁ priya-sandeśo bhavatīnāṁ sukhāvahaḥ \|

yam ādāyāgato bhadrā ahaṁ bhartū rahas-karaḥ \|\|

**śrīdhara-svāmī (bhāvārtha-dīpikā) :** bhartuḥ kṛṣṇasya rahas-karo
rahasya-kārya-kartā \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idānīṁ kṛṣṇa-sandeśaṁ
vaktum upakramate---śrūyatām iti \| yaṁ sandeśam \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** rahaskaro narma-sakhā
\|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam āśvāsya kiñcit
svāsthyam upalabhya vaktavyam āha \| yad vā, tathāpi vaikalya-hrāsam
adṛṣṭvā vyagraḥ san tat-sandeśenaiva vā svāsthyaṁ bhaved iti sambhāvya
tam eva vaktum ārabhate---śrūyatām iti \| 

nanu tena sandeśenālam, yenaivāśu tat-prāptir na syāt,
tatrāha---bhavatīnāṁ priyasya sandeśaḥ---tad-artham evātrāgato'smi, na
tv anyārtham iti tasminn ādaraṁ janayati---yam iti \| anyathā go-vraje
tasya \[bhā.pu. 10.47.5\] ity-ādikam anena pratyuttaritam \| bhartur ity
ātmanas tad-bhṛtyatvaṁ bodhitam \| tatra ca rahaskaraḥ ity ātmanaḥ
paramāptatvena tat-sandeśa-dāna-yogyatvam, tathā sandeśasya yogyatvam \|
kiṁ ca, bhadrāḥ ! he sādhvya iti tāsām api sandeśaika-pātratvaṁ
tathā-sandeśasyāpi bhadratvam ādarārthaṁ sūcitam \|

patra-pakṣe śrūyatām iti tāsāṁ viraha-vaiklavyena lekha-vācanā-śaktiṁ
kiṁ vā, pravahad-aśru-dhārayā lekha-lopaṁ sambhāvya patraṁ darśayitvā
tan-mudrām unmucya svayam evāvācayad iti jñeyam \| evaṁ pūrvoktaṁ
buddhi-sattamatvaṁ tathā bṛhaspati-śiṣyatayā vāgmitvādikaṁ ca darśitam
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam āśvāsya kiñcit svāsthyam
upalabhya vaktavyam āha \| yad vā, tathāpi vaikalya-hrāsam adṛṣṭvā
vyagraḥ san, tat-sandeśenaiva vā svāsthyaṁ bhavatīti sambhāvya, tam eva
vaktum ārabhate---śrūyatām iti \| priyasya sandeśaḥ \| 

nanu tena sandeśenālam, yenaivāśu tat-prāptir na syāt,
tatrāha---bhavatīnāṁparamotkaṇṭhitānāṁsukhāvahaḥ, āśv eva tat-prāpter
nirdhāraṇāt \| tad-artham evātra āgato'smi, na tv anyārtham iti asminn
ādaraṁ janayati \| anyathā go-vraje tasya \[bhā.pu. 10.47.5\] ity-ādikam
anena pratyuttaritam \|

bhartur ity ātmanas tad-bhṛtyatvaṁ bodhitam \| tatra ca rahaskara ity
ātmanaḥ paramāptatvena tat-sandeśa-dāna-yogyatvam, tathā sandeśasya
gopyatvam \| kiṁ ca, bhadrāḥ ! he sādhvya ! iti tāsām eva
tat-sandeśaika-pātratvaṁ, tathā sandeśasyāpi bhadratvam ādarārthaṁ
sūcitam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kim
etayaivāsmatsvaślāghayā cāsmān sāntvayituṁ tvam ihāyātaḥ kiñcid asti vā
kṛṣṇa-sandeśādikam asmad-duḥkhopaśamakaṁ tad brūhīty ata āha---śrūyatām
iti \| bhartuḥ kṛṣṇasya rahaskaraḥrahasya-kārya-kartā \|\|28\|\|

**\...**

\|\| 10.47.29 \|\|

śrī-bhagavān uvāca---

bhavatīnāṁ viyogo me na hi sarvātmanā kvacit \|

yathā bhūtāni bhūteṣu khaṁ vāyv-agnir jalaṁ mahī \|

tathāhaṁ ca manaḥ-prāṇa-bhūtendriya-guṇāśrayaḥ \|\|

**śrīdhara-svāmī (bhāvārtha-dīpikā) :** bhavatīnāṁ me mayā saha viyogo
nāsti \| kutaḥ ?sarvātmanā sarvasyopādāna-kāraṇena, ata eva sarveṣu
mana-ādi-kāryeṣv aham anugatatvena sthita iti sa-dṛṣṭāntam āha---yatheti
\| bhūteṣu carācareṣu mahā-bhūtāni \| vāyv-agnir vāyu-sahito'gniḥ vāyuś
cāgniś cety arthaḥ \| yathā tathāhaṁ ca iti \| mana-ādīni kāryāṇi,guṇāḥ
kāraṇaṁ, teṣām āśrayatvena anugata ity arthaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aviyoge hetum
āśaṅkate---*kuta ?*iti \| ata eva sarvopādānatvād eva \|
upādāna-kṛtatvaṁ, tathā *sa-dṛṣṭāntam āha---yatheti* \| anugatāni
kānibhūtāni ? ity ata āha---kham ity-ādi \| *ity artha* iti---kṛtasya
mṛd-ādeḥ kāryeṣu ghaṭādiṣv anugatatva-prasiddher iti bhāvaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhavatīnām ity-ādi \|
bhavatīnāṁ viyogo me mama kvacit kadācid api na hīti jānītha, sarvātmanā
prapannasyeti bāṣpa-ruddha-kaṇṭhatvād ardhoktiḥ \| 

nanu katham evaṁ, deśāntara-vartitvāt ? naivam ity āha---yathety-ādi \|
yathā bhūteṣu khādīni pañca-bhūtāni, tathāhaṁ ca bhavatīṣv ity arthaḥ,
satatānudhyānena tādātmyāt \| kīdṛśaḥ ? manaḥsu prāṇeṣu buddhiṣu
indriyeṣu ca guṇeṣv āśrayo yasya sa tathā, arthāt bhavatīnām \| athavā,
bhavatīnāṁ mana-ādīnām āśrayo'ham \| ato nobhayathaiva viyogaḥ
\|\|29\|\|

---------------------------------------------------------------------------------------------------------------------

**sanātana-gosvāmī (dig-darṣinī) : \[**bṛ.bhā. 1.6.90\] **bhavatīnāṁ
me** mayā saha **viyogo nāsti** \| kutaḥ ? **sarvātmanā**
sarvasyopādāna-kāraṇena, ata eva sarveṣu mana-ādiṣu kāryeṣu aham
anugatatvena sthita iti sa-dṛṣṭāntam āha---**yatheti** \| **bhūteṣu**
carācareṣu **bhūtāni** mahā-bhūtāni **yathā** \| vāyv-agniḥ vāyuś cāgniś
ca \| **tathāhaṁ** ca **mana-ādīnāṁ** kāryāṇāṁ **guṇānāṁ** ca kāraṇānām
āśrayatvenānugata iti \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi niścitam \| kvacit
kadācid api \| anyat tair vyākhyātam \| yad vā, sarvātmanā sarveṇa
prakāreṇa viyogo nāsti \| bhavatīnāṁ prakāśa-viśeṣair eva saha nityaṁ
rāsādi-līlābhir vraje viharamāṇatvād iti nitya-līlā sūcitā \| 

yad vā, sarvatraiva bahir antaś ca sadā mat-sphūrter iti sa-dṛṣṭāntam
āha---yatheti \| kham ity-ādinā yathā-krama-nirdeśena khādīnām api
pūrva-pūrvasya kāraṇatvenottarasmin kārye sthitiḥ sūcitā \| tathāham api
bhavatīnāṁ mana-ādīni guṇāś ca sauśīlyādayaḥ \| kiṁ vā, mana-ādīnāṁ guṇā
vṛttaya evāśrayo yasya tathā-bhūtas tatra tatra sadā vasan
parisphurāmīty arthaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra ca śrī-bhagavān uvāceti
\| tat-tad-akṣareṇaivāhaṁ tad vakṣyāmīti bhāvaḥ \| tatra ca supto'haṁ
kila vilalāpa hetivat liṭā parokṣa-nirdeśas, tad-arthaṁ tu nāhaṁ
vivektuṁ śaknomi, kintu bhavatya eva vicārayantv iti vyanakti
tathaivāha---bhavatīnām ity-ādi \| 

tatrāpāta-pratīto jñāna-rūpaḥ prathamārtho rahasyārthāntara-gopanāya
prayukto'pi loka-rītyā śoka-śamaka iva ca bhavatīti svayaṁ bhagavatā
vicārya prayujyate sma \| tatra, na jñānaṁna ca vairāgyaṁ prāyaḥ śreyo
bhaved iha \[bhā.pu. 11.20.31\] iti, nātyantikaṁ viganayanty api te
prasādam \[bhā.pu. 3.15.48\] iti sādhāraṇa-bhaktair api jñānasya
tat-phalasya ca heyatāṁ śuddha-mat-prema-sādhur yasya sarvātiśayitāṁ
svānubhavenaiva niścinvatīnāṁ tāsāṁ sphuriṣyatīti vicārya
premānubhava-pramāṇaka-siddhānta-mayas tāsāṁ pratītaye madhye nyastaḥ
\| 

atha tathāpi tāsāṁ tatrasphūrti-mātra-pratītyā
samutkaṇṭhā-kleśa-parākāṣṭhām āśaṅkya tābhir asyām avasthāyām
anubhūyamāno nitya-līlā-rūpas tṛtīyas tv arthaḥ sadyaḥ śāntaye syāt \|
tad-anusandhānaṁ ca mad-upadeśa-prabhāveṇa bhaviṣyatīti vicāryaiva
nirdiṣṭa iti jñeyam \|

tatra bhavatīnām ity ardhakaṁ mukhya-vākyam \| asyaprathamo'rthas tv
evaṁ me mayā saha bhavatīnāṁ viyogaḥ kvacid api na hi syāt \|
tatrahetuḥ---sarvātmanā sarveṣām ātmanā upādāna-rūpeṇāntaryāmi\--rūpeṇa
ceti \| 

atha dvitīyaḥ \| sarvatraiva bahir antaś ca sadā mat-sphūrteḥ
sarvātmanāsarva-prayatnena sarvathaiva mayā saha viyogo nāstīti \|tad
eva sa-dṛṣṭāntam āha---yatheti \| tatrāham api bhavatīnāṁ mana-ādīni
guṇāḥ sauśīlyādayaḥ, mana-ādīni guṇa-vṛttaya eva vā, āśrayo yasya saḥ \|
teṣām evāśraya-rūpo vā tathābhūto'haṁ tatra tatra sadā vasan
parisphurāmīty arthaḥ \| 

atha tṛtīyaḥ sarvātmanāsarveṇaprakāśena viyogo nāsti, kintv ekenānena
prāpañcika-loka-prakaṭa-prakāśenaiva sāmprato'yaṁ viyogaḥ, anyena
tad-aprakaṭa-prakāśena tu saṁyoga evety arthaḥ \| kathaṁ ?
tatrāha---yathā khādīni bhūtāni sva-sva-kāryeṣu vāyv-ādiṣu
aprakaṭa-prakāśena vartanta eva, tathāhaṁ ca tatra tatra varte ity
arthaḥ \|

kim-ākāraḥ ? tatrāha---bhavatīnāṁbuddhy-ādy-āśrayākāraḥ
śyāmasundara-veṇu-vilāsi-rūpa eva sann ity arthaḥ \|

etad uktaṁbhavati---vṛndāvane mathurāyāṁ dvārakāyām api nityaiva
tasyasthitiḥ śrūyate \| vṛndāvane,yathā skānde---

> tatra vṛndāvanaṁ ramyaṁ vṛndā-devī-samāśritam \|
>
> hariṇādhiṣṭhitaṁ ca tac ca brahma-rudrādi-sevitam \|\| iti \|
>
> vatsair vatsatarībhiś ca sadā krīḍati mādhavaḥ \|
>
> vṛndāvanāntar-gataḥ sa-rāmo bālakair vṛtaḥ \|\| iti ca \|

pādma-pātāla-khaṇḍe---

> aho abhāgyaṁ lokasya na pītaṁ yamunā-jalam \|
>
> go-gopa-gopikā-saṅge yatra krīḍati kaṁsa-hā \|\| iti \|
>
> yamunā-jala-kallole sadā krīḍati mādhavaḥ \|\| iti ca \|

bṛhad-gautamīye ca---idaṁ vṛndāvanaṁ ramyaṁ mama dhāmaiva kevalam ity
ārabhya,na tyajāmi vanaṁ kvacit \|\|

> āvirbhāvas tirobhāvo bhaven me'tra yuge yuge \| 
>
> tejo-mayam idaṁ ramyam adṛśyaṁ carma-cakṣuṣā \|\| iti \|

gopāla-tāpinī-śrutau---govindaṁ sac-cid-ānanda-vigrahaṁ
vṛndāvana-sura-bhūruha-talāsīnaṁ satataṁ sa-marud-gaṇo'haṁ paritoṣayāmi
\| \[go.tā.u. 1.37\] iti \| \`

> janma-jarābhyāṁ bhinnaḥ sthāṇur ayam acchedyo'yaṁ, yo'sau saurye
> tiṣṭhati, yo'sau goṣu tiṣṭhati, yo'sau gāḥ pālayati, yo'sau gopeṣu
> tiṣṭhati \[go.tā.u. 2.22\] ity-ādi \|

mathurāyāṁ,yathādi-vārāhe---aho'tidhanyā mathurā yatra sannihito hariḥ
iti \|

pātāla-khaṇḍe---aho madhupurī dhanyā yatra tiṣṭhati kaṁsahā \| iti \|

vāyu-purāṇe---

> catvāriṁśad yojanānāṁ tatas tu mathurā smṛtā \|
>
> yatra devo hariḥ sākṣāt svayaṁ tiṣṭhati sarvadā \|\| iti \|

gopāla-tāpinī-śrutau---

> prāpya mathurāṁ purīṁ ramyāṁ sadā brahmādi-sevitam \|
>
> śaṅkha-cakra-gadā-śārṅga-rakṣitāṁ muṣalādibhiḥ \|\|
>
> yatrāsau saṁsthitaḥ kṛṣṇas tribhiḥ śaktyā samāhitaḥ \|
>
> rāmāniruddha-pradyumnai rukmiṇyā sahito vibhuḥ \|\| \[go.tā.u.
> 2.35-36\] iti \|

ata evoktaṁ---

> mathurā bhagavān yatra nityaṁsannihito hariḥ \|\| iti \|

dvārakāyāṁ yathaikādaśa-skandhānte---

> dvārakāṁ hariṇā tyaktāṁ samudro'plāvayat kṣaṇāt \|
>
> varjayitvā mahārāja śrīmad-bhagavad-ālayam \|\|
>
> nityaṁ sannihitas tatra bhagavān madhusūdanaḥ \|
>
> smṛtyāśeṣāśubha-haraṁ sarva-maṅgala-maṅgalam \|\| \[bhā.pu.
> 11.31.23-24\]

atra śrī-viṣṇu-purāṇe tv ayaṁ viśeṣaḥ---yadu-deva-gṛhaṁ tv ekaṁ
nāplāvayad \[vi.pu. 5.38.9\] iti kṛṣṇa-krīḍākaraṁ sthānam \[vi.pu.
5.38.11\] iti ca \| sarvatrajayati jananivāsa \[bhā.pu. 10.90.48\]
ity-ādikam udāharaṇīyam \| atas tatra tatranityaiva tasyasthitir vartate
\| 

atha ca janmādi-līlāyāṁ gamana-tyāgau ca śrūyete iti
prakāśa-bhedenaivobhaya-vidhatvaṁ vyavatiṣṭhate \|tathā hi---na cāntar
na bahir yasya \[bhā.pu. 10.9.13\] ity-ādi-dāmodara-līlā-dṛṣṭyā
mṛd-bhakṣaṇa-līlādau ca śrī-vrajeśvary-ādīnāṁtathānubhūtyā ca
śrī-kṛṣṇa-vigrahasya madhyamatve eva vibhutvaṁ dṛśyate \| tac ca
virodhi-dharma-dvayam eka etasminnāsambhavam acintya-śaktitvāt \| tasya
ca, śrutes tuśabda-mūlatvāt\[ve.sū. 2.1.27\] ity etan nyāya-sammatatvāt
\| 

tad evaṁ vibhutve sati yugapad aneka-sthānādy-adhiṣṭhānārthaṁ
rūpāntara-sṛṣṭiḥ piṣṭa-peṣitā \| kintu yugapan
madhyamatva-vibhutva-prakāśikayā tayaivācintya-śaktyā
tad-icchānusāreṇaika eva śrī-vigraho'nekadhā prakāśate \| bimba iva
svacchopādibhiḥ, kintu
tatropādhi-mātra-jīvanatvena,sākṣāt-sparśādy-abhāvena,
vaiparītyādi-niyamena, bimbasya paricchinnatvena ca pratibimbatvam \|
atra tu svābhāvika-śakti-sphuritatvenasākṣāt-sparśādi-bhāvena,
yatheccham udayena, tad-vigrahasya vibhutvena ca bimbatvam eveti viśeṣaḥ
\| 

tatra teṣāṁprakāśānāṁ tayaivācintya-śaktyā pṛthak pṛthag eva kriyādīni
bhavanti, ata eva yugapad-āvirbhūtānāṁ prakāśa-bhedāvalambinīnāṁ
nimeṣonmeṣādi-kriyāṇām avirodhaḥ \| ata eva vibhor api
paraspara-virodhi-kriyā-gaṇāśrayasyāpi tat-tat-kriyā-kartṛtvaṁ
yathārtham eva \| tad-yathārthatve bahu śrī-bhāgavatādi-varṇitaṁ viduṣāṁ
tad-udbhavaṁ sukhaṁ notpadyate iti tad-anyathānupapattiś cātra pramāṇam
\|

ittham evābhiprety bhagavatā nāradena---citraṁ bataitad ekena vapuṣā
yugapat pṛthak\[bhā.pu. 10.69.1\] ity ādau vapuṣa ekatve'pi
pṛthak-prakāśatvaṁ, teṣu prakāśeṣu pṛthak pṛthak kriyādhiṣṭhānāditvaṁ
tādṛśa-muny-ādāv api na sambhavatīti svayaṁ citratvaṁ ca vakṣyate \| eṣa
prakāśaḥ kvacid ātma-śabdenocyate kvacid rūpādi-śabdena ca \| yathā
tatraiva,na hi sarvātmanā kvacid iti \| anyatra,kṛtvā tāvantam ātmānaṁ
\[bhā.pu. 10.33.19\] iti, tāvad-rūpa-dharo'vyayaḥ \[bhā.pu. 10.59.42\]
iti, kṛṣṇenecchā-śarīriṇā \[bhā.pu. 10.30.40\] iti ca \|

tatra nānā-kriyādy-adhiṣṭhātṛtvād eva līlā-rasa-poṣāya teṣu prakāśeṣv
abhimāna-bhedaṁ parasparam ananusandhānaṁ ca prāyaḥ
svecchayāṅgīkarotītibhagavān ity api \| evaṁ tac-chaktimayatvāt
tat-parikareṣv api jñeyam \| tatra teṣv api prakāśa-bhedaḥ, yathā
kanyā-ṣoḍaśa-sahasra-vivāhe śrī-vasudeva-devaky-ādiṣu \| vakṣyate ca
ṭīkā-kṛdbhiḥ \| anena devaky-ādi-bandhu-jana-samāgamo'pi pratigṛhaṁ
yaugapadyena sūcita iti \| teṣu śrī-kṛṣṇe ca prakāśa-bhedād
abhimāna-bhedo yathā nārada-dṛṣṭa-yogamāyā-vaibhave \| tatra tatra hy
ekatra----

> dīvyantam akṣais tatrāpi priyayā coddhavena ca \| 
>
> pūjitaḥ parayā bhaktyā pratyutyānāsanādibhiḥ \|\| \[bhā.pu. 10.69.20\]
> iti \|

tatrānyatra, mantrayantaṁ ca kasmiṁścit mantribhiś coddhavādibhiḥ
\[bhā.pu. 10.69.27\] iti \| tatrabhāva-bhedād abhimāna-bhedo
lakṣyate,\"ayam etad avastho'ham atrāsmi\" iti \| evaṁ
ṣoḍaśa-sahasra-kanyā-vivāhe kutracit śrī-kṛṣṇa-samakṣaṁ karma kurvatyā
devakyās tad-darśana-sukhaṁ bhavati, tat-parokṣaṁ tad-darśanotkaṇṭheti
\| yathā yogamāyā-vaibhava eva kvacid uddhavena saṁyogaḥ kvacid viyoga
eva iti vicitratā \| 

tad evaṁ tatraprakāśa-bhede sati tad-abhedenābhimāna-kriyā-bhede
cāvasthite sati ca prakāśo dvividho jñeyaḥ \| prakaṭo'prakaṭaś ca \|
tatra prakaṭaḥ prāpañcikeṣv aprakaṭaḥ prakāśa-viśeṣas tatra tadānīm api
sthitena śrī-kṛṣṇasyāprakaṭākhyena prakāśa-viśeṣeṇa tu tāsāṁ
prakaṭa-prakāśair viyoga iti \| 

tad eva sa-dṛṣṭāntam āha---yatheti \| tatraprathamārthe kaṁ vāyv-agnir
jalaṁ mahīti \| khādīni bhūtāni yathābhūteṣu
vāyv-ādi-pārthiva-vastv-anteṣūpādānatayānugamitāni, tathā ahaṁ sarveṣv
ity arthaḥ \| 

atha dvitīyaḥ---yathā bhūtāni bhūteṣu kārya-rūpeṣu bhūtāni kāraṇa-rūpāṇi
āśrayatvena vartante, tathāham api \| bhavatīnāṁ ye mana-ādayo guṇāś ca
dhairyādayaḥ, teṣāṁ mat-sphūrty-eka-jīvanānām āśraya ity arthaḥ \| 

atha tṛtīyaḥ \| tat kathaṁ ? tatrāha---yathā khādīni bhūtāni
sva-sva-kāryeṣu vāyv-ādiṣu aprakaṭa-prakāśena vartanta eva,tathāhaṁ ca
tatra varte ity arthaḥ \| kim-ākāraḥ ? tatrāhaṁ bhavatīnāṁ
mana-ādy-āśrayākāraḥ śyāmasundara-veṇu-vilāsi-rūpa eva sann ity arthaḥ
\|\|29\|\|

---------------------------------------------------------------------------------------------------------------------

**jīva-gosvāmī (śrī-kṛṣṇa-sandarbhaḥ 155)** : ye mayā saha bhavatīnāṁ
yo'yaṁ viyogaḥ sa sarvātmanā sarveṇāpi prakāśena na vidyate \| kiṁ tarhy
ekena prakaṭa-līlāyāṁ virājamānena prakāśena viyogaḥ \| aprakaṭa-līlāyāṁ
tv anyena prakāśena saṁyoga evety arthaḥ \| atraitad uktaṁ bhavati na
cāntar na bahir yasya ity-ādi dāmodara-līlā-praghaṭṭaka-dṛṣṭyā
mṛd-bhakṣaṇa-līlādau śrī-vrajeśvary-ādīnāṁ tathānubhūtyā ca
śrī-vigrahasya madhyamatva eva vibhutvaṁ dṛśyate \| tac ca
paraspara-virodhi-dharma-dvayam ekatrācintya-vibhutva-śaktimati tasminn
āsambhavaṁ śrutes tu śabda-mūlatvād ity etan nyāyena ity evaṁ
bhagavat-sandarbhe praghaṭṭakena vivṛtam asti \| 

tad evaṁ vibhutve sati yugapad aneka-sthānādy-adhiṣṭhānārthaṁ
rūpāntara-sṛṣṭiḥ piṣṭa-peṣitā \| kintu
yugapan-madhyamatva-vibhutva-prakāśikayā tathaivācintya-śaktyā
tad-icchānusāreṇaika eva śrī-vigraho'nekadhā prakāśate \| bimba iva
svacchopādhibhiḥ \| kintu atropādhi-mātra-jīvanatvena sākṣāt
sparśādy-abhāvena vaiparītyodaya-niyamena bimbasya paricchinnatvena ca
pratibimbatvam \| atra tu svābhāvaika-śakti-sphuritatvena
sākṣāt-sparśādi-bhāvena yatheccham udayena śrī-vigrahasya vibhutvena ca
bimbatvam eveti viśeṣaḥ \| evam eva sarveṣām api prakāśānāṁ pūrṇatvam
āha śrutiḥ---

pūrṇam adaḥ pūrṇam idaṁ pūrṇāt pūrṇam udacyate \|

pūrṇasya pūrṇam ādāya pūrṇam evāvaśiṣyate \|\| \[bṛ.ā.u. 6.5.4\] iti \|

tatra ca teṣāṁ prakāśānāṁ tathaivācintya-śaktyā pṛthak pṛthag eva
kriyādīni bhavanti \| ata eva yugapad āvirbhūtānāṁ
prakāśa-bhedāvalambinīnāṁ nimeṣonmeṣaṇādi-kriyāṇām avirodhaḥ \| ata eva
vibhor api paraspara-viruddha-kriyā-gaṇāśrayasyāpi
tat-tat-kriyā-kartṛtvaṁ yathārtham eva \| tad-ayathārthatve bahuśaḥ
śrī-bhāgavatādi-varṇitaṁ viduṣāṁ tu tad-udbhavaṁ sukhaṁ nopapadyata iti
tad-anyathānupapattiś cātra pramāṇam \| ittham evābhipretya śrī-nāradena
citraṁ bataitad ekena vapuṣā yugapat pṛthak \[bhā.pu. 10.69.1\] ity-ādau
vapuṣā ekatve'pi pṛthak-prakāśatvaṁ teṣu prakāśeṣu pṛthak pṛthak
kriyādhiṣṭhānāditvaṁ tādṛśa-śaktis tv anyatra muni-janādau na
sambhavatīti svayaṁ citratvaṁ coktam \| 

eṣa eva prakāśaḥ kvacid ātma-śabdenocyate, kvacid rūpādi-śabdena ca \|
yathā tatraiva na hi sarvātmanā kvacid iti, anyatra kṛtvā tāvantam
ātmānam \[bhā.pu. 10.33.19\] iti, tāvad-rūpa-dharo'vyayaḥ \[bhā.pu.
10.59.42\] iti, kṛṣṇenecchā-śarīriṇā \[bhā.pu. 10.30.40\] iti ca \|

tatra nānā-kriyādy-adhiṣṭhānatvād eva līlā-rasa-poṣāya teṣu prakāśeṣv
abhimāna-bhedaṁ parasparam ananusandhānaṁ ca prāyaḥ svecchayorīkarotīty
api gamyate \| evaṁ tac-chaktimayatvāt tat-parikareṣv api jñeyam \|
tatra teṣv api prakāśa-bhedaḥ, yathā kanyā-ṣoḍaśa-sahasra-vivāhe
śrī-devaky-ādiṣu \| uktaṁ hi ṭīkā-kṛdbhiḥ---anena
devaky-ādi-bandhu-jana-samāgamo'pi prati-gṛhaṁ yaugapadyena sūcita iti
\| teṣu śrī-kṛṣṇe ca prakāśa-bhedād abhimāna-kriyā-bhedo, yathā
śrī-nārada-dṛṣṭa-yogamāyā-vaibhave \| tatra hy ekatra---

dīvyantam akṣais tatrāpi priyayā coddhavena ca \|

pūjitaḥ parayā bhaktyā pratyutthānāsanādibhiḥ \|\| \[bhā.pu. 10.69.20\]
iti \|

tatrānyatra, mantrayantaṁ cakasmiṁścin mantribhiś coddhavādibhiḥ
\[bhā.pu. 10.69.27\] iti \| atra bhāva-bhedād abhimāna-bhedo lakṣyate,
\"ayam eva tad-avastho'ham atrāsmi\" iti \| evaṁ ṣoḍaśa-sahasra-vivāhe
kutracit śrī-kṛṣṇa-samakṣaṁ māṅgalikaṁ karma kurvatyā devakyās
tad-darśana-sukhaṁ bhavati, tat-parokṣaṁ tu tad-darśanotkaṇṭheti \|
tathā yoga-māyā-vaibhava-darśana eva kvacid uddhavena saṁyogaḥ, kvacid
viyoga iti vicitratā \| 

tad evaṁ tatra prakāśa-bhede sati tad-bhāvenābhimāna-kriyā-bhede ca
sthite, tadānīṁ vṛndāvana-prakāśa-viśeṣe sthitena
śrī-kṛṣṇasyāprakaṭa-prakāśena tāsām aprakaṭa-prakāśātmikānāṁ saṁyogaḥ,
tat-prakāśa-viśeṣe prāk-sthitena samprati mathurāṁ gatena
tat-prakaṭa-prakāśenaiva svīkṛtena sthāna-traye'pi
sa-parikara-śrī-kṛṣṇa-nityāvasthāyitā-vākyam anupahataṁ syāt \|
prakaṭa-līlāyām anyatra sa-parikarasya tasya kadācid gamane'pi
prakāśāntareṇāvasthānād iti \| tasmāt sādhūktaṁ bhavatīnāṁ viyogo me
\[bhā.pu. 10.47.29\] ity-ādi \|

seyaṁ ca nitya-saṁyogitā parama-rahasyeti brahma-jñāna-sādṛśya-bhaṅgyā
samācchādyaivopadiṣṭā \| dṛśyate cānyatrāpi
rahasyopadeśe'rthāntara-samācchannoktiḥ \| yathā mahābhārate jatu-gṛhe
gacchataḥ pāṇḍavān prati vidurasya, yathā vā ṣaṣṭhe haryāśvādīn prati
śrī-nāradasya \|\| 

---------------------------------------------------------------------------------------------------------------------

**jīva-gosvāmī (śrī-kṛṣṇa-sandarbhaḥ 156)** : tad evaṁ punar api
tathaivopadiśati---yatheti \| yathā khādīni kāraṇa-rūpāṇi bhūtāni
vāyv-ādiṣu sva-sva-kārya-rūpeṣu bhūteṣv avasthitāni, tatrākāśasya
sthitir vāyau, vāyor agnāv ity-ādi \| tathā bhavatīṣv ahaṁ
bahir-anupalabhyamāno'pi nityaṁ tiṣṭhāmy evety arthaḥ \|
kathaṁ-bhūto'ham ? bhavatīnāṁ mad-eka-jīvātūnāṁ mana-ādy-āśrayaḥ \|
anyathā nimeṣam api mad-viyogena tāny api na tiṣṭheyur iti bhāvaḥ \| 

yad vā, kiṁ-rūpas tiṣṭhasi ? ity ākāṅkṣāyām āha---bhavatīnāṁ
mana-ādy-āśraya-bhūto yo dvibhuja-śyāmasundara-veṇu-vinodi-rūpaḥ,
tad-rūpa eveti \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhavatīnām ity-ādi \|
atrāpāta-pratīto jñāna-rūpaḥ prathamārtho rahasyāntara-gopanāya
prayukto'pi loka-rītyā śoka-śamaka iva bhavatīti prayujyate sma \|
tatrāruci-śaṅkayā dvitīyas tv arthaḥ
premānubhava-pramāṇaka-siddhānta-mayo madhye vinyastaḥ \| atha tāsāṁ
tathāpy utkaṇṭhā-parākāṣṭhām āśaṅkya, tābhir asyām avasthāyām
ananubhūyamāno nitya-līlā-rūpaḥ \| tṛtīyas tv arthaḥsadyaḥ śāntaye
sahasaiva nirdiṣṭa iti jñeyam \|

tatra prathamo'rthaṣ ṭīkāyām eva dṛśyaḥ \| tṛtīyaḥ kṛṣṇa-sandarbhe \|
atha dvitīyo, yathā---sarvatraiva bahir antaś ca sadā mat-sphūrteḥ
sarvātmanā sarvathaiva mayā saha viyogo nāsti, tad eva sa-dṛṣṭāntam
āha---yatheti \| tathāham api bhavatīnāṁ mana-ādīni guṇāś ca
sauśīlyādaya āśrayo yasya tathā-bhūtaḥ san, tatra tatra sadā vasan
parisphurāmīty arthaḥ \| ity-ādikaṁ śrī-daśama-ṭippaṇyāṁ dṛśyam
\|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad evabhagavad-vacanenāpi
dṛḍhīkaroti---bhavatīnāṁ viyogo me ity-ādi \| bhavatīnāṁ viyogo mama
kvacit kadācid api na hīti jānītha \| bhavatīnāṁ samīpa evāhaṁ
tiṣṭhāmīty arthaḥ \| sarvātmanāsarvato-bhāvena, yataś cākṣuṣa eva nāhaṁ,
kintu samīpa-varty eva \| anyathā mad-viraheṇabhavatyaḥ kiṁ jīvantīti
nirantaraṁ vṛndāvana-sthitatvam ātmanaḥ prakaṭitam \|

nanv idam aghaṭamānaṁ deśāntara-vartitvān naivam ity āha---yathety-ādi
\| yathābhūteṣu pañcīkaraṇāvasthāsu bhūtānipṛthivyām ākāśādīni, ākāśe
pṛthivy-ādīnīty-ādi \| tathāpipṛthivī pṛthivy eveti dṛśyate, ākāśa ākāśa
eva dṛśyate, tathāhaṁ ca bhavatīṣu manaḥ-prāṇa-buddhīndriya-guṇāśrayaḥ
san nikaṭa eva varta iti bhāvaḥ \| bhavatyas tu ātmānam eva paśyanti, na
mām iti bhāvaḥ \| tatra nikaṭastha eva bhavatīnām antar evāhaṁ praviṣṭaḥ
\| manaḥ-prāṇety-ādi bhavatīnāṁ mano man-manaḥ, bhavatīnāṁ prāṇā
ity-ādi-prakārakaḥ sann ity arthaḥ \| etena bhavatīnāṁ mama cābheda iti
premṇaḥ paripāka-prākaṭyaṁ, na tu jñāna-yoga-vārtā \| ataḥ sarvātmanā na
hi viraha ity uktam \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra prathamo
jñānopadeśa-rūpaḥ sandeśaḥ,parama-vijñān prati tat premṇo'nyādharṣaṇīyaḥ
mahā-balavattva-jñāpanārthakaḥ, manda-dhiyaḥ prati
tat-prema-māhātmyācchādanārthakaś ca \| 

tathā hi---\"mayā gopībhyo dātum uddhava-dvārā jñānām ṛtaṁ preṣitaṁ, tad
api tāsāṁ premāgniṁ nirvāpayitum asamarthaṁ, pratyuta
tat-tāpenaivālīḍhaṁ babhūvety aho tāsāṁ prema-prābalyaṁ yan mano
yogeśvareṇa mayāpy upadiṣṭo jñāna-yogo vaiyarthyam agāt\" \| yathā
rāsārambhe karma-yoga ity antara-vijña-bhaktān premṇaḥ prābalyaṁ
prakāśayāmāsa \| mahā-premavatīṣv api gopīṣu sarva-hita-kāriṇā
parameśvareṇa mokṣa-siddhy-arthaṁ jñānopadeśaḥ kṛtaḥ ity anyān
paṇḍitaṁ-manyān manda-dhiyaḥ prati premṇo māhātmyam ācchādayāmāsa
rahasyatvād iti \| evaṁ bhakta-vivṛddhān premāmṛtasya pradānena puṣṇāti,
abhaktāṁs tu rāsu-pradānena vañcayatīty ubhayam eva mohinī-sadharmaṇaḥ
śāstrasyāsya prayojanaṁ jñeyam \|

atha prakṛtam anusarāmaḥ---bhagavān uvācety uddhava-vākyaṁ tatrovāceti
liṭā mahā-premavato'pi mat-prabhor etādṛśo vacanasya prayojanaṁ mama
durgamatvātparokṣam eveti jñāpitam \|bhavatīnāṁ me mayā saha sadā viyogo
nāsty eva\| kathaṁ ruditvā ruditvā martum īhadhve ? iti bhāvaḥ \| kutaḥ
? sarveṣām ātmanāparamātmanā, ahaṁ hi paramātmā bhavāmi \| 

atra sarva-śāstrāṇi,sarve gargādayo munayaś ca, varuṇādayo devāś ca
pramāṇam \|tasmātparamātma-rūpeṇabhavatīnāṁ deheṣv ahaṁ varta evety ato
mayā saha sadā niyoga eveti bhāvaḥ \| 

atra ca yathā rāsārambhe dharmopadeśa-vākye vapy abhyantarī
śṛṅgāra-kathā svopālambhana-doṣa-nivṛtty-arthā sthāpitā, tathā hi
dināntare---\"bho kṛṣṇa ! kāmuka-śiromaṇe ! tvayā rāsa-keli-dine katham
asmāsu dharmopadeśaḥ ? kutaḥ ?\" iti preyasībhiḥ sopālambham ukte sati,
\"bho aviduṣyaḥ ! mayā tu tad-dine sambhoga-kṛtyopadeśa eva kṛtaḥ \|
kathaṁ mugdhābhir bhavatībhir dharmopadeśa evāvadhāritaḥ ?\" ity uktvā,
rajany eṣā ghora-rūpā \[bhā.pu. 10.29.19\] ity-ādi-vākyānāṁ dvitīyaṁ
prema-rīti-mayam arthaṁ vyākhyāsyatīti \| ata eteṣu vākyeṣu vartamāna
eva dvitīyaḥ prema-rīti-mayo'rtho vyākhyeyaḥ \|

sa yathā---bhavatīnāṁ mayā saha viraho na sarveṇātmanā, kiṁ tv ekena
dehenaiva \| ātma-śabdasya deha-jīva-mano-buddhi-vācitvāt, premā hy
ātma-dharma eva mamātma-buddhīndriyādayo bhavatīṣv eva sthitāḥ, kevalam
eko deha eva mayā mathurām ānītaḥ \|bhavatīnām apy ātmāno
buddhīndriyādayo mayy eva vartante \| kevalaṁ dehā eva tatra vraje
sthitāḥ, kiṁ tv ahaṁ sarva-śāstreṣu sarvaiḥ premādhīna eva nirūpitaḥ,
ata eva premṇi mama nāsti svātantryaṁ \| premavatām asmākaṁ
paraspara-deha-viccheda eva vipralambhaḥ, tam āruhya premā sampraty
ativardhitum icchati \| ato mayā sotkaṇṭhenāpi sva-dehaḥ kathaṁ
sāmprataṁ vrajam ānetuṁ śakyaḥ ? kiṁ tu sa eva premā svābhīpsitāṁ
vṛddhiṁ prāpya, vipralambhaṁ darśayitvā, yadā sambhoga-bhūmikām
ārokṣyati, tadaiva mayā tad-adhīnena sva-deho vrajam ānetavya iti,
dehenāpi viyogo'payāsyatīti bhāvaḥ \| 

kiṁ tv aham upādāna-kāraṇatvād api sarva-bhūteṣu varta evety
āha---yatheti \| bhūteṣu carācareṣu bhūtāni mahā-bhūtāni \| mahā-bhūtāni
tāny eva kāni ? ity ata āha---kham iti \| vāyv-agniḥ vāyu-sahito'gniḥ
yathā vartate, tathaivāhaṁ mana-ādīni kāryāṇi guṇāḥ,
teṣāṁkāraṇaṁsarveṣām api parama-kāraṇatvenāśrayaḥ \| tatra tatrānugato
varta evety arthaḥ \| pakṣe, māṁ sadā premṇā dhyāyantīnāṁbhavatīnāṁ
manaḥ-prāṇa-buddhīr indriya-guṇān śabdādīṁś ca āśrayāmīti saḥ āśritya
tatra tatra sphurann evāhaṁ sadā varta ity arthaḥ \|\|29\|\|

**\...**

\|\| 10.47.30 \|\|

ātmany evātmanātmānaṁ sṛje hanmy anupālaye \|

ātma-māyānubhāvena bhūtendriya-guṇātmanā \|\|

**śrīdhara-svāmī (bhāvārtha-dīpikā) :** nanu kāraṇatve sarvānugatatve ca
kārya-kāraṇa-bhedaḥ syāt ? ata āha---ātmany eveti \| nanu
nitya-siddhasya kutaḥ sṛṣṭy-ādi-rūpatā ? ata āha---bhūtendriya-guṇātmanā
\| buddhīndriyeti vā pāṭhaḥ \| tad-rūpeṇeti \| nanu nirvikārasya kutas
tad rūpatā ? iti tatrāha---ātma-māyānubhāveneti \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavataḥ eko devaḥ
sarva-bhūteṣu gūḍhaḥ \[śve.u. 6.11\] ity-ādi-śruti-siddham ekatvam
ākṣipya samādhatte---nanv ity-ādinā \| ato'trākṣepe \| punar
āśaṅkate---nanv iti \| bhūtādi-rūpeṇaātmanīti \|
etenakārya-kāraṇa-sādhanādhāratvaṁ svasyaivoktam \| pāṭhāntare
guṇa-śabdena bhūta-prahaṇam api \| kiṁ cendriya-padenaiva buddher grahāt
pūrva-pāṭho mama samyag bhātīti \| tad-rūpeṇeti---buddhy-ādi\--rūpeṇa \|
bhūtādi-rūpatve śaṅkate---nanv iti \| ātmano
māyānubhāvenācintya-śakti-prabhāveṇa \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu
sarva-jīva-sādhāraṇyena bhavān asmākam api mana-ādiṣu vartase, ko
viśeṣaḥ ? naivaṁ, teṣu tad-icchayādhiṣṭhātṝṇāṁ niyantṛ-rūpeṇāham aṁśena,
na tathābhavatīṣu \| bhavatīṣu punaḥ
satatānudhyāna-tādātmya-mahimnaivetipremṇas tathā-vidhaṁ vikramaṁ
varṇayann āha---ātmany evety-ādi \| ātmanā manasaiva ātmānaṁvigrahaṁ
kadācid bhavatīnām ayaṁ parama-premāspadam iti kṛtvā sṛje, manasaiva
bahulīkaromi, yathāsarvāsv eva dik paśyāmi \| evam anupālaye,
srak-candanādinā satkaromi \| kadācid viyoga-duḥkhāt hanmi ca, lalāṭe
urasi ca kara-tāḍanādinā dhig ity ākṣepeṇa tāḍayāmi ca \| 

nanu tvaṁ vakṣaḥ-sthitāyāḥ śriyā bhāvenaiva paripūrṇo'si, tad-alīkam eva
vadasi ? naivam ity āha---ātma-māyety-ādi \| nu bhoḥ priyāḥ,
ātma-māyāity-ādi \| nubhoḥ priyāḥ ! ātma-māyāātmaniśarīre vakṣasi sthitā
yā yā lakṣmīs tasyā bhāve premṇi na bhūta utpannaḥ \| indriyāṇāṁguṇeṣu
rūpādiṣu ātmā prayatno yasya manasas tena \| ātmā yatno dhṛtir buddhiḥ
svabhāvo brahma vartma ca ity amaraḥ \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na caivam atra puryāṁ
vartamānasyāpi tatra tatra sthitir mamāsambhāvyeti mantavyam \|
mac-chakter durvitarkyatvād ity āha---ātmanīti \| sṛje prakaṭayāmi,
hanmi antardhāpayāmi \| anu nirantaraṁ pālaye vicitra-vibhūtibhir
vibhūṣayāmi \| tatra cātmany evety-ādinā sṛṣṭy-āder ādhāraḥ, karaṇaṁ
karma kartā cāham eveti \| tatra kārakāntara-sambandho nirastaḥ \| 

nanu nūnaṁ triguṇātmikayā māyayā sṛjasi \| tat kiṁ nas tena ? ity ata
āha---ātma-māyānubhāvena \| ātma-māyā svarūpa-bhūta-māyā cic-chaktiḥ,
tasyāḥ prabhāveṇa \| 

nanu kim asmākam anyena tvadīya\--rūpeṇa ? vayaṁ tu tvām eva
vrajendra-nandanaṁ labdhum icchāmaḥ \| tatrāha---bhūtendriya-guṇātmanā
viśiṣṭam ātmānam eva sṛje bhūtānāṁ sarva-jīvānām indriyāṇi cakṣur-ādīni
saundaryādinā guṇayati svasmin āvartayatīti bhūtendriya-guṇo ya ātmā
svabhāvas tena bhavatīnāṁ manoharaṁ rūpam evety arthaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātmany eveti \| tatra
prathamārthaḥ---nanv ekasyopādānatvam antaryāmitvaṁ ca durghaṭaṁ
ghaṭādau mṛttikāder antaryāmitvāsambhavāt \| matāntare'py
upādāna-rūpāṇāṁ paramāṇūnām acetanānām anya eva cetana īśvaras
tan-niyāmakaḥ \| tatrāha---ātmany evādhiṣṭhāne ātmanā nimittena ātmānam
upādāna-rūpaṁ bhūtendriya-guṇātmanā bhūta-rūpeṇendriya\--rūpeṇa
guṇa\--rūpeṇa jīva\--rūpeṇa ca sṛjāmi prakaṭayāmi \| buddhendriyeti
pāṭhe bhūtāny upalakṣaṇīyāni \| 

nanv ātmā khalv eka eva tasyādhiṣṭhānāditvaṁ yugapat kathaṁ siddhyati ?
ity āśaṅkya sarvāśaṅkā-nirasanārtham āha---ātma-māyānubhāvena
acintya-śakti-prabhāveṇa \| śrutes tu śabda-mūlatvāt \[ve.sū. 2.1.27\]
iti nyāyena cintāmaṇy-ādiṣv api tādṛśatva-darśanena ceti bhāvaḥ \|

dvitīyo yathā---nanu satyam asmāsu tathaiva tvaṁ sphurasi, tvayi tu na
vayaṁ \| saṁyogo nāma ca svapnādi-vyatiriktaṁ mitho milanam eva \|
tatrāha---ātmani citte nirvikāre'pi ātmanā manasā
saṅkalpa-vikalpātmakena ātmānaṁ bhavat-saṁyoga-vilāsātmakam ekaṁ sṛje,
karomi \| ātmā deha-mano-brahma-svabhāva-dhṛti-buddhiṣu prayatne ca iti
viśva-prakāśa-kośaḥ \| na kevalaṁ sṛje anupālayāmi cira-kālaṁ vyāpya
saṁvardhayāmi ca \| tathā hanmi vilāsāntarārthaṁ taṁ dūrīkaromi ca \|
evam anyam api jānītety arthaḥ \| 

kīdṛśenātmanā ? ātmanaḥ svasya māyā bhavatīṣu dayā,ātmani svasmin
bhavatīnāṁ vā dayā, tasyā anubhāvaḥ prabhāvo yatra, tādṛśena \| punaḥ
kīdṛśena ? bhūtāni siddhāni sākṣāt sthitāny eva indriyāṇi cakṣur-ādīni
guṇā rūpādayaḥ ātmanaḥ ahaṅkārāspadāni ca yatra, tādṛśena \| 

buddhīti pāṭhe \| nanu manoratha-mātram idaṁ bhavataḥ kathaṁ satyaṁ syāt
? tatrāha---buddhi-guṇā vivekādayaḥ,indriya-guṇā darśanādayaś ca,
ātmānas tad-ātmatāṁ prāptā yatra tādṛśena
vicāra-siddha-pratyakṣa-saṁvalitenety arthaḥ \| tasmād ubhayānubhavād
bahiḥ prātiṭiko'yaṁ viyogo nādaraṇīya iti bhāvaḥ \|

tṛtīyo, yathā---nanu tathā tathā prakāśaḥ kathaṁ sambhavati ?
tatrāha---ātmani vigraha-svarūpe'dhiṣṭhāne ātmanā tenaiva karaṇa-bhūtena
ātmānaṁ tat-prakāśa-viśeṣaṁ sṛje, tad-ātmānaṁ sṛjāmy aham itivat
āvirbhāvayāmi,anupālaye'bhīṣṭa-līlā-paryantaṁ rakṣāmi,hanmi
tad-avasāne'ntardhāpayāmi \| 

nanu kathaṁ tenaiva sṛjasi ? tatrāha---ātma-māyā acintya-śaktiḥ, tasyā
anubhāvo yatra tādṛśena tena \| punaḥ kīdṛśena ? bhūtāni nitya-siddhāni
indriyāṇiguṇā rūpādayaś ca ātmā svarūpaṁ ca yasya tādṛśena \| 

buddhīti pāṭhe buddhayo'ntaḥkaraṇāni ca indriyāṇi ca guṇāś ca ātmānaḥ
svarūpa-bhūtāny eva yatra tādṛśena \| atas tatra prakāśa-mātram eva
syāt, na tu vikāra iti bhāvaḥ \|\|30\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 157)** : nanv itthaṁ prakāśa-vaicitrī
kathaṁ syāt yayā viraha-saṁyogayor yugapad eva sthitiḥ ? ity
āśaṅkyāha---ātmanīti \| ātmani ananta-prakāśa-maye śrī-vigraha-lakṣaṇe
svasmin, ātmanā svayam ātmānaṁ prakāśa-viśeṣaṁ sṛje abhivyañjayāmi \|
kena ? nimitta-bhūtena ātmā-māyānubhāvena acintyāyāḥ svarūpa-śakteḥ
prabhāvena,svarūpa-bhūtayā nitya-śaktyā māyākhyayā yutaiti
madhva-bhāṣya-dhṛta-caturveda-śikhātaḥ \| kīdṛśena ?
bhūtendriya-guṇātmanā bhūtāni paramārtha-satyāni yāni mamendriyāṇi, ye
ca guṇā rūpa-rasādayaḥ, teṣām ātmanā prakāśakenety arthaḥ \|
buddhīndriyeti pāṭhe ātmanety asya viśeṣaṇam \| buddhayo'ntaḥ-karaṇāni,
indriyāṇi bahiḥ-karaṇāni, guṇā rūpādayaḥ, tāni sarvāṇy api ātmā svarūpaṁ
yatra, teneti \| 

tad evam āvirbhūya anu paścāt kadāpi hanmi, tato'nyatra gacchāmi \| han
hiṁsā-gatayoḥ \| kadāpy anu paścāt punaḥ pālaye, svayam āgatya pālayāmi
nija-viraha-dūnān iti śeṣaḥ \| etat-kāraṇaṁ tu,yat tv ahaṁ bhavatīnāṁ
vai \[bhā.pu. 10.47.34\] ity ādau vakṣyate \| hanter arthāntare trayāṇām
eka-karma-kartṛtve'pi tamātmānaṁ prakāśaṁ kadācit tirodhāpayāmi \|
tasmāt taṁ prakāśam ākṛṣya prakāśa-vaividhyam ekīkaromīty arthaḥ \| 

evam eva daśama-saptatimamādhyāye svāmibhir api vyākhyātam---evaṁ
sarva-gṛhebhyaḥ pṛthak pṛthaṅ nirgatyānantaram eka eva sudharmāṁ
prāviśat \[10.70.17\] iti \| yathā ca
mādhva-bhāṣya-dhṛta-pādma-vacanam---

> sa devo bahudhā bhūtvā nirguṇaḥ puruṣottamaḥ \|
>
> ekībhūyaḥ punaḥ śete nirdoṣo harir ādikṛt \|\| iti \|

śrutiś ca śaṅkara-bhāṣya-dhṛtā---sa ekadhā bhavati, dvidhā bhavati,
tridhā bhavati\[chā.u. 7.26.2\] ity-ādyā \| tad-anantaraṁ punar api tam
ātmānaṁ pālaye punar abhivyajya nija-śreṣṭha-janaiḥ saha krīḍayā
sambhūtānandaṁ karomīty arthaḥ \| evaṁ hantir aślīlo'pi
sva-viyogi-jana-viṣaya-kāruṇya-kṛta-bhāvāntareṇa svayam eva prayukta iti
na doṣa āśaṅkyaḥ---chindyāṁ sva-bāhum api vaḥ pratikūla-vṛttiṁ \[bhā.pu.
3.16.6\] itivat \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu sarva-jīva-sādhāraṇyena
bhavān asmākam api mana-ādiṣu vartate \| ko viśeṣaḥ ? naivam \| teṣu
tad-indriyādhiṣṭhātṝṇāṁ niyantṛtayā'ham aṁśena varte, na tathā bhavatīṣu
\| bhavatīṣu punar bhavad-vidhā-lakṣita eva varte, mamaitādṛśa eva
svabhāva ity āha---ātmany evātmanety-ādi \| 

ātmanā svayam ātmani sva-hṛdi ātmānaṁ sṛje viracayāmi praveśayāmīty
arthaḥ \| ātmani sva-hṛdi ātmanā svayam ātmānaṁ hanmi, tirodhāpayāmi
tad-anurāgāvegaṁ vardhayāmīty arthaḥ \| evam ātmani sva-hṛdi ātmānaṁ
pālayāmitadvit kārayāmi \| evam ātmani svasminn ātmānaṁ pratipālaye
paricarāmi, manasā seve ity arthaḥ \| bhaktaiḥ samam etādṛśī me līlety
arthaḥ \| 

ātmanā kīdṛśā ? ātma-māyānubhāvena bhūtendriya-guṇātmanā, ātmani vigrahe
yā mā lakṣmīḥ vakṣaḥ-sthitā yā śrīḥ, tasyāḥ\| ātma-māyā iti ṣaṣṭhī \| nu
bhoḥ vallabhāḥ !bhāve premṇi na bhūta utpanna indriya-guṇai rūpādibhir
ātmā dhṛtir yasya \| ātmā yatno dhṛtir buddhiḥ svabhāvo brahma varṣma ca
ity amara-siṁhaḥ \| 

athavā, bhavatīnāṁ sa sarvātmanā viyogaḥ kutaḥ ? yato bhavatīṣu mahad
eva me premeti sva-prema prakaṭayann āha---ātmani manasi ātmanā svayam
evātmānaṁ sṛje bahulīkaromi, bhavatīnāṁ premāspadatvāt mamāpy
atiśaya-priyatvena vistarīkaromi, sarvataḥ svam eva paśyan
nirviṇṇo'smīty arthaḥ \| evaṁ kadācid bhavatīnāṁ viraha-duḥkhena
tathaivātmānaṁ manasi svayam ātmānaṁ hanmi \| \"kiṁ kṛtaṁ kiṁ kṛtaṁ ?\"
iti kṛtvā śiras-tāḍanādi karomi \| kadācid bhavatīnāṁ premāspadatvenaiva
ātmani ātmanā svayam evātmānaṁ pratipālayāmi ca, śeṣārdhaṁ pūrvavat \| 

athavā, bhavatībhiḥ saha me viyogo nāsty eva, tathāpi bhavatībhir ātmā
virahīti yan manyate, tan mamaivecchā-viśeṣeṇety āha---ātmany
evātmanātmānam ity-ādi \| ātmani suhṛdi madhye kañcana ātmānaṁ suhṛdam
ātmanā svayam eva sṛje, rūpāntareṇa sthānāntare sṛjāmi, āvirbhāvayāmi \|
kvacit hanmi, viraheṇa pīḍayāmi, kvacit pratipālayāmi, sva-rūpeṇa
sthāpayāmi, yena saha yā līlā samucitā, karomīti me prakṛtiḥ \| sarvaiva
līlā me surasā, bhavatīnāṁ viyoga-duḥkhānubhavo'pi rasanīyatvāt
samāsvādya iti kṛtvā viyoga āhārya eva kāritaḥ, na tu svābhāvika iti \|
pūrvoktaṁ vraja-vadhūnāṁ traividhyaṁ, tathā hi---sṛje iti
rāja-kanyā-rūpeṇa, anupālaye iti vṛndāvana-stha-rūpeṇa, hanmīti
virahiṇī\--rūpeṇa \| śeṣārdhaṁ samam \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, aham eva kartā,
adhikaraṇaṁ, karma cety āha---ātmany evādhiṣṭhāne ātmanaiva kāraṇena
ātmānam eva jagad-rūpaṁ sṛje sṛjāmi \| nanu tvaṁ sac-cid-ānanda-svarūpaḥ
\| jagad idaṁ tato bhinnaṁ pratīyate ? tatrāha---ātmano mama yā māyā
śaktis tasyā anubhāvaḥ kāryaṁ, tena bhūtādy-ātmanā sṛjāmi \| tasyā
mad-bahiraṅga-śaktitvāj jagato'sya mad-rūpatvaṁ, na tu mat-svarūpatvam
iti bhāvaḥ \| 

pakṣe, bhavatīnām ātmani manasi ātmanā prayatnena ātmānaṁ svaṁ sṛjāmy
āvirbhāvayāmi, sambhogādi-līlārthaṁ muhūrtam anupālayāmi \| tato hanmi
antardhāpayāmi \| kena prayatnena ? ātma-māyā-prabhāveṇa
yoga-māyā-prabhāva eva mama prayatna iti bhāvaḥ \| ātmānaṁkathaṁ-bhūtaṁ?
bhūtāny aṅgāni, indriyāṇi
cakṣur-ādīni,guṇāḥsaundarya-mādhurya-vaidagdhyādayaḥ \| ātmāno
buddhy-ādayaḥ, teṣāṁ dvandvakyaṁ,tena sahitam \|\|30\|\|

**\...**

\|\| 10.47.31 \|\|

ātmā jñāna-mayaḥ śuddho vyatirikto'guṇānvayaḥ \|

suṣupti-svapna-jāgradbhir mano-vṛttibhir īyate \|\|

**śrīdhara-svāmī (bhāvārtha-dīpikā) :** nanv ātmano bhūtādi-rūpatve
tad-doṣa-prasaṅgaḥ syāt ? tatrāha---ātmeti \| ātmā tu śuddhaḥ \| kutaḥ
?aguṇānvayaḥ, na guṇeṣv anvetīti tathā \| tat kutaḥ ?vyatiriktaḥ \| tad
api kutaḥ ?jñāna-mayo jñāna-svarūpaḥ \| nanv ahaṁ pratyaye sva-saṁvedyam
evātmano nānāvasthāvattvam iti kutaḥ śuddhatā ? iti tatrāha---suṣuptīti
\| māyā-kārya-mano-vṛttibhir viśva-taijasa-prājña\--rūpeṇa pratīyate, na
svata ity arthaḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmano
jaḍatvaṁśaṅkate---*nanv* iti \| teṣāṁbhūtādīnāṁ doṣo jaḍatvādi-rūpaḥ,
tasya prasaṅgaḥ prasaktiḥ \| tatrākṣepe \| śuddhatve hetum
āśaṅkate---kuta iti \| *anveti*saṅgaṁ prāpnotīti \| vyatiriktaḥ
sarvasmād bhinnaḥ \| atra hetum āśaṅkate---tad apīti, vyatiriktatvam api
\| śuddha-rūpatām ākṣipati---nanv iti \| ahaṁ karomy ahaṁ śṛṇomy ahaṁ
vadāmīty anekāvasthatā \| tatrākṣepe \| ity artha iti---māyākutaṁ
nānātvam ekasyaupādhikam eva, na svābhāvikam ity arthaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu tadā kim
anīśvaraḥ, yataḥ prākṛtavac ceṣṭase ? naivam ity āha---ātmā jñāna-maya
ity-ādi \| sambhūta ātmāpy aham api tvad-vidhānāṁ premṇā vikala ity
arthaḥ \| ko'sāv ātmety āha---ātmā sūṣupty-ādibhir mano-vṛttibhiḥ
pratīyate, manasi vṛttir yasya sa mano-vṛttir ātmā \| avasthā-bhedena
saṁjñā-bhedam āpannais tribhir eva taiḥ pratīyate \| yas turīyo
nirupama-cid-ānanda-vigraha ātmāham, ata eva
jñāna-mayādi-viśeṣeṇaviśiṣṭaḥ, sa evaṁ-bhūto'py ātmā mad-rūpo
bhavad-vidhānāṁ premṇā indriyārthān anudhyāyeta, tāni
sparśa-sukhānīty-ādivat sarvendriyārthānubhave'pisvapnavat mṛṣaiva te
bhavantīty arthaḥ \| ataḥ sa ātmāutthitaḥ \| tad-anubhāvād utthitaḥ san
tan nirundhyāt, tad-duḥkhaṁ vaśīkaroti sahata ity arthaḥ \| tadā
vinidro'nalasaḥ san indriyāṇipratyapadyata,bhavatīnām indriyāṇi
kara-caraṇādīni pratipede, punas tādṛśīr avadhyāyatīty arthaḥ \| sarvaṁ
vartamānāyām atītavan nirdeśaḥ \|\|31-32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho bata ! māyayā
sṛjasīti kathaṁ ? ucyate \| jīvasyāpi tattvato māyika-dehena sambaddho
nāsti, mama tu kutaḥ syāt ? iti dṛṣṭāntam āha---ātmeti \| mano-vṛttibhir
iti tasya viśvādi-bhedo māyika eva, na vastuta ity arthaḥ \| anyat tair
vyākhyātam \|

yad vā, mayāpi sadā bhavatyo dṛśyanta ity āha---ātmeti \| paramādarād
ātmanā saha prema-viśeṣeṇābhedād vā bhavatīty arthaḥ \| tāsāṁ
cānyo'nya-snehena bhedābhāvād ekatvaṁ suṣupty-ādy-avasthābhir anyābhiś
ca mano-vṛttibhir īyate \| tatra tatradṛśyata ity arthaḥ \|
yadyapijīvasyaivāvasthā-trayam idam,
tathāpiśrī-bhagavato'pilīlā-viśeṣo'yaṁ sambhavet, suṣuptau
darśanāsambhave'pi tathoktir darśanasyāviccheda-vidhāne tātparyārthā \|
yad vā, suṣuptis tad-ekāgratayā samādhi-rūpā \|

nanu durbhagānām asmākaṁ kutas tad-yogyatvam ity āśaṅkya tad eva
darśayati---jñānenety-ādi-caturbhir viśeṣaṇaiḥ \| ātma-pada-viśeṣaṇatvāt
puṁstvam \| jñāna-mayo jīveśvara-bhakty-ādi-tattva-jñāna-pūrṇaḥ \| ata
eva śuddho māyā-guṇādy-aspṛṣṭaḥ \| ata eva vyatiriktaḥ prapañcād
vilakṣaṇam \|ata evaguṇānāṁnitya-sad-rūpa-vayo-vaidagdhy-ādīnām anvayo
yasmin saḥ \| 

yad vā,ātmābhavatīnāṁ dehaḥ \| nanu prākṛta-nindyāsmadīya-dehasya
dyotayati---jñāna-mayo jñāna-ghana ity arthaḥ \| yataḥ śuddhaḥ, ato
vyatiriktaḥ \| anyat samānam \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātmā jñāna-maya iti \|
prathamārthaḥ---nanv etāvantaṁ kālaṁ tavātmānaṁ ghana-śyāma-varṇaṁ
parimita-sarvāṅgaṁ paramāścarya-karaṁrūpavantam eva manyāmahe sma \|
samprati bhavatā tv acintya-śakti-mayas tata evasarveṣām upādānatayā
antaryāmitayā ca vyāpaka eva sa ity asmākaṁ bhavatā saha na viyoga ity
upadiśyate \| sa ca na kenāpi dṛśya ity arūpaś cety avagate,
tat-tad-rūpatā ca tava bhavad-eka-gamyeti bhavatu nāmāyaṁ sandeśaḥ \|
vayaṁ tu svaṁ svam ātmānaṁ paricchinna-deha-rūpam evānubhavāmaḥ \| tataḥ
kathañcij jātīyenānena tādṛśasyabhavad-ātmanaḥ saṅgamam anubhavitāḥ smaḥ
\| 

tatrāha---ātmā jñāna-maya iti sarvair apy ātmāsuṣupty-ādibhir
mano-vṛttibhis tat-tad-rūpāsu tat-tad-vṛttiṣu pratīyate eva, suṣuptāv
api \"sukham aham asvāpsam\" iti pratyabhijñā-balāt, kim utānyayor iti
bhāvaḥ \| yato jñāna-mayaḥ prakṛti-jñāna-svarūpatvāt svayaṁ-prakāśaḥ \|
yato'sau tat-tad-guṇānugato'pi vyabhicāriṇībhyas tat-tad-vṛttibhyo
vyatiriktatvāt śuddhaity arthaḥ \| tasmāt jñāna-rūpeṇasarveṣām upādānena
vyāpakena mad-ātmanā jñāna-rūpasya nijātmanas tādātmya-bhāvanayā
sukhinyo bhavata \| kim anayā bahir-yoga-duḥkha-maya-bhāvanayā ? iti
bhāvaḥ \| māyā-vṛttibhir iti pāṭhe'pi sa evārthaḥ \| 

dvitīye tv arthe---yo mama tādṛśa-vigraha-rūpātmābhavatībhir
nirdhāritaḥ, sa tu suṣupty-ādi-vṛttiṣu bhavatībhir īyate anubhūyate eva,
mat-samādher eva bhavatīṣu suṣuptavad bhāsamānatvāt \| yathoktaṁ---

> jāgrat-svapna-susuptiṣu yogasthasya ca yoginaḥ \|
>
> yā kācin manaso vṛttiḥ sā bhavaty acyutāśrayā \|\| iti \|

tam evātmānaṁ viśinaṣṭi---jñāna-mayo nānā-vidyā-vidagdhaḥ śuddho
doṣa-rahitaḥ vyatiriktoviśeṣeṇasarvottamaḥ guṇānvayaḥsarva-guṇa-śālīti
\| 

tṛtīye'py arthe---bhavatībhir yat suṣupty-ādiṣu
svīya-mana-ādy-āśrayastādṛśo yo mamātmānubhūyate sa ca
gautamīya-tantrādi-sthasya---

> navīna-nīrada-śyāmaṁ nīlendīvara-locanam \|
>
> vallavī-nandanaṁ vande kṛṣṇaṁ gopāla-rūpiṇam \|\|

iti vartamāna-vandanātmakasya
sārvadikānuśīlanīyasyaśrī-gopāla-stava-rājāder dṛṣṭyā
nitya-tat-tad-vidha eva jñeya iti bhāvaḥ\|\|31\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 158)** : nanu prakaṭam eva mathurāyāṁ
vikrīḍasi tarhy atrāpy adhunā virkīḍasīty atrāsmākaṁ sambhāvanā kathaṁ
jāyatām ity āśaṅkya tāsām evānubhavaṁ pramāṇayati---ātmeti \| yad vā,
āstāṁ tāvad aprakaṭa-līlāyāṁ mad-viyogābhāva-vārtā \| prakaṭa-līlāyām
api tayānusandhīyatām ity āha---ātmā jñāna-maya ity-ādi \| 

arthaś cāyam---ātma-śabdo'sminn asmac-chabda-paraḥ \| tataś ca,ātmā ahaṁ
śrī-kṛṣṇa-lakṣaṇo bhavatīnāṁ suṣupty-ādi-lakṣaṇābhir mano-vṛttibhir
īyate anubhūyata eva \| kīdṛśaḥ ? jñāna-mayo nānā-vidyā-vidagdhaḥ \|
śuddho doṣa-rahitaḥ \| vigato'tirikto yasmād iti vā viśeṣeṇātirikta iti
vā vyatiriktaḥ sarvottamaḥ \|guṇānvayaḥ sarva-guṇa-śālī \| 

ata eva sa ca sphūrti-rūpo'yam anubhavaḥ kadācit sākṣātkāra-dvārāpi
kalpyate iti cira-kāla-virahe'pi tāsāṁ sandhukṣaṇa-kāraṇaṁ jñeyam \|
atra suṣupte'pi tat-sphūrti-nirdeśaḥ sarvadaiva
sphurāmīti-mātra-tātparyakaḥ \| 

yad vā, tatra tāsāṁ svapna-jāgrator ananya-vṛttitvaṁ siddham eva \|
vṛtty-antarāsambhavāt tu śrī-kṛṣṇa-samādhi-lakṣaṇe suṣupte'pi tasminn
eva svapna-jāgrad-gatānāṁ vṛtti-vaicitrīṇāṁ
tad-anubhāvitā-mātrāvaśeṣatayā praveśo bhavati \| tad-uttara-kāle
prākṛtaiḥ "sukham aham asvāpsam" itivat tābhiḥ sa iti evānusandhīyate
iti tathoktam \|

tathā hi gāruḍe---

jāgrat-svapna-susuptiṣu yogasthasya ca yoginaḥ \|

yā kācin manaso vṛttiḥ sā bhavaty acyutāśrayā \|\| iti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tathāhaṁ ca manaḥ
prāṇa\[10.47.29\] ity-ādinoktam arthaṁ prakaṭayati---ātmā jñāna-maya
ity-ādi \| ātmā mal-lakṣaṇo'ham ity arthaḥ \| jñānamayaḥ sarvajñatvāt \|
ato bhavatīnām antar-gataṁ yat kiñcit, tat sarvaṁ jānām i \| tenākṛtajña
iti nāham avajñātavyaḥ, yatah śuddho niraparādhaḥ \|
suṣupti-svapna-jāgradbhirmano-vṛttibhir īyate gamyate, arthād
bhavatībhiḥ \| ata eva bhavatīnāṁ manaḥ-prāṇendriyādiṣv ahaṁ varte iti
\| vyatirikto'pidūrastho'pi ata eva aguṇāśrayo'pi rūpādi-guṇānām
anāśrayo'pi \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi tava
sva-svarūpaṁ kiṁ lokaiḥ kathaṁ vā jñeyam ? iti cet mat-svarūpaṁ tu
guṇātītam antaryāmi-saṁjñaṁ sarvatra pratīyata evety āha \|
ātmāparamātmājñāna-mayaḥ jñānaṁ māyātītaṁ cit, tan-mayaḥ \| guṇaiḥ
sṛṣṭy-ādi-kartṛtve'py acintya-śaktyā tat-sambandhābhāvāc chuddhaḥ \|
śarīra-madhya-vartitve'pivyatiriktaḥ \| guṇādhiṣṭhātṛtve'pi na guṇān
anvetīti saḥ \| sa tu sarvair apy anumāna-gamya ity āha---suṣupteti \|
īyate anumīyate \| yad uktaṁ pakṣe---guṇa-prakāśair anumīyate bhavān
\[bhā.pu. 10.2.35\] iti \| 

bhagavān sarva-bhūteṣu lakṣitaḥ svātmanā hariḥ \|

dṛśyair buddhy-ādibhir draṣṭā lakṣaṇair anumāpakaiḥ \|\| \[bhā.pu.
2.2.35\] iti ca \|

ātmāhaṁ jñāna-mayaḥ \| atra sthito'pi yuṣmad-viṣayakātiśaya-jñānavān, na
tu kadācid api yuṣmān vismarāmīty arthaḥ \| sthito'pi
mathruāṅganā-saṅga-doṣa-rahitaḥ, yato vyatiriktaḥ \|
yuṣmad-viyoga-khinnaḥ katham anyā rocayāmīti bhāvaḥ \| yato guṇānvayaḥ
yuṣmad-guṇān saundarya-madhura-kaṭākṣāvalokādīn anvemi dhyānena
nirantaraṁ prāpnomīty arthaḥ \| evaṁ-bhūto yuṣmābhir api sadaivāham
anubhūya iy āha---suṣupteti \| tatra suṣuptena
mamātmano'nubhūta-carasyarūpa-guṇādi-sāmānyaṁ svapne na tad-viśeṣaḥ \|
jāgareṇa tu hāsya-lāsyādi-sambhoga-mādhurya-mayaḥ \| sākṣād ātmaiva
īyate anubhūyate eva \|\|31\|\|

**\...**

\|\| 10.47.32 \|\|

yenendriyārthān dhyāyeta mṛṣā svapnavad utthitaḥ \|

tan nirundhyād indriyāṇi vinidraḥ pratyapadyata \|\|

**śrīdhara-svāmī (bhāvārtha-dīpikā) :** kutaḥ ? mano-nirodhetad-abhāvād
iti vyatirekaṁ darśayituṁ mano-nirodhaṁ vidhatte---yeneti \| utthitaḥ
pumān yathā mithyā-bhūtam eva svapnaṁ dhyāyati, evaṁ bādhitān api
indriyārthān śabdādīn yena manasā dhyāyec cintayet \| dhyāyaṁś ca yena
indriyāṇipratyapadyata prāpa,tan mano vinidro'nalasaḥ sannirundhyān
niyacched iti \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *kuto* māyikaṁ nānātvam ?
ity āśaṅkya sa-hetukaṁ tadāha---*mana*ity-ādinā \| *vyatirekam* abhāvaḥ
\| evaṁ svapnavat \| yena manasā \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** pūrva-ślokasya ṭīkā
draṣṭavyā. 

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho antaryāmitvena
sarvendriya-pravartakatvena ca sarvatraprakāśamānam api māṁ bhavatībhir
vinā na ko'piviṣayāsaktyā draṣṭum arhatīti viṣayebhyo'nyena sarveṇa mano
niyantavyam eveti prasaṅgāt tāsāṁmāhātmyārtham evāha---yeneti \| tair
vyākhyātam \|

yad vā, tataś ca vinidro nirmāyaḥ sann indriyāṇi prati sarvendriyeṣv eva
māṁ mad-bhaktaḥ pratyapadyata, prāpter nirdhārārtham atīta-nirdeśaḥ,
pratipadyata evety arthaḥ \| yad vā, śraddhārthaṁ pūrva-pūrva-sad-ācāro
darśitaḥ \| anyat samānam \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yeneti \| tair vyākhyātam
\|tatra*cintayet* cintayati,*prāpa* prāpnotīty arthaḥ \| 

dvitīyo'rtho yathā---nanu satyaṁ sākṣātkāra-nibhā sā sphūrtiḥ \| kintu
na sadeti bahir-dṛṣṭyā viyoga-sphūrter apy eka upāya ucyate \|
bahir-vṛttito mano-nirodha eveti yoga-śāstra-kriyām upadiśati---yeneti
\| 

tṛtīyo'pi---hanta yady asmin prakāśe viyoga eva ca, tad-dṛṣṭiś cāsmākaṁ
hātum aśakyā bhavataś ca nāgamanaṁ, tarhi katham iva kālaṁ kṣipāmaḥ ?
ity āśaṅkya mamāgamanaṁ yāvanmano-nirodhaḥ kriyatām ity
abhipretyāha---yeneti \|\|31\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 159)** : nanu tathāpy asmākaṁ viraha
eva sarvopamardakaḥ sphurati \| kiṁ kurmaḥ ? ity āśaṅkya, hanta yadi
mad-viyogitābhimāni-mano-vṛttiṁ katham api roddhuṁ śaknutha, tadā svata
eva nitya-saṁyogitvam udeṣyatīty evam-upadeśena vaktuṁ
yoga-śāstra-prakriyām āha---yeneti dvābhyām \|

utthitaḥ pumān yathā mithyā-bhūtam eva svapnaṁ dhyāyati, evaṁ bādhitān
api indriyārthān śabdādīn yena manasā dhyāyeta cintayet, dhyāyaṁś ca
yenedriyāni pratyapadyata prāpa, tan mano vinidro'nalasaḥ san nirundhyān
niyacched iti \| 

yadyapi svapnādivat tad-virahas tāsu nājñānādhyastaḥ, prakaṭa-līlāyāṁ
tasyāprāptes tāsām evānubhava-siddhatvāt, tathāpy aprakaṭa-līlāyāṁ
nitya-saṁyogam anusandhāpayituṁ tasya tādṛśatvenaivopadeśo bhagavatā
yogya iti tathoktam \| ekāṁśe'pi saṁyoge viyogo nāsty eveti vā
\|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na kevalaṁ bhavatībhir eva
mad-rūpa ātmā evaṁ-prakāreṇa īyate, api tu bhavatyo'pi mayā tathaiva
īyate ity-ādi \| yena hetunā mad-rūpa ātmā indriyārthān rūpādīn, arthāt
bhavatīnām eva, dhyāyeta dhyāyatīty arthaḥ \| anubhūtāni rūpādīni
dhyāyāmīti yāvat \| indriyārtha-dhyānena tad-anubhave'pi svapnavat mṛṣā,
na vāstavo'nubhavaḥ, viyoga-duḥkha-śamanatvābhāvāt \| atas tasmād
dhyānād utthitaḥ san tan nirundhyāt, tan-niruddhe duḥkhaṁ sahetety
arthaḥ \| tadā vinidraḥ san indriyāṇi bhavatīnāṁ kara-caraṇādīny eva
pratyapadyata pratipadyate \| sarvatra vibhakti-vipariṇāmaḥ \| tena,
tathāhaṁ ca manaḥ prāṇa \[10.47.29\] ity-adi yad uktaṁ, tat sādhv eva \|
ato, bhavatīnāṁ viyogo me na hi sarvātmanā kvacit \[10.47.29\] iti
mānyathā śaṅkanīyam \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upadiṣṭo'yaṁ jñāna-yogo
mano-nirodhe sati phalatīti mano-nirodhaṁ vidhatte \| yena manasā
indriyārthān viṣayān dhyāyetautthitaḥ prabuddho janaḥ svapnavatsvapnaṁ
yathāmṛṣā-bhūtān apy arthān dhyāyet, tan mana indriyāṇi ca nirundhyāt,
yato vinidraḥ sāvadhāna eva janaḥpratyapadyata,pratipanno jñānavān abhūd
iti bhāvaḥ \| 

yato vinidraḥ nidrā-rahita eva bhavad-ādiḥ indriyāṇi sva-netrādīni
pratyapadyatapratyakṣata eva nirañjana-nīrāga-niścandanāni apadyata
jñānavān eva, yuṣmābhir anurāgāndhābhir
mahā-virahautkaṇṭhya-vigata-vicārābhir
mat-kartṛka-yuṣmat-karmaka-nānā-vidha-sambhogo'pi yan mṛṣā-bhūta eva
manyate, etad eva me mahadduḥkham \|ata eva tat-tat-satyāpanārthakam
etat-sandeśa-preṣaṇaṁ mameti bhāvaḥ\|\|32\|\|

**\...**

\|\| 10.47.33 \|\|

etad-antaḥ samāmnāyo yogaḥ sāṅkhyaṁ manīṣiṇām \|

tyāgas tapo damaḥ satyaṁ samudrāntā ivāpagāḥ \|\|

**śrīdhara-svāmī (bhāvārtha-dīpikā) :** tāvatā ca kṛtārtho bhavatīty
āha---etad-anta iti \| eṣa mano virodhaḥ antaḥ samāptiḥ phalaṁ yasya saḥ
\| samāmnāyo vedaḥ \| sa tatra paryavasyatīty arthaḥ \|
yogo'ṣṭāṅgaḥ, sāṅkhyam ātmānātma-vivekaḥ,tyāgaḥ saṁnyāsaḥ,tapaḥ
sva-dharmaḥ,dama indriya-damanam \| mārga-bhede'py ekatra paryavasāne
dṛṣṭāntaḥ---samudrāntā āpagā nadya iveti \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tāvatā*
mano-nirodha-mātreṇa \| *ity artha* iti---anyathā vedābhyāsādi niṣphalam
eva \| tathā ca vakṣyaty ekādaśe śrī-kṛṣṇaḥ---

dānaṁ svadharmo niyamo yamaś ca 

śrutaṁ ca karmāṇi ca sad-vratāni \|

sarve mano-nigraha-lakṣaṇāntāḥ 

paro hi yogo manasaḥ samādhiḥ \|\| \[bhā.pu. 11.23.46\]

ity aṣṭāṅgo yamādi-samādhy-antaḥ \| apāṁ samūha āpaḥ pravāhaḥ, tena
gacchantīty āpagāḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** aho priyāḥ ! kiṁ
bahunā pralapitena ? śrūyatām ity āha---etad-antaity-ādi \| samāmnāyaḥ
premṇaḥ parasparā etad abādhaḥ \| tatradṛṣṭāntaḥ---samudrāntāity-ādi \|
samāmnāyaṁ rūpakālaṅkāreṇarūpayati---manīṣiṇām ayam eva yogaity-ādi \|
idaṁ satyam eva bravīmīti yāvat \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** eṣa mano-nirodhaḥ \| kiṁ
vā, eṣā sarvendriyeṣu mat-prāptir evāntye yasya, asya liṅga-vipariṇāmena
sarvair apy anvayaḥ \| manīṣiṇāṁ buddhimatām iti nirbuddhīnāṁ
lābha-pūjākhyāty-artham eveti bhāvaḥ \| āmnāyaḥ śāstraṁ jñāpakaṁ,
yogādayaḥ sādhanāni, tatra satyaṁ vividha-karmasv api sadā
vitta-śāṭhyādi-varjanam \| yogaḥ sāṅkhyaṁ ca sarveṣām eva sāmānyo
dharmaḥ, tyāgādayaḥ krameṇa prāyo yati-vanastha-brahmacāri-gṛhi-dharmāḥ
\| anyat tair vyākhyātam \|

yad vā, tyāgo dānaṁ gṛhi-dharmaḥ, satyaṁ sama-darśanaṁ yati-dharmaḥ \|
yad vā,sarva evaite mukhyāḥ sāmānya-dharmāḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etad iti tair vyākhyātaḥ \|
kiṁ ca,āmnāyaḥ śāstraṁ jñāpakam \|yogādayaḥ sādhanāni \| tatra satyaṁ
vividha-karmasv api sadā vitta-śāṭhyādi-varjanam \|yogaḥ sāṅkhyaṁ ca
sarveṣām eva sāmānya-dharmaḥ \| tyāgādayaḥ krameṇa
yati-vanastha-brahmacāri-gṛhi-dharmāḥ \| yad vā, tyāgo dānaṁ
gṛhi-dharmaḥ \| satyaṁ sama-darśanaṁ yati-dharmaḥ \| yad vā, sarva
evaite mukhyāh sāmānya-dharmā ity artha-traye'pīdaṁ samānam \|\|33\|\|

---------------------------------------------------------------------------------------------------------------------

**jīva-gosvāmī ([krama]{.mark}-sandarbhaḥ 160)** : taṁ mano-nirodham eva
stauti---etad iti \| eṣamano-nirodho'ntaḥ samāptiḥ phalaṁ yasya saḥ \|
samāmnāyo vedaḥ \| sa tatra paryavasyatīty arthaḥ \| mārga-bhede'py
ekatra paryavasāne dṛṣṭāntaḥ---samudrāntā āpagā nadya iva iti \| yasmāt
sarvair eva vedādi-vidbhiḥ praśasyate mano-nirodhaḥ, tasmād yūyam api
mad-viyogābhimāni-mano-vṛttiṁ niyacchatheti padya-dvayena dhvanitam
\|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ bahunā ? bhavatībhiḥ
saha mayāyaṁ premānubandho'vadhi-bhūta iti jānīthety āha---etad-anta
ity-ādi \| yoga etad-anta etad-avadhiḥ \| ataḥ paraṁ saṁyogānantaraṁ
nāstīti bhāvaḥ \| kīdṛśaḥ samāmnāyaḥ ? samāmnāyaḥ samyag-āmnāyaḥ
paunaḥpunyaṁ yasya \| manīṣiṇāṁ buddhimatām ayam eva sāṅkhyaṁ tyāgas
tapodamaś ca \| evaṁ-vidho mayi yogaḥ \| mama ca bhakteṣu yogaḥ
sarva-śāstra-pratipādyaḥ \| mayi yoge sati tasmin mamāpi yogaḥ
svābhāvika eveti bhāvaḥ \| 

atra dṛṣṭāntaḥ---samudrāntā iveti \| yathā nadyas tāvad eva sva-rūpeṇa
vartante, yāvat samudraṁ na praviśanti \| sāṅkhyādi tāvad eva yāvat mayy
evaṁ yogo na bhavati, bhūte sati tāni heyāni bhavantīti bhāvaḥ
\|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mano-nirodhārthakā eva
sarva-śāstroktāḥ sarve'py upāyā ity āha---etad-anta iti \| eṣa
mano-nirodha eva antaḥ samāptiḥ phalaṁ yasya saḥ \| samāmnāyaḥ sampūrṇo
vedaḥ, sa tatra paryavasyatīty arthaḥ \| yogo'ṣṭāṅgaḥ,sāṅkhyam
ātmānātma-vivekaḥ \| mārga-bhede'py ekatra paryavasāne
dṛṣṭāntaḥ---samudrāntā āpagā nadya iva \| 

pakṣe, yathā---mano-nirodhe saty eva saṁsāra-taraṇaṁ, tathaiva
bhavatīnām api mad-viraha-taraṇaṁ mano-nirodhād eva \| yat khalu manaḥ
satyam api mat-saṅgaṁ bhavatīr alīkatvena pratyāyayatīti bhāvaḥ \|
arthas tūbhayatra tulya eva \|\|33\|\|

**\...**

\|\| 10.47.34 \|\|

yat tv ahaṁ bhavatīnāṁ vai dūre varte priyo dṛśām \|

manasaḥ sannikarṣārthaṁ mad-anudhyāna-kāmyayā \|\|

**śrīdhara-svāmī (bhāvārtha-dīpikā) :** nanu kim anyān
ivāsmānātma-vidyayā pralobhayasi, vayaṁ tu
sarva-sundara-sakala-guṇa-gaṇālaṅkṛtena tvayā virahaṁ naiva sahāma iti
cet, ata āha---yat tv aham iti \| dṛśāṁ dūre yad varte, tan
mad-anudhyānārtham \| tac ca dhyānaṁ manasaḥ sannikaṣārtham iti
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na hi vayaṁ saṁnyāsinyo
yato brahma-jñānena santoṣaṁ kariṣyāma iti kṛtvā śaṅkante---nanv
ity-ādinā \| ato'tra \| yad ahaṁ varte \| mad-anudhyāna-kāmyayā
nirantara-mad-upāsanecchayā \| sannikarṣaḥ sāmīpyam \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tarhi katham asmān
atyākṣīḥ ? tatrāha---yat tv aham ity-ādi \| iyam eva me prakṛtiḥ \|
uktaṁ ca puraiva---yathādhano labdha-dhanaḥ \[bhā.pu. 10.32.20\]
ity-ādimanasaḥ sannikarṣārtham iti \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv evaṁ vañcanayālaṁ,
sākṣād eva tvāṁ draṣṭum icchāmaḥ, tat kim-arthaṁ tatra ciraṁ vilambase ?
tatrāha---yat tv iti dvābhyām \|tu-śabdo bhinnopakrame \| priya iti
dūra-sthity-ayogyatoktā, tathāpidūre varte \| dṛśām iti sākṣāc
cakṣur-gocara eva kevalaṁ na varte \| anyendriyeṣu ca sadā varta evety
arthaḥ \| tac ca mamānudhyānaṁ nirantaraṁ bhavat-karmaka-cintanaṁ,
tat-kāmyayā \| pāṭhāntare'pi sa evārthaḥ \| tac ca
man-manobhavatīnāṁsannikarṣārthaṁ naikaṭyāya \| 

ayam arthaḥ---yathāsarva-parityāgena bhavatīnāṁ mano mayi sadā
susthiraṁ,tathā mama na bhavatīṣu, ato lajjayāśeṣāpekṣayā nija-manaso
bhavatīnāṁ sadā sāmīpya-prāpty-artham atra tiṣṭhāmīti \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam aprakaṭa-prakāśe
viyoga eva nāsti, prakaṭa-prakāśe\'pi bahiḥ prātītikaḥ prāyika eva ca
kadācit sphūrter api sākṣātkara-padavī praptatvāt \| sa ca kenāpi mama
svabhāvikena dutāgraheṇaivāstīti jñāyatām ity abhipretya tam evāgrahaṁ
darśayati---yat tv iti dvābhyām \|\
\
tu-śabdo bhinnopakrame \| kaṁsa-vadha-lakṣaṇa-mahākāryānurodhenaiva
tāvad atrāgataḥ \| samprati tu
kāryāvaśeṣa-parityāga-pūrvakāgamana-yogyatve\'pi yad ahaṁ yādṛśo
mitrāṇi, tāsām eva dūre varte \| na tu bhavatīnām api aprakaṭa-prakāśena
tatra vidyamānatvāt \| tatrāpi kevalaṁ varte, na tu sukhenāsmīty arthaḥ
\| tat khalu mat-kartṛkaṁ yad anudhyānaṁ tat-kāmāya tad-dhetor eva
sthānaṁ bhavat-kartṛkaṁ kṣaṇaṁ yuga-śatam iva yāsāṁ yena vinābhavat
\[bhā.pu.\] iti prasiddhyā pūrvata eva siddhaṁ mad-viṣayaṁ anudhyānaṁ
tad-anugataṁ tat sadṛśatāṁ prāptaṁ mat-karetṛkaṁ bhavad-viṣayaṁ
preyasī-kartṛkasyāgre vakṣyamāṇatvāt \| tan mama manasy udiyād iti
vāñchayety arthaḥ \| 

tac ca kim-arthaṁ? tatrāha---manaso yaḥ sannikarṣaḥ bhavatīnāṁ
sānnidhya-yogyatā, tad-artham ity arthaḥ \| yatas tāṁ vinā mama cetasi
sadaiva lajjā jāyata iti bhāvaḥ \| uktaṁ ca svayam eva---na pāraye\'haṁ
niravadya-saṁyujām \[bhā.pu. 10.32.20\] ity-ādi \| evam īdṛśaṁ
bhavad-upāsanayaiva tad-yogyatā syād itīḍṛśam api duḥkhaṁ sahe iti
vākyārthaḥ \| uktaṁ ca munibhiḥ---

> na vinā vipralambhena sambhogaḥ puṣṭim aśnute \|
>
> kaṣāyite hi vastrādau bhūyān evābhivardhate \|\|34\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 161)** : nanu, "aho yadi tad-viraheṇa
vayam atiduḥkhitā ity ataḥ kṛpālu-citta eva tvam asmabhyaṁ
nija-prāpti-sādhanam upadiśasi \| tarhi svayaṁ kim u prakaṭam eva
nāyāsi, tasmāt kaitavam evedaṁ tava kṛpālutvam" ity āśaṅkyāha---yat tv
aham iti \| 

sāmprataṁ bhavatīnāṁ dṛśāṁ priyo'py ahaṁ yad dūre varte,
tadbhavatīnāṁmad-anudhyānecchayā yo manasaḥ sannikarṣas tad-arthaṁ mama
bhavan-nikaṭa-sthitau mad-arthaṁ bhavatīnāṁ dṛśye vāveśaḥ syāt,
bhavad-dūre tu manasy eveti tatra mama sannikarṣaḥ syād ity etad-arthaḥ
\|\|34\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 413)** : atra prakāśāntareṇa
sarva-vraja-sahitasya tasya nitya-vṛndāvana-vihāra-rūpo'rthas tatraiva
\[kṛṣṇa-sandarbhe\] pratipāditaḥ \| yas tu vyakto
jñāna-yoga-pratipādakaḥ, sa ca duḥkhādau śamayitavye loka-rītyā
sambhavatīty eke \| tatra jñāna-yogopadeśena tāsāṁ na śāntir iti
dvitīya-sandeśo yat tv ahaṁ bhavatīnāṁ vai \[bhā.pu. 10.47.34\]
ity-ādikaḥ, yā mayā krīḍatā rātryāṁ \[bhā.pu. 10.47.37\] ity antaḥ \|
atra yat tv aham ity ādau, api smaratha naḥ sakhyaḥ svānām
artha-cikīrṣayā gatān \[bhā.pu. 10.82.42\] ity-ādi vakṣyamāṇānusāreṇa
kāryāntarasyāpi bhagavat-prema-sukha-vṛddhi-phalatvam evety abhiprāyaḥ
\|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iveti \| yathā nadyas tāvad
eva sva-rūpeṇa vartante, yāvat samudraṁ na praviśanti \| sāṅkhyādi tāvad
eva yāvat mayy evaṁ yogo na bhavati, bhūte sati tāni heyāni bhavantīti
bhāvaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho uddhava ! etena
sandeśenāsmāṁs tvaṁ dviguṇam upālayasi sma \| tasmāt taṁ
sandeśa-preṣakaṁ kāla-deśa-pātrān abhijñaṁ kiṁ brūmas tvāṁ vā
parāmarśa-śūnyaṁ kim ākṣipāmaḥ \| etad brahma-jñānaṁ khalu vraja-bhūmāv
asyāṁ kaḥ kreṣyati ? yasyabhāvas tvayā etāvat dūram ānītaḥ \| kim ete
gopī-janā janmāvadhi śrī-kṛṣṇa-saundaryāmṛta-pāyinaḥ samprati
brahma-jñāna-nimba-rasaṁ pāsyantīti mahā-durbhikṣe hi varam iha striyaḥ
prāṇān jahati, tad api ghāsaṁ nāśnanti \| śṛṇu re mahā-mūrkha ! śṛṇu
idaṁ brahma-jñānaṁ khalu saṁsāra-rogasyauṣadhaṁ mahā-muni-cikitsakānāṁ
hṛdaya-parṇa-śālāyāṁ tiṣṭhati \| kim idaṁ kṛṣṇa-prema-mahā-rogasya
bheṣajaṁ bhavati te cikitsakā api kim imaṁ rogaṁ tāvat kadāpi
paricinvanty api sāndīpani-muneḥ sakāśāc cikitsā-śāstram adhītya tvām
uddhavam adhyāpya asmabhyaṁ prema-jvālopaśamakam auṣadhaṁ preṣayāmāsa ?
gacchādhunaivāsmat-preṣita idam auṣadhaṁ nītvā sa eva etat pītvā
asmad-viṣayakasya prema-rogasya jvālāṁ nyavartayan punar api roga-śeṣaṁ
nivartayatu, asmākaṁ premānala-mahā-jvālaiva śata-janma-paryantaṁ
vartatāṁ, na catad auṣadha-sparśo'pi kim apare dāvānalopaśamako'py
ambu-rāśir vajrānalam upaśamayituṁ śaknoti \| 

kiṁ cāsyasandeśasyāntar asmat kiñcid anukūlāpy artho yo yathā kathañcit
bhāsate sa kiṁ tad-abhipreto ghuṇākṣara-nyāyenāyāto veti na tatra
viśvasima iti sa-saṁrambhaṁ bruvāṇāsu tāsu bho svāminyaḥ kṣaṇam
avadhatta brahma-jñānād anyam api sandeśam ānītavān asmīty uktvā tatra
śrotuṁ śraddadhānās tāḥ prati kṛṣṇa-vākyam āha---yat tv aham iti \|
bhavatīnāṁdṛśāṁ priyo'pi yad adhunā dṛśāṁ dūre varte tan
mad-anudhyāna-kāmyayaiva \| tac cānudhyānaṁ manasaḥ sannikarṣārtham \|
ato'dhunā bhavatīnāṁ manasaḥ samīpa eva varte \| ekatropalakṣaṇam etat
mama dṛśāṁ priyā api bhavatyo yad adhunā dṛśāṁ dūre sthitās tan manasaḥ
samīpa eva vartadhve ity apy arthaḥ \| tena ca dṛk-samīpa-vartitvaṁ
manaḥ samīpa-vartitve dṛg-dūra-vartitvam āsakti-viṣayī-bhūtasya vastuto
bhavati, atrāpi mano-dṛśīr madhye manasa evābhyarthitatvāt
manaḥ-samīpa-vartitvam eva mad-abhīpsitaṁ, tad evaṁ bhavatīnām apy
abhīpsitaṁ bhavatv iti bhāvaḥ \|\|34\|\|

**\...**

\|\| 10.47.35 \|\|

yathā dūra-care preṣṭhe mana āviśya vartate \|

strīṇāṁ ca na tathā cetaḥ sannikṛṣṭe'kṣi-gocare \|\|

**śrīdhara-svāmī (bhāvārtha-dīpikā) :** etad upapādayati
trayeṇa---**yathā dūra-cara** iti \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etan manaḥ-sāmīpyam \|
**dūre carati** gacchatīti tathā tasmin \| **cāt** puruṣāṇām api \|
**sannikṛṣṭe** nikaṭasthe \| **akṣi-gocare** indriya-viṣaye \|\|35\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatrasthityā kathaṁ tat
susiṣyet tad upapādayati---yatheti \| **ca** api \| **strīṇāṁ
preṣṭhe**'pi **dūra-care** saty eva yathā tasya **mana āviśya vartate**,
strīṣv āviṣṭaṁ bhavati \| strīṇām iti strīṣv eva vyarthaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad-ādhikyaṁ syād iti
kāmanayāpīty āha---yatheti \| **strīṇām** anyāsām api kim uta bhavatīnāṁ
ca ity-uktārtha-samuccaye \| ato mithaḥ prema-vardhanābhilāṣajo
durnigraho'yaṁ mama durāgraho bhavatībhiḥ kṣantavya iti bhāvaḥ
\|\|35\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 162)** : tad eva nidarśayati---yatheti
\| **ca**-kārāt strīṣu preṣṭhasya ca \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatrāpattim āha---**yathā
dūra-care** ity-ādi \| loke'py evaṁ dṛśyate---pati-sānnidhye striyo
vāmyādi kurvanti, tad-asānnidhye tu nirantaraṁ tam eva dhyāyantīti
vākyārthaḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etad eva strī-puṁsām
anubhava-darśanāyopapādayati---yatheti \| **strīṇāṁ** ceti, **ca**-kārāt
puṁsāṁ ca **dūra-vartinyāṁ preṣṭhāyāṁ** yathā **mana āviśya vartate**,
**na tathā sannikṛṣṭāyām** akṣi-gocarī-bhūtāyāṁ cety arthaḥ \|\|35\|\|

**\...**

\|\| 10.47.36 \|\|

mayy āveśya manaḥ kṛtsnaṁ vimuktāśeṣa-vṛtti yat \|

anusmarantyo māṁ nityam acirān mām upaiṣyatha \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** phala-sandehāt
priyatama-smaraṇaṁ mat-smaraṇa-sadṛśaṁ na, phala-niścayād ity
āśayenāha---mayīti \| **vimuktā** tyaktā **aśeṣāḥ vṛttayaḥ**
saṅkalpādayo yena, tat tathā \| **kṛtsnaṁ**, sarva-bhāvena kṛtaty
ajñānam iti \| kṛt jñānaṁ, tena snasyata ādīyata iti kṛd-upapadāt snasu
ādāne iti dhātor auṇādiko ṅaḥ \| jñāna-jñeyam ity arthaḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tarhi asmāsu kim iyam
eva samādhā ? nety āha---mayīty-ādi \| **mayi** kṛṣṇe **mana āveśya** \|
nanu adya āveśitavyaṁ tvayi manaḥ ? naivam ity āha---**yat**
**nivṛttāśeṣa-vṛtti**, yadyapi nivṛtti-karaṁ **manaḥ,** tathāpy
ekāntāveśārtham **acirād** anenaiva dehena **upaiṣyatha** iti
kurukṣetra-yātrāyām \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tathāpi tad-arthaṁ
ciraṁ tatra sthātuṁ nārhasi, satyam \| adhunā tat susiddhaṁ, ato mām
āgata-prāyaṁ jānīthety āha---mayīti \| acirād eva māṁ nityam
avalambanatayā prāpsyatha \| nityam iti punar virahaṁ nirasyati \| nanu
sarva-śakti-hīnā vayaṁ tatra nijaṁ kim api sādhanaṁ na paśyāmaḥ,
tatrāha---mayīti \| viśeṣeṇa muktās tyaktā aśeṣā
vṛttayo'nya-saṅkalpa-vikalpādy-ātmikā yena tat \| iti
svarūpa-mātra-kathanaṁ svataḥ sukhenāveśa-bodhanārtham \| kiṁ ca, kṛṣṇe
bhavatīnāṁ cittākarṣaka iti \| ato mām evaikam anusmarantya īdṛśena
bhavatīnāṁ mad-anusmaraṇenaivāham ākṛṣya tatra netavyaḥ \|
tatrabhavatīnāṁ sādhanāntareṇa kim ity arthaḥ \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad etāvat sandiśya punar
vicārayati sma mayā tridhā samādhānaṁ kṛtaṁ, tad yady aprakaṭa-līlām
ayante sambhāvanayā tān maṁsyante mano-nirodhe ca notsahiṣyante, tarhi
prakaṭa-līlāyām eva sākṣān mat-prāptiḥ samādhānāya kalpeteti \| tad etad
vicārya so'pi mama durāgraho bhavatīnām āgraheṇa cirād eva naṅkṣyatīty
āha---mayy āveśyeti \| padye'sminn uttaratra ca mayīty ādy
asmac-chabda-prayogasya dvis-trir-āvṛttyā tatrāpy ādita eva kṛṣṇa iti
viśiṣya sarvatrāpy unneyam idam ity ādhikāra-nirmityā kṛṣṇa-padaṁ
yathāyathaṁ yojyam \| tac cāvaśyakatvāyānyākāra-prāpti-parihārāya ca
gamyam iti sthite so'yam atrārthaḥ \| yad yasmād vimukte
tavāśeṣa-vṛttikaṁ mano mayi kṛṣṇe yathā-kathañcitd āśrayibhyaḥ
sva-dāyakatayā prasiddhe'smin kṛṣṇatayā prasiddhākāre āveśya nirantaraṁ
māṁ kṛṣṇatayā prasiddhākāram eva smarantyaḥ stha tasmād acirād eva māṁ
kṛṣṇatayā prasiddhākāram upa samīpe eṣyatha prāpsyathaiva \| na tu
mamātra svātantryam iti bhāvaḥ \| nanv evaṁ cet, punar api tathā
durāgraho bhavataḥ syāt ? tatra sa-cāṭu prāha---nityam iti \|
sahāsenaiva tathākaratvaṁ kintv ita ūrdhvaṁ na kariṣyāmīti bhāvaḥ
\|\|36\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 163)** : manaḥ-sannikarṣe kiṁ syāt
śrīghram eva labdho bhaviṣyāmīti jñāyatām ity āha----mayīti \| vimuktā
aśeṣā viraha-tat-kāraṇa-bhāvanā-rūpā vṛttayo yena tan-mano mayi
kṛṣṇa-rūpe āveśya māṁ kṛṣṇa-rūpam evānusmarantyo māṁ kṛṣṇa-rūpam
evācirād eva samīpa evaiṣyatha, ananya-vedyatayā prāpsyatha \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv etāvantaṁ kālaṁ kim
asmākaṁ manaḥ sannikarṣo nāsīt, tvayi dūrastha eva sa jātaḥ, tadā jñātam
\| punar asmākaṁ sākṣān na bhaviṣyatīti kṛtvā pratāraṇā eva bhavatā
kriyate, ity āśaṅkyāha---mayy āveśya ity-ādi \| mayi kṛṣṇe mana āveśya
vidhūtāśeṣa-vṛtti yathā syāt tathā yan mām anusmarantyo nityam
avāpsyatha, avāpnuvan vibhakti-vipariṇāmaḥ \| tad acirāt ciram atatīti
cirāt tac cira-kālaṁ na bhaviṣyati sākṣāt saṁyoga eva samprati
bhaviṣyatīty arthaḥ \| āntareṇa saṁyogena nityam adhunā mālambhanta eva
bhavatyaḥ kintu tvaritaṁ sākṣāt saṁyogaś ca bhaviṣyatīti vākyārthaḥ
\|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** haṁho uddhava ! eṣo'pi
sandeśaḥ samprati tvayā sva-hṛdaya-sampuṭe eva sthāpyatām \| samprati
kṛṣṇena yāḥ striyaḥ sambhujyante kadācit tāsāṁdṛśāṁ dūravartini kṛṣṇe
bhaviṣyati sati, tābhya eva tadānīṁ tvayā dātavyaḥ \| samprati
vrajasthāsu nāsya grāhikāḥ \| yāsāṁ vraja-vartiny api
dṛg-gocarī-bhūte'pitasmin kṛṣṇe ekaika-nimeṣeṇaikaika-yuga-kālaṁ vyāpya
sa-dṛg-dūra-vartī-kṛta evābhūt, tadā tadaiva sahasraśo viraheṣu
sahasrakṛtva eva manaḥ-sannikarṣaḥ khalv abhūd evāsām iti sāvahelam
ācakṣāṇāsu tāsu bhoḥ svāminyaḥ yady eṣo'pi na rocate, tarhy asmād apy
anyaṁ sandeśaṁ śṛṇuta \| mayā tu bahava eva sandeśā ānītā iti procya
punaḥ kṛṣṇa-vākyam āha---mayīti \| viśeṣeṇa muktās tyaktā
gṛha-paty-ādi-viṣayāḥ aśeṣā sva-vṛttayo yena tathā-bhūtaṁ manaḥ mayi
kṛṣṇe āviśya māṁ nityam anusmarantyo yad vartadhve tad acirād eva mām
upa sva-samīpa eva vartamānam eṣyatha prāpsyatha \|\|36\|\| 

**\...**

\|\| 10.47.37 \|\|

yā mayā krīḍatā rātryāṁ vane'smin vraja āsthitāḥ \|

alabdha-rāsāḥ kalyāṇyo māpur mad-vīrya-cintayā \|\|

**śrīdhara-svāmī (bhāvārtha-dīpikā) :** upaiṣyatheti mādhurya-mātram iti
cet, ata āha---yā iti \| he kalyāṇyaḥ ! sva-bhartṛbhiḥ pratibaddhā yā
vane krīḍatā mayā saha alabdha-krīḍāḥ, tās tadaiva mām āpuḥ
prāpuḥ \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *mādhurya-mātraṁ*
priyokti-mātram \| atra svānubhūtam artham āha---yā iti \| mad-vīryaṁ
mat-svarūpaṁ, vīryaṁ tejo-bala-prakhya-svarūpeṣu ca retasi iti dharaṇiḥ
\|\|37\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanv atra kā pratītiḥ
? tatrāha---yā mayety-ādi \| tā mām āpuḥ, tarhi vayam api dehāntareṇaiva
prāpsyāmaḥ ? naivam ity āha---he kalyāṇyaś cira-jīvinyaḥ ! katham evam
āśaṅkyate ? śāntaṁ pratihatam amaṅgalam acirād iti pūrvam evoktam \|
anenaiva dehena prāpsyathety artha iti sarasvatī-rahasyaṁ gopya eva
viduḥ, noddhavo'pi tathā jñānavān \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tatra viśvāsaṁ
kartuṁ na śaktāḥ smaḥ, tatrāha---yā iti \| mayā krīḍatā saha \| kiṁ vā,
mayi krīḍati satīty arthaḥ \| asminn iti sadaiva cittāntaḥ-sākṣād iva
tad-vṛtteḥ \| kiṁ vā, tatrāgamanasyāvilambatā-bodhanārtham \| mā na,
mā-śabdo nañ-arthe \| alabdha-rāsā na vṛttāḥ, kintu mama vīryāṇāṁ
rāsa-krīḍādi-lakṣaṇānāṁ cintayā dhyānena vā mām āpur eva, yataḥ
kalyāṇyaḥ, yuṣmat-sakhya-saubhāgyavatya ity arthaḥ \| mad-dhyānasyāyaṁ
prabhāvo vyakta eveti viśvāsaḥ kārya eveti bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra pramāṇaṁ darśayati---yā
iti \| asmin prakaṭa-prakāśātmake vṛndāvane rātryāṁ tasyāṁ krīḍatā mayā
kṛṣṇatayā prasiddhākāreṇa saha alabdha-rāsāḥ \| tatra hetuḥ---vraja
āsthitā ruddhā ity arthaḥ \| tā api mad-vīrya-cintayā mama kṛṣṇatayā
prasiddhākārasya sarvātikrami-mad-guṇa-prabhāveṇa mā māṁ kṛṣṇatayā
prasiddhākāram āpur eva aprakaṭa-prakāśātmake vṛndāvane iti bhāvaḥ \|
kalyāṇya iti sambodhya bhavatyas tu sākṣād eva prāpsyanti, na tu jahur
guṇa-mayaṁ deham \[bhā.pu. 10.29.11\] iti rītyeti vyañjitam \|\|37\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 164) :** "tarhi kathaṁ prakaṭaṁ
nāgacchasi ?" tatrāha, "tasya jhaṭiti prāpter vṛndāvana eva
līlāntara-nityāstitāyāś ca pratīty-arthaṁ nidarśanam" apy āha---yā
mayeti \| tad bahir-vighna-vañcanārtham ity arthaḥ \| tā hi
tad-rātri-prakaṭa-rāsa-mātram alabdhavatyo'py asmin vṛndāvana eva
sarva-vighnāspṛṣṭāḥ prakaṭa-vicitra-krīḍā-nidhānaṁ mām āpur eveti \|
tathā ca vāsanā-bhāṣya-dhṛtaṁ mārkaṇḍeya-vacanam---

> tadānīm eva taṁ prāptāḥ śrīmantaṁ bhakta-vatsalam \|
>
> dhyānataḥ paramānandaṁ kṛṣṇaṁ gopāla-nāyikāḥ \|\| iti \|

tatrāpi he kalyāṇyaḥ ! sarva-vighna-rahitāḥ ! arthāntare sa-śarīrā eva
ca \| sa-śarīrā iti tat-tad-deha-tyāgena bhavatīnāṁ mat-prāptir na syāt,
kintv anenaiva dehena mat-prāptiḥ syād iti bhāvaḥ \| 

tāsāṁ śarīra-parityāgādikaṁ tu māyikam eveti bhāvaḥ \| tasmāt tāsāṁ
vraje prākaṭyenānupalambhāt tathā mayi bhaktir hi bhūtānāṁ \[bhā.pu.
10.82.44\] ity-ādi vakṣyamāṇānusāreṇa mārkaṇḍeya-vacanānusāreṇa ca
tadīyābhīpsita-rūpa-vilāsasyaiva mama prāpteḥ siddhatvāc ca vidyata eva
prakaṭāyā asyā līlāyā pṛthak tasminn anyā līlā, tasyāṁ ca mameva
yuṣmākam api sthitir adhyavasīyatām \| yām eva līlāṁ
madīya-vrajāgamanāsakṛt-pratijñānusāreṇa śīghram eva yadu-puryāḥ sakāśād
bhavat-prema-yantritatayā samāgatyāhaṁ (sarva-samañjasatayā bhavatīnāṁ
tat-tad-vighna-nivāraṇa-pūrvakaṁ) sarvebhya eva vraja-vāsibhyaḥ santataṁ
darśayiṣyāmīti bhāvaḥ \| asminn iti nirdeśāt tadānīm api svasya
vṛndāvana-sthatvaṁ sūcayati \| prakaraṇe'sminn idam uktaṁ bhavati \| na
hy atra tāsām adhyātma-vidyā śreyaskarī bhavati \| 

> tasmān mad-bhakti-yuktasya yogino vai mad-ātmanaḥ \|
>
> na jñānaṁ na ca vairāgyaṁ prāyaḥ śreyo bhaved iha \|\| \[bhā.pu.
> 11.20.31\]

iti śrī-bhagavatā,jñāne prayāsam udapāsya namanta eva jīvanti \[bhā.pu.
10.14.3\] iti brahmaṇā ca sādhāraṇa-bhaktānām apy anupādeyatvenoktatvāt
\| na ca tac-chravaṇena tāsāṁ viraha-jvālā śāmyati \| taṁ śyāmaṁ
manoharaṁ vinā sādhāraṇa-bhaktānām api, svargāpavarga-narakeṣv api
tulyārtha-darśinaḥ \[bhā.pu. 6.17.18\] ity ukta-diśā, nātyantikaṁ
vigaṇayanty api te prasādaṁ \[bhā.pu. 3.15.48\] ity-ādy-ukta-diśā vā
heya-rūpatvenaivānubhavāt \| tāsāṁ tu sva-rasasya parama-virodhy eva tat
\| pūrvaṁ ca, śrūyatāṁ priya-sandeśobhavatīnāṁ sukhāvahaḥ \[bhā.pu.
10.47.28\] ity evoktam \|

ata uktaṁ tāsām evābhiprāya-kathane śrī-svāmibhir api---nanu kim anyān
ivāsmān ātma-vidyayā lobhayasi ? vayaṁ tu sarva-sundara-sarvālaṅkaraṇena
tvayā virahaṁ naiva sahāmahe \[bhāvārtha-dīpikā 10.47.34\] iti \| tasmād
vidurasyeva kūṭoktir iyam ity ukta evārthī bhavaty antaraṅgaḥ \| sa ca
yudhiṣṭhirasyeva tāsām eva gamya iti \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atra kiṁ pramāṇam ? ity
āśaṅkya sodāharaṇam āha---yā mayā krīḍatety-ādi \| yā
vraja-vadhvo'labdha-rāsās teneśvareṇa na labdho rāso yābhis tāḥ \| asmin
vraje rātryāṁ krīḍatā mayā āsthitāḥ kṛtāsthāḥ kalyāṇya ānanda-vigrahā
bhūtvā mā mām āpuḥ \| jahur guṇa-mayaṁ deham \[10.29.11\] ity-ādinā yāḥ
kathitās tā eva tat-kṣaṇaṁ kalyāṇyo bhūtvā paścān mayaiva rātrau krīḍatā
rāse nṛtyatā saha āsthitā ity arthaḥ \| kutaḥ ? ity
āha---mad-vīrya-cintayā \| vīryaṁ guṇāḥ \| atas tā eva pramāṇam \| tās
tu pūrvam ayogyā evāsan \| tathāpi mat-premṇā tad-deha-tyāgena
yogya-dehaṁ labdhvā tadaiva māṁ prāpuḥ \| bhavatyas tv anenaiva dehena
prāpuś ca prāpsyatha cety arthaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atrārthe bhavatīnāṁ
madhye pūrvam antar-gṛha-niruddhā yā gopyas tā eva pramāṇam ity āha---yā
iti \| asmin vṛndāvane rātryāṁ krīḍatā mayā saha yā alabdha-rāsā abhavan
\| kutaḥ ? vraje āsthitāḥ, bhartṛbhir niruddhatvād iti bhāvaḥ \| tāḥ
sva-manorathāsiddhyā mad-viccheda-mahā-pīḍayā ca martu-kāmā api
kalyāṇyaḥ kalyāṇavatyo jīvantya eva mad-vīrya-cintayā mā māṁ tadaivāpuḥ
\| tatraivāvirbhūya ramamāṇena mayā sārdham eva tasyāṁ rātrau vraje
sthitāḥ tat-para-rātriṣu rāsam api prāptā ity arthaḥ \|\|37\|\|

**\...**

\|\| 10.47.38 \|\|

śrī-śuka uvāca---

evaṁ priyatamādiṣṭam ākarṇya vraja-yoṣitaḥ \|

tā ūcur uddhavaṁ prītās tat-sandeśāgata-smṛtīḥ \|\|

**śrīdhara-svāmī (bhāvārtha-dīpikā) :** tasya sandeśenāgatā smṛtir yāsāṁ
tāḥ \| prathamārthe dvitīyā \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kṛṣṇasya \| tā
gopyaḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam etat smṛtir jñānam
\| anyat tair vyākhyātam \|yad vā, aho bata tathāpi tāsāṁ śoko na
nivṛttaḥ \| viśeṣataś ca tat-sandeśāj jāta-smṛti-vegena sarvā api
vilepur ity āha---evam iti \| īdṛśam apy ākarṇya prītā hṛṣṭāḥ kiṁ ?
kākvā, naivety arthaḥ \| yato vraja-striyas tad-darśanaika-jīvanā ity
arthaḥ \| atas tat-sandeśād āgatā viśeṣeṇodgatā tat-smṛtir
yāsāṁtathā-bhūtā ūcuḥ \| yad vā, tat-sandeśena kṛṣṇa-sandeśenāgatā rāsa
sakhīnāṁ tāsāṁ kṛṣṇa-prāptau smṛtir yāsāṁ tāḥ \| ata eva viśvāsena
prītāḥ \|\|38\|\| 

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vam iti krameṇa yadā yadā yac
chrutaṁ, tadā tadā tatrārtha-trayasyāpi tābhis tāratamyenānusaṁhitatvāt
\| prathamārthe sva-preyasi tasmin \| pūrvaṁyat paty-apatya-suhṛdām
ity-ādiṣu yā sarva-tanu-bhṛtāṁ nirupādhi-premāspadatvādinā paramātmanā
sthāpitā samprati tena jñāna-mayena sandeśenāgatā tad-ātmikā smṛtir
yāsāṁ tāḥ \| tantreṇa tu tena jñāna-mayenāpi sandeśena na gatā smṛtir
nija-bhāvocitānusandhāna-rūpā yāsāṁ tāḥ \| tatrahetuḥ---prītāḥ
tasminsvābhāvika-tādṛśa-premavatya ity arthaḥ \| priyatamādiṣṭam iti
so'py evam asmāsu nopadiśed iti vibhāvyeti bhāvaḥ \| 

dvitīyārthe---tena prema-kṛta-sākṣātkāra-sūcakena sandeśenāgatā smṛtiḥ
sākṣātkārasyasmaraṇaṁ yāsāṁ tāḥ \| 

tṛtīyārthe---tenāprakaṭa-prakāśe saṁyogaṁ sūcayatā sandeśenāgatā smṛtir
jāti-smaravat tat-saṁskāra-rūpā yāsāṁ tāḥ \| 

antyārtha-dvaye---ata eva prītāḥ prāpta-paramānandāḥ, ata eva viśvāse
hetuḥ priyatameti \| atha mayy āveśya manaḥ kṛṣṇa iti caturtha-pakṣe sā
smṛtis tu pūrvaṁ sva-vargavaj jāta-pūrvānurāgatayā dṛṣṭānāṁ tāsāṁ rās tu
tatrādṛṣṭānām apy etāvantaṁ kālaṁ
svīya-śrī-kṛṣṇānurāgāveśenānanusaṁhitānām anena tu
sandeśa-prabhāveṇānusandhāna-rūpeti jñeyam \| atraivaṁ
śrī-bhagavato'bhiprāyaḥ---mama samprati gamanādikaṁ na sambhavaty eveti
sāntvana-sandeśe prāpte prathamata āgamana-pratijñaiva samañjasā bhāvini
kāla-vilambe tu na kevalā sā samañjaseti
vividha-samādhāna-sandhāyaka-vividhārtha-sambandhe sandeśo'pi yogyaḥ \|
yasya paryavasānārthena muhus tatratya-nitya-vihārānusandhānam api
bhavet \| kadācid bahir anusandhāne tu mad-darśana-tṛṣṇā ca muus
tat-sphuraṇa-rasāsvāda-camatkāra-hetuḥ syāt \| āyatyāṁ mat-sākṣātkāre
parama-camatkāraḥ syād iti \|\|38\|\|

**kṛṣṇa-sandarbhaḥ 165**: pūrva-vyākhyānusāreṇaivāha---evam iti \|
tat-sandeśenāgatā smṛtir nitya-saṁyogānusandhāna-rūpā yāsāṁ tādṛśyaḥ \|
ata eva prītāḥ \| itaḥ paraṁ kadācit prakaṭa-līlānubhave sati tāsāṁ
santoṣaḥ prakaṭa-līlā-darśanatas tu viraha eveti bhāva-dvaitaṁ lakṣyate
\|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tā
antar-gṛha-niruddha-carya evocuḥ \| tena sandeśena āgatāḥ smṛtir yāsāṁ
tāḥ \| dvitīyā ārṣī \| āṁ satyam eva tasyāṁ rātrau tena ramamāṇenaiva
saha vayam āsmeti smarantyaḥ svānubhavaṁ pramāṇīkṛtya uddhavaṁ prati
prītās tā eva laukika-rītyā uddhavaṁ papracchuḥ \|\|38\|\|

**\...**

\|\| 10.47.39 \|\|

gopya ūcuḥ---

diṣṭyāhito hataḥ kaṁso yadūnāṁ sānugo'gha-kṛt \|

diṣṭyāptair labdha-sarvārthaiḥ kuśaly āste'cyuto'dhunā \|\|

**śrīdhara-svāmī (bhāvārtha-dīpikā) :** yadūnām ahitaḥ śatruḥ \|
agha-kṛd duḥkha-daḥ \| diṣṭyety ānande \| āptaiḥ prāptair hitair vā saha
\|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āptā jagati bahavaḥ santi,
tad-vyāvṛtty-artham āha---hitair iti \|\|39\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** \"aho ! asmākaṁ
nija-sukhena siddhenāsiddhenaiva vā kiṁ ? tasya sukham evāsmākaṁ
sarva-maṅgalam\" ity abhiprāyeṇādau tad abhinandanti---diṣṭyeti \|
labdha-sarvārthair iti teṣām apy aśeṣa-sukha-siddhyā tad-artha-cintā
nirastā, ataḥ kuśalī sukhī \| acyuta iti katham api sukhataś
cyuti-rāhityābhiprāyeṇa \| adhunā iti pūrvam atrāsau bahudhā duḥkhaṁ
prāpto'stīti bhāvaḥ \| anyat tair vyākhyātam \|yad vā,diṣṭyā etad eva
bhadram ity arthaḥ \| ahitas tad-dveṣṭā yadūnām aghakṛt, āptaistatra
prāptair yadubhiḥ \| anyat samānam \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athāgata-smṛtitayā kiñcid
āśvāsa-yuktānāṁ punar ananusaṁhita-prakaṭa-prakāśatayā
jāta-viraha-sphūrtīnāṁ vākyāni darśayitum āha---gopya ūcur iti \| \"aho
asmākaṁ nija-sukhena siddhenāsiddhena vā kiṁ ? tasya sukham evāsmākaṁ
parama-maṅgalam\" ity abhipretyādau tad abhinandanti---diṣṭyeti \|
labdha-sarvārthair iti teṣām apy aśeṣa-sukha-siddhyā tad-artha-cintā
nirastā, ataḥ kuśalī sukhī \| acyuta iti katham api
sukha-cyuti-rāhityābhiprāyeṇa \| adhunā iti pūrvam asau
kaṁsa-sambandhena bahudhā duḥkhaṁ prāpto'stīti bhāvaḥ \| diṣṭyā etad eva
bhadram iti vā \| ahitas tad-dveṣṭā, yadūnām agha-kṛc ca \| āptaistatra
prāptair yadubhiḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** diṣṭyā bhadram ity arthaḥ
\| ahitaḥ śatruḥ \|\|39\|\|

**\...**

\|\| 10.47.40 \|\|

kaccid gadāgrajaḥ saumya karoti pura-yoṣitām \|

prītiṁ naḥ snigdha-savrīḍa- hāsodārekṣaṇārcitaḥ \|\|

**śrīdhara-svāmī (bhāvārtha-dīpikā) :** anyā ūcuḥ---kaccid iti \|
no'smākaṁ karaṇīyāṁ prītiṁ kaccit pura-yoṣitāṁ karoti \| snigdhaṁ ca tat
sa-vrīḍa-hāsenodāram īkṣaṇaṁ tenārcitas tāhir asmābhir vā \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyāḥ sāpatnyam asahamānāḥ
\| gado'grajo yasya sa tathā, gadasyātiśaya-yoddhṛtvena
krūra-svabhāvatvāt tad-anujo'pitādṛśa eveti \| saumyeti
nijārti-śrāvaṇātha tam āhlādayantya āhuḥ \| asmābhir veti
pūrvakālāpekṣayoktam \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kaccid ity
asambhāvanāyāṁ praśnaḥ \| akaraṇe hetum āha---no'smākaṁ snigdhaḥ
sa-vrīḍa-hāsodārekṣaṇārcita iti \| tathāpi kiṁ karoti ? \|\|40\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atra bahudhā
vākya-bhedena vaktṛ-bheda-kalpanāyāṁ yogyāyām api yathā-kathamcit
saṅgatiḥ pūrvavat kāryā \| sukha-sthiti-prakāram eva
prema-lālasautkaṭyena pṛcchanti---kaccid iti \| gadāgraja iti
paura-strī-jana-saṅgatyā pura-strī-prīty-ācaraṇārhatoktā \| udāram
utkṛṣṭam \| anyat tair vyākhyātam \|

yad vā, no'smadīyaḥ svāmī gadāgraja ity anvayaḥ \| athavā, adhunāsmāsu
kṛpāṁ kiṁ karteti premārtyā punaḥ pṛcchanti---kaccid iti \| pura-yoṣitāṁ
snigdha-savrīḍa-hāsādibhir arcito'pi no'smākaṁ prītiṁ kiṁ karoti
kariṣyati ? sāmīpyāpekṣayā vartamānā \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra
vaktṛ-bhede'pisaṅgatiruttarottaram aikamatyenokta-kāryaiva \| tathā
hi---atha sukha-sthiti-prakāraṁ prema-lāsasautkaṭyenaiva pṛcchantyaḥ
tadīya-vilāsa-viśeṣa-sphūrtaḥ pura-strīṇāṁ smaraṇāt
sāpatnya-svabhāvenerṣyām aṅkurayanti \| kaccid iti \| saptamy-arthe
ṣaṣṭhyau \| gadāgraja iti \| gado'yaṁ prathamo deva-rakṣitāyāḥ putraḥ
śrī-kṛṣṇānujaḥ, tasmiṁś ca sampraty anujatābhimananena tasyādhikye
prītiṁ śrutvā gokula-sambandhaḥ śithilībhūta iti vyañjayantyaḥ sveṣu
tadvat sneha-śaithilyaṁ pura-strīṣu tad-ādhikyaṁ vyañjitavatyaḥ \|
udāram utkṛṣṭam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** idānīṁ śrī-kṛṣṇa-sandeśair
gata-sammohā labdhāśvāsāś ca viśeṣa-vārtā pṛcchantya āhuḥ---kaccid
ity-ādi \| he saumya ! gadāgrajaḥ kaccit pura-yoṣitāṁ prītiṁ
karotiasambhāvanāyāṁ praśnaḥ \| asambhāvanaiva kutaḥ ? ity
āhuḥ---no'smākaṁ snigdha-sa-vrīḍa-hāsodārekṣaṇair arcitaś ct \| evam
asmad-vidha-kaṭākṣa-pūjito'nyatra kiṁ rajyatīti bhāvaḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyāḥ serṣyam
āhuḥ---kaccid iti \| gadāgraja iti \| gado deva-rakṣitāyāḥprathamaḥ
putraḥ devakī-putram ātmānaṁ mattvā samprati tasyāgrajo'bhūd iti
gokula-sambandhas tasya śithilībhūta iti dyotayāmāsuḥ \| no'smākaṁ
snigdhaṁ ca tat sa-vrīḍa-hāsenodāraṁ ca yad īkṣaṇaṁ tenāsmābhir arcitaḥ
sa samprati pura-yoṣitāṁ prītim utpādayati sa-hāsāvalokādibhis tā
arcayati kiṁ śiva śiva asmad-arcanīyaḥ saṁs tāsām arcako'bhūd ity
asmākam eva daurbhāgyam iti bhāvaḥ \|\|40\|\|

**\...**

\|\| 10.47.41 \|\|

kathaṁ rati-viśeṣa-jñaḥ priyaś ca pura-yoṣitām \|

nānubadhyeta tad-vākyair vibhramaiś cānubhājitaḥ \|\|

**śrīdhara-svāmī (bhāvārtha-dīpikā) :** anyā ūcuḥ, katham iti \| tāsāṁ
vākyair vibhramaiś cānubhājitaḥ pūjitaḥ \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyā tad-āgamane
sa-sandehāḥ \| vibhramaiḥśṛṅgāra-ceṣṭābhiḥ, nāyāsyatīti bhāvaḥ
\|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyā āhuḥ---kathaṁ na
kariṣyati ? rati-viśeṣajñaś cet rati-viśeṣānurūpaṁ ramata iti yāvat \|
ataḥ kathaṁ nānubadhyeta, etat pṛcchyatām \|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho tat kiṁ pṛcchyate,
sandeha eva tatra nāstīty āhuḥ---katham iti \| priyaś ca
rūpa-veśopakārādinā tathā tāsāṁ vākya-vibhramair anubhājitaḥ \| evaṁ
mithaḥ prīti-hetu-vaidagdhyādikam uktam \| ataḥ kathaṁ nānubadhyeta,
kutas tāsv āsakto na bhavet, api tu bhavitaivety arthaḥ \| yad vā,
tad-vākya-vibhrmair nānubadhyeta, na vaśīkriyeta, tair evānubhājitaś ca
\| anyat samānam \|

pakṣāntare, nanu tasya tābhiḥsaṅga eva nāstīti cet, tan na sambhavatīty
āhuḥ---katham iti \| arthaḥ sa eva \| atas tāsv āsakto'smākaṁ prītiṁ na
kartaiveti bhāvaḥ \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho tat kiṁ pṛcchyate ?
sandeha eva tatra nāstīty āhuḥ---katham iti \| priyaś ca
rūpa-veśopakārādinā tathā tāsāṁ vākya-vibhramair anubhājitaḥ \| evaṁ
mithaḥ prīti-hetu-vaidagdhyādikam uktam \| ataḥ kathaṁ nānubadhyeta ?
kutas tāsv āsakto na bhavet ? api tu bhavitaivety arthaḥ \| yad vā,
tad-vākya-vibhramair nānubadhyeta, na vaśīkriyeta, tair evānubhājitaś ca
\| anyat samānam \| pakṣāntare---nanu tasya tābhiḥ saṅga eva nāstīti
cet, tan na sambhavatīty āhuḥ---katham iti \| arthaḥ sa eva \| atas tāsv
āsakto'smākaṁ prītiṁ na kartaiveti bhāvaḥ \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyā āhuḥ---kathaṁ na
kariṣyati ? karoty eva \| tathā hi---kathaṁ rati-viśeṣajña ity-ādi \|
rati-viśeṣajñatvāt tad ucitam eva \| pura-yoṣitāṁ priyaḥ san na
tad-vākyair anbadhyeta, api tv anubadhyeta \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayi mugdhāḥ ! kim idam
api jijñāsadhve'tra sandeha eva nāstīty anyāḥ solluṇṭha-sāntaḥ-kopam
āhuḥ---katham iti \| rati-viśeṣajñaḥ sa sāmprataṁ pura-yoṣitāṁ
priyo'bhūtkathaṁ nānubadhyeta nāsakto bhavet, tāsāṁ vākyais tādṛśair
vibhramaiś cānubhājitaḥ nirantaraṁ tā bhajann asau tair bhājitaḥ
bhajanaṁ kārita ity arthaḥ \| tena vayaṁ grāma-yoṣitaḥ rati-viśeṣaṁ ca
mahā-mattāya tasmai na ditsāmahe \| tādṛśīm anukūlāṁ vācaṁ vibhramāṁś ca
na jānīma ity ato vayaṁ tena āḥ prāpya tyaktā eveti niścinudhvam iti
pṛcchyata iti bhāvaḥ \|\|41\|\|

**\...**

\|\| 10.47.42 \|\|

api smarati naḥ sādho govindaḥ prastute kvacit \|

goṣṭhi-madhye pura-strīṇāṁ grāmyāḥ svaira-kathāntare \|\|

**śrīdhara-svāmī (bhāvārtha-dīpikā) :** punar anyā ūcuḥ---kim anayā
cintayā ?asmān kvacit prastute prasaṅge smarati kiṁ?grāmyā avidagdhāḥ
\|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-smaraṇena tad-āgamanaṁ
sabhāvayantyo'nyāḥ \| anayā pura-strī-kṛta-tad-ādarādi-rūpayā \|
svaira-kathāntare svacchanda-viṣaya-vyavahāra-viśeṣe \| prastute
prasakte sati \|\|42\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** asmān kiṁ tasmin
samaye smaratīty āhuḥ---api tu smaratīty-ādi \| atra kaḥ sandeha iti
cet, sandehe hetum āha---grāmyā iti \|\|42\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suṣupty-ādiṣv api
bhavatyo dṛśyanta iti sandeśataḥ śrute'pi sva-saubhāgye punaḥ
prema-viśeṣeṇāśāntyā pṛcchanti---apīti \| kvacit kasmiṁścit prastute
prastāve, tam evāhuḥ---pura-strīṇāṁ yā goṣṭhī sabhā, tan-madhye yā
svaira-kathā svacchanda-vārtā, tasyā antare madhye grāmyā api naḥ kiṁ
smarati ? govindo gokulendra iti smaraṇārhatoktā \| he sādho ! iti tatra
kadāpi kvacin mithyā na vācyam iti bhāvaḥ \| 

yad vā, kvacid ity asyāgre'py anvayaḥ \| aho ! anya-prastāve kvacin na
smaratu nāma, goṣṭhī-madhye'pi kvacit smarati, tatrāpi
svaira-kathāntare'pi kvacit smarati ? anyat samānam \|

pakṣāntare---aho ! prītim asmākaṁ na karotu nāma, kadācit kiṁ smaraty
apīti pṛcchanti---apīti \| arthaḥ sa eva \| evam agre'nyad apy ūhyam
\|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athotkaṇṭhayā solluṇṭhaṁ
pṛcchanti---apīti \| kvacit kasmīṁścit prastute prastāve \| prastāvam
eva viśiṁṣanti \| pura-strīṇāṁ yā goṣṭhī sabhā, tan-madhye yā
svaira-kathā svacchanda-vārtā, tasyā antare madhye grāmyā api naḥ kiṁ
smarati \| govindaḥ gokulendraḥ iti smaraṇārhatoktā \| he sādho ! iti
tatra kadāpi kiñcin mithyā na vācyam iti bhāvaḥ \| yad vā, kvacid ity
asyāpy agre'py anvayaḥ \| aho anya-prastāve kvacin na smaratu
pura-strīṇāṁ goṣṭhī-madhye'pi kvacit smarati, tathāpi svaira-kathāntare
kvacit smarati \| anyat samam \|\|42\|\| 

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyā ūcuḥ---apīti \| tasmin
samaye kim asmān smarati ? smaraṇe'sambhāvanāyām āha---pura-strīṇāṁ
goṣṭhī-madhye, yato vayaṁ grāmyāḥ \| prastute prastāvocite,
svaira-kathā-madhye \| yad vā, svaiḥ suhṛdbhir akathāntare sati
kathāntara-viramo yadā ca bhavati \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apīti---sakhyaḥ satyam
eva vayaṁ tyaktum arhatvāt tena tyaktā eva \| kiṁ ca, loke hi atinikṛṣṭā
api sambhukta-tyaktā api kenacid guṇāṁśenadoṣāṁśena vā smṛty-ārūḍhāḥ
kadācid bhavantīti pṛcchyata ity āhuḥ \| grāmyā avidagdhāḥ \|
svaira-kathāntare gāna-narma-prahelī-kavitvādi-racanā-kathā-madhye \|
bhoḥ pura-striyaḥ ! yūyaṁ yathā gānādi jānīdhve, tathāsmad-goṣṭhe
gopyo'pi prāyaḥ kiñcij jānanti \| yad vā, tā grāmyā evaṁ naiva jānantīti
kim asmānullikhatīty arthaḥ \| govindo gokulendra iti smaraṇa-hetoktā \|
sādho iti \| atra kadāpi kiñcin mithyā na vācyam iti
sambuddhy-abhiprāyaḥ \|\|42\|\|

**\...**

\|\| 10.47.43 \|\|

tāḥ kiṁ niśāḥ smarati yāsu tadā priyābhir

vṛndāvane kumuda-kunda-śaśāṅka-ramye \|

reme kvaṇac-caraṇa-nūpura-rāsa-goṣṭhyām

asmābhir īḍita-manojña-kathaḥ kadācit \|\|

**śrīdhara-svāmī (bhāvārtha-dīpikā) :** anyā ūcuḥ---tāḥ kim iti \|
kumudaiḥ kundaiḥ śaśāṅkena ca ramye vṛndāvanekvaṇanti caraṇa-nūpurāṇi
yasyāṁ, tasyāṁ rāsa-goṣṭhyām asmābhiḥ priyābhir īḍitā mano-jñāḥ kathā
yasya, sa tadā yāsu niśāsu reme,tāḥkadācit kiṁ nu smarati vā, na vā ?
iti \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
*anyāḥ*saundaryābhiniviṣṭāḥ \| *tadā* rāsāvasare \| *tā* niśāḥ
\|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyā ūcuḥ,
\"grāmyatvena vayaṁ smartuṁ na yogyā iti satyam eva, kiṁ tv asmābhiḥ
saha yo rāsaḥ kṛtaḥ, sa kutrāpi na bhavitā ?\" iti tātparyeṇa---tāḥ kiṁ
niśā ity-ādi\|\|43\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** \"aho !
nāgarī-gaṇa-prāptyāsmān vā na smaratu, tad-rāsa-krīḍā-rātrīr api kvacit
smaret ?\" iti pṛcchanti---tā iti \| tāsāṁsmaraṇa-yogyatām āhuḥ---yāsv
ity-ādinā \| tatra bahutvena tāsām asaṅkhyātvam uktam
\|kvaṇantitasyāsmākaṁ ca nūpurāṇiyasyāṁrāsa-lakṣaṇāyāṁgoṣṭhyāṁ krīḍāyāṁ
\|

kiṁ vā,tādṛśa-rāse paścād yā goṣṭhī gopīnāṁ sabhā,tasyām
īḍita-manojña-kathaḥ \| asmābhir iti sat-sahāyāḥ, vṛndāvana iti
sat-sthānam, kumudetisūcitayā śaradā sat-kālaḥ,tathā
sat-puṣpādi-raty-upakaraṇaṁ ca,kvaṇad iti sal-līlā \| tatra ca
kvaṇac-caraṇa-nūpureti san-nṛtya-gatiḥ \| īḍitetitatra sad-utsāha-hetuś
ca \| anyat tair vyākhyātam \|

yad vā, tadā tadānīṁ yāḥ priyāḥ priyatayā svīkṛtāḥ, tābhir asmābhiḥ saha
reme, īḍitā tadānīṁ vyomny āgatair devādibhiḥ stutitayā gītā
manojñājagatāṁ tasyaiva vā cittākarṣikā kathā vividha-vaidagdhyādi-vārtā
yasya saḥ, iyam apy ekā smaraṇa-yogyatā \| yad vā,tatra taiḥ
pura-stry-ādibhir īḍita-manojña-kathaḥ san smarati kim iti
manojña-kathā-prasaṅge tat-smaraṇa-yogyataivābhipretā \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** \"aho nāgarī-gaṇa-prāptyāsmān
vā na smaratu, tad-rāsa-krīḍā-rātrīr api kvacit smarati ?\" iti
pṛcchanti---tā iti \| ayam arthaḥ---yaḥ khalv asmābhir
durbhikṣa-bhikṣukībhir iva sāmpratam īḍitā manojñā tasya yuṣmākaṁ ca
manoramā kathā,diṣṭyāhito hataḥ kaṁsa \[bhā.pu. 10.47.39\] ity-ādi-rūpā
yasya saḥ \| tatreśvara-sākṣān-nāma-nirdeśena laghūkartuṁ śaṅkanīyas tāṁ
sāmpratikībhyaḥ parābhyaś ca vilakṣaṇāḥ \| tatra ca bahutvād vismartum
apāraṇīyā niśāḥ kiṁ kadācid api
smarati?yāsukumuda-kunda-śaśāṅka-ramyatvād vilakṣaṇa eva vṛndāvane
tadānīṁ yāḥ kāścana tasya priyā āsan \| eṣā bhavatāsmāsu dṛśyamānā
duḥkhāvasthā tāsu na sambhavatīty asmādṛśībhyaḥ sarvābhyo'py anyābhir
eva tābhiḥ saha tasya tāsāṁ ca kvaṇac-caraṇa-nūpuratayā
atimanoharāyāṁrāsa-goṣṭhyāṁreme svayaṁ cikrīḍeti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyā āhuḥ---grāmyatvena
vayaṁ smartum anarhā eva, kiṁ tv asmābhiḥ saha yo rāsa-vilāsaḥ kṛtaḥ, sa
tv alaukikaḥ, sa tu sarvadā smaraṇārha eveti \| tāḥ kiṁ niśā ity-ādi
tulyam eva \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho bho gopyaḥ
vakroktyālaṁ, tāsāṁ tasya ca nindayā, spaṣṭam eva kiṁ na brūdhve \|
anyad vaidagdhyādikam asmad-daurbhāgya-vaśāt kṛṣṇena vismaryatāṁ nāma
sva-vāsaḥ kathaṁ vismṛta ity asyāḥ sa-rodanam āhuḥ---tā iti \|
kumuda-kunda-śaśāṅkairvṛndāvanīya-pulinasya sarva-śuklīkṛtatvād
ramyepriyābhir asmābhiḥ saha reme \| 

īḍitā vimāna-cāriṇībhiḥ svargāṅganābhir api stutā kathā yasya saḥ \| iti
tena purāṅganā varākyaḥ kā vā kathā jānanti ? mathurāyāṁ kva
vaitādṛśa-pulinaṁ tad-abhimatāni nṛtya-gīta-vāditrāṇi
cūḍā-mukuṭa-sthāsaka-vana-mālā-vīṭikādi-racanā vā tatra kāḥ kartuṁ
jānanti ? iti mathurāyāṁsthityā kṛṣṇasyasarvam eva sukham astībhūtam iti
tadīyānandābhāvam eva smṛtvā vayaṁ duḥkhena mriyāmahe \| vayam iva tatra
kāścit tad-abhimatā vilāsinyaḥ syuś cet tābhiḥ saha
rāsa-lāsya-veṇu-vādyādi-vinodaṁ ca śṛṇuyāma cet tadātra tad-virahe'pi
vayaṁ sukhenaiva vartemahīti dhvanitam \|\|43\|\|

**\...**

\|\| 10.47.44 \|\|

apy eṣyatīha dāśārhas taptāḥ sva-kṛtayā śucā \|

sañjīvayan nu no gātrair yathendro vanam ambudaiḥ \|\|

**śrīdhara-svāmī (bhāvārtha-dīpikā) :** sva-nimittena śokena taptā
no'smān gātraiḥ kara-sparśādibhiḥ sañjīvayan kiṁ nu ihaiṣyatīti
\|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-śabdo'tra kṛṣṇārthakaḥ
\| sañjīvayan santoṣayan \| ayīti komalāmantraṇe \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyāś ca---alam anena
praśnena, phala-bhūtaṁ pṛcchyatām ity āhuḥ---apy eṣyatīty-ādi \|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu smaraty eveti cet
tarhi tasyātrāgamanenaiva pratīma ity āśayena kiṁ vā,
rāsa-smaraṇa-janitautkaṇṭhya-bhareṇa pṛcchanti---apīti \| dāśārhaḥ
yadu-kulodbhava iti tat-pālanārthaṁ vyagro'pīti bhāvaḥ \| yad vā, dāśo
dānaṁ vraja-janeṣu nija-darśana-dānaṁ tad arhatīti dāśārhas
tenātrāgamana-yogyatvam abhipretam \| śucā viraha-śokena taptā iti
tad-darśanaika-pratikāratvam \| svakṛtayeti anyathākṛtajñatvasya
strī-vadhasya ca prasaṅgaḥ syād iti gātraiḥ samyag jīvayann iti
tat-sparśānām amṛta-mayatvam \|tatra tu vartamānayā samāgama-kāla eva
kara-sparśādikaṁ ca \| yad vā, sañjīvayitum, yatheti dṛṣṭāntena
tātkālikatvaṁ tad-eka-sādhyatvaṁ ca dṛḍhīkṛtam \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu smaraty eveti cet, tarhi
tasyātrāgamanaṁ naiva pratīma ity āśayena
rāsa-smaraṇa-janitautkaṇṭhya-bhareṇa tad-āgamana-sandeśa-vismṛtyaiva vā
pṛcchanti---apīti \| dāśārhah dāśārhāṇāṁ rājā, tat-pālanārthaṁ
vyagro'pīti bhāvaḥ \| sva-kṛtayā śucā iti tat-sparśaika-pratīkāratvam \|
anyathāsnigdha-hṛdayāvijñatvaṁ, strī-vadhād abhīrutvaṁ ca jñāpitam
\|gātraiḥsamyag jīvayann iti tat-sparśānām amṛta-mayatvam \|tatra tu
vartamāna-prayogeṇa samāgama-kāla eva kara-sparśādikaṁ ceti
vilambāsahatvaṁ ca \| yatheti dṛṣṭāntena tātkālitvaṁ tad-eka-sāmyatvaṁ
ca dṛḍhīkṛtam \| garjanādineva sandeśādinā ca tāpāpanodanaṁ nirākṛtam
\|\|44\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 167)** : sva-virahaṁ vyañjayanti----apy
eṣyatīti \| sva-nimittena śokena taptāḥno'smān gātraiḥ kara-sparśādibhiḥ
sañjīvayan kiṁ nuihaiṣyati ? iti \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyā āhuḥ---satyam eva
śrī-kṛṣṇo'trāgamiṣyati ? tat kathayeti---apy eṣyatīty-ādi \| api
sambhāvanāyāṁ praśne vā \| āyāti vā kiṁ ? sva-kṛtayā śucā taptā asmān
sañjīvayan eṣyati \| ka iva ? indro'mbudair vanam iva \| jīvayann ity
eka-deśe dṛṣṭāntaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho sakhyaḥ ! ata
evatasmāt purād udvignaḥ kṛṣṇaḥ śīghram atrāyātv iti tad-āgamanam
āśāsanam \| anyās tat-sama-bhāvā āhuḥ---apīti \| sva-nimittena śokena
taptā asmānsva-gātrair darśitaiḥsañjīvayan, kiṁ nu ihaiṣyatīti
\|\|44\|\|

**\...**

\|\| 10.47.45\|\|

kasmāt kṛṣṇa ihāyāti prāpta-rājyo hatāhitaḥ \|

narendra-kanyā udvāhya prītaḥ sarva-suhṛd-vṛtaḥ \|\|

**śrīdhara-svāmī (bhāvārtha-dīpikā) :** anyā ūcuḥ---kasmād iti \|
ananya-gatitvena pūrvam atrāvasat, saṁprati mahad aiśvaryaṁ prāptaḥ
kasmād ihāgamiṣyatīti \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyā vyavahār-nipuṇāḥ \|
ananya-gatitvenānyāśrayābhāvena \| atra gokule \| 

rājyaṁ rājñāṁ samūhe ca prākāśye nṛpa-karmaṇi \|

paṅkti-kṛtye mahaiśvarye mukhyāmātye nṛpasya ca \|\| iti nirukti-kāraḥ
\|

prāptaṁ rājyaṁ mahaiśvaryaṁ mukhyāmātyatvaṁ vā yena sa tathā \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyās tad
asambhāvyocuḥ---kasmād iti dvābhyām \|\|45\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu eṣyaty eveti tat tan
na ghaṭetety āhuḥ---kasmād iti \| kṛṣṇaḥ pūrvānanda-paripūrṇa iti bhāvaḥ
\| tad eva darśayanti---prāptety-ādinā \| nanu tasya rājyāpekṣā nāstīti
cet, tathāpy āgamanaṁ na sambhāvyata ity āhuḥ---hatāhita iti \|
śatru-vadhopāyārtham evātrāsīt \| adhunā tat-siddhau kuto'traiṣyatīti
bhāvaḥ \| 

nanu tathāpibhavatīnāṁ virahārta eṣyaty eva, tatrāhuḥ---narendreti \|
narendrāṇāṁ mahārājānāṁ kanyā iti mahā-dainyenātmanaḥ sakāśāt tāsām
utkarṣaḥ sūcitaḥ \| bhāviny api prīta ity atītatvaṁ tasyātisānnidhyān
nirdhārāc ca \| 

nanu tathā saty api pitṛ-mātrādīnām atratyānāṁparama-suhṛdāṁ
prīty-artham eṣyaty eva, tatrāhuḥ---sarveti \| tatraiva sarve
pitṛ-mātrādayo nija-suhṛdo labdhāḥ, pareṣv adhunā kāpekṣety arthaḥ \|
yad vā,tatratyaiḥ suhṛdbhir atrāgacchann asau nivārayitavya iti bhāvaḥ
\|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv eṣyaty eveti cen na
ghaṭety āhuḥ---kasmād iti \| tad eva darśayanti---prāptety-ādinā \| nanu
tathāpibhavatīnāṁ virahārtam eṣyaty eva tatrānyathā
sambhāvayanti---nareti \| prīta iti \| asmad-gopa-jātes tasya
tenaivābhīṣṭa-kṣatriya-jātitva-siddheḥ kāntā-viśeṣa-lābhāc ca \| nanu
tathā saty api mātā-putrādīnām atratyānāṁparama-suhṛdāṁ prīty-artham
eṣyaty eva tatrāhuḥ---sarveti \| sarve te labdhāḥ pareṣv adhunā
kāpekṣety arthaḥ \| yad vā,tatratyaiḥ suhṛdbhir atrāgacchann asau
nivārayitavya iti bhāvaḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyā ūcuḥ---kasmāt kṛṣṇa
ity-ādi \| ihāgamane sāmagrī na dṛśyate \| yataḥ prāpta-rājyaḥ hatāhito
hata-śatruḥ, tatrāpi narendra-kanyā udvāhya prītaḥ,
tathāsarva-suhṛd-vṛtaḥ \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tac chrutvā anyā
vāmyamaya-svabhāvāḥ---bhoḥ sakhyaḥ ! kṛṣṇasya rāsādibhiḥ kiṁ sukhaṁ
tāvat mugdhā yūyaṁ kim api na jānīdhve tad-abhimata-sukhaṁ man-mukhāt
śṛṇuteti vakroktyāhuḥ---kasmād iti \| atra go-cāraṇākliṣṭas tatra tu
prāpta-rājyo'bhūt \| atra gopa-jātibhis tatrāpi parakīyābhiḥ kiṁ suk,
atra gopas tatra tu narendra ity-ādi udvāhyeti kvacit \| purāṇe
mathurā-sthasya kṛṣṇasya rukmiṇy-udvāhaḥ kalpa-bhedena jñeyaḥ \| prāpya
mathurāṁ \[go.tā.u. 2.33\] ity adhikṛtya rāmāniruddha-pradyumnai
rukmiṇyā sahito vibhuḥ\[go.tā.u. 2.34\] iti gopāla-tāpiny-upaniṣadi
\|\|45\|\|

**\...**

\|\| 10.47.46 \|\|

kim asmābhir vanaukobhir anyābhir vā mahātmanaḥ \|

śrīpater āpta-kāmasya kriyetārthaḥ kṛtātmanaḥ \|\|

**śrīdhara-svāmī (bhāvārtha-dīpikā) :** anyās tu paramārthaṁ ūcuḥ---kim
asmābhir iti \| vana-carībhir asmābhir anyābhir vā rāja-kanyāmir
mahātmano dhorasya \| kiṁ ca śrī-pateḥ \| tad api āstām \| svata
evāpta-kāmasyāta eva kṛtātmanaḥ pūrṇasya kiṁ ko'py arthaḥ kriyeta ? na
kaścid iti \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyā āptāḥ \| na kevalaṁ
dhīra eva, kintu sarva-saundaryādhiṣṭhāna-bhūta-lakṣmī-patir ity apīty
āhuḥ---kiṁ ceti \| tad api śrīpatitvam api \| āstāṁ tiṣṭhatu \| na
tathāpi tasya kiñcit kṛtyam astīty āhuḥ---svataḥ svabhāvata
evāpta-kāmasya prāptākhilābhīṣṭasya, ata evāpta-kāmatvād eva \| arthaḥ
prayojanam \|\|46\|\| 

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tathāpibhavatīṣu
paramāpekṣayātraiṣyaty eva, tatrāhuḥ---kim iti \| arthaḥ prayojanam \|
anyat tair vyākhyātam \|

yad vā, kiṁ kriyeta, api tu naivety arthaḥ \| tatrahetuḥ---mahātmano
jagadādṛtasya jitendriyasya iti vā \| nanu tathāpi
prema-vilāsa-paripāka-rūpatayābhavatīnāṁ sambhoge rasika-śekharasya
tasyecchāsty eva \| tatrāhuḥ---śrīpater iti \| tad-arthaṁ lakṣmīr
vibhāty eva, kim anyābhir ity arthaḥ \| 

nanu lakṣmīto'pibhavatīṣv adhikāpekṣā, tatrāhuḥ---āpta-kāmasya, asmābhiḥ
saha kṛta-rater ity arthaḥ \| nanu tathāpitatra tasya tṛptir nāstīti cen
nety āhuḥ---kṛtātmana iti \| anyat samānam \|

eṣātidainyoktiḥ solluṇṭhoktir eva vā, priya-jana-para-vaśasya tasya
kadāpi tādṛśatvānanubhavāt \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
narendra-kanyodvāhasyahetutvam ākṣipya tāsv api kāruṇyaṁ vyañjayantya
iva tasya nairapekṣyam eva hetuuṁ serṣyam āhuḥ---kim iti \|
tatrahetuḥ---mahātmanaḥ mahās tad upary api vartamāna ātmā cittaṁ yasya
\| yataḥ śrīpateḥ śriyaḥ sarvair āśrayitum abhīṣṭāyā api tatra tatra
tad-anugāminyā lakṣmyāḥ patyuḥ \| ata evāpta-kāmasya
yatheṣṭa-viṣaya-pūrṇasya \| āyāṁkṛtātmanaḥ labdha-dhṛter iti \| tataḥ
kācid api kanyakā tasya vivāhāya nāhartavyety uddhavaṁ prati ca nigūḍhaḥ
prayatnaḥ sūcitaḥ \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu sarvebhyo bhavatya eva
tasya priyāḥ, tato yuṣmad-darśanārtham āgamiṣyaty eveti
sambhāvyāhuḥ---kim asmābhir ity-ādi \| vanaukobhir vana-vāsibhiḥ \|
athavā, kiṁ pura-strībhir apīty āhuḥ---anyābhir veti \| anyābhir vā
tasyārthaḥ kiṁ kriyate ? kutaḥ ? ity āhuḥ---śrīpateḥ \| śriyā vā kiṁ ?
kutaḥ ? ity āhuḥ---āpta-kāmasyapūrṇasyakṛtātmanaḥ kṛta-buddheḥ
parama-gambhīrasya \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho sahacaryaḥ !
prema-śūnye kṛṣṇe īrṣyāsayādikaṁ tyajyatām iti vadantyas
tasyasarvatraudāsīnyam anyā āhuḥ---kim iti \| nanu śrīpatitvāt tasyāṁ
tasya premāsti cen na āpta-kāmasyakṛtātmanaḥ pūrṇa-svarūpasyatathāpi kiṁ
ko'rthaḥ kriyate \| yuga-paryāptayo kṛtam ity amaraḥ \| paryāptiḥ
paripūrṇatā \| tataś ca kācid api kalpasya gatasya vivāhārthaṁ
nāhartavyety uddhavaṁ prati kim api nigūḍhaṁ tattvaṁsūcitam \|\|46\|\|

**\...**

\|\| 10.47.47 \|\|

paraṁ saukhyaṁ hi nairāśyaṁ svairiṇy apy āha piṅgalā \|

taj jānatīnāṁ naḥ kṛṣṇe tathāpy āśā duratyayā \|\|

**śrīdhara-svāmī (bhāvārtha-dīpikā) :** yato'ghaṭamānā yā kṛṣṇasya
saṅgatiḥ saivāsmān vyākulayati, ato nairāśyam eva paramaṁ sukham \| tac
cātiduṣkaram ity āhuḥ---paraṁ saukhyam iti \| svairiṇī kāma-cāriṇī
\|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato yasmāt \| aghaṭamānā
bhavitum aśakyā yā \| tac ca nairāśyam \| piṅgalā tan-nāmnī veśyā \|
tathāpi nairāśyaṁ paraṁ sukham iti jñāne saty api \| āśā tṛṣṇā \|
duratyayā tyaktum aśakyā \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyā āhuḥ---he sakhyaḥ
! bhadraṁ brūta, kintu nairāśyam eva paramaṁ sukhaṁ yadyapi, tathāpi
nirāśayā sthātuṁ na śakyate \| tathā hi---ka utsaheta ity-ādi
\|\|47-48\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paraṁ paramam \| hi eva
nairāśyam eva \| svairiṇītvena tathā vaktum anarhāpīty api-śabdārthaḥ \|
na ca mantavyaṁ tad vayaṁ na vidma ity āhuḥ \| tat tasyā vākyaṁ kiṁ
vānairāśyam eva sukham iti jānatīnām \|yad vā, taj-jānatīnām apīty
anvayaḥ \| tathātādṛśī āśā duratyayā, katham api tyaktum aśakyety arthaḥ
\| kutaḥ ? kṛṣṇe cittākarṣake śrī-vrajendranandana ity arthaḥ \|
yadyapiśrī-kṛṣṇāśāpi tattvataḥ paramānanda-mayī, saiva jīvanāvalambanaṁ
ca, tathāpi virahārtyā jīvane nairapekṣyeṇa tathoktam \| anyat tair
vyākhyātam \|tatrāghaṭamānāyāḥśrī-kṛṣṇa-saṅgater āśāiveti lekhye yā
śrī-kṛṣṇa-saṅgiḥ saiveti lekhaka-bhramād iti \| athavā tat tadīyaṁ
satya-vākyatvādikaṁ jānatīnām anusandadhānānām iti duratyayatva eva
hetuḥ \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paraṁ paramaṁ hi eva
nairāśyam eva svairiṇītvena tathā vaktum anarhāpīty api-śabdārthaḥ \| na
ca mantavyaṁ tad vayaṁ na vidma ity āhuḥ \| tan nairāśyena sukham iti
jānatīnām apīty anvayaḥ \| tathāpitādṛśī āśā duratyayā, katham api
tyaktuṁ na śakyety arthaḥ \| kutaḥ ? kṛṣṇe cittākarṣake
śrī-vrajendranandana ity arthaḥ \| anyat taiḥ \|
tatrāghaṭamānāyāḥśrī-kṛṣṇa-saṅgater āśāivāsmān ākulayatīty unneyam \|
svairiṇy apīty anena---

> yan-manaskās tat-prāṇās tad-arthe tyakta-daihikāḥ \|
>
> tam eva dayitaṁ preṣṭham ātmānaṁ manasā gatāḥ \|\|

vayaṁ svairiṇyas tu na mantavyā iti vyajya śrī-bhagavatā ballavyo me
mad-ātmikā \[bhā.pu. 10.46.6\] itivat tathā svayam api jārā bhuktvā
ratāṁ striyaṁ \[bhā.pu. 10.47.8\] ity arthāntara-nyāsīkṛtya tasmiṁs
tat-parihāravan, madhupuryām ārya-putro'dhunāste \[bhā.pu. 10.47.21\]
iti sākṣād-uktivac ca parama-sādhu-śiromaṇāv uddhave saṅkocaḥ parihṛta
iti ca jñeyam \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tarhi kiṁ kurmaḥ ? ity
apekṣayānyā āhuḥ---paraṁ saukhyam ity-ādi \| nairāśyaṁ paraṁ saukhyam \|
uktaṁ ca piṅgalety ādi \| svairiṇy apīty ādi \| nanu tad eva kriyatām
ity āhuḥ---taj jānatīnām apy asmākam, tathāpi duratyayā durvārā āśā
\|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi tat-prāpty-āśā
tyajyatām iti cen, na \| sā sarvathaiva tyaktum aśakyety āhuḥ---param
iti \| tad api kṛṣṇe āśā kṛṣṇa-viṣayā hy āśā duratyayā sarvair eva
dustyajā \| piṅgalāyāḥ khalu puruṣāntara eva ca sīdataḥ \| sā tayā
tyakteti bhāvaḥ \|\|47\|\|

**\...**

\|\| 10.47.48 \|\|

ka utsaheta santyaktum uttamaḥśloka-saṁvidam \|

anicchato'pi yasya śrīr aṅgān na cyavate kvacit \|\|

**śrīdhara-svāmī (bhāvārtha-dīpikā) :** saṁvidam ekānta-vārtām
\|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalam asmākam eva
kṛṣṇāśā dustyajā kiṁ tv anyasyāpīty āhuḥ---ka iti \| yasya kṛṣṇasya
\|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad
evābhivyañjayanti---ka iti \| ko jana iti sāmānya-nirdeśaḥ
sarva-lokāpekṣayā \| yad vā, kaḥ pumān api, kiṁ punaḥ strīty arthaḥ \|
utsaheta, utsāham adhyavasāyam api kuryāt, kiṁ punas tyajed iti
santyaktuṁ vismartum api, kiṁ punas tad-āśāṁ kṣaṇam api tyaktuṁ, udgataṁ
tamo yasmāt tathā-bhūtaṁ śloko yaśo yasyeti, yasya yaśaḥ-śravaṇād api
tamo-hānis tasya \| kiṁ vā, uttamāḥ ślokā guṇa-rūpādi-varṇanena kavīnāṁ
padyāni yasminniti māhātmya-viśeṣa uktas tasya saṁvidaṁ santyaktum iti
saṁ-śabdena kadācit kathañcit tyājyatā nirastā \| kutaḥ ? tad
āhuḥ---anicchata iti \| śriyam anapekṣamāṇasyāpi samantataḥ
paripūrṇatvāt \| śrīr lakṣmīḥ \| aṅgāt vakṣasaḥ kvacit kadācid api na
cyavate nāpayāti \| anyat tair vyākhyātam \|

yad vā, saṁvidam ekaṁ saṅketa-narmāpi, śrīḥ śobhā, aṅgāt śrī-mūrteḥ,
anyat samānam \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evābhivyañjayanti---ka
iti \| ko jana loka-mātraṁ, kiṁ punaḥ strī ? ity arthaḥ \| utsaheta,
adhyavasāyam api kuryāt, kiṁ punas tyajed iti santyaktum \|
adārḍhya-jñānair api avajñātuṁ kiṁ punar vismartum \| uttamāḥ ślokā
guṇa-rūpādi-varṇā api yasya tasya saṁvidaṁ na pāraye'ham ity-ādi-rūpāṁ
santyaktum iti saṁ-śabdena mānādau apy antastyāgo niṣiddhaḥ \| kutaḥ ?
tad āhuḥ---anicchata iti \| nāham ātmānam āśāse ity-ādivan
nava-nava-priya-janānurāgeṇa śriyam apekṣamāṇasyāpi śrīr lakṣmīḥ
rekhā\--rūpeṇa vartamānā aṅgāt vakṣasaḥ kvacit kadācid api na cyavate
nāpayāti \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasminn āśāyā durvāratvaṁ
samucitam evety anyā āhuḥ---kva utsahetety-ādi \| uttamaḥślokasya vārtā
santyaktuṁ ka utsaheta ? na ko'pi \| kutaḥ ? ity āhuḥ---aniccheti \|
kvacit kadācid api na cyavate nāpasarati, anicchato'pipūrṇakāmatvād
adhyāyamānasyāpi \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, lobhī khalu
lobhyaṁ vastu prāpnotu na prāpnotu, mayā kintu tatrautsukyaṁ tyaktuṁ
notsahate ity āhuḥ---ka iti \| uttamaḥ ślokasya kṛṣṇasya saṁvidaṁ
saundarya-mādhuryādy-upalabdhiṁ tyaktuṁ na utsaheta no ko'pi \| śriyam
anapekṣamāṇasyāpi yasyaśrīr lakṣmī rekhā\--rūpeṇa vartamānā aṅgād
vakṣasaḥ kadāpi na cyavate nāvayāti \|\|48\|\|

**\...**

\|\| 10.47.49 \|\|

saric-chaila-vanoddeśā gāvo veṇu-ravā ime \|

saṅkarṣaṇa-sahāyena kṛṣṇenācaritāḥ prabho \|\|

**śrīdhara-svāmī (bhāvārtha-dīpikā) :** kiṁ ca, tad vismṛtau na tāvad
duḥkham asti, sāpi nāsmākaṁ sambhavatīty āhuḥ---saric-chaileti tribhiḥ
\| ācaritāḥ sevitāḥ \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atiduḥkhitā āhuḥ---kiṁ
ceti \| tad-vismṛtau kṛṣṇa-vismaraṇe \| sāpi tad-vismṛtir api \| ima iti
tadāviṣṭa-manastvāt pratyakṣībhūtā iveti pratīyate tāsām iti bhāvaḥ \|
prabho iti---tad-dūtatvāt tvam apy asmākaṁ prabhur evety abhiprāyaḥ \|
yad vā, tvaṁ prabhur asīty ato gopīvac chrī-kṛṣṇāveśaṁ kurv iti śukoktiḥ
\|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tatrāpy ete
uddīpana-vibhāvā iti kāścid āhuḥ---saric-chaila-vanoddeśā iti dvābhyām
\|\|49\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho ! tad-vismaraṇe saty
āśāpi hīyeta, tac ca naiva ghaṭetety āhuḥ---sarid iti \| yadi jalāntike
yāms tadā saritaḥ, gṛhe cet tiṣṭhāmas tadā śilā-baddha-bhū-bhāgena
smaryamāṇā atyuccatvād vā dṛśyamānāḥ śailāḥ \| yadi vā vanāni praviśāmas
tadāpi vanasthānānīti jala-sthala-vanāni sarvāṇy evety arthaḥ \| ime ity
asya liṅga-vipariṇāmena sarvair apy anvayaḥ \| iti teṣāṁ sarveṣām eva
pratyakṣatoktā \| yad vā, ime tad-virahāturāḥ sākṣād atraivaite
nipatitāḥ śrīdāma-subalādayas tat-sahacarāḥ, teṣām
atyanta-śrī-kṛṣṇa-smāraka-hetu-mahārti-jananān nāmāgrahaṇam \| evaṁ
sarid-ādīnāṁ yathottaraṁ smāraṇe śraiṣṭhyaṁ ūhyam \| samyak
karṣati---śrī-kṛṣṇasya krīḍā-sukhārthaṁ sakhīn \| kiṁ vā, sneha-bhareṇa
tasya cittam evākarṣatīti saṅkarṣaṇaḥ sahāyaḥ saṅgī yasya tena \| kiṁ
vā, saṅkarṣaṇasya sahāyenety ubhayathāpi mithaḥ-snehena sukha-krīḍā
sāṅkhycandrā \| kṛṣṇena jagac cittākarṣakatvam abhipretam \| ācaritāḥ
sevitā iti tair vyākhyātam \| yad vā, sva-krīḍā-sādhanatvaṁ nītāḥ \| yad
vā, ācaritāḥ kṛtā iti veṇu-ravāṇām eva viśeṣaṇam \| tataś ca
saṅkarṣaṇa-sahāyeneti tad-upagāyanatvena teṣām eva mādhurya-viśeṣaḥ
sūcitaḥ \| sarid-ādīnāṁ tu śrī-kṛṣṇākrīḍatvaṁ vyaktam eva \| yad vā,
ācaritāḥ pravartitā gopānāṁ veṇu-ravā ime idānīntanāḥ,
tad-vraja-jātatvenaiva tat-prakāra-viśeṣa-śikṣaṇāt \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho ! tad-vismaraṇe saty
āśāpi hīyate, tac ca naiva ghaṭata ity āhuḥ---sarid iti yugmakena \|
vanoddeśena vrajo'pi gṛhyate \| tad-antar-vartitvāt tasyeti \| sarvāṇy
avasthānānīty arthaḥ \| veṇu-ravā idānīm api kaiścit kriyamāṇāḥ \| ime
iti sphūrtyā pratyakṣā iva kriyante, tatra gāva ity atra liṅgaṁ
vipariṇamanīyam \| ācaritāḥ sevitā anuśīlitā ity arthaḥ \|
anya-kṛta-veṇu-ravasyāpi tad-anuśīlitvaṁ jātyaikyāt \|
saṅkarṣaṇa-sahāyeneti \| tatra tatra śobhādi-paripoṣāt tenāpi
sahāgamanam īhitam \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** veṇu-ravā idānīm api kaiścit
kriyamāṇā ime iti sphūrtyā pratyakṣā iva śrāvyante sma eṣāṁ
tad-ācaritatvaṁ jātyaikyāt \|\|49\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** api ca svabhāvato'smākaṁ
nirantaram eva tat-smaraṇaṁ, tatrāpīme punaḥ punaḥ smārayantīty
āhuḥ---saric-chaila-vanoddeśā ity-ādi \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca tad-vismṛtau
satyām āśāpi hīyate sā tvam asmākaṁ naiva ghaṭata ity āhuḥ---sarid iti
tribhiḥ \| ācaritāḥ sevitā anuśīlitāḥ \|\|49\|\|

**\...**

\|\| 10.47.50 \|\|

punaḥ punaḥ smārayanti nanda-gopa-sutaṁ bata \|

śrī-niketais tat-padakair vismartuṁ naiva śaknumaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanda-gopa-sutam iti tasya
tatratyatve'py antarhita-līlatvāt tathoktir loka-dṛṣṭyeti jñeyam \|
batāścarye \| sārdhenānvayaḥ \| nanu sarid-ādy-avalokanaṁ śrī-kṛṣṇaṁ
smārayaty anyadā tan nāstīty āgatam iti tatrāha---tat-padakaiḥ, tasya
kṛṣṇasya praśasta-padaiḥ \| praśastatā tatra katham iti ced
āha---śrī-niketair dhvaja-vajrādi-viśiṣṭaiḥ \| \[**vaiṣṇava-toṣaṇī**taḥ,
śrī-nandābhidhasyaity-āditaḥ\] \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** punaḥ punar iti \|
kathañcit prayatnena tac-cintāyāṁ tyaktāyām api punaḥ smāraṇāt, punas
tathaiva tyaktāyām api punaḥ smaraṇād ity evam asakṛd ity arthaḥ \| kiṁ
vā, aviratam eveti \| prabho iti parama-dainyena sambodhanam \| yad vā,
he boddhuṁ samartheti, bhavatedaṁ budhyata eveti bhāvaḥ \| nando gopo
mahārājaḥ, tasya sutam iti prayatna-śatair īśvaratvena smartum iṣyamāṇam
api śrī-vallavendra-kumāratvenaiva smārayantīty arthaḥ \| bata khede \| 

nanu tatra tatra śrī-kṛṣṇānusandhāna-mātraṁ balāt tyaktvā taṁ vismarata
\| tatrāhuḥ---śrī-niketair dhvajādy-asādhāraṇa-lakṣaṇaiḥ śriyaḥ
sarvasyāḥ sampadaḥ śobhāyā vā niketais tasya nanda-gopa-sutasya padakaiḥ
komala-padaiḥ sarvatroditaiḥ, tadānīm api tathaiva teṣām anuvṛttiḥ prāg
vyutpāditaiva \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punaḥ punar iti \|
smaraṇāvicchede'pi smaraṇa-viśeṣāṇāṁ punaḥ punar ariśayitā dhvanitā \|
prabho iti parama-dainyena \| yad vā, he prabho ! sarvadā samartheti
tvam evātra nyāya-kartā bhaveti bhāvaḥ \| śrī-nandābhidhasya gopasya
rājñaḥ sutam iti bhavad-vidhopadeśāt prayatna-śatair īśvaratvena smartum
iṣyamāṇam api tad-rūpa tathaiva smārayantīti jñānādy-anavasaro vyañjitaḥ
\| 

nanu tatra tatrānusandhāna-mātraṁ balāt tyaktvā taṁ vismarata \|
tatrāhuḥ---śrī-niketair dhvajādy-asādhāraṇa-lakṣaṇaiḥ śriyaḥ sarvasyāḥ
sampadaḥ śobhāyā vā niketais tasya padakaiḥ sarvatroditas
tal-līlā-bhedena pada-cihnānāṁ prakāraiḥ \| sthūlāditvāt prakāre kan \|
tadānīm api teṣām anuvṛttiḥ prāg vyutpāditaiva \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** punaḥ punar iti \|
smaraṇāvicchede'pi smaraṇa-viśeṣāṇāṁ punaḥ punar atiśayitā dhvanitā
\|\|50\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-niketair
dhvaja-varjādi-cihna-śobhā-yuktaiḥ śilādiṣv adyāpi vartamānaiḥ
\|\|50\|\|

**\...**

\|\| 10.47.51 \|\|

gatyā lalitayodāra- hāsa-līlāvalokanaiḥ \|

mādhvyā girā hṛta-dhiyaḥ kathaṁ taṁ vismarāma he \|\|

**śrīdhara-svāmī (bhāvārtha-dīpikā) :** he uddhava, taṁ kathaṁ
vismarāmeti \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mādhvyā manoharayā \| tat
tam \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu teṣu dṛṣṭim akṛtvā
mano'nyatra nītvā sarvaṁ tadīyaṁ vismṛtyāsau vismaryatāṁ,
tatrāhuḥ---gatyeti \| deha-ceṣṭopalakṣitā udāra-hāsāś ca
līlayāvalokanāni ca tair iti mādhurībhir mano-bhāva-viśeṣaḥ \| bahutvaṁ
teṣāṁ pratyekaṁ paramparayā \| mādhvyā śabdato'rthataś ca madhurayā \|
evaṁ tridhā hṛta-buddhayas tad-gaty-ādikaṁ tadīya-sauhṛdaṁ vā kathaṁ
kenopāyena vismarāmaḥ ? api tu na katham api vismartuṁ naiva śaknuma ity
arthaḥ \| tat-tat-smaraṇena tasyaiva smṛty-utpādanāt \| tama iti pāṭho
vā \|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu vastreṇa netram āvṛtya
buddhyā mano'nyatra nītvā sarvaṁ tadīyaṁ vismṛtya sa vismaryatāṁ,
tatrāhuḥ---gatyeti \| anayā deha-ceṣṭā-mātram upalakṣitam \| udāra-hāsaś
ca līlāvalokanāni ca tair iti tadīya-bhāva-viśeṣaḥ \| bahutvaṁ teṣāṁ
pratyekaṁ paramparayā \| mādhvyā śabdato'rthataś ca madhurayā \| evaṁ
trividha-ceṣṭayā hṛta-buddhyā \| tad-gaty-ādikaṁ tadīya-sauhṛdaṁ vā
kathaṁ kenopāyena vismarāmaḥ ? api tu na katham apīty arthaḥ \| yad vā,
punar anyo vā tad-upāya upadiśyatām ity arthaḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu tarhi sarid-ādiṣu
kutrāpy agatvā vastreṇa netram āvṛtya dhiyā mano'nyatra nītvā sa
vismaryatāṁ tatrāsmākaṁ dhīr nāsty eva tenaiva hṛtatvād ity
āhuḥ---gatyeti \| mādhvyā madhurayā vācā, uddhava ! \|\|51\|\|

**\...**

\|\| 10.47.52 \|\|

he nātha he ramā-nātha vraja-nāthārti-nāśana \|

magnam uddhara govinda gokulaṁ vṛjinārṇavāt \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-japanīya-mantraṁ
[prakāśya]{.mark} āhuḥ---he nātha ! sarvaiśvarya-yukta ! ramayāpi
svābhīṣāvāptaye nāthyate prārthyate iti tathā \| vraja-nāthānāṁ gopīnāṁ
gopānāṁ vārtināśana ! yad vā, vrajaṁ nāthayanty upatāpayantīti
vraja-nāthāḥ \| kaṁsādayas tān ārtyā pīḍanena nāśayatīti tathā \|
bhinna-pade vā \| gokulaṁ tad-vāsinaḥ tvad-viyoga eva vṛjinaṁ duḥkhaṁ
tad-arṇavāt, na hi govindasya gokulopekṣocitānyathā nāmno'nvarthatā na
syād ity abhiprāyaḥ \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tarhi tat-karuṇaiva
śaraṇam iti tam eva prārthayantyo'nyā ūcuḥ---he kṛṣṇeti
dainyotkaṇṭhyayor eva viśrāntiḥ \|\|52\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca
premārti-bharodayena śrī-bhagavantam eva sākṣād iva sambodhyārta-nādena
prarudatya āhuḥ---he kṛṣṇeti \| svataḥ paramānanda-ghana-mūrte ! na
cānanda-paripūrṇatvād bhaktopekṣāstīty āhuḥ---he ramā-nātha lakṣmī-pate
iti \| atyantārtyā punaḥ punar he śabdaḥ \| na ca ramā-nāthatvād
anya-janopekṣāstīty āhuḥ---vraja-nātha ! he vraja-pālaketi \| yad vā, he
rama he kānta ! ramaḥ kānte ramā lakṣmyām ity abhidhānāt \| he
anātha-vraja-nātha ! na vidyate tvāṁ vinā nātho'nyo yasya tasya vrajasya
nātha ! tataś ca kadāpi tava dīna-janopekṣā nāsty evety
āhuḥ---ārti-nāśana ! iti \| etac cātmoddeśenoktam \| ato duḥkha-samudre
magnaṁ gokulaṁ sarvān atratyān prāṇina uddhara \| sakṛn nija-darśanena
sarvaṁduḥkham apāsya punar jīvayan sukhīkurv ity arthaḥ \| tac ca
tavāvaśya-kṛtyam evety abhiprāyeṇa sambodhayanti---govinda ! he
gokulendrti \| magnam ity atīta-nirdeśenārṇava-rūpakeṇa ca
svato'pratikāryatayā mahā-dainyaṁ sūcitam iti \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś cāsmākaṁ duḥkham
asyopadeśān nāpagacched iti tam uddhavam apy anādṛtya samutthitatayā
mathurābhimukhī-bhavantyaḥ samunnata-nādena sva-kāntam eva
sambodhayantyaḥ sa-dainya-rodanam āhuḥ \| tatra ca tasya
gokula-priyatā-smaraṇena gokula-duḥkhāsahanatayā sva-duḥkham apy
anādṛtya gokula-rakṣām eva prārthayante---he kṛṣṇeti \|
sarva-tadīyādbhuta-rūpa-guṇa-krīḍā-kroḍī-kāritayā santataṁ
nijāntaḥ-sphuratā viśeṣa-nāmnā prathamataḥ sambodhanaṁ---he
ramā-nāthety-ādinā \| viśeṣeṇa nāmabhir iti jñeyam \| he kṛṣṇety atra he
nātheti kvacit pāṭhaḥ prathamataḥ svīya-bhāva-sphūrtiḥ \| he sarvāsām
asmākam āsāṁ svāminn ity arthaḥ \| he ramā-nātheti
ramā-paryanta-nāthyamāna-kṛpā-dṛṣṭitayāparama-durlabha ! tatra ca tasmān
mac-charaṇaṁ goṣṭhaṁ man-nāthaṁ \[bhā.pu. 10.25.18\] ity-ādy-anusāreṇa
vrajasya nāthaḥ \| ārtināśanaś ca san nirvāhita-tādṛśa-saṅkalpa !
ato'dhunā tu duḥkha-samudre magnaṁ gokulaṁ sarvān tatra ca he govindeti
sambodhya gokulendratayābhiṣiktasya tava govindatā pālanārtham apy
avaśyam evedaṁ kṛtyam iti sūcitavantyaḥ \| 

sveṣām ātma-viyogārtim apy avajñāya vallabhāḥ \|

vrajasya hartuṁ vṛṇvānā nirasyet katham acyutaḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** api ca, na kevalam asmākaṁ
tad-anudhyānam eva, api tu tat-tat-sakalam eva caritaṁ svayam eva puraḥ
sphuratīty āhuḥ---he kṛṣṇety-ādi \| ity autkaṇṭhya eva viśrāntiḥ
\|\|52\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś coddhavam apy
anādṛtya paramārtyā mathurābhimukhī-bhavatyaḥ kṛṣṇāyamukhenaiva
sambodhayantyaḥ sadianya-rodanam āhuḥ---he kṛṣṇa ! ayogyānām apy asmākaṁ
cittākarṣaka ! he ramā-nātha ! ramayāpi
nāthyamānādbhuta-mādhurya-rasa-vilāsādi-mahā-sampatte ! he vraja-nātha !
vrajas tvāṁ nāthati \| he ādi-nāśana ! pūrvaṁgovardhanaṁ dhṛtvā
indra-kṛtām ārtim anāśayat bhavān ity arthaḥ \| samprati tu tvad-virahād
eva sarvato'py adhike vṛjinasyārṇava eva adya śvo vā naśyad eva gokulaṁ
svayam evāgatyoddhara \| he govinda ! sva-palita-carīḥ svīya-gavīr
vindasva \| alaṁ dūta-prasthāpanayā iti bhāvaḥ \|\|52\|\|

**\...**

\|\| 10.47.53 \|\|

śrī-śuka uvāca---

tatas tāḥ kṛṣṇa-sandeśair vyapeta-viraha-jvarāḥ \|

uddhavaṁ pūjayāṁ cakrur jñātvātmānam adhokṣajam \|\|

**śrīdhara-svāmī (bhāvārtha-dīpikā) :** śrī-kṛṣṇam adhokṣajaṁ jñātvā,
taṁ ca svātmānaṁ jñātvā \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ prārthanottaram \|
tā gopyaḥ \| adhokṣajaṁ brahma \| tam adhokṣajam evoddhavopadeśata
ātmānaṁ jñātvā nirasta-viyoga-tāpāḥ \|\|53\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tasmād vilāpādeḥ
paścād iti kṣaṇaṁ niśceṣṭatayā nipatya vṛttānāṁ tāsām atha kathañcid
dhairyataḥ kiñcit svasthatāyāṁ satyām ity arthaḥ \|
kṛṣṇasyaparamākarṣakasya sandeśair iti tat-sandeśānām api
cittādy-ākarṣakatvam abhipretam \| ata evādhokṣajam indriya-jñānāgocaram
api bhagavantam \| kiṁ vā, śakaṭāksādho mahā-śakaṭāt punar jātam iva
śrī-vrajendra-nandanam ātmānam ukta-prakāreṇa sadā sarvathā sa-vyāpakaṁ
jñātvā viśrāma-rūpeṇāpeto virahasya jvaro bāhyābhyantara-tāpodreko
yāsāṁtathā-bhūtāḥ satya uddhavaṁ tādṛśa-sandeśa-prāpaṇādinā
sākṣād-utsava-rūpaṁbhagavāna-pravaraṁ pūjayāñcakruḥ, ślāghādinā
sammānitavatyaḥ, tasya prīty-artham \|

kiṁ vā, tac-chravaṇena śrī-kṛṣṇa-sukhārthaṁ śoka-śānty-artham \|yad vā,
vyapeta-viraha-jvarā eva satyaḥ, adhokṣajam ātmānaṁ jñātveti yojyam,
tādṛśa-jvare sati tādṛśa-jñānāsambhavāt \| etac ca
śrī-parīkṣic-citta-samādhānārtham uktam \|

athavā, ātmānaṁ priyam adhokṣajaṁ vraja-rāja-kumāraṁ kṛṣṇasya tasyaiva
sandeśaiḥ---bhavatīnāṁ viyogo me \[bhā.pu. 10.47.29\] ity-ādi-lakṣaṇair
jñātvā, adhunā atraiva paśyemeti vijñāyety arthaḥ \| ata eva
vyapeta-viraha-jvarā uddhavaṁ sammānitavatyaḥ \|\|53\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ punar api tāsāṁ
vaiyagryaṁ dṛṣṭvākathitair bhavatīnāṁ viyogo me \[10.47.29\] ity-ādikair
mayy āveśya manaḥ kṛṣṇa\[10.47.36\] ity-ādy-antair mahā-mantrair iva
kṛṣṇa-sandeśairvyapeto virahottha-jvaro mahā-santāpo, na tu
tat-prāptyaika-nāśyo viraho yāsāṁtādṛśyaḥ satyaḥ sampraty
evoddhavaṁyathā svāvastham ātithyocitaṁ pūjayāñcakrur iti pūrvam
ārabdhāpi pūjā duḥkhena vitathā jātety adhunā tu viśeṣeṇaivety arthaḥ
\| 

nanu sandeśa-mātreṇakathaṁ vyapeta-viraha-jvaratvaṁ? tatrāha---jñātveti
\| tatraprathamārthayasyātmano jñānaṁ sandiṣṭaṁ tamātmānam
adhokṣajaṁśrī-kṛṣṇam eva matvā, na tv anyam \|

tatrāyam abhiprāyaḥ---anuvādam anuktvā tu na vidheyam udīrayed iti
nyāyād atra tad-upadeśāt jñātatvenatasyātmatvam anūdya punar
adhokṣajāpara-paryāya-śrī-kṛṣṇatvam evābhidhīyate \| tatrātma-śabdena
sarvātmocyate \| adhokṣaja-śabdena rūḍhi-vṛttyā prasaṅga-saṅgatyā ca
śrī-kṛṣṇa eva pratipādyate \| tatraiva yoga-vṛttyā
sarvendriyādhikāritvaṁ ca \| tatra ca sati mayā sarvātmaneti yat pūrvam
upadiṣṭaṁ tat khalu lakṣaṇayā nirviśeṣa-svarūpatvenaivety avidyā-vādinaḥ
\| parama-viśeṣavat parama-svarūpatvenaivety acintya-śakti-vādinaḥ \|
tādṛśa-viśeṣavattve'pi me mayety ukteḥ kṛṣṇatayā vilakṣaṇeneti
prakaraṇārtha-darśinaḥ \| tathaiva hi, kṛṣṇam enam avehi tvam ātmānam
akhilātmanāṁ \[bhā.pu. 10.14.55\] ity ādau
svābhāvika-parama-premāspadatvocitaṁ sarvātmatvaṁ sthāpayitvādehīvābhāti
māyayā \[bhā.pu. 10.14.55\] ity atra dehi-śabdokta-jīvatvaṁ niṣiddham
iti tatravyākhyātam eva \| tatrayadyapi govardhana-makha-pravartanāya
karma-vādādivad abhīṣṭam apy atra prathamārthe
parama-rahasyottarārtha-dvayācchādanāya svasmād uparatatayā
viraha-santāpa-maya-kāla-kṣapaṇāya ca śrī-bhagavatā nirviśeṣatvam eva
pratipāditaṁ prathamatas tābhir apy apekṣitam \|tathāpi punas tābhis
tac-chravaṇād vilakṣaṇa-svarati-svābhāvyena śrī-kṛṣṇasyaiva sadā
sarvatra sphuraṇān nija-sarvendriya-pravartakatvenābhigamāc ca \|
tatraśrī-kṛṣṇatvam eva paryavasāyyate sma \| tad evāsmābhir apy anūdya
vidheyayor ātmādhokṣaja-śabdayoḥ krama-balād dṛśyate \| anyathā
advaitāveśe sati pūjya-pūjakatvānanusandhānāt tābhir uddhavasya pūjanaṁ
na prasajjate ceti \| 

dvitīye'rthe---yathāsāv asmān sadānubhavati tathā vayam api tam ity
avinābhāva-sphūrter ātmānam adhokṣaja-tādātmyāpannaṁ matveti vyākhyeyam
\|

tṛtīye'rthe---yathātena sandiṣṭaṁ tathaivātmānam adhokṣajaṁ matvety
arthaḥ \| mayy āveśya manaḥ kṛṣṇe \[bhā.pu. 10.47.36\] iti \|

caturthe pakṣe tu---yathā kṛṣṇenādiṣṭaṁ tathātmānam acirāt kṛṣṇa
prāpsyantaṁ tathaivādhokṣajaṁ ca kṛṣṇam acirāt svaṁ prāpayiṣyantaṁ
jñātvā niścityety arthaḥ \| ca-śabdaṁ vināpi tad-arthaḥ svayaṁ gamyate
\| brahmeti paramātmeti bhagavān itivat \| kintu tatas tāḥ
kṛṣṇa-sandeśair jñātvātmānam adhokṣajam \| vyapeta-viraha-jvarāḥ
pūjayāñcakrur uddhavam iti kramam akṛtvā \| yad uddhavam
ity-ādy-anantaraṁ jñātvā ātmānam adhokṣajam iti paṭhitam \| tat khalu
yathāśrī-nandasya garga-darśane taṁ dṛṣṭvety ādāv ānarcādhokṣaja-dhiyā
iti tathoddhava-darśane vāsudeva-dhiyārcayad ity ātithyatocitā tathaiva
saṅgacchate yad atrāpi viśeṣaṇa-dvayena tāsāṁtatraparamātma-dṛṣṭir eva
nirdiṣṭeti \|\|53\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 166)** : tac ca santoṣam āha---tata iti
\| tathā tena sandiṣṭaṁ tathaivātmānam anubhūyādhokṣajaṁ cānubhūyety
arthaḥ \|\|53\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 413)** : ity atrāpi
vyapeta-viraha-jvaratvaṁ tad-āgamanādi-śravaṇenāpāta-śānti-rūpam eva
kvacid gadāgrajaḥ saumya \[bhā.pu. 10.47.40\] ity-ādy-ukteḥ \| ātmānaṁ
tasya tad-dūtatayā tat-preryatvenāntaḥ-karaṇādhiṣṭhātāram adhokṣajaṁ
śrī-kṛṣṇam eva matvā tad-ātmakatvenoddhavaṁ pūjayāñcakrur ity arthaḥ \|
yathā coktam---

> tam āgataṁ samāgamya kṛṣṇasyānucaraṁ priyam \|
>
> nandaḥ prītaḥ pariṣvajya vāsudeva-dhiyārcayat \|\| \[bhā.pu.
> 10.46.14\] iti \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ bahir dṛṣṭyā punar
viraha-bhāvam itāsu tāsu pūrvavad eva tān nija-prabhu-sandeśān
śrāvayāmāsety abhipretyāha---tata iti \| yathātena sandiṣṭaṁ,
tathātmānam adhokṣajaṁ jñātvety arthaḥ \|\|53\|\| ???

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tata iti \| yathā tena sandiṣṭaṁ
tathātmānam adhokṣajaṁ jñātvety arthaḥ \| vinudan
bahir-virahānusandhānena vismṛtau satyāṁ punaḥ punas taiḥ sandeśair
apanayan etad-upalakṣaṇatvena śrī-nanda-yaśodayor api tad apy ayanaṁ
jñeyam \| tat tv anyat gokula taj jana-vṛndaṁ tat-sphūrtyeva
tat-sākṣāt-kāra-pratīti-mayaṁ tad api māthurīr gokula-saṁbandhinīś ca
śrī-kṛṣṇa-līlā-kathā gāyan ramayāmāsa \|\|53\|\| ???

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tāsu duḥkhenāśām
api śithilayitvā martum udyatāsu anyān apy atirahasyān sandeśān uktvā
uddhavas tā ānandayāmāsety āha---tatas tā iti \| tatas tad-anantaraṁ ye
kṛṣṇa-sandeśāḥ pūrva-sandeśebhyo bhinnāḥ, tair ity anvayaḥ \| te ca
sandeśāḥ śrī-śukenāvivṛtā api phalato jñeyāḥ, yathā---"bhoḥ
prāṇa-preyasyaḥ ! mat-preṣitasyoddhavasyāgre yuṣmābhś cakṣuṁṣi
mudrayitavyāni \| tataś ca pūrvaṁyathā gopa-bālakāś cakṣur-mudraṇena
muñjāṭavī-dāvānalād uddhṛtāḥ, tathaiva virahānalād bhavatīr uddhariṣyāmi
\| paśyata me yoga-balam," iti sandeśa-śravaṇena tā yadaiva cakṣūṁṣi
mudrayāmāsus tat-kṣaṇa-madhya eva śata-koṭi-varṣa-samayaṁ yoga-māyayā
praveśya tatra tābhiḥ saha
rāsa-vṛndāvana-vihāra-dyūta-madhupāna-jala-vihāra-hindolanādi-vilāsānanyālakṣitān
kṛṣṇas tāvac cakreyāvadbhiḥ sā viraha-pīḍā samyag eva vismṛtā bhavet \| 

tataś ca tāsām aṅgāny ānanda-pramuditāny ālakṣya muhūrtānantaraṁ---"bhoḥ
svāminyaḥ ! sāmprataṁ cakṣūṁṣy unmīlayata," ity uddhavenokte sati tāś
cakṣūṁṣy unmīlya adhokṣajam adhaḥ-kṛtebhyo'kṣibhyo nimīlitebhyo
netrebhyaḥ paraḥ-sahasrānanda-prāptyā punar jātam iva ātmānaṁ svaṁ
jñātvā pūjayāñcakruḥ \| 

"bhoḥ premavatyaḥ ! yadi yūyaṁ prāṇāṁs tyaktvum īhadhve, tarhi
yuṣmad-daśāṁ śrutvā aham api prāṇāṁs tyakṣyāmi, nātra sandehaḥ \|
śapatha-sahasraṁ kurvann ahaṁ bravīmi, yūyam eva prāṇā bhavatha \|
vrajaṁ gantuṁ pratikṣaṇaṁ yatamāno'py ahaṁ yan na śaknomi, tatrāyaṁ kāla
eva karmaiva vā vyākhyāta-lakṣaṇaḥ premaiva vā pratibandhaka ity ahaṁ
śaṅke," ity evaṁ prakārakaiḥ sandeśair vyapeto viraha-jvaraḥ sveṣu
tat-premābhāva-niścaya-lakṣaṇaḥ santāpo yāsāṁ tāḥ \| adhokṣajaṁ kṛṣṇam
ātmānam ātma-tulyaṁ viraha-santāpaja-jvaraṁ jñātvā kiṁ vātmānam ātmanaḥ
svān eva anāḥ prāṇā yasyatathā-bhūtam adhokṣajaṁ kṛṣṇaṁ jñātvā uddhavaṁ
pūjayāñcakrur iti \| 

"bho uddhava ! sādhūktam ataḥ paraṁ kaṣṭenāpi sva-prāṇān vayaṁ
rakṣiṣyāmaḥ \| evaṁ yadīmaṁ sandeśaṁ tvaṁ nākhyāsyaḥ, tadā vayam
amariṣyāmaiva \| tataś ca sarva-nāśa evābhaviṣyat \| ato'smad-iṣṭā
sarva-rakṣā tvayā kṛtā," iti taṁ saṁmānayāmāsuḥ \| ātmānaṁ
sva-sva-jīvātmānam adhokṣajaṁ paramātmānaṁ jñātveti
prakaṭo'rtho'sura-mohanārtha eva, na tu vāstavaḥ \| śāstrasyaasya
mohinī-sādharmyāt, na hi kenāpi prema-rasāsvādinā
bhaktenātmyaikya-jñānaṁ kadāpi rocitam \|ābhyaḥ
premi-bhakta-mukuṭa-maṇibhyas tat kathaṁ rocitāṁ ? 

tvat-kathāmṛta-pāthodhau viharanto mahā-mudaḥ \|

kurvanti kṛtinaḥ kecit catur-vargaṁ tṛṇopamam \|\| \[bhā.a.dī.
10.88.11\]

ity ārya-śāstra-tātparyābhijñaiḥ svāmi-caraṇair apy uktam \| nāpi
balavatā apy ātma-jñānena sampūrṇaḥ premā kvāpy āvarītuṁ śakyo dṛṣṭaḥ
vasudevārjunayor api
mahaiśvarya-darśanoddīpita-dāsya-bhakta-vātsalya-sakhya-bhāvāvṛtāvṛtau,
na tu brahma-jñānena \| yat tu, te tu brahmahradaṁ nītā magnāḥ kṛṣṇena
coddhṛtāḥ\[bhā.pu. 10.28.16\] iti vrajaukasāṁ brahma-rasa-nimagnatvaṁ
śrūyate, tad api brahma-jñānasya tad-arocakatva-jñāpanārtham eva \| te
eva tatroddhṛtā iti padaṁ prayuktaṁ, yathā saṁsāra-kūpāj jīvā
uddhriyante, tathaiva brahma-rasāt te vrajaukasa uddhṛtā iti \| 

kiṁ ca, āsām utpanna-nirbhedātma-jñānavattve gopyo hasantyaḥ
papracchuḥ---rasa-sandarśanādṛtāḥ kaccid āste sukhaṁ kṛṣṇaḥ
pura-strī-jana-vallabha iti \| kṛtaḥ nu gṛhṇanty anavasthitātmano vacaḥ
kṛtaghnasya budhāḥ kula-striyaḥ ity-ādy-agrima-vacanāni sābhimānāny
ajñāna-dyotakāni na sambhaveyur iti vivecanīyam \|\|53\|\|

**\...**

\|\| 10.47.54 \|\|

uvāsa katicin māsān gopīnāṁ vinudan śucaḥ \|

kṛṣṇa-līlā-kathāṁ gāyan ramayām āsa gokulam \|\|

**śrīdhara-svāmī (bhāvārtha-dīpikā) : vinudan** apanayan \|\|54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *apanayan* dūrīkurvan \|
**kṛṣṇasya līlā** yāsu tāḥ \|\|54\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **gopīnāṁ śucaḥ** śokān
**vinudan**, hatau śatṛ-pratyayaḥ \| vinot tum \| **katicit**
daśaikādaśa vā **māsān uvāsa** vraje'vasat \| evaṁ tasya tatra vāsasya
mukhya-prayojanam uktvānyad apy āha---**kṛṣṇa-** iti \| **gokulaṁ**
tatratyān manuṣya-paśu-pakṣi-vṛkṣādīn sarvān eva **ramayāmāsa**
sukhayāmāsa \| upanandādi-vṛddheṣu tat-patny-ādiṣu vṛddhāsu ca kṛṣṇasya
vandanādīnāṁ tathā śrīdāmādi-vayasyeṣu parirambhādīnāṁ vijñāpanādinā,
tathā paśu-pakṣi-vṛkṣādiṣu pratyekaṁ kuśala-praśnādinā yathāyathaṁ
ramaṇaṁ jñeyam \| gokula-stheṣu vandanādi-vijñāpanādikam eva
**hari-līlā-kathā-gānam** ity arthaḥ \| yad vā, kim-arthaṁ ramaṇaṁ ?
śrī-kṛṣṇa-kula-sammatatvaṁ mantritvaṁ ca tasya darśitam \| yad vā,
**gopīnāṁ śuco** **vi**śeṣeṇa **nudan**, tatra tatra kṛṣṇa-sandarśanena
nodanasya vaiśiṣṭyam \| ata eva sarvatra
kṛṣṇa-prākaṭya-darśanenotphullaḥ, kṛṣṇa-līlānāṁ kathāḥ prabandhān
\|\|54\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca śrī-gopī-pramukhānāṁ
śrī-kṛṣṇa-sphūrtau sākṣāt-kāratva-pratītyā tan nitya-līlāyāṁ
mānasa-pratyakṣa-maya-praveśena mayy āveśya manaḥ kṛṣṇa iti tadā svāsane
ca prāyo vicchinna eva śoka ity āha---**uvāsa** iti tribhiḥ \|
**vinudan** bahir virahānusandhānena vismṛtau satyāṁ punaḥ punas taiḥ
sandeśair apanayan \| etad-upalakṣaṇatvena śrī-nanda-yaśodayor api tathā
tad-upanayanaṁ jñeyaṁ \| yat tv anyad **gokulaṁ** taj-jana-vṛndaṁ
tat-sphūrtyaiva tat-sākṣātkāra-pratīti-mayaṁ, tad api māthurīr
gokula-sambandhinīś ca śrī-**kṛṣṇasya līlā-kathā gāyan ramayāmāsa**
tat-tal-līlānāṁ sākṣād iva sphoraṇena prīṇitavān \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vinudan** bahir virahānusandhānena
vismṛtau satyāṁ punaḥ punas taiḥ sandeśair apanayan \|
etad-upalakṣaṇatvena śrī-nanda-yaśodayor api tad-apanayanaṁ jñeyam \|
yat tv anyad **gokulaṁ** taj-jana-vṛndaṁ tat-sphūrtyaiva
tat-sākṣātkāra-pratīti-mayam, tad api māthurīr gokula-sambandhinīś ca
śrī-**kṛṣṇa-līlā-kathā gāyan ramayāmāsa** prīṇitavān \|\|54\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**\...**

\|\| 10.47.55 \|\|

yāvanty ahāni nandasya vraje'vātsīt sa uddhavaḥ \|

vrajaukasāṁ kṣaṇa-prāyāṇy āsan kṛṣṇasya vārtayā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṣaṇa-prāyāṇi**
kṣaṇa-kalpāni \| kṣaṇo dvādaśa-palātmakaḥ kālaḥ \|\|55\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa prāg-ukta-māhātmyaḥ,
tathā tathā gokula-ramaṇo vā \| **yāvanti** bahutarāṇy **ahāni**
vraja-vāsināṁ sarveṣām eka-**kṣaṇa**-tulyāny **āsan** \| kutaḥ ?
**kṛṣṇasya vārtayā** uddhavena tair eva vā kathyamānayā līlā-kathayā,
kṛṣṇa-vārtā-svabhāvena paramānanda-jananāt \| yad vā, kṛṣṇasya vārtayā
tatra tatra vartanena \|\|55\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva
vivṛṇoti---**yāvantīti** dvābhyām \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṣaṇa-prāyāṇi** iti \|
uddhavasyānvartha-nāmatvād bhagavatāpy ānanda-dātṛtva-śakty-arpaṇāc ceti
gamyate \|\|55\|\|

**\...**

\|\| 10.47.56 \|\|

sarid-vana-giri-droṇīr vīkṣan kusumitān drumān \|

kṛṣṇaṁ saṁsmārayan reme hari-dāso vrajaukasām \|\|

**śrīdhara-svāmī (bhāvārtha-dīpikā) : sarid-vana-giri-dary**-ādiṣu
pratyekaṁ śrī-kṛṣṇaṁ līlā-sampraśnādibhiḥ **saṁsmārayan** **reme**
\|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sampraśnair atra kiṁ kṛtaṁ
? bhagavatātra kiṁ kṛtam ? ity evaṁ-rūpaiḥ
pārśva-dvayonnata-nimnānimna-patra-**kusumita**-vṛkṣa-niviṣṭā sthalī
**droṇī**, sānu-viśeṣo vā \| **haridāso** hari-sevako jñātātma-tattvo vā
\| dāso bhṛtye tathā śūdre jñātātmani ca dhīvare iti medinī \|\|56\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa tu teṣāṁ saṅgena
śrī-vṛndāvane paribhraman parama-sukhī babhūvety āha---**sarid** iti \|
**harer** vicitra-prasādādinā nija-manoharasya śrī-bhagavato **dāsaḥ**
sākṣād-vidhi-sevā-niṣṭhaḥ \| kṛṣṇaṁ prati tat-tad-vārtayā vrajaukasaḥ
samyak smārayituṁ **sarid-**ādīn **vīkṣamāṇo reme** iti teṣāṁ saṅgatyā
tatra tatra paribhramaṇena vīkṣaṇe guṇa-viśeṣa uktaḥ \| evaṁ yadā kadāpi
bhagavat-priya-jana-saṅgena tal-līlā-sthala-darśanasya
paramānanda-kāritvān māhātmya-viśeṣo'pi darśitaḥ \| yad vā, vraja-bhūmeḥ
sarid-ādyās tatra tatra sadā puṣpita-drumāṁś ca prati kṛṣṇaṁ vīkṣamāṇo
reme, vrajaukasāṁ gopīnāṁ, karmaṇi ṣaṣṭhī \| tāḥ prati---bhavatīnāṁ
viyogo me \[bhā.pu. 10.47.29\] ity-ādi-tat-sandeśasya yathārthatāṁ
**saṁsmārayan** \|\|56\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** **samyak smārayan**
sākṣāt-kṛta-nirviśeṣaṁ kurvann ity arthaḥ \| tādṛśānām api teṣāṁ smaraṇe
yat samyaktvaṁ tat tathaiva paryavasyatīty ata eva svayam api **reme**
\| gavādivat sphūrti-viśeṣāt **drumāṇām** api **kusumitatvam** uktam
\|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sarid** iti \| tatra
tatratya-līlāviṣṭatayā **samyak smārayann** ity arthaḥ \|\|56\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 216) :** tatra śrīmad-uddhava-vāse tu
prāyaḥ sarveṣām api tādṛśīṁ sphūrtiṁ varṇayati---**uvāsa** iti tribhiḥ
\| **saṁsārayan** sphorayann ity arthaḥ \| ata eva **vinudan śuca**
ity-ādikam uktam \|\|54-56\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**\...**

\|\| 10.47.57 \|\|

dṛṣṭvaivam-ādi gopīnāṁ kṛṣṇāveśātma-viklavam \|

uddhavaḥ parama-prītas tā namasyann idaṁ jagau \|\|

**śrīdhara-svāmī (bhāvārtha-dīpikā) :** kṛṣṇāveśenātmano manaso viklavaṁ
vaiklavyam \| tā gopīr namasyan namaskariṣyan \| uttamasyātmano
gopa-strī-namaskṛtir anyāyyā na bhavatīti darśayituṁ tāsāṁ mahattvaṁ
pañcabhir jagau uvāca \|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam-ādi
pūrvokta-bhramaroddeśyaka-gānādi-prārthānta-rūpam \| anyāyyāyogyā \|
tāsāṁ gopīnām \| utkṛṣṭo dhavaḥ svāmī śrī-kṛṣṇo yasya sa uddhavaḥ \|
dhavaḥ patir dhavo bhīruḥ ity anekārtha-dhvani-mañjaryām \| uddhunoti
drāvayati nija-saṅginām ajñānam iti vā \|\|57\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dṛṣṭvety-ādi \| tā
namasyan manasyā evaitā iti darśayan \|\|57\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ukta-prakāra ādir
yasya tat, ādi-śabdān muhur unmattavad vacanādikaṁ muur mūrcchādikaṁ ca
jñeyam \|yad vā, ādi-gopīnāṁnitya-priyāṇāṁ vraja-sundarīnāṁ kṛṣṇe
āveśena tathātathānubhavāt samyag abhiniveśenātmano viklavaṁ divyonmādaṁ
dṛṣṭvā sākṣād anubhūya namasyan agre namaskartuṁ prāk stotratayā kiṁ vā,
parama-bhaktyā sākṣād eva praṇamann idaṁ vakṣyamāṇaṁ jagau, uccaiḥ
susvaraṁ kīrtayāmāsa \| kutaḥ ?parama-prīto
nijeśvare'nanubhūta-pūrva-prema-viśeṣa-darśanenātyanta-hṛṣṭaḥ san
\|\|57\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ yadyapi sarveṣām eva
vraja-vāsināṁ śrī-kṛṣṇe sarva-vilakṣaṇaḥ premā tathāpi śrī-gopīṣu tasya
parama-camatkāramayī bhaktir jāteti darśayati \| dṛṣṭvety ādinā \| evam
ukta-prakāra ādir yasya tac-caritam iti śeṣaḥ \| kṛṣṇāveśenātmano
viklavo divyonmādādir yatra tad-ananubhūtaṁ dṛṣṭvā parama-prītaḥ
tad-darśanāt svabhāgya-sphuraṇena cāsāṁ guṇānumodanenaiva
vātyanta-hṛṣṭaḥ namasyan namaskartuṁ stotratayā jagau āveśena susvaraṁ
tuṣṭāva \| kiṁ vā, jhaṭiti \| praṇamann eva jagau pratyahaṁ
gamanāgamana-samaye kiñcid vyavahita-dūre sthiteti jñeyam \|\|57\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 101)** : atha sarvebhyo'pi
muni-gaṇa-praśastatyā sarvato'pi
prema-praṇaya-māna-rāga-vaiśiṣṭya-puṣṭayā
viśeṣato'nurāga-mahābhāva-sampatti-dhāriṇyā sva-prītyā vaśīkṛta-kṛṣṇānāṁ
śrī-vraja-devīnāṁ tv asamordhvam eva tad-vaibhavam \|
etat-krameṇaivoddhavasyāpy anujñāpana-kramo dṛśyate \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jagāv iti pratyahaṁ
gamanāgamana-samaye kiñcid vyavahni-dūre sthitveti jñeyam \|\|57\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kṛṣṇāveśena ātmano manaso
viklavaṁ vaiklavyam \| tā gopīr namasyan namaskariṣyan \| uttamasyātmano
gopa-strī-namaskṛtir anyāyyā na bhavatīti darśayituṁ tāsāṁ mahattvaṁ
pañcabhir jagau uvāca \|\|57\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam ādi-caritam iti
śeṣaḥ \| kṛṣṇāveśenātmano manaso viklavo divyonmādādir yatra tat \|
namasyann idaṁ namaskāra-mantram iva jagāv uccair uccārayāmāsa \|
kṣatriya-jāter api svasya gopa-strī-namaskṛtir anyāyyā na bhavatīti
darśayitum iti śrī-svāmi-caraṇaiḥ \|\|57\|\|

**\...**

\|\| 10.47.58 \|\|

etāḥ paraṁ tanu-bhṛto bhuvi gopa-vadhvo

govinda evam akhilātmani[^104] rūḍha-bhāvāḥ \|

vāñchanti yad bhava-bhiyo munayo vayaṁ ca

kiṁ brahma-janmabhir ananta-kathā-rasasya \|\|

**śrīdhara-svāmī (bhāvārtha-dīpikā) :** etā iti \| **etāḥ paraṁ**
kevalaṁ **tanu-bhṛtaḥ** saphala-janmānaḥ \| **rūḍha-bhāvāḥ**
parama-premavatyaḥ \| **yad** iti yaṁ rūḍhaṁ bhāvaṁ **bhava-bhiyo**
mumukṣavo **munayo** muktā api **vāñchanti**, **vayaṁ ca** bhaktā api \|
ato'**nantasya** **kathāsu raso** rāgo yasya, tasya **brahma-janmabhir**
vipra-sambandhibhiḥ śaukla-sāvitra-yājñikais tribhir janmabhiḥ **kiṁ**
ko'tiśayaḥ ? yatra tatra jātaḥ, sa eva sarvottama ity arthaḥ \| yad vā,
ananta-kathāsu raso yasya, tasya brahma-janmabhiś catur-mukha-janmabhir
api kiṁ ? ity arthaḥ \|\|58\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : etā** gopyaḥ api vāñchāma
ity arthaḥ \| yato bhagavat-premaivotkarṣa-hetur ato hetoḥ \|
**anantasya** hareḥ \| *atiśaya* ādhikyam \| *yatra tatra* yasmin kasmin
vaṁśe \| *sa eva* bhagavad-bhakta eva \| *ity artha* iti---

viprād dvi-ṣaḍ-guṇa-yutād aravinda-nābha-

pādāravinda-vimukhāt śvapacaṁ variṣṭhaṁ \[bhā.pu. 7.9.10\] ity-ādy-ukteḥ
\|

nanu brāhmaṇo janmanā śreyān ity-ādy-ukteḥ, brahma brāhmaṇa ātmanā iti
śruteś ca tan-nindātra pratīyate'to'rthāntaram āha---*yad vā* iti \|
*ity artha* iti---

sva-dharma-niṣṭhaḥ śata-janmabhiḥ pumān

viriñcatām eti tataḥ paraṁ hi mām \|

avyākṛtaṁ bhāgavato'tha vaiṣṇavaṁ

padaṁ yathāhaṁ vibudhāḥ kalātyaye \|\| \[bhā.pu. 4.24.29\] iti
śaṅkarokteḥ \|\|58\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** gopīnāṁ parātparatvam
anvaya-vyatirekābhyāṁ darśayann āha dvābhyāṁ---etā ity-ādi \|
**gopa-vadhvaḥ** kila **tanu-bhṛtaḥ** prāṇitvena jñāyamānasya tanubhṛtaḥ
prāṇi-mātrād vā **paraṁ** pāram **etāḥ** prāptāḥ \| jātāv eka-vacanam \|
tanubhṛn-madhye nāsāṁ gaṇaneti bhāvaḥ \| yataḥ **śrī-govinda evaṁ
rūḍha-bhāvāḥ**, govindāṅghri-karaṇenaivaṁ-bhāvavattvaṁ tanubhṛt-paratve
hetuḥ \| bhāvasya durlabhatām āha---**vāñchanti** ity-ādi \| **yat**
yam \|

katham evaṁ [bhāvalo]{.mark} mumukṣu-mukta-bhaktair vāñchyate ?
tatrāha---kiṁ brahmety-ādi \| ananyata kathāyām eva, kim uta asmin \|
**raso**'nurāgaḥ \| **brahma-janmabhir** brahmatāpāttibhir api \|
bahu-vacanaṁ sarva-spṛhanīya-prādhānyāt \|\|58\|\|\
\
---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.147\] idānīṁ
jagat-pūjyatama-śrī-bhagavad-bhakta-gaṇa-parama-stutyatva-vandyatvādinā
tāsāṁ parama-māhātmyasya parā-kāṣṭhā, tvaṁ me bhṛtyaḥ suhṛt sakhā
\[bhā.pu. 11.11.49\] iti, tvaṁ tu bhāgavateṣv aham \[bhā.pu. 11.16.29\]
iti,

> na tathā me priyatama ātmayonir na śaṅkaraḥ \|
>
> na ca saṅkarṣaṇo na śrīr naivātmā ca yathā bhavān \|\| \[bhā.pu.
> 11.14.15\]

ity-ādīnām uddhavaṁ prati sākṣāc chrī-bhagavad-vacanānāṁ prāmāṇyena \|
parama-bhāgavatottamatayā vikhyāto vācaspati-śiṣya-varo
mantri-mūrdhanyo\'sau śrīmad-uddhavo nija-cāturyeṇa bhagavat-sandeśair
api gopīnāṁ viraha-duḥkhaṁ kiñcid api śamayitum aśaknuvan, atha ca muhur
vardhamānam evālakṣya, ata evādṛṣṭāśruta-pūrvaṁ parama-prema-gāmbhīryam
ālocya, parama-bhaktyā tāḥ praṇaman, stutitvenedaṁ jagau---**etāḥ**
\[bhā.pu. 10.47.58\] ity-ādi padya-ṣaṭkam \| tatrādyena padyena
mumukṣu-mukta-bhaktebhyo\'py āsāṁ māhātmyaṁ gīyate---**etāḥ param** iti
\|

**etāḥ** śrī-nanda-vraja-mahā-lakṣmyaḥ gopa-vadhvaḥ **paraṁ** kevalaṁ
**tanu-bhṛtaḥ** saphala-janmānaḥ \| **bhuvi** iti pṛthivyām anyatra
svargādau bhogaiśvaryātiśayādinā svata eva
śrī-kṛṣṇa-viṣayaka-bhāva-viśeṣa-sampatty-asambhavāt
saphala-janmatvābhāvenoktam iti jñeyam \| yad vā, bhuvi ye tanavo\'lpakā
nīca-yonayo janāḥ, tān bibhrati samuddhārayanti saṁsārāt,
prema-bhakti-pradānena puṣṇantīti vā, **bhuvi tanu-bhṛtaḥ**
sahaja-nija-kāruṇyādi-prabhāvena
pṛthvī-gata-durgata-jana-parama-hita-kāriṇya ity arthaḥ \|

tatra hetuḥ---**akhilātmani** sarvāntaryāmini parameśvare, tatrāpi
**govinde** gavām indratayā vikhyāte goparāja-śrī-nandanandane
**rūḍha-bhāvāḥ** parama-premavatyaḥ \| tathāpi evam itthaṁ
sarva-nairapekṣyeṇa, pati-bhāvena jāra-bhāvena ca, tathā
apūrva-vṛtta-parama-vicitra-rāsa-krīḍādinādhunā ca, mama dhairyāpahāriṇā
parama-manohareṇa
jagad-rodaka-vaiṣṇava-gaṇāntya-daśāpādaka-cira-viraha-saṁvardhitāśakya-saṁvaraṇa-suduḥsaha-mahā-śokārti-maya-prema-bhara-vikāra-taraṅgodayādinā
\|

yad vā, **akhilātmanīti** sarva-priyatama ity arthaḥ \| tataś
cākhilātmatvena kasya vā\'sau govindaḥ priyatamo na syāt, īdṛśas tu
bhāvo\'sminn anyasya kasyacid astīti bhāvaḥ \| anyat samānam \|

**yad** iti yaṁ bhāvaṁ **bhava-bhiyo** viraktā mumukṣavaḥ, **munaya**
ātmārāmā muktāḥ \| śrī-vaiṣṇāvānāṁ kṛpayā parama-sādhanatvena
parama-phalatvena ca yathā-kramaṁ jñātvā **vāñchanty** eva kevalaṁ, na
tu prāpnuvanti \| tathā **vayaṁ** nitya-sahaja-sevā-parā bhaktā api yaṁ
vāñchāmaḥ \|

nanu mumukṣubhyo muktebhyo bhakti-mārgādi-gurutvena bhaktebhyo\'pi
śreṣṭho brahmā tathā parameṣṭhy-ādy-aśeṣotkarṣavāṁś ca tat katham etāḥ
sarvāḥ jagat-pūjya-tādṛśa-janmāni nāgṛhṇan ? ity atrāha---**anantasya**
śrī-kṛṣṇasya śrī-balabhadrasya api vā **kathāyām** api **raso**
rāga-mātraṁ yasya, tasyāpi **brahma-janmabhiḥ** brahmatayā bahubhir
janmabhiḥ **kim** ? api tu na kiñcit prayojanam,
vividha-mahābhimānādinā-tat-kathā-rasa-prātikūlyāt \| ataḥ sarvathā
śrī-govinda-padāravinda-makaranda-lampaṭānāṁ
brahma-janma-pratiyogi-tādṛśa-bhāvopayogi gopa-kanyā-janmaiva samucitam
iti bhāvaḥ \|

**arasasya** ity a-kāra-praśleṣe cāyam artho draṣṭavyaḥ---yady
ananta-kathāyāṁ raso nāsti, tadā tādṛśa-brahma-janmabhir api kim ? na
kim api phalaṁ, yato virakti-mukti-bhaktīnām idam eva phalaṁ, tad-abhāve
tu viraktā muktā bhaktā api tu na bhavantīti bhāvaḥ \|

athavā, veda-bodhita-dharmācārādayaḥ katham etābhiḥ param
āpta-mūrdhanyābhiḥ parityaktāḥ ? tatrāha---**brahmaṇo** vedasya
**janmabhiḥ** svayam eva kaṇṭhe hṛdaye ca prādurbhāvair api, kim
utādhyayanādy-abhyāsaiḥ ? yad vā, brahmaṇa ātma-tattvasya janmabhiḥ
prakāśair api, kim uta punas tat-tat-sādhanaiḥ ? bahutvaṁ gauraveṇa
samagratāpekṣayā vā \|

ananta-kathā-rasasya janasyānyasyāpi kiṁ syāt ? ity evam anvayena
a-kāra-praśleṣa-vyatirekeṇa ca sarvathā katham api phalaṁ nāstīty arthaḥ
\| vedādhyayanādīnāṁ tad-ukta-karmācaraṇādīnāṁ vā phalaṁ tat-kathā-rasa
eva \| ato dīpa-hasto yathā gacched dravyam ālokya tat tyajed iti, tathā
uttīrṇe ca gate pāre naukāyāṁ kiṁ prayojanam ? ity-ādi-nyāyena
sādhana-parityāgo\'py ukta eva \| vyatireke ca phala-siddhyā kevalaṁ
tuṣāvahananavat tair vaty-artha eva śrama iti bhāvaḥ \| kim uta tāsāṁ
parama-bhagavatīnāṁ śrī-govinde tādṛśa-bhāvavatīnāṁ tais
tad-uktācaraṇais tat-phalair vānyaiḥ prayojanam iti tātparyam
\|\|147\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

gopī-māhātmya-vid-varyaṁ sarva-bhāgavatottamam \|

tam uddhavaṁ prapadye'haṁ tad-gītārtha-vilubdha-dhīḥ \|\|

**etāḥ** śrī-vrajendra-vraja-vāsinyo **gopa-vadhvo** gopyo **bhuvi**
pṛthivī-madhye, ity atraivaṁ suṣṭhu sādhanādi-sampattyā
janma-sāphalya-siddheḥ \| **akhilātmani** sarvāntaryāmṇi parameśvare,
tatrāpi **govinde rūḍha-bhāvā** jāta-prema-viśeṣā babhūvuḥ \| tatrāpy
evam anena sarva-nairapekṣyeṇa
tathānirvacanīyātilālasārti-vikāra-bhaṅgy-ādinā prakāreṇa, tatra ca
jagac-camatkāri-bhāva-viśeṣeṇa **vāñchanty** eva kevalam, na tu
labhante, **yaṁ vayam api** vāñchāmaḥ \| evaṁ
mumukṣu-mukta-bhaktebhyo'dhika-māhātmyam uktam \|

ata īdṛśam eva janma sarvottamaṁ, na tu jagat-sraṣṭṛtvādinā
sarva-śreṣṭhatayā prasiddhaṁ śrī-vraja-janmāpīty āha---**kim** iti \|
bahutvaṁ gauraveṇa \| kiṁ vā,
bāhulyāpekṣayā---śrī-bhagavat-**kathā-rasena śrī-brahma-janmat**o'py
adhika-phala-siddheḥ \| athavā, akhilasyātmani priyatama ity arthaḥ \|
tathāpīdṛśo bhāvo'smin na kasyāpy anyasyāstīti bhāvaḥ \| anyat tair
vyākhyātam \|

yad vā, **brahma-janmabhir** brahmākāra-mano-vṛttibhir api kiṁ ?
bahutvaṁ gauraveṇa samagratāpekṣayā vā \| yad vā, īdṛśa-bhāvābhāvena
brahma-janmanāpi na kim apīty āha \| a-kāra-praśleṣeṇa ananta-kathāyāṁ
na raso yasya tasya tad-rasenaiva brahma-janmanām api sāphalya-siddheḥ
\| āsāṁ ca kathādi-sādhya-bhāva-viśeṣa-sampattyā sarvataḥ śraiṣṭhyaṁ
yuktam eveti bhāvaḥ \|\|58\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

gopī-māhātmya-vid-varyaṁ sarva-bhāgavatottamam \|

tam uddhavaṁ prapadye'haṁ tad-gītārtha-vilubdha-dhīḥ \|\|

nanu bhavadbhiḥ kṣatriya-tanubhir brāhmaṇa-tanava eva namasyā iti
sthite, kvemāḥ striyo vanacarīr vyabhicāra-duṣṭā \[bhā.pu. 10.47.59\]
iti kasyacit durmatam āśaṅkya tāsām eva sarvottama-tanutvaṁ tribhiḥ
sthāpayan prathamaṁ tāvad bhagavan-mahā-prema-prakāśākaratvena
sthāpayati \| tatrāha---**etā** iti dvābhyām \|

**etāḥ** śrī-nanda-vraja-vāsinyaḥ śrī-bhagavat-preyasyaḥ **paraṁ**
kevalaṁ samprati
śrī-bhagavad-avatāra-saha-bhāva-sampanna-tad-bhakti-sādhaka-siddha-nitya-siddhālaṅkṛtāyāṁ
**bhuvi** **tanu-bhṛtaḥ** paramottama-tanu-dhāriṇya iti strītvādi-dṛṣṭyā
nāvamantavyāḥ \| kathaṁ ? tatrāha---**akhilātmani** sarvāṁśini \|
svarūpatvād eva sarveṣāṁ tāvan nirupādhi-tādṛśa-parama-preyasī-yogye,
tatrāpi **govinde** parama-rūpa-guṇa-sīmatā-vikhyāta-śrī-gokulendratayā
prakāśamāne **rūḍha-bhāvā** udbhūta-mahā-bhāvāḥ \| tatrāpy evam ity
anubhavaika-vedyenānirvacanīya-prakāreṇety arthaḥ \| tasmāt
tādṛśa-bhāvās tejomayyas tanavo'py āsāṁ sarvato'py uttamā iti bhāvaḥ \|
tatra pramāṇāni tu samanantaram eva darśayiṣyante \| 

tad arthaṁ tādṛśa-bhāva-mahimānam āha---**yad** bhāva-mātram āstāṁ tāvad
dūratas tad-viśeṣa-vārtā mumukṣavo muktāś ca **vāñchanti**, **vayam
api** nitya-tat-saṅgino bhaktāḥ \| mahima-dṛṣṭyā kevalaṁ vāñchāmaḥ, na
tu prāpnumaḥ \| dūratas tv anye bhāvasyāsya yan-nidānaṁ
tan-mādhurya-viśeṣānubhavaḥ, tad-alābhād iti bhāvaḥ \| ṭīkāyām
*ata*[^105] ity asyāpy etad eva tātparyam \| anyat taiḥ \|

yad vā, īdṛśa-bhāvābhāvena brahma-janmabhir apy alam ity āha
a-kāra-praśleṣeṇa \| **anantasya** parama-mādhurībhir apārasya tasya
**kathāsv** api araso ruci-mātrasyābhāvo yasya, tasyeti \| teṣāṁ
dvitīya-pakṣe'pi "arasa" ity eva pāṭho yujyate \| anyathā pūrvatra
caturmukha-janmabhir veti mātram avakṣyateti \|\|58\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 102) :** **paraṁ** kevalam **etās
tanu-bhṛtaḥ** saphala-janmānaḥ \| ato'**khilātmani** paramātmatvena
sarveṣām api durlabha-sphūrti-mātre sva-sannidhau tu **govinde** sākṣāt
śrī-gokulendratayā virājamāne evam īdṛśa-bhāva-viśeṣa-mādhuryeṇa
**rūḍha-bhāvāḥ**, udbhūta-mahā-bhāvā jātāḥ \| **yad** eva
mahābhāva-paryānta[^106]-gati-samarthaṁ bhāva-viśeṣa-mādhuryaṁ yadi
yadṛcchayā varṇana-dvārā karṇa-gocaraṁ syāt, tadā sva-svabhāvaṁ
parityajya, **yad** ayaṁ bhāvaṁ premṇaḥ parākāṣṭheyam ity
anubhāva-mahima-dvārā vitarkya, **bhava-bhiyo** mumukṣavo munayo
prāpnumaḥ \| etāsām ivāsmākaṁ tan-mādhurya-viśeṣāsvāda-yogyatvābhāvād
iti bhāvaḥ \| tatra tad-avāñchakaṁ nindati---**anantasya**
ananta-līlasya śrī-kṛṣṇasya **kathāsu** kathā-mātreṣu, kim uta īdṛśīṣu
kathāsu **araso** rasābhāvo yasya, tasyāsāṅkhyair **viriñca-janmabhir**
api kim, na kiñcid apīty arthaḥ \|\|58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** etā ity-ādikam \|\|58\|\| 

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sa coddhavaḥ vande
nanda-vraja-strīṇāṁ \[bhā.pu. 10.47.63\] ity-ādi vandanaṁ kariṣyan
sarvotkṛṣṭatvam anvaya-vyatirekābhyāṁ darśayann āha---**etāḥ param** iti
dvābhyām \| **gopa-vadhvas tanu-bhṛtaḥ** tanu-bhṛn-mātrasya **paraṁ**
pāram **etāḥ** prāptāḥ \| tatra hetuḥ---**akhilātmani govinde**
anirvācyaṁ yathā syāt tathā **rūḍho** baddha-mūlo **bhāvo** yāsām \|
tenāmūs tanu-bhṛt-parā eva tanu-bhṛtaḥ evaṁ govinde bhāvo nāsty eveti
bhāvaḥ \| etās tu svabhāva-siddhāḥ \| 

nanv etādṛśasya bhāvasya katham evaṁ mahimā, yena kṛtena
tanu-bhṛt-paratvaṁ sambhāvyate ? tatrāha---**vāñchanti** ity-ādi \|
**yad** yaṁ bhāvaṁ **bhava-bhiyo** **mumukṣavo munayo** jīvan-muktāḥ,
**vayaṁ** ca bhaktāḥ, **vāñchanti**, na labhante \| 

nanu, brahma-kaivalyam eva parama-puruṣārthaḥ, tad-anukūlatvāt \| katham
asya gopī-kṛta-bhāvasya durlabhatvaṁ yo mumukṣu-prabhṛtibhir api
vāñchyate ? ity āha---**kathā** yāsām iti vā tāsāṁ **raso**'nurāgas
tasya janmabhir utpattibhiḥ, sa-vāsanaiḥ saha kathopakathanāt prarohaiḥ
kim ? **brahma** brahma-kaivalyaṁ kim ? ity arthaḥ \| yad vā,
ananta-kathayā śrī-kṛṣṇa-kathayā gopa-vadhū-vilāsa-kathayā yo rasa
āsvādaḥ, tasya janmabhir utpattibhir iti \|\|58\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsāṁ sarvotkṛṣṭaṁ
māhātmyam āha---etā iti pañcabhiḥ \| **etāḥ paraṁ** kevalaṁ
**tanu-bhṛtaḥ** saphala-janmānaḥ \| **rūḍha-bhāvā** mahā-bhāvavatyaḥ \|
**yad** iti yaṁ nirūḍha-bhāvaṁ **bhava-bhiyo** mumukṣavaḥ **munayo**
muktā **vayaṁ ca** śrī-kṛṣṇa-saṅgino'pi bhaktā **vāñchanti,** na tu
prāpnuvanti \| ato'**nanta-kathāsu raso** rāgo yasya, tasya
**brahma-janmabhir** vipra-sambandhibhiḥ śaukra-sāvitra-yājñikais
tribhir janmabhiḥ, caturmukha-janmabhir vā **kiṁ** ko'tiśayaḥ ? na ko'pi
\| yato'nanta-kathāsu rāga eva sarvotkarṣa-pratipādako nānya iti bhāvaḥ
\| yad vā, ananta-kathāsu araso yasya tasya vipra-janmabhir vā kiṁ ?
yatas tat-kathāsu rāgābhāva eva tat-tat-sarva-vaiphalya-pratipādaka iti
bhāvaḥ \|\|58\|\|

**\...**

\|\| 10.47.59 \|\|

kvemāḥ striyo vana-carīr vyabhicāra-duṣṭāḥ

kṛṣṇe kva caiṣa paramātmani rūḍha-bhāvaḥ \|

nanv īśvaro'nubhajato'viduṣo'pi sākṣāc

chreyas tanoty agada-rāja ivopayuktaḥ \|\|

**śrīdhara-svāmī (bhāvārtha-dīpikā) :** kiṁ ca, īśvara-prasādo mahattve
kāraṇam, tasya ca na jātir ācāro jñānaṁ vā kāraṇaṁ, kintu kevalaṁ
bhajanam evety āha---**kvemā** iti \| sākṣād **bhajataḥ** puṁsaḥ \|
**nanu** aho **upayuktaḥ** sevitaḥ **agada-rājo**'mṛtaṁ yatheti
\|\|59\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āha---*kiṁ ca* iti
\| **imā** gopyaḥ \| dvau **kvāv** anvayānu[papatti vaktaḥ]{.mark} \|
kathaṁ ? tatrāha---**vana-carīr** iti \| tad-āptaye vana-gamanam apy
ucitam eva ? tatrāha---**vyabhicāra-** iti \| aniyata-bhartṛbhir apy
atṛptāḥ \| tarhi kṛṣṇo'pi kaścid gopaḥ syāt ? tatrāha---**paramātmani**
iti \| **rūḍha-bhāvaḥ** para-premā \| **anubhajataḥ**
sva-yogyatānurodhena bhaktiṁ kurvataḥ \| **aviduṣaḥ** śāstrānabhijñasya
puṁsaḥ \| **sākṣāc** chreyaḥ \| tad īpsitam \| **nanv** ity anena, 

> bhaktyā tv ananyayā śakya aham evaṁ-vidho'rjuna \|
>
> jñātuṁ draṣṭuṁ ca tattvena \[gītā 11.54\] ity aitihyaṁ pramāṇayati \|

praśnāvadhāraṇaitihya-samīhānumate nanu iti yādavaḥ \|\|59\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vyatirekeṇa
tanu-bhṛt-paratvam āha---**kvemā** iti \| yady etās tanubhṛto'parā na
syuḥ, tadā **imā** etad-bhinnāḥ, etāḥ sāmānyāḥ striyaḥ, **kva kṛṣṇe** ca
eṣo'nirvācyo **rūḍhaś** cāsau **bhāvaś** ceti, tathā sa **kva**
atyantāsambhāvanāyāṁ kva-dvayam, evaṁ-vidho bhāvaḥ kiṁ sāmānya-strīṇāṁ
bhavati ? naivety arthaḥ \|

**ced** **vyabhicāreṇa duṣṭāḥ** śrī-kṛṣṇe tasmin iha pati-bhāva eva
vyabhicāraḥ \| athavā, imā vanacarīr vṛndāvana-caryo gopyaḥ kva,
vyabhicāra-duṣṭāḥ striyo vā kva, kṛṣṇe rūḍha-bhāvaś ca kveti ca-kāreṇa
punaḥ kva-śabda ākṛṣyate \| tarhi evaṁ-vidhayaiva vṛttyā bhajanam eva
bhajanam, etad eva kartavyam ity āyātam \|

etad aviduṣo bhajata etad avijñāya prakārāntareṇa bhajataḥ kiṁ śreyo na
bhavatīty āśaṅkyāha---nanv īśvara ity-ādi \| **aviduṣa**
etad-gopī-bhajana-rahasyam aviduṣo'pi **bhajato** janasya **śreyas
tanoti** \| ka iva ? **agada-rāja iva**, agada-rājo rasāyana-viśeṣaḥ,
amṛta-raso vā, sevita eva viśeṣa-jñānābhāvenāpi sevita evopakaroti \|
etad-bhāvaṁ vināpi bhajanāntareṇāpi śreyo bhavati, na tatra sandehaḥ,
kintv etādṛśaṁ na paramotkṛṣṭam iti bhāvaḥ \|\|59\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛhad-bhāgavatāmṛta 2.7.148\]
evam etādṛśīnām āsāṁ saṅga-prāptau mama kāpi yogyatā nāsti, kevalaṁ
mahāprabhoḥ śrī-kṛṣṇasya parama-karuṇayaivāghaṭata ity āha---**kvemāḥ**
\[bhā.pu. 10.47.59\] iti \| asya viṣṇor **vane** vṛndāvane
tat-tat-krīḍāmaye sadā prema-bhareṇa carantīti **avana-caryaḥ** \| carīr
iti chāndasam \| **etāḥ** śrī-kṛṣṇaika-priyāḥ **striyaḥ** **kva** ?
kṛṣṇe kṛṣṇa-bhaktau vā **vyabhicāro** viśeṣeṇātikramo\'parādha-laṅghanaṁ
vā \| kiṁ vā, niḥśeṣa-tad-ādeśāpratipālanaṁ,
tad-bhakti-niṣṭhatva-rāhityaṁ vā, tena **duṣṭā** janā mādṛśāś ca **kva**
pūrva-ślokasthasya **vayam** iti padasyaiva atrāpy anuvṛttyānvayo vā
vyabhicāra-duṣṭā vayaṁ ca kva ? iti \|

yad vā, **etāḥ striyaḥ,** tatra ca **vanacaryaḥ**
viviktatara-śrī-vṛndāvane vasantyo viraha-vaikalyena itas tataḥ
parama-durgameṣv api bhramaṇa-śīlā ity arthaḥ \| tatrāpi **imā** īdṛśyaḥ
parama-prema-sampad-vivaśāḥ sākṣād dṛśyamānāḥ
śrī-nandavraja-parama-mahā-lakṣmī-rūpāḥ **kva vyabhicāro** vyatikramaḥ ?
śrī-gopikābhiḥ saha vaiparītyaṁ tac ca---puṁstvaṁ
parama-saṁkīrṇa-nagara-madhye niyata-niketa-vāsitvaṁ sukhitvādinā
vṛndāvana-bhramaṇāśaktiḥ śrī-kṛṣṇa-tattva-jñāna-gauravādinā
parama-prema-sampatty-abhāva ity-ādibhir vyabhicārair
gopī-sadguṇa-pratiyogitayā doṣa-rūpair duṣṭā vayaṁ ca kva---itthaṁ
kathañcanāsmākam etābhiḥ saṅgo na ghaṭata eveti bhāvaḥ \|

**vayam** iti gopī-saṅga-labdhyātmano bahu-mānāt śrī-nāradākrūrāpekṣayā
vā bahu-vacanam \| **imā** ity anena sūcitam āsāṁ sarvataḥ śreṣṭhaṁ
māhātmyaṁ parama-vismayenābhivyañjayati \| **paramātmani kṛṣṇe eṣa**
īdṛśaḥ **ruḍha-bhāvaḥ** svayaṁ prādurbhūtaḥ prema-viśeṣaḥ kva ca ?
**ca**-śabda-balāt kvety asyātrāpi sambandhān na kutrāpīdṛśo rūḍha-bhāvo
vartate ity arthaḥ \| yad vā, ārṣatvāt samāsaḥ soḍhavyaḥ \| **eṣa bhāvo
rūḍhaḥ** sañjātaḥ **kim** ? iti kākvā vyākhyeyam \| kākuś
cātrātyapūrvatve \| athavā, kṛṣṇe eṣa bhāvaḥ kiṁ sambhavatīty arthād
adhyāhāryaṁ svata eva bhavati \|

**paramātmanīti** cākhilātmanītivad vyākhyeyam \| yad vā, paramaś cāsau
ātmani citte nitarāṁ rūḍha-bhāvaś cāsāv iti padam ekam \|

aho āsāṁ māhatmyam ajānato mūḍhasyāpi mama kevalaṁ
śrī-bhagavad-bhakti-balena tat-kāruṇya-mahimnaiva vā sandarśanaṁ jātam
ity āha---**nanv** iti vitarke niścaye vā \| **īśvaro**
nija-sevocita-phala-pradāna-samarthaḥ parama-svatantro vā mahāprabhuḥ \|
svasya svīyānāṁ ca mahimānam **aviduṣo**\'jānato\'pi janasya kevalam
anya-dṛṣṭyā dṛṣṭasya kasyacid bhaktasya **anu** paścād **bhajataḥ**
sevamānasya \| yad vā, anu īṣat āśraya-mātraṁ kurvato\'pi sākṣād
avyavadhānena śreyaḥ parama-hitaṁ karoti, **upayuktaḥ** sevitaḥ
**agadarājo** mahauṣadhaṁ yathā \|

athavā **nanu** iti pada-dvayam tataś cāyam arthaḥ---nu niścitam
īśvaro\'sman-mahāprabhur asau kartum akartum anyathā kartuṁ samarthaḥ
parama-mahā-śaktimān śrī-kṛṣṇaḥ vidvan-mānino\'pi na **anu** nirantaraṁ
**bhajataḥ** kadācid eva bhajato\'pi \| kiṁ vā, **nu** aho **na
bhajataḥ** sevām akurvato\'pi kenacit sambandha-mātreṇaiva janasya,
**śreyaḥ** mahā-phalaṁ, tac ca **sākṣād** eva, na ca
kāla-vilambenānumeyam \| parokṣaṁ vā vistārayati---yathā
**agadarājo**\'mṛtam **upayuktaḥ** bhakṣitaḥ \| yad vā, upa sāmīpyena
gandhādinā yogaṁ prāptaḥ, tadvat \|\|59\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho mamāyogyasyābhiḥ
saṅgaḥ kevalaṁ śrī-bhagavat-kṛpā-viśeṣeṇaiva saṁsiddha ity
āśayenāha---kveti \| **imāḥ** prokta-māhātmyāḥ **kva vanacarīr**
vanacaryaḥ \| yad vā, a-kāra-praśleṣeṇa---asya viṣṇor vane vṛndāvane
caranti, sadā tat-premṇā paribhramantīti tathā-bhūtāḥ \| atra yasya āsām
aho caraṇa-reṇu-juṣām ahaṁ syām \[bhā.pu. 10.47.61\] ity-ādi-prārthanā
tasyoddhavasya **vyabhicāra-duṣṭāḥ** ity atīvānucito vāk-prayogas tāsu
paramārādhyāsu kadāpi na sambhavaty eveti \|

tataś cāyam arthaḥ---**kva** ca mādṛśā ity arthāt \| katham-bhūtā
mādṛśāḥ ? **vyabhicāra-duṣṭāḥ** **vyabhicāraḥ** sat-[karmaṇ]{.mark}y
anyathātvaṁ parāṅmukhateti yāvat, tena **duṣṭāḥ** \| yad vā,
pūrva-padya-sthasya vayam ity asyākṛṣṭyā vyabhicāra-duṣṭā vayaṁ ca kveti
bahutvaṁ sva-sadṛśānām anyeṣāṁ gṛhaṇārtham \|

parama-vismitaḥ san sa-romāñcaṁ sābhinayam āha---**kṛṣṇe** mādṛśām
īśvare parameśvare vā, **eṣa** īdṛśo **rūḍha-bhāvo** mahā-bhāvaḥ parāṁ
koṭim ārūḍha-bhāva-viśeṣaḥ syāt sambhavet \| yad vā, striyaḥ strītvena
salajjatvād anya-samakṣam āgantum apy ayogyā mādṛśāṁ tu pumāṁsas tatrāpi
vanacaryaḥ, mādṛśāṣ tu pura-vāsinas tatrāpīmā īdṛśyaḥ
paramāścarya-mahābhāva-vilakṣaṇa-śīlāḥ, mādṛśās tu kṛṣṇe
vyabhicāra-duṣṭāḥ, vyabhicāro mahāparādhas tena duṣṭā iti
vaisādṛśyenāsāṁ saṅgasya sarvathātidurlabhatoktā \| **imā** iti sūcitaṁ
māhātmya-bharam eva vyañjayati \| yaḥ **paramātmani rūḍhabhāvaḥ**
paramāś cāsāv ātmani rūḍha-bhāvaś cety ekaṁ padam \| ātmani citte
nitarāṁ rūḍho nirūḍho'tiprasiddho vā bhāvaḥ, sa eṣa eva \|

**nanu** vismaye vitarke niścaye vā \| **aviduṣaḥ** bhakti-māhātmyādikam
ajānato'py anugatānugatikatvena \| kiṁ vā, kasyacid
anugatvenānukāra\--rūpeṇa vā **bhajato'pi** **sākṣāt** pratyakṣam
evāvyavadhānena **śreyaḥ** parama-hitaṁ vistareṇa karoti, yata
**īśvaraḥ** parama-svatantraḥ \|

kiṁ vā, mat-prabhuḥ parama-dayāluḥ śrī-kṛṣṇaḥ \| ajñāne sevābhāsenāpi
śreyo-vistāraṇe dṛṣṭāntaḥ---**agadeti** \| tatra nu iti lekhye nanu iti
lekhaka-bhramāt \| tathā nanv iti ca na vyākhyātam spaṣṭārthatvāt \| nu
iti tu **anubhajataḥ** iti nirāsārtham iti \| **upayuktaḥ** upa
sāmīpyena āghrāṇa-mātreṇa sparśa-mātreṇa vā ajñānenāpi gṛhītaḥ,
śrī-kṛṣṇasya tathāsāṁ ca māhātmyādikam ajānato'pi mamābhiḥ saṅgatiḥ
kevalaṁ yathā kathañcit tasya sambandha-prabhāvād evety
arthaḥ \|\|59\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ pūrva-padyena
bahirmukhānāṁ vigṛhya tad evātra kvemā ity-ādi padye prathama-caraṇena
sābhyasūyam anuyujyate \| yatra ca nigṛhyānuyoge ceti vākyasya ḍheḥ
pluto vibhāṣito'sti \| yathāha kāśikāyāṁ---sva-matāt prastāvanaṁ
nigrahaḥ anuyogas tasya matasya āviṣkaraṇam \| atra nigṛhyānuyoge yad
vākyaṁ vartate tasya ḍheḥ pluto vibhāṣā \| anityaḥ śabda iti kenacit
pratijñātam \| tad-upapattibhir nigṛhya sābhyanusūyam anuyuṅkte \|
anityaḥ śabda ity āttha ity-ādi \| iha ca tadvad eva
parākṣepānuyoga-garhitam \|

siddhāntam āha---kveti \| kṛṣṇe kva cety ādy-arthasya sad-bhāve sati \|
kvemāḥ striya ity ādy-arthasya sambhāvanā naiva ghaṭate ity arthaḥ \|
atra ca tad eva pūrva-padya-vat dvitīyena caraṇena dārḍhyārthaṁ
sva-siddhāntam anūdya parārdhenājñānenāpy upayuktasyāmṛtādeer
divya-tanutā kāritvam īśvara-śakteḥ kaimutyātiśayaṁ sādhayatīti
vyākhyeyam \| prathama-careṇa sthitasya nikṛṣṭa-bhūmikayā ca kasya kvety
asya pratiyogitayā dvitīya-caraṇe kva ceti nirdiṣṭam, yadi
kṛṣṇa-viṣayaka-rūḍha-bhāvātmikā paramotkṛṣṭa-bhūmikā tābhir labdhā \|
tadā tāsāṁ nikṛṣṭa-bhūmikā-sthitiḥ kutra sthitā \| etāḥ paraṁ tanu-bhṛta
iti tadīya-tanu-vyavasāya-bhāvānāṁ ślāghitatvāt \|
yan-nāma-dheya-śravaṇānukīrtanād \[bhā.pu. 3.33.6\] ity ādeḥ,viprād
dviṣaḍ-guṇa-yutād \[bhā.pu. 7.9.10\] ity-ādeḥ \| bhaktiḥ puṇāti
man-niṣṭhā śvapākān api sambhavād ity-ādeś cātra kaimutya-lābhāt \|
dhruvasyāpi pārthiva-dehasya sadyo hiraṇmayatva-śravaṇāt \| 

kiṁ ca, svatantra-śrīmad-uddhavena tāsu tādṛśa-nikṛṣṭa-vacanaṁ na
prayoktavyam \|upakramopasaṁhārādy-ādiṣu tasya paramādarāt vastutas tu
vyabhicāras tāsāṁ nāsty eva gopīnāṁ tat-patīnāṁ ca iti
śrī-śuka-siddhāṇtāt \| atra ca śrīmad-uddhavenaiva pūrvam akhilātmani
tatra ca paramātmanīti tasya sūcanāt \| na ca tāsāṁ svābhāviko'nācāra
āśaṅkyaḥ \| ārya-pathaṁ ca hitveti vakṣamāṇānuṣāreṇa svataḥ sad-ācāratā
prāpteḥ \| na tu strīvaṁ dūṣaṇīyaṁ lakṣmy-āder api strītvāt \| na cemā
iti nindā-vacanam \| āsām aho ity ādāv āsām ity anena idanta-nirdeśena
stuter eva vyañjayiṣyamāṇatvāt \| 

na ca vanacarītvaṁ nindyam \| vanasyāsya tad bhūri-bhāgyam \[bhā.pu.
10.14.34\] ity-ādinā brahmaṇāpi prārthyamānatvāt \| āsām aho ity-ādinā
svayam api \| uttarārdhe tu agada-rājas tāvad deham eva divyaṁ karotīty
ekenaivāṁśena dṛṣṭāntaḥ \| tādṛg-agada-rājādi-svabhāva-mūla-kāraṇam
īśvara-svabhāvas tu sarvam api śreyaḥ svam adviduṣo'pi jagataḥ kuryād
eva kim uta tāsāṁ tadīya-guṇa-grāma-vidvad-varāṇām iti \| tasmāt
parakīyābhyasūyākhya-sañcāry-anuvādasya tad-uttarasthayā kṛṣṇe kva ca
ity-ādi-vākya-mayyā sañcāri-lakṣaṇayā matyā ārādhyatvenoktatvāt guṇatvam
eva \| yad uktaṁ kāvya-prakāśe---sañcāry-āder viruddhasya vākyasyoktir
guṇāvahā \[kā.pra. 7.15\] iti \| 

atra ca yathā---tiṣṭhet kopa-vaśāt prabhāva-pihitā dīrghaṁ na sā
kupyatīty atra pihitety anantaraṁ naiva ghaṭata iti nirdeśaṁ vināpy
uttarā pratipattiḥ pūrvāṁ bādhate iti nyāyenānvayo labhyate tadvad apy
atra taṁ vināpīty atra taṁ vināpīti na kiñcid apy asamañjasaḥ \| athavā,
nanu bhavatī-prabhṛtayo yūyam apy uttarottaraṁ mahānta eva kathaṁ tad
vāñchatha tatrāha---kvemā iti \| striya iti jātyaiva sukomalatvaṁ
darśitam \| tatra ced yā iti sa-camatkāra-nirdeśena viśeṣataḥ \| atremāḥ
striya iti sarvottamatvaṁ darśitam \| tathā vanaṁ ca prastutatvāt
śrī-vṛndāvanam \| tac ca śrī-kṛṣṇaikānta-virahāsadaṁ tac-cāriṇya iti
sāmānyatas tāvan mahimā sūcitaḥ \| tā imāḥ kṛṣṇa-viṣaye kva tam āśritya
kasyāṁ ūrdhva-bhūmikāyāṁ vartate \| tathā īdṛśa-gāḍha-tad-āsaktyā bhāva
eva vyabhicāraḥ \| 

atra parama-vismita-manaso romāñcaṁ sābhinayaṁ hetum āha \| paramātmani
sarveṣām eva nirupādhi-parama-prema-yogye'pi tādṛśatayānubhavituṁ
parama-durlabhe tasmin \| eṣa īdṛśatayā āśu-dṛśyamāno rūḍha-bhāvaḥ parāṁ
koṭim ārūḍho mahā-bhāvaḥ na tv asmāsu tal-leśo'pīty arthatḥ \| na cāsām
eva tasminn etādṛśa-sauhṛdyam, na tu tasyāsu iti vācyam \| tasya
parameśvarasya parama-suhṛdayatayā asādhāraṇeṣv api dṛśyate kim
utaitādṛśīṣv ity āha---nanv īśvara iti \| nanu niścaye \| anu sādṛśye \|
bhajanānukaraṇam api kurvataḥ aviduṣas tan-māhātmyam ajānato'pi dainyān
mādṛśasyāpīty arthaḥ \| sākṣād avyavadhānena śreyaḥ \| etāsāṁ
darśanādi-prasāda-mayaṁ parama-hitaṁ tanoti kim utāsāṁ
tan-mādhurī-paramotkarṣānubhavitvena
tan-māhātmya-parama-kāṣṭhābhiniviṣṭānām iti bhāvaḥ \|\|59\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 103)** : nanu te muktā mumukṣavaś ca
tat-tad-bhāvena śāstra-praśastā eva \| bhaktās tv atitamām \| tarhi
tad-vidhānāṁ katham anyatra vāñchā ? tatrāha -- kvemā iti \| tatra tāsu
śrīmad-uddhavasyopakramopasaṁhārādiṣu mahā-bhakter eva spaṣṭatvāt, tāsāṁ
śrī-kṛṣṇa-bhajane vyabhicāritvasya sutarāṁ, tad-doṣasya ca rāsānte --

gopīnāṁ tat-patīnāṁ ca sarveṣām api dehinām \|

yo'ntaś carati so'dhyakṣaḥ krīḍaneneha deha-bhāk \|\| \[bhā.pu.
10.33.35\] 

ity-ādinā nirākṛtatvāt \|

svayam evādhunāpi **paramātmanīti** tasyaiva sūcyamānatvāt \| durdhiyāṁ
mate vā tāsāṁ vyabhicāra-śīlatvasya tu ārya-pathaṁ hitvā \[bhā.pu.
10.47.61\] iti prāpyasyaiva parityāgopapatteḥ svayam eva
nirākriyamāṇatvāt \| anyathārthasyāprastāvyatvam iti vakṣyamāṇa evārthaḥ
samañjasaḥ \| yathā -- **imā** **vanacaryaḥ** vṛndāvana-vihāriṇyaḥ
striyaḥ **kṛṣṇe** tad-rūpe āśraye **kva** kāṁ vā bhūmikām adhikṛtya
vartante ? tayā **vyabhicāra-duṣṭā** etādṛśa-bhāvotkarṣābhāvena yo
vyabhicāro gāḍha-tad-āsakty-abhāvas tena duṣṭāḥ \| anye
**bhava-bhī-prabhṛtayo vayaṁ** vā tasmin **kva** ? kāṁ bhūmikām
adhikṛtya vartāmahe ? tato mahad evāntaram iti bhāvaḥ \| kathaṁ ? eṣa
śrī-gopa-vadhūṣv etāsu dṛśyamānaḥ **paramātmani** sarveṣām eva
bhajanīyatvena spṛhāspade parameśvare **rūḍha-bhāvaḥ**
udbhūta-mahā-bhāvaḥ samujjṛmbhate, na tv asmāsv iti \| 

tarhi tābhir anubhūyamānasya tādṛśa-bhāva-janakasya
śrī-kṛṣṇa-guṇa-viśeṣasyānabhijñā yūyaṁ kathaṁ tad-vāñchayāpi tat
prāpsyatha ? tatrāha---**nanv** iti \| **aviduṣo'pi** \| tatra mamaiva
akasmāt svayam atra prasthāpitasya dṛṣṭāntatvam iti bhāvaḥ \| yathoktaṁ
svayam eva -- viraheṇa mahābhāgā mahān me'nugrahaḥ kṛtaḥ \[bhā.pu.
10.47.27\] iti \|

athavā--- pūrvam evārthaṁ tad-rasa-vimukhīnāṁ mahā-pativratānām api
nindayā draḍhatyati kvemā iti \| imāḥ śrī-vṛndāvana-vihāriṇyaḥ
śrī-kṛṣṇa-preyasyaḥ striyaḥ kva \| a-kāra-praśleṣeṇa yāś ca vana-caryas
tad-vana-vihāriṇībhyas tābhyo bhinnāḥ \| atha ca striyo vratais tvāṁ
\[bhā.pu. 5.18.19\] ity-ādi
ketumāla-varṣa-varṇana-sthita-lakṣmī-vacana-rītyā paramātmani svataḥ
sarva-patau śrī-kṛṣṇe vaimukhyena vyabhicāra-duṣṭāḥ striyaḥ kva \| mahad
evāntaram iti bhāvaḥ \| yataś caitāsv eṣa sarva-puruṣārtha-śiromaṇi-rūpo
rūḍha-bhāvo dṛśyate na tu tāsv iva tal-leśasyāpy abhāva iti \| evaṁ
parama-premavatīṣv āsau tasya sauhṛdam api parama-kāṣṭhāpannaṁ bhavet \|
yato bhakta-mātrāṇāṁ svabhāvata eva suhṛd asāv ity āha nanv iti
\|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.\|*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anvayenoktvā
vyatirekeṇāha---kvemā ity-ādi \| etāś cet tanubhṛt-parā na syuḥ, tadāsāṁ
govinde katham evaṁ bhāvaḥ ? iti vyatirekaḥ \| tathā hi---**imā
avana-carīḥ,** avana-caryaḥ, śrī-vṛndāvana-carī-bhinnāḥ **striyaḥ**
**kva**, **govinde evaṁ rūḍha-bhāvaḥ kva** ? atyantāsambhāvanāyāṁ
kva-dvayam \| avana-caryaḥ kīdṛśyaḥ ? **vyabhicāra-duṣṭāḥ** \|
śrī-kṛṣṇād anyatra ratimattvaṁ hi vyabhicāraḥ, tena duṣṭāḥ \| tathā
coktaṁ lakṣmyā---sa vai patiḥ syāt akuto-bhayaḥ svayaṁ \[bhā.pu.
5.18.20\] ity-ādi \|

athavā, **imā vanacarīr** vanacaryo gopyaḥ **kva** ? **vyabhicāra-duṣṭāḥ
striyo vā kva** ? ca-kārād **govinde paramātmani** eṣa **bhāvaḥ**
**kva** ? iti kvānuvṛttiḥ \| govindādhikaraṇaka eva bhāvaḥ kiṁ gopīr
vinā sāmānya-strīṇāṁ bhavati ? naivety arthaḥ \|

athavā, vanacarīr vanacaryo gopyaḥ kva ? na kvāpi, atraivety arthaḥ \|
kṛṣṇe ca rūḍha-bhāvaḥ kva ? na kvāpi asty eva \| kīdṛśyaḥ ?
aduṣṭāḥ---aprākṛtatvāt \| bhāvaḥ kīdṛśaḥ ? vyabhicāraḥ,
viśeṣeṇābhimukhyena cārayati gamayati kṛṣṇam ity arthāt vyabhi-pūrvāt
ṇij-antasya carateḥ kvipi rūpam \| anyathā tā namasyan etāḥ paraṁ
tanu-bhṛtaḥ \[bhā.pu. 10.47.58\], nāyaṁ śriyo'ṅga \[bhā.pu. 10.47.60\]
ity-ādi paurvāparya-virodhaḥ \| anyac ca imāḥ kva, govinde bhāvaḥ kva ?
ity āsāṁ govinde bhāvasya sambhāvanaiva prasajjet, tadā
prakaraṇa-virodham, govinda evam akhilātmani rūḍha-bhāvāḥ \[bhā.pu.
10.47.58\] iti pūrvokteḥ \| 

ato gopīnāṁ bhajanam eva bhajanaṁ, nānyad ity āyāte
bhajanāntarasyāvaratā bhavatīty āśaṅkyāha---**nanv īśvaro'nv** ity-ādi
\| **aviduṣo'pi anubhajato** yasyaitad-gopī-bhajana-rahasyam
avijānato'nukṣaṇaṁ bhajato janasya **īśvaraḥ** śrī-kṛṣṇaḥ, **nu**
vitarke, **na śreyas tanoti**, api tu śreyas tanoty eva \| tatra
dṛṣṭāntaḥ---**upayuktaḥ** sevito'**gadarājo** rasāyana-viśeṣo'mṛtaṁ vā
yathā viśeṣa-jñānābhāvenāpi sevita eva rogopaśamāya bhavati, tathā
bhajana-mātram eva bhava-rogāpaham, īdṛg bhajanaṁ tu paramānanda-pradam
iti vākyārthaḥ \|\|59\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāj janānāṁ mahotkarṣe
bhaktir eva kāraṇaṁ, na tu tapo jñānādikam \| sā ca bhaktiḥ svayaṁ
sarvotkṛṣṭāpi sarva-loka-pratiṣṭhitatvena sarvotkṛṣṭe'pi sthalena
tiṣṭhati, sarva-loka-vigītatvenātinikṛṣṭe'pi sthale tiṣṭhati \| sthitvā
ca tad eva svāspadaṁ sarvotkṛṣṭaṁ sarva-pūjyaṁ sarva-durlabha-padavīkaṁ
ca karotīti sa-vismayaṁ sa-romāñcam āha---kveti dvābhyām \|

**imāḥ striya** iti \| strītvena gopa-santatitvena ca jātyā vigītāḥ \|
**vanacarīr** vanacarya iti vana-bhramaṇa-śīlatvāt svabhāvenāpi
**vyabhicāra-duṣṭā** ity ācāreṇāpi vigītā imāḥ **kva** ? **kṛṣṇe
paramātmani** vaikuṇṭha-nāthādibhya ātmabhyo'pi parame sarvāṁśini
pūrṇa-svarūpe **rūḍha-bhāvo** bhakter api parama-mahān vilāso
mahā-bhāvaḥ kva ? atyantāsambhave kva-dvaya-prayogaḥ \|

**aho** atyāścaryam iti vimṛśya kṣaṇaṁ vibhāvya jñāta-tattvo naitad
atyāścaryam ity āha---**nanv** iti niścaye \| **nu** bho iti sva-mana
eva sambodhyoktiḥ \| **īśvaro** bhagavān **bhajato** janasya nāpi
bhajana-siddhasya **aviduṣo'pi**
tat-padārtha-tvam-padārtha-jñāna-rahitasyāpi sākṣāt-śreyaḥ
saṁsāra-mukti-pūrvaka-svaprema-rasāsvāda-rūpaṁ maṅgalaṁ sarva-muktair
api gītaḥ san tat-svarūpam ajānato'pi janasya śreyaḥ
sarva-vyādhi-praśamana-pūrvakam apūrvāsvāda-viśeṣaṁ tanoti \| kiṁ punar
āsāṁ bhakti-siddha-nitya-siddha-śiromaṇīnāṁ
tat-svarūpa-rūpa-guṇaiśvarya-mādhurya-mahā-viduṣīṇāṁ
tat-paricaryopakaraṇī-kṛta-svīya-buddhīndriya-sarva-gātra-yauvanālaṅkāra-paricchadānāṁ
nāradādi-sarva-bhakta-durlabhaṁ rūḍha-bhāvaṁ na tanuyād iti bhāvaḥ \|
rūḍha-bhāvasya lakṣaṇam ujjvala-nīlamaṇau dṛśyam \|

vyabhicāra-duṣṭā iti strīṇāṁ traividhyād vyabhicāras trividhaḥ---patim,
upapatiṁ ca ramayantyā ekaḥ \| sa hi loka-śāstrayor vigītaḥ \| patiṁ
tyaktvā upapatim ekam eva ramayantyāḥ anyaḥ \| sa hi loka-śāstrayor
vigītatve'pi eka-puruṣa-mātra-prītamattvena rasa-śāstra-saṅgītaḥ \|
sva-patiṁ tyaktvā upapati-buddhyā bhagavantam eva ramayantyā aparaḥ \|
sa hy anabhijña-loka-vigītatve'py abhijña-loka-saṅgītatvāloka-śāstrayoḥ
paramārhaṇīyatvāc ca \| yadyapi na vyabhicāraḥ, tathāpi
vyabhicāra-sādharmyād eva vyabhicāra ucyate \|\|59\|\|

**\...**

\|\| 10.47.60 \|\|

nāyaṁ śriyo'ṅga u nitānta-rateḥ prasādaḥ

svar-yoṣitāṁ nalina-gandha-rucāṁ kuto'nyāḥ \|

rāsotsave'sya bhuja-daṇḍa-gṛhīta-kaṇṭha-

labdhāśiṣāṁ ya udagād vraja-sundarīṇām[^107] \|\|

**śrīdhara-svāmī:** atyantāpūrvaś cāyaṁ gopīṣu bhagavataḥ prasāda ity
āha---nāyam iti \| **aṅge** vakṣasi \| **u** aho \| **nitānta-rater**
ekānta-rateḥ **śriyo**'pi **nāyaṁ prasādo**'nugraho'sti \| **nalinasya**
iva **gandho ruk** kāntiś ca yāsāṁ, tāsāṁ **svargāṅganānām** apsarasām
api nāsti \| asyāḥ punar dūrato nirastāḥ \| **rāsotsave**
**śrī-kṛṣṇa-bhuja-daṇḍābhyāṁ gṛhīta** āliṅgitaḥ **kaṇṭhas** tena
**labdhā āśiṣo** yābhiḥ, tāsāṁ gopīnāṁ **ya** **udagād** āvirbabhūva
\|\|60\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
*atyantāpūrvo*'nanya-labhyaḥ \| *ayaṁ* tad-anurāga-lakṣaṇaḥ \|
**kuto'nyā** iti---bahulaṁ chandasi iti vibhakti-vyatyāsaḥ \|
"kuto'nyāsām" ity arthaḥ \| anya-padena yakṣādi-strī-grahaḥ \| **yaḥ**
prasādaḥ \|\|60\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evam
anvaya-vyatirekābhyāṁ sarva-paratvam anūdya sarvāpavādena
draḍhayati---**nāyam** ity-ādi \| tarhi **etā** namasyā iti yat pūrvam
uktam, tad akiñcit-karam \|\|60\|\| 

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.149\] aho yadyapi
mahā-lakṣmīḥ hari-priyeti prasiddhā, tathāpi tasyām apīdṛśo bhagavataḥ
prasādo na vartate, kuto\'nyeṣu janeṣu ? ato\'tyapūrvam evāyaṁ
śrī-gopikāsv etāsu prasāda ity āha---nāyam \[bhā.pu. 10.47.60\] iti
\|\|61\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho hari-priyeti
prasiddhā mahā-lakṣmīr apy etādṛśa-premāśrayo na syād ity āha---neti \|
nañaḥ prāṅ-nirdeśo niṣedha-dārḍhyārtham \| saptamy-arthe ṣaṣṭhī \|
tathāvimalotkarṣiṇī jñānādīnāṁ **svar-yoṣitāṁ** divyāṅganānāṁ
**nalina-gandha-rucām** iti rāsa-yogyatoktā \| tatra ruk-śabdena
komala-gaura-kāntir grāhyā \| **anyā** mānuṣyādyāḥ \| **rāsa** eva
**utsavaḥ,** tasmin daṇḍa-rūpakeṇa dṛḍhāliṅganaṁ dhvanitam \| **vrajasya
sundarīṇām** iti vraja-striyo ramādibhyo'py uru-mādhurya-maṇḍitāḥ iti
bṛhad-vāmanānusāreṇa ramādibhyo'py ākṛtyā prakṛtyā ca mādhuryeṇāsām eva
rāsārhatā samarthitā \| anyat tair vyākhyātam \|

yad vā, **u-**śabdaḥ parama-vismayākrośa-viśeṣe \| nitāntā gāḍhā cāsau
ratiś ca nitānta-ratiḥ premā tasyā yaḥ prasādaḥ prasannatā utkarṣa iti
yāvat, rāsotsave vraja-sundarīṇām udagāt prakaṭo'bhūt \| ayaṁ śriyo'pi
nāsti \| tathā hi rāse---

gopyo labdhvācyutaṁ kāntaṁ śriya ekānta-vallabham \|

gṛhīta-kaṇṭhyas tad-dorbhyāṁ gāyantyas taṁ vijahrire \|\| \[bhā.pu.
10.33.15\]

asyārthaḥ---śriyaḥ kāntaṁ vallabham ātmana ekānta-vallabhaṁ
nitānta-preṣṭham iti sarvataḥ śraiṣṭhyam āsāṁ premātiśayam ākalayya
vādarāyaṇinoktam \|tathā tābhir api tatraiva gītam---aṭati yad bhavān
ahni kānanaṁ \[bhā.pu. 10.31.15\] ity-ādi \| yadā śriya eveyaṁ vārtā,
tadā svar-yoṣitāṁ kutaḥ ? svar-yoṣito vaikuṇṭha-devyo dharaṇī-līlādyās
tāsām anyāḥ kāntādyā dakṣiṇādyāś ca \|\|60\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu
parama-vyoma-nātha-kṛṣṇayor abheda eva nirūpyate \| atra pūrvasya ca
sadā vakṣaḥ-saṅginī lakṣmīḥ sarva-bhakta-śiromaṇis tasyāṁ bhāvaḥ kathaṁ
nābhinandyate ? kiṁ ca, yathā dūra-care preṣṭhe \[bhā.pu. 10.47.35\]
ity-ādi-rītyā viyoga-maya-bhāvasyotkarṣaḥ sarvatra labhyate \| tato yadi
saṁyoge'py asyāṁ tenādhikyaṁ syāt tarhi tathā varṇyatām \| saṁyoge tu
lakṣmyā eva tad-ādhikyaṁ gamyate \|

kiṁ ca, lakṣmīr hi svarūpa-śaktis tatas tad-apekṣayā svarūpeṇāmūr nyūnāḥ
syuḥ \| katham etāvatyaḥ stuter viṣayī-kriyante ? tatra sa-prauḍhi
prāha---nāyam iti \| aṅge mad-īśvarasya śrī-kṛṣṇasya mūrti-viśeṣe tasmin
saṁsaktā yā śrīs tasyā apy ayam etāvān prasādas
tad-aṅga-saṅga-sukhollāsaḥ u niścitaṁ na vidyate \| kīdṛśyā api tasyā
nalinasya divya-loka-gaṇa-śiromaṇi-vaikuṇṭha-sthitānāṁ yoṣitāṁ svaś
cūḍāmaṇiṁ subhagayantam ivātma-dhiṣṇyaṁ \[bhā.pu. 3.15.39\] ity
ukta-diśā divya-sukha-bhogāspada-loka-gaṇa-śiromaṇi-vaikuṇṭha-sthitānāṁ
yoṣitāṁ bhū-līlā-prabhṛtīnāṁ madhye nitānta-rateḥ parama-prema-yuktāyāḥ
\| tad evaṁ sati kuto'nyāḥ ? sarvā eva strī-jātayo dūrata eva parāstā
ity arthaḥ \| taṁ prasādam eva darśayati rāseti \| vraja-sundarīṇāṁ
nitya-sthita eva yo yāvān rāsotsave udagāt prākaṭyaṁ prāpa \|

kīdṛśīnāṁ ? asyety āsāṁ samīpe yan-martya-līlaupayikaṁ \[bhā.pu.
3.2.14\] ity ādy-anusāreṇa parama-vyoma-nāthād apy utkṛṣṭasya mayā
sāmprataṁ sākṣād ivānubhūyamānasyāpi śrī-kṛṣṇasya yo bhuja-daṇḍau
tābhyāṁ gṛhītaḥ svalpasyāpi viśleṣasya bhayād iva yaḥ kaṇṭhaḥ
kaṇṭhāliṅganaṁ yat kṛtam ity arthaḥ \| tena labdhā āśiṣo manorathā
yābhis tāsām \| tasmāl lakṣmīto'pisarvathā vailakṣaṇyādy āsāṁsva-rūpeṇa
cāsmin preyasī-bhāvena ca vailakṣaṇyaṁ darśitam \|ata
evalakṣmī-vijaya-vākye'smin vraja-sundarīṇām ity uktvā saundary-ādīnām
apy ādhikyaṁ darśitam \|yasyāstibhaktirity-ādi-rītyā
bhakti-tāratamyādy-uktam eva cedam \| vraja-vallavīnām iti pāṭhe tu
vrajasya ca tāsāṁ ca prasiddhiḥ sūcitā \|\|60\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 104)** : kiṁ bahunā---nāyam iti \| aṅge
tadīye śrī-vaikuṇṭha-nāthākhya-śrī-vigraha-viśeṣe parama-preyasī-rūpāyāḥ
**śriyo** yā **nitānta-ratiḥ** pragāḍhaḥ kānta-bhāvaḥ, tasyā api
**ayaṁ** etāvān **prasādaḥ** saukhya-prakāśo nāsti \| yadi śriyo'pi
nāsti, tadā **nalinasya** tatratya-divya-svarṇa-kamalasyeva **gandho
rūk** kāntiś ca yāsāṁ, tādṛśīnām api **svar-yoṣitāṁ**
vaikuṇṭha-purāṅganānām , **anyāsāṁ** sutarām eva nāsti \| tataḥ
**kuto'nyāḥ** ? anyāḥ punar dūrato'pi nirastā ity arthaḥ \|

kāsām iva kiyān prasādo nāsti, tatrāha---**rāseti** \| asya
śrī-vrajendra-nandana-rūpasya \| yad-vāñchayā śrīr lalanācarat tapaḥ
\[bhā.pu. 10.16.36\] ity-ukta-diśā tasyā api spṛhaṇīyasya ity arthaḥ \|
tato na kevalaṁ vipralambha evāsām īdṛśo bhāvotkarṣaḥ, parantu
sambhoge'pi lakṣyā api spṛhaṇīyāḥ \| tena mad-vidhānāṁ kā vārtā ? iti
bhāvaḥ \| **bhuja-daṇḍa-gṛhīta-kaṇṭha-labdhāśiṣāṁ** paramāveśena
gṛhīta-kaṇṭhatayā prāpta-parama-manorathānāṁ **rāsotsave** vaḥ **yāvān
udagāt** satataṁ nigūḍhamantaḥ sann api prākaṭyaṁ prāpeti \| api yat
spṛhā śrīḥ \[bhā.pu. 10.15.8\] ity atra lakṣmī-spardhāmaya-vākye
**vraja-sundarīṇām** iti sundarī-pada-vinyāsaḥ saundaryādikam api tāsāṁ
tadvad adhikam iti sūcayati \| tac ca yuktaṁ, yasyāsti bhaktir bhagavaty
akiñcanā \[bhā.pu. 5.18.12\] iti nyāyena tad-utkarṣata utkarṣa-prāpteḥ
\|

atra sarva-bhāva-śiromaṇinā kānta-bhāvāṁśenaivobhayatra tāratamyaṁ
darśitam \| na tu na ca saṅkarṣaṇo na śrīḥ \[bhā.pu. 11.14.15\] ity ādāv
iva bhakti-jāyātvāṁśābhyām \| tato nānyena sādhāraṇyaṁ mantavyam \|
śrī-kṛṣṇa-lakṣaṇa-svayaṁ-bhagavad-viṣayatayā viśeṣāntaraṁ svasty eveti
jñeyam \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhajanam ukta-prakaraṇārthaṁ
punar draḍhayati---**nāyaṁ śriyo'ṅga** ity-ādi \| **nitānta-rater** api
**lakṣmyā nāyaṁ prasāda udagāt**, **kiṁ punar nalina-gandha-rucām** api
**svar-yoṣitām** \| ka ity apekṣāyām āha---**rāsotsave'sya** iti \|
**vraja-sundarīṇāṁ** ya udagāt \| kutaḥ ? lakṣmyāś cen nodagāt
svar-yoṣito varākās tatra kva ? ity arthaḥ \| kuta ity āvartanīyam \|
**anyāḥ** kuta etad bhajanam ity arthaḥ \|

etena vyabhicāra-duṣṭāḥ striyaḥ kveti prāg yad uktam, tasyaivānuktir
iyam \| yadyapy uddhavasya tan na dṛṣṭaṁ na śrutaṁ ca, tathāpi tasya sā
līlā prādurāsīd iti mantavyam, bhagavat-prasādātiśaya-bhājanatvāt
\|\|60\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā sarvāvatāri-śreṣṭha
eva kṛṣṇo gocāraṇa-vānara-bālakaiḥ saha
bhojitva-dadhi-caurya-para-strī-cauryādi-loka-vigānaṁ gṛhītvaiva
sarva-saṅgītaḥ sarvotkarṣa-sīmānaṁ prāpa \| tathaiva
sarvāhlādinī-śakti-śiromaṇi-bhūtā apīmāḥ striyo
gopa-strītva-vanacāritva-vraja-loka-vikhyāta-vyabhicārādi-vigānaṁ
gṛhītvaiva lakṣmy-ādibhyo'pi parama-saubhāgyotkarṣa-sīmānam avāpur ity
āha---nāyam iti \|

**ayaṁ prasādaḥ** \| **u** aho **aṅge** nārāyaṇasya vakṣasi vartamānāyāḥ
**śriyo'pi** **nitānta-rateḥ** prāptātyanta-ramaṇāyā api kadāpi
**nodagāt** \| **kutaḥ** punaḥ **svar-yoṣitām**
upendrādy-avatāra-patnīnāṁ **nalinasyeva gandho ruk** kāntiś ca yāsām
iti saundarya-saurabhyādimattve saty apīti bhāvaḥ \| anyāvatāra-striyaḥ
punaḥ kuta etat-prasāda-bhājaḥ syur ity arthaḥ \| **rāsotsave asya** tu
**bhuja-daṇḍābhyāṁ** **gṛhīta** āliṅgyate yaḥ **kaṇṭhaḥ,** tena **labdhā
āśiṣo** yābhiḥ, tāsāṁ tena bhakti-majjanānāṁ madhye sarvotkarṣa-koṭyāṁ
gopya eva sthitāḥ \| sākṣāt śreyaso'pi madhye sarvotkṛṣṭa-koṭyāṁ rāsa
iti sūcitam \|\|60\|\|

**\...**

\|\| 10.47.61 \|\|

āsām aho caraṇa-reṇu-juṣām ahaṁ syāṁ

vṛndāvane kim api gulma-latauṣadhīnām \|

yā dustyajaṁ sva-janam ārya-pathaṁ ca hitvā

bhejur mukunda-padavīṁ śrutibhir vimṛgyām \|\|

**śrīdhara-svāmī:** kiṁ ca, āstāṁ tāvad gopīnāṁ bhāgyam, mama tv etāvat
prārthyam ity āha---**āsām** iti \| gopīnāṁ **caraṇa-reṇu-bhājāṁ**
**gulmādīnāṁ** madhye **kim api ahaṁ syām** iti āśaṁsā \|
kathaṁ-bhūtānāṁ ? yā ity-ādi **āryāṇāṁ mārgaṁ** dharmaṁ ca **hitvā**
\|\|61\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiñcit prārthayitum
āha---*kiṁ ca* iti \| *āśaṁsā* icchā \| **svajanaṁ** bhartr-ādikam \|
dharmaṁ śruti-smṛti-vihitaṁ niyata-sva-bhartṛ-saṅga-rūpaṁ, naikā dvau
patī vindate iti śruteḥ \| **śrutibhir** veda-śirobhiḥ \| **vimṛgyām**
anveṣaṇīyām \|\|61\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** āsāṁ
pāda-rajaḥ-sambandho'pi yaḥ kaścin mamāstv ity āha---**āsām** ity-ādi \|
**aho** ity asambhāvanāyām \| **āsāṁ caraṇa-reṇu-juṣāṁ
gulma-latauṣadhīnāṁ** madhye **kim api syām** \| yā iti varṇa-svarūpaṁ
varṇayati---yāḥ **śrutibhir vimṛgyāṁ mukunda-padavīṁ bhejuḥ**,
mukunda-padavīṁ mukunde pati-bhāvam \|

nanu manorathas taṁ śrutayo yathā yayuḥ \[bhā.pu. 10.32.13\] iti pūrvam
uktam \| katham idānīṁ śruti-vimṛgyatvam ucyate ? satyam, tatraṣā
yuktiḥ---śrutayo hi nānā, brahma-parāḥ, karma-parāḥ, caraṇāravinda-parāś
ca \| tatra caraṇāravinda-parābhiḥ saha pūrvaṁ dṛṣṭāntitam, anyāsāṁ tu
vimṛgyair iti sthitam \|\|61\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.150\] evaṁ tāsāṁ
sarvotkṛṣṭatām ālocya tad-varṇanena tāsāṁ saṅga-mahimnā ca svayam api
prema-viśeṣa-paripūrṇaḥ san nijaṁ hṛdyaṁ prārthyaṁ niścitya
śrī-kṛṣṇa-sevā-phalatvena prārthayate---**āsām** \[bhā.pu. 10.47.61\]
iti \| gopīnāṁ **caraṇa-reṇuṁ juṣanti** prāpnuvantīti tathā teṣāṁ
**gulmādīnāṁ** madhye **ahaṁ kim api** tṛṇādikam api **syāṁ** bhaveyam
ity āśaṁsā \| autsukyena punas tāsāṁ māhātmyam eva varṇayati---sārdhena
\| yā gopyaḥ dustyajam atyājyaṁ svajanaṁ pati-putrādikam ārya-pathaṁ ca
sad-ācāra-rūpaṁ dharmaṁ paramaṁ dustyajaṁ hitvā, parityajya mukundasya
padavīṁ pāda-padmam ity aryaḥ \| bhejuḥ asevanta \|

kiṁ vā, tad-anuvṛttiṁ **bhejur** bhaktyā akurvan \| yad vā,
tad-gamanāgamana-vartma bhejuḥ tad-darśanārthaṁ sandhyā-dvayaṁ sadaiva
vā paramautkaṇṭhyenāśrayantaḥ \| yad vā, padavīṁ tasya bhakti-mārgam
evaṁ tāvad āstāṁ mukunda-prāptyā svajanādi-tyāgas tad-bhajane
pravṛtty-artham eva taṁ taṁ ca jahur iti mahān mahimā \|

nanu strīṇāṁ paty-āder ārya-mārga\[tva\]sya ca tyāgo veda-viruddhaḥ
sajjana-gaṇa-pūjya-pādābhis tābhiḥ kutaḥ kṛtaḥ ? tatrāha---**śrutibhir**
vedaiḥ kṛtvā **vimṛgyām** anveṣaṇīyām vedair api sādhya-mukhyaṁ, tad
eveti bhāvaḥ \| yad vā, śrutibhir api kartṛbhir vimṛgyām eva kevalaṁ, na
tu prāptyāṁ prāpyāṁ vā \| ato dharma-jñānādy-upadeśakānāṁ vedānām api
durlabhatarasya vastuno labdhaye tad-adhīnatānarhatvena tat-tyāgo yukta
eveti bhāvaḥ, tat-padavī-bhajanasya svajanādy-apekṣayā virodhāt \| ata
evoktaṁ śrī-bhagavataiva---traiguṇya-viṣayā vedā nistraiguṇyo bhavārjuna
\[gītā 2.45\] iti \| pūrvaṁ ca, kiṁ brahma-janmabhir
ananta-kathā-rasasya \[bhā.pu. 10.47.58\] ity atraika-pakṣe
kathā-rasa-mātreṇa veda-tad-arthācaraṇādi-nairapekṣyam uktam \| idānīṁ
ca bhagavat-padavyāśayaivādau tat-tyāga iti viśeṣaḥ \|

athavā, nanu brahmādīnām api jñāna-pradatvādinā parama-pūjyatamānāṁ
śrutīnām api paramotkṛṣṭatā śrūyate ? tatrāha---**śrutibhir** iti \|
arthaḥ pūrvavad eva \| bhāvaś cāyam---śrutīnāṁ dharmādy-apekṣā vartate
\| etās tu sarvaṁ parityajya tam ekam evāśritāḥ \| ataḥ śrutīnāṁ kevalaṁ
mṛgyām eva etās tu samyak prāpur apīty **āsām** eva sarvotkṛṣṭatvam iti
\| evaṁ ca ye kecid vadanti---upaniṣado hi
bhagavad-bhajana-viśeṣa-lobhena gopyo babhūvuḥ iti tad api nirastam \|
lakṣmīto\'pi nyūnatarāṇāṁ tāsāṁ svatas tādṛk-saubhāgyāsambhavād iti
kevalaṁ bhagavat-kāruṇya-prabhāveṇaiva sambhaved iti dik \|\|60\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śrī-gopīnāṁ sarvataḥ
śraiṣṭhyaṁ gītvā tāsāṁ dāsyam antar icchann api sudurlabhaṁ matvā
tat-padāmbujaika-rajaḥ-samparkam apy āśāste---āsām iti \| **aho**
atyanta-durlabha-lālasā-khede \| **vṛndāvane** iti sadā tatraiva tāsāṁ
bhramaṇādinā sānnidhyāt \| **gulmaḥ** stambaḥ---aprakāṇḍe stamba-gulmāv
ity amaraḥ \| vṛkṣādīnām anuktir atyuccatvena teṣāṁ
tac-caraṇa-reṇu-joṣaṇāsiddheḥ \| gulmādīnāṁ yathottaraṁ nyūnatvaṁ ūhyam
\| parama-dīnatayā ātmano'tinīcatva-mananena tṛṇatva-mātra-prārthane
paryavasānāt \| 

gītam api tāsāṁ māhātmyaṁ punar apy autsukyena gāyati---yā iti \|
**dustyajam** atyajyam \| **svajanaṁ** pati-putrādikam \| mu muktiḥ
kutsitā yasmāt premṇas taṁ bhajamānebhyo dadātīti **mukundo** bhagavān
śrī-kṛṣṇas tasya padavīm anuvṛttiṁ **bhejur** bhaktyākurvan \|

yad vā, tad-darśanārthaṁ sandhyayor anugamanābhigamanābhyāṁ
tad-gamanāgamana-mārgaṁ bhejur asevanta iti mukunde parama-premāsaktir
uktā \|

nanu svajanasyārya-pathasya ca tyāgo veda-viruddhaḥ,
sādhu-varga-pūjya-pādābhis tābhis tyaktuṁ na yujyate ?
tatrāha---śrutibhir vimṛgyām eva kevalam, na tu prāptāṁ prāpyāṁ vety
arthaḥ \| ato dharma-jñānādy-upadeṣṭrīṇāṁ śrutīnāṁ durlabhatarasya
vastuno labdhaye, tad-adhīnatānarhatvena tat-tat-tyāgo yukta eveti \|
bhāvaś cāyam---śrutīnāṁdharmādy apekṣāsti, etāś ca sarvaṁ parityajya
bhāva-viśeṣeṇa tam ekam evābhajan \| ataḥ śrutīnām adyāpi vimṛgyām eva
\| tathāśrī-brahma-stutau---adyāpi yat pada-rajaḥ śruti-mṛgyam eva
\[bhā.pu. 10.14.34\] iti \| etās tu samyak prāpur eveti tābhyo'py āsām
utkarṣa eveti \| 

athavā, tvaṁ me bhṛtyaḥ suhṛt sakhā \[bhā.pu. 11.11.49\] iti, tvaṁ tu
bhāgavateṣv ahaṁ \[bhā.pu. 11.16.29\] ity-ādi-śrī-bhagavad-vacanādinā
tvaṁ bhakta-varga-śreṣṭhatamo'ta eva tvam eva sākṣāc
chrī-bhagavad-vicitra-sevā-prasāda-viśeṣa-yogyo'si \| katham evaṁ
prārthayase ? tatrāha---yā iti \| svajanādy-atyāgān mama tādṛśī bhaktir
nāsty evety arthaḥ \| 

nanu gṛhasthasya tat-tat-tyāgo veda-viruddhaḥ ? tatrāha---śrutibhir iti
\| bhakta-vargādi-guru-śrī-brahmaṇo'pi jñāna-pradatvādinādi-gurūṇāṁ
śrutīnām aprāptatayā tad-anuvartitā-tyāgena śrī-mukunda-prāpty-arthaṁ
śrī-gopīnām evāsām anugatvāya tat-padābja-rajaḥ-sparśi-janmaiva yuktam
ity arthaḥ \| evam ukta-māhātmya-bharasyoddhavasyedṛśa-prārthanayā
śrī-gopīnāṁ mahān utkarṣaḥ siddha eva \| paścāt---tad bhūri-bhāgyaṁ
janma kim apy aṭavyāṁ yad gokule'pi katamāṅghri-rajo'bhiṣekaṁ \[bhā.pu.
10.14.34\] iti śrī-brahma-prārthato'syāyaṁ prārthā-viśeṣaḥ so'syaiva
tasya sevakatvādy-abhāvena, tathā caturmukhatvādinā mahā-vailakṣaṇyena
vraje ciraṁ sthātum apy ayogyatvena yasya kasyāpi gokulīyasya
pāda-rajo'bhiṣekārthaṁ tatra tṛṇādi-kiñcij-janma-prāpyaiva
kṛtārthatayātādṛśa-prārthanāyā yogyatvāt \| asya tu
sadā-nikaṭatara-sevakatayātathā vraje cira-vāsādinā tatratyānām
anugraha-bhara-sampattyā ca bhāva-viśeṣodayād atṛptyā tato'py utkṛṣṭāya
madhurāya śrī-mukunda-bhāva-viśeṣāya śrī-gopikā-dāsyārthaṁ
tādṛśa-prārthasyaucityād upapadyata eveti dik \|\|61\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha pūrvokta-rītyā tasya
nitya-preyasīnām api tāsāṁ janmādi-līlā-vismṛta-tādṛśānāṁ tādṛśīnām api
tasminn udbuddha-loka-dharmātikrami-rāgāṇāṁ tādṛśīnām api
śruti-durlabha-tat-padavī-bhājām anugatiṁ vāñchan tac-caraṇa-raja eva
tatra sādhanaṁ niścinvan pracura-tat-sparśa-yogyaṁ tatra
sthāvara-janmāpy āśāste āsām iti \| aho ity anta-durlabha-lālasā khede
\| vṛndāvana iti sadā tv atraiva tāsāṁ bhramaṇādinā sānnidhyāt \|gulmaḥ
stambaḥ \| aprakāṇḍe stamba-gulmāv ity amaraḥ \| vṛkṣādīnām anuktir
atyuccatvena samyak taj-joṣaṇāsiddheḥ \| gulmādīnām anukrameṇoktir
nīca-nīcatayā rajasāṁ samyak prāpter uttarottarābhilāṣādhikyāt dainyāc
ca \| gulmādīnāṁ yathottaraṁ nyūnatvaṁ ūhyam \|
parama-dīnatayātmano'tinīcatva-mananena tṛṇatva-mātra-prārthane
paryavasānāt \| 

gītam api tāsāṁ māhātmyaṁ punar autsukyena gāyati---yā iti \| yā
mukundasya padavī, tat-prāpty-ekopāyaḥ pūrvam ukto rūḍha-bhāva eva \|
mukundeti muktiṁ dadātīti niruktyā tādṛśa-bhāvasya durlabhatāṁ sūcayati
\| muktiṁ dadāti karhicit sma na bhakti-yogaṁ \[bhā.pu. 5.6.18\] iti \|
prema-mātra-dāna-kārpaṇya-sūcanāt \| kīdṛśīṁ ? śrutibhiḥ kartrībhir
vimṛgyāṁ parama-puruṣārthatayānveṣaṇīyām \|

kiṁ kṛtvā bhejuḥ ? svajanam ārya-pathaṁ ca hitvā loka-maryādāṁ
veda-maryādāṁ ca tyaktvety arthaḥ \| tat tu dustyajaṁ pūrvokteḥ
śrī-prabhṛtibhiḥ sarvair apy atyājyam \| te khalu
sarva-loka-sarva-mahā-veda-puruṣārtha-sāra-buddhyaiva bhajantīty ato na
teṣu rāgautkaṭyam eva kāraṇam ity etā evāsamordhva-rāgā iti bhāvaḥ \|
tad evaṁ mukunda-padavīm iti tatrāpi śrutibhir vimṛgyām iti tasyā nity
atvaṁ sarvottamatvaṁ ca gamyate \| tatrāpi tās tāṁ bhejur iti taṁ
śīghraṁ grahīṣyanty eva \| gṛhītaś cāsau nātmānaṁ mocayituṁ śakṣyatīti
nitya-tat-saṅgitvaṁ bodhyate \| paramās taraṅgeṇāpy uddhavena tāsāṁ
yathā kathañcit caraṇa-sambandhena janma-prārthanāt \| tatrāpi vṛndāvana
eva tat-sambhava-mananāt tāsāṁ tasya ca tat-tad-vidhatvaṁ bodhyate iti
jñeyam \|\|61\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 105) :** tasmād āstāṁ tāvad āsāṁ
bhāva-cchavi-lābhābhilāṣaḥ \| mama tv idam eva prārthanīyam ity
āha\--**āsām** iti \| ayam arthaḥ\--mayy **āsāṁ**
śrī-kṛṣṇa-prema-viśeṣa-cchavi-sparśo'pi na sambhavaty eva,
vijātīya-janma-vāsanatvāt \| tataś ca sākṣāc-caraṇa-sparśo'pi neti kiṁ
vaktavyam \| yady evaṁ, tadā **āsāṁ** **caraṇasya** yo **reṇus** tasya
sparśa-bhāga-dheyānāṁ śrī-**gulma-latauṣadhīnāṁ** madhye kim api yat
kiñcid anādṛta-rūpam iti **syām** iti \| **aho** ity
abhilāṣa-kṛta-hṛdayārtau \| kathaṁ-bhūtānāṁ ? ity āha\--yā iti \|
**yāḥ** khalu kula-vadhūtvād āpāta-vicāreṇa svayaṁ **dustyajaṁ svajanam
ārya-pathaṁ ca hitvā** rāgātiśayena loka-veda-maryādām ullaṅghyety
arthaḥ \| vastutas tu **śrutibhir vimṛgyāṁ** sarva-śruti-samanvayena
parama-puruṣārtha-śiromaṇitayā nirṇeyām īdṛśa-parama-prema-lakṣaṇāṁ
mukundasya prastutatvāt śrī-vrajendra-nandana-rūpasya **padavīṁ**
tadīya-saṁyogānanda-paddhatiṁ **bhejur** iti \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmād etāsāṁ
caraṇa-rajaḥ-sambandho'py atidurlabha ity āha---āsām ity-ādi \| aho
citram \| āsāṁ caraṇa-reṇu-juṣāṁ gulma-latauṣadhīnāṁ madhye vṛndāvane
kim apy ahaṁ syām \| yatra janma labdhvāsāṁ caraṇa-rajo labhyate \|
tatraiva gulmādiṣu madhye katamat syām ity arthaḥ \| kutaḥ ? ity
āha---yā dustyajam ity-ādi \| śrutibhir vimṛgyām eva, na tu labhyām \|
mukunda-padavīṁ mukunda-prema \| 

nanu, mano-rathāntaṁ śrutayo yathā yayuḥ \[bhā.pu. 10.32.13\] iti pūrvam
utkvā katham idānīṁ śrutibhir mṛgyām ity ucyate ? satyam \| śrutayo hi
jñāna-kāṇḍa-karma-kāṇḍopāsanā-kāṇḍādikāḥ \| tatropāsanā-kāṇḍātmikās tu
tat-padavīṁ gacchanty eva \| anyās tu mṛgayanty eveti \|\|61\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād āsāṁ bhāve
parama-durlabhe manorathasyāpy anaucityāt vāñchanti yad-bhava-bhiyo
munayo vayaṁ ceti yan mayoktaṁ tad-avicārād eva \| sāmprataṁ tu
sa-vicāram āśāse \| etad eva me bhūyād ity āha āsām iti \| imā yāsām
upari caraṇau vinyasyanti tāsām atikṣudra-jātīnāṁ gulma-latauṣadhīnāṁ
madhye kim apy ahaṁ syām \| nanu bhajanasya sarvotkṛṣṭa-kāṣṭhā kā khalv
etāsu vartate \| yām evālakṣya tvam āsām eva caraṇa-reṇūn vāñchasi, na
tu lakṣmyādīnām apīty ata āha---yā ity-ādi \|
loka-dharma-dhairya-lajjā-maryādādi-troṭana-pūrvakaṁ mahā-rogeṇa
bhajanam evaṁ mayā na kvāpi dṛṣṭam \| ata eva prati-rajani yadā yadā
sva-kula-dharmādi-maryādā vajra-śalākā api mahā-rāga-balena troṭayitvā
kṛṣṇam abhisariṣyanti, tadā kṛṣṇa-pārśvaṁ pratigamane
vartmāvartma-vicāro nāsām iti tṛṇādi-rūpasya mama mūrdhni caraṇāv
arpayiṣyanti adhunā tu koṭiśaḥ sakāku-prārthitā api naitā man-mūrdhni
caraṇān ādhitsantīty atas tair eva mama dhanya-janmatā bhaviṣyatīti
bhāvaḥ \|\|61\|\|

**\...**

\|\| 10.47.62 \|\|

yā vai śriyārcitam ajādibhir āpta-kāmair

yogeśvarair api yad ātmani rāsa-goṣṭhyām \|

kṛṣṇasya tad bhagavataś caraṇāravindaṁ

nyastaṁ staneṣu vijahuḥ parirabhya tāpam \|\|

**śrīdhara-svāmī (bhāvārtha-dīpikā) :** punas tā eva viśinaṣṭi---yā vā
iti \| **yogeśvarair apy ātmany** eva **arcitaṁ** **staneṣu nyastaṁ
parirabhya tāpaṁ jahur** iti \|\|62\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tā* gopyaḥ \|
**āpta-kāmaiḥ** satya-saṅkalpaiḥ \| **yogeśvaraiḥ** sanakādibhiḥ \|
**ātmani** hṛdaye \| **yac caraṇāravindam** \| **tāpaṁ** kāma-santāpam
\|\|62\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** autkaṇṭhyāt punaḥ
punar mahimānaṁ vakti---yā vā ity-ādi \|\|62\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā. 2.7.151\] nanu sarveṣām
api bhaktānāṁ svajanādi-tyāgenāyaṁ mahimā sādhāraṇa eva ko nāma gopīnām
anena viśeṣaḥ ? tatrāha---**yā vai** \[bhā.pu. 10.47.62\] iti \| **vai**
prasiddhau \| **śriyā** sarva-sampadā mahā-lakṣmyā vā **arcitaṁ**
saṁvāhanādibhiḥ sevitam, ata eva **ajo** brahmā \| **ādi**-śabdena
rudrendrādayaḥ \| kiṁ vā, ajā brahmādi-sevyā ādi-śabdena
mahad-ādi-jagat-kāraṇāni, taiś cārcitaṁ yajñādibhir ājñā-kāritvena ca
saṁmānitam \|

kiṁ ca, **āpta-kāmair** muktair apy arcitam---parama-phalatvena bhaktyā
pūjitam \| **yogeśvarair** bhakti-yoga-samarthair bhakti-parair api
**sad-ātmani** sac cāsāv ātmā ceti tasmin viśuddha-citte \| kiṁ vā,
sarvadā manasaivārcitam upāsitaṁ sa-prema-śravaṇa-kīrtanādibhiḥ \| yad
vā, sad-ātmanīty asya pūrvaiḥ śrī-vyatiriktaḥ sarvair apy anuṣaṅgaḥ \|
tais tair api yathā-yogyaṁ sarvadā ātmany evārcitaṁ, kadācid eva
sākṣād-darśana-prāpteḥ \| yad vā, sadety asya parataḥ ātmanīty asya ca
pūrvataḥ sambandhaḥ \| evam atrātmanīti prayogeṇārtha-balāt parataḥ
sākṣād iti prāptaṁ syād eva \| athavā, pada-dvayasyāsya pareṇaiva saṅgaḥ
\| tataś ca ātmani nimitte gopy-arthaṁ bhagavad-arthaṁ vā **yā**
**rāsa-goṣṭhī** tasyām ity arthaḥ \|

yadyapi yad arcitaṁ brahma-bhavādibhiḥ suraiḥ \[bhā.pu. 10.38.8\] iti
ślokavad atrokti-kramo na vartate, tathāpi tad-vyākhyānusāreṇa
tathaivātrāpy artho vitarkyaḥ \| tad iti svayam anubhūtaṁ
tadīya-parama-saundaryādikaṁ cira-viraha-prema-bhareṇa smarann āha \|
yad vā, śrī-prabhṛtibhir yad arcitaṁ, tad eva \| kiṁ vā,
parama-durlabhatvādinā suprasiddhaṁ bhagavataḥ parameśvarasya tatrāpi
kṛṣṇasya śrī-yaśodā-nandanasya \| kiṁ vā, sa cāsau bhagavāṁś ceti tasya
katham api nirvaktum aśakyo yo bhagavān śrī-kṛṣṇas tasya ubhayathāpi
śrī-nanda-kiśorasyety arthaḥ \| ata eva prakṛṣṭaṁ sarva-prakāreṇotkṛṣṭaṁ
padāravindam aravinda-sundara-pādāgraṁ vā yā gopyo rāsa-goṣṭhyāṁ
rāsa-krīḍāyāṁ sadā anukṣaṇaṁ muhur muhur vā **staneṣu** **nyastam**
arpitaṁ prema-vaivaśyāt svayam eva bhagavatā vā vaidagdhī-viśeṣeṇa
dhṛtaṁ sākṣād eva parirabhya stanopary eva dhṛtvā, **samāliṅgya** tāpaṁ
virahāgni-dāhaṁ **vi**śeṣeṇa **jahuḥ** \| evaṁ teṣām ātmany eva
tasyārcanam etāsāṁ ca sākṣāt tathā parirambhaṇam apīty āsāṁ tebhyo mahān
mahimety eka-pakṣe, pakṣāntare ca sadā bhagavataḥ kṛṣṇasyety ajādibhyaḥ
sakāśāt **prapadāravindaṁ** sākṣāt parirabhya ity āpta-kāmebhyaḥ staneṣv
iti yogeśvarebhyaḥ rāsa-goṣṭhyām iti mahā-lakṣmīto\'pi gopīnāṁ
māhātmya-viśeṣa ūhyaḥ \|

tathaitad apy uktaṁ bhavati---yāḥ pūrvaṁ tathā tāpaṁ jahus tāsām adhunā
sañjātasyāsya mahā-tāpasyāpanodanaṁ kiṁ mama cāturyair
bhagavat-sandeśair vā bhaved atas tathaiva tat-siddhaye mayā prayāsaḥ
kārya iti \| yā ity asya āsām iti pūrveṇānvayaḥ \|

evam uddhavasya śrī-gopī-caraṇa-reṇu-spṛg-gulmādi-madhye
kiñcin-mātra-janma-prārthanaṁ tathā viśeṣato gāna-paryavasāne anena
ślokena gopīnāṁ tathā māhātmya-gānaṁ ca tāsāṁ
saṅga-prabhāvodita-gopī-bhāvenaiveti jñeyam \| yathā
śrī-bādarāyaṇi-pādair daśama-skandhānte
śrī-mahiṣī-varga-māhātmya-prasaṅge gopī-bhāvenaivoktam idam---

> yāḥ samparyacaran premṇā pāda-saṁvāhanādibhiḥ \|
>
> jagad-guruṁ bhartṛ-buddhyā tāsāṁ kiṁ varṇyate tapaḥ \|\| \[bhā.
> 10.90.27\] iti \|

atra jārety anuktir eva prema-bharātṛpta-svabhāvaṁ sadā
tat-kāma-santapta-gopī-bhāvaṁ gamayati \| ata eva hi dautyena tāsu
bhagavatāpy uddhavo\'yaṁ preṣita ity ūhyam \| evaṁ pūrveṣām ādhunikānāṁ
ca keṣāñcin mahatāṁ tādṛśo bhāvo niśamyate sākṣāl lakṣyate ca \| na ca
mantavyam---puṁsāṁ tādṛśo bhāvo viruddha iti, yato daṇḍakāraṇye
tapasvi-veśena sañcarantaṁ śrī-raghunāthaṁ dṛṣṭvāpi
tadīya-saundaryeṇākṛṣṭā mahā-munayo yathāvat ta upabhoktu-kāmās
tat-patnītvam aicchann ity ākhyāyikā suprasiddhaiveti dik \| tathā ca
pādmottara-khaṇḍe śrī-śiva-pārvatī-saṁvāde---

> dṛṣṭvā rāmaṁ hariṁ tatra bhoktum aicchan suvigraham \|
>
> te sarve strītvam āpannāḥ samudbhūtāś ca gokule \|\|
>
> hariṁ saṁprāpya kāmena tato muktā bhavārṇavāt \| iti \|

mahā-kaurme ca---

> agni-putrā mahātmānas tapasā strītvam āpire \|
>
> bhartāraṁ ca jagad-yoniṁ vāsudevam ajaṁ vibhum \|\| iti \|\|151\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu sarvair api bhaktaiḥ
śrī-bhagavad-arthaṁ prāyaḥ svajanādayas tyajanta evety anena ko nāma
gopīnāṁ viśeṣa ity āśaṅkya parama-durlabhasya
lābha-viśeṣeṇamāhātmya-viśeṣaṁ sādhayati---yā vā iti \| śriyā
mahā-lakṣmyārcitaṁ prema-saṁvāhanādibhiḥ saṁlālitam, ata eva ajo brahmā
ādi-śabdāc chrī-rudrādayaḥ \| yad vā, ajā brahmādi-sevyā yogamāyā,
ādi-śabdā vidyā-śaktyādayas tābhir arcitaṁ vividhopāsanayā sammānitam \|
āpta-kāmair muktair api raktatvādinā tāpa-haratvādinā
madhura-rasa-srāvitvādinā ca tat \| 

yad vā, prakṛṣṭaṁ sarvathotkṛṣṭam ātmany evārcitaṁ vaiṣṇava-kṛpayā
mukti-tucchatā-vijñānena parama-phalatayāśritam \| yogo bhakti-yogas
tasminn īśvarāḥ samarthāḥ samagra-bhakti-pracāra-niṣṭhā ity arthaḥ \|
tair api sadātmani san uttamo viśuddho ya ātmā cittaṁ tasminn evārcitaṁ
prema-dhyānādinā sevitam, teṣām api sarveṣāṁ prāyas
tasyasākṣād-darśanābhāvena manasy evārcanāt \| 

yad vā, sadety asya pareṇānvayaḥ \| evaṁ śaśāṅkāṁśu-virājitā niśāḥ
\[bhā.pu. 10.33.26\] ity ukteḥ \| tac ca tatraiva vyākhyātam \| tena
parama-daurlabhyam abhipretam \| arcakānām ajādīnām eṣāṁ yathottaraṁ
śraiṣṭhyaṁ prāyo yad arcitam ity ādy akrūroktavad ūhyam \| evam
ajādy-arcitatvena krameṇasarvārtha-pradatvaṁ parama-phalatvaṁ
paramārādhyatvaṁ ca māhātmyam uktam \| arcitam ity atīta-nirdeśaḥ
sarvāṁśaiḥ paripūrṇatayāvatīrṇasya svacchandaṁ gokule
vikrīḍato'nanyāpekṣasyaśrī-bhagavato'dhunānyair arcayitum alabhyatvāt \|
kṛṣṇasya paramānanda-ghana-mūrtes tatrāpi bhagavato nijāśeṣaiśvaryaṁ
prakaṭayataḥ \|

yad vā, kṛṣṇasya mad-īśvarasyabhagavataḥ parama-svacchandasya, tad iti
bahudhā saṁsevitam anubhūta-rūpa-guṇādi-māhātmyaṁ
cira-virahodita-prema-bhareṇa saṁsmarati \| kiṁ vā, rūpa-guṇādinā
anirvacanīyam ity arthaḥ \| prapadaṁ pādāgram evāravindaṁ raktatvādinā
tāpa-haratvādinā madhura-rasa-srāvitvādinā ca tat \| 

yad vā, prakṛṣṭaṁ sarvathotkṛṣṭaṁ padāravindaṁ, yā gopyo rāsa-rūpāyāṁ
goṣṭhyāṁ krīḍāyām \| yad vā, rāse rāsopakrame yā goṣṭhī gopīnāṁ sabhā
tasyām \|tathā hi tatraiva---ekā tad-aṅghri-kamalaṁ santaptā stanayor
adhāt \[bhā.pu. 10.32.5\] iti \| atra ekety upalakṣaṇārtham \| kiṁ vā,
bhajato'nubhajaty eke \[bhā.pu. 10.32.16\] ity-ādi-praśnottarābhyāṁ
śrī-kṛṣṇena saha saṁlāpas tasyāṁ staneṣu nyastaṁ saṁlagnaṁ yathā syāt,
tathā parirabhya gāḍham āliṅgyety arthaḥ \|
saṁsparśanenāṅka-kṛtāṅghri-hastayoḥ \[bhā.pu. 10.32.15\] iti
tatraivoktatvāt \| 

yad vā, prema-vaivaśyāt svayam eva bhagavataiva vā nāgara-śekhareṇa
dhṛtaṁ parirabhya stanopary eva nidhāyāliṅgya tāpaṁ kāma-jvaraṁ
viraha-dāhaṁ vā viśeṣeṇa jahuḥ \| vai etat prasiddham evety arthaḥ \|
akrūreṇāpi pathi manorathe yad gopikānāṁ \[bhā.pu. 10.38.8\] ity-ādinā
varṇitatvāt \| evaṁ teṣām ātmany eva tasyārcanaṁ, āsāṁ tu krīḍā-viśeṣe
sākṣāt tādṛśa-parirambhaṇam apīti māhātmyaṁ svataḥ-siddham eva \|
tatrabhagavataḥ kṛṣṇasyety ajādibhyaḥ sakāśāt, prapadāravindaṁ sākṣāt
parirabhyety āpta-kāmebhyaḥ, staneṣv iti madhura-rasa-viśeṣābhivyañjanād
yogeśvarebhyaḥ, rāsa-goṣṭhyām iti lakṣmīto'pīty evaṁ vivecanīyam \| evam
uddhavasyaśrī-gopī-saṅga-prabhāveṇatādṛśa-bhāvotpattir jñeyā \| ataḥ
skahyam iva prāptasyāsya gūḍhoyateam abhiprāyas tathā tyakta-tāpānām
āsāṁ batādhunā viraha-tāpāpanodanārthaṁ mayā prayatnaḥ kārya iti \| 

yad vā, kṛṣṇasyaśrī-vrajendra-nandanasya yat prapadāravindaṁ
tadīyāsamordhva-saundarya-sāra-sarvasvam avekṣya mohitayā śriyā
tad-upalabdhaye tapa-ādibhir arcitam iti pūrvam eva, gopyo'ntareṇa
bhujayor api yat spṛhā śrīḥ \[bhā.pu. 10.15.8\] ity atra likhitam eva
\|\|62\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ
tādṛśa-tal-lābha-sādhanasya tādṛśa-rāsasyaivotkarṣeṇa tāsāṁ māhātmyam
api tu bhagaval-lābhasyāpīty āha---yā iti \| vai prasiddhaḥ \|
sarva-loka-camatkāra-karaṁ yathā syāt tathā \| kṛṣṇasya bhagavataḥ \|
kṛṣṇas tu bhagavān svayaṁ \[bhā.pu. 1.3.28\] ity ādāv
asamordhva-rūpatvena prasiddhasya tasya \| tat tādṛśa-bhāvaika-bhāvyaṁ
prapadāravindaṁ gopyas tapaḥ kim acaran\[bhā.pu. 10.44.14\]
ity-ādi-rītyā prakṛṣṭāvirbhāvaṁ padāravindaṁ parirabhya yat te
sujāta-caraṇāmbu-ruhaṁ staneṣu \[bhā.pu. 10.31.19\] ity-ādi
parama-sneha-maye rāgeṇāliṅgya tāpaṁ jahuḥ \| tādṛśa-tat-prāptitaḥ
pūrvaṁ yaḥ kaścid bhāvaḥ \| sa sarvo'pi tādṛśa-bhāvānāṁ khalv anubhavena
tāpa eva tat sarvaṁ tatyajur ity arthaḥ \| pada-mātropādānena
bhaki-vyañjanayā tādṛśa-śrī-kṛṣṇasya parama-durlabhatā sūcitā \| tatrāpi
liṭ-prayogeṇa tat-tyāgasya sva-parokṣatāṁ sūcayitvā
sva-paryanta-mahā-bhāgavatāgamyatvaṁ sūcitam \|

śrī-bhagavato'pi tābhiḥ parirambhe rāgaṁ varśayati nyastaṁ tena balād
ivārpitam \| tatra samaya-vaiśiṣṭyam apy āha---rāsa-goṣṭhyāṁ
rāsopakrama-sabhāyāṁ tasyāṁ paramāpūrva-līlāyāṁ pravartamāyām ity arthaḥ
\| saṁsparśanenāṅka-kṛtāṅghri-hastayor iti tadānīntana-prasiddheḥ \|
tataś ca tadānīṁ tāsām āvirabhūt\[bhā.pu. 10.32.2\]
ity-ādi,trailokya-lakṣmy-eka-padaṁ vapur dadhad\[bhā.pu. 10.32.14\]
ity-ādy-anusāreṇātratya-samayāntarād api paramāpūrvāvirbhāvatvam iti
bhāvaḥ \| 

kathaṁ-bhūtaṁ ? api śriyā vaikuṇṭha-lakṣmyāpi ātmani manasy eva
sadārcitaṁ bhāva-viśeṣeṇa bodhyamānam eva vartate, na tu tathā prāptam
\|yad-vāñchayā śrīr-lalanācarat tapaḥ\[bhā.pu. 10.16.36\] ity ukteḥ \|
ata eva sutarām ajādibhir brahma-rudrādibhir ādhikārika-bhakter
āpta-kāmair ātmārāma-bhaktair yogeśvaraiḥ sarva-yogānām īśvaraiḥ \|
śuddha-bhakti-yogibhir apīti manasy evārcitam iti pūjārthatvād vartamāne
ktaḥ \| tasmāt sarva-durlabha-caraṇāravindasya tasyābhir eva tādṛśatayā
labdhatvād acirād evākṛṣya vaśayitavya iti bhāvaḥ \| yad ātmanīti
caraṇāravindam iti kvacit pāṭhaḥ \|\|62\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 99)** : sadā
bhūta-vartamāna-bhaviṣyat-kāleṣu śry-ādīnāṁ sarvadāvasthāyitvena
prasiddheḥ \| sadety asya tathaiva hy artha-pratītiḥ \| saṅkoca-vṛttau
kaṣṭatāpatteḥ, śrī-bhagavati tādṛśatvāsambhavāc ca \| tathā ca
śrutau---govindaṁ sac-cid-ānanda-vigrahaṁ
vṛndāvana-sura-bhū-ruha-talāsīnaṁ satataṁ sa-marud-gaṇo'haṁ toṣayāmi
\[go.tā.u. 1.37\] iti brahma-vākyam \|

tad-uttara-tāpanī-śrutau śrī-gopīḥ prati durvāsaso
vākyam---janma-jarābhyāṁ bhinnaḥ sthānur ayam acchedyo'yaṁ yo'sau saurye
tiṣṭhati \| yo'sau goṣu tiṣṭhati, yo'sau gāḥ pālayati, yo'sau gopeṣu
tiṣṭhati sa vo hi svāmī bhavati \|\| \[go.tā.u. 2.23\] iti \|\|62\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 106)** : tad evam "ārya-pathaṁ tyajāma"
iti tu tāsāṁ bhrama eveti bhāvaḥ \| ya eva tat-saṁyogānandaḥ
śrī-prabhṛtīnāṁ parama-durlabha eveti svayam eva vyanakti\--yā vā iti \|
**yā** rāsa-goṣṭhyāṁ virājamānasya śrī-kṛṣṇasya bhagavataḥ
parama-mādhurya-sāra-bhagavattāprakāśinas
tad-anirvacanīya-mādhuryaka-prakṛṣṭaṁ padāravindaṁ nyastam, tena svayam
arpitaṁ parirabhya tāpaṁ sākṣāt tad-aprāpti-hetukam ādhiṁ jahuḥ \| tat
tu yogeśvarair bhakti-yoga-pravīṇaiḥ śrī-śukādibhir api ātmani manasy
evārcitam \|yad vāñchayā śrīr lalanācarat tapaḥ \[bhā.pu. 10.16.36\] ity
ukta-diśā śriyāpi yat prāptuṁ manasy evārcitam \| tac ca sadaivānādita
eva na tu kadācid api sākṣāt prāptam \| tad-aśravaṇād iti bhāvaḥ
\|\|62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra yā vai śriyārcitam ity atra,
tathāpi śriyā yat tad aprāptis tat khalv etāsām iva tasyā
ananyatvābhāvād iti bhāvaḥ \|\|62\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** autkaṇṭhyāt punar eva tāsāṁ
mahimānaṁ prakaṭayann āha---yā vaīty ādi \| śriyārcitam, tathā ajādibhis
tathāpta-kāmair yogeśvarair api tatrāpi sadā, tatrāpy ātmani manasi, na
tu sākṣāt tat kṛṣṇasya prapadāravindaṁ rāsa-goṣṭhyāṁ staneṣu nyastaṁ
kṛtvā parirabhya yās tāpaṁ jahuḥ, tāsāṁ caraṇa-reṇu-juṣām iti
pūrveṇaivānvayaḥ \| tasmāt vṛndāvane kim api gulma-latauṣadhīnām iti
sādhūktam \|\|62\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punar api tāsāṁ
lakṣmy-ādi-durlabha-vastu-lābhān māhātmyam āha---yā vai \| yā eva
staneṣu nyastaṁ kṛṣṇasya caraṇāravindaṁ parirabhya tāpaṁ jahuḥ \| yat
khalu śriyā lakṣmyā ajādibhiś ca ātmani manasy eva arcitaṁ na tu sākṣāt
spraṣṭuṁ śakyam iti bhāvaḥ \| yad-vāñchayā śrīr lalanācarat tapaḥ ity
ādeḥ rāsa-goṣṭhyāṁ rāsa-sabhāyām \|\|62\|\|

**\...**

\|\| 10.47.63 \|\|

vande nanda-vraja-strīṇāṁ pāda-reṇum abhīkṣṇaśaḥ \|

yāsāṁ hari-kathodgītaṁ punāti bhuvana-trayam \|\|

**śrīdhara-svāmī (bhāvārtha-dīpikā) :** evaṁ mahattvaṁ pratipādya
namaskaroti vanda iti \|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-rītyā \| yāsāṁ
nanda-vraja-strīṇām \| hari-kathaivodgītam uccair gānaṁ bhuvana-trayaṁ
punāti smaraṇādinā devāḥ śeṣo manuṣyāś ca yal-līlāṁ gāyantīti bhāvaḥ
\|\|63\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ataḥ paraṁ punar api
vandate---vande nandety-ādi \| hari-kathayā saha udgīrtam udgānam
\|bhāve ktaḥ \| hari-kathā yatrayatra śrūyate, tatra tatraiva tāsām
apīty arthaḥ \|\|63\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhāg. 2.7.152\] evaṁ tāsāṁ
māhātmyaṁ parama-prītyā susvara-gānena saṅkīrtya
pāda-padma-parisara-pradeśe daṇḍavan nipatya parama-durlabhatvam
anenaiva tat-pada-paddhati-reṇum ekam eva dūrato hastenādāya śirasy
ādhāya \| kiṁ vā, tāsām agre tam eva lakṣīkṛtya sāṣṭāṅgaṁ praṇamann
āha---**vande** \[bhā.pu. 10.47.63\] iti \|

**vraja-strīṇām** ity aparokṣe\'pi prema-bharodayena parokṣavad uktiḥ \|
kiṁ vā, parama-gauraveṇa saṁmānanārthaṁ tat-saṅkīrtana-sukhārthaṁ vā \|
abhīkṣṇaśaḥ ity asya pūrveṇa pareṇa cānvayaḥ \| **yāsāṁ
hari-kathā**-sambandhi **uccair gītaṁ** bhuvana-traya-mūrdham adho
madhyaṁ ca lokaṁ jagad eva **punāti** \| yathoktam asminn eva[^108]
prasaṅge śrī-śukadeva-pādaiḥ---

> udgāyatīnām aravinda-locanaṁ
>
> vrajāṅganānāṁ divam aspṛśad dhvaniḥ \|
>
> dadhnaś ca nirmanthana-śabda-miśrito
>
> nirasyate yena diśām amaṅgalam \|\| \[bhā.pu. 10.46.46\] iti \|

yad vā, yāsāṁ mahimani bandhanaṁ gītam eva mamaitad gītam iva uccair
atiśreṣṭhā hari-kathā \| yad vā, hari-katheti dṛṣṭāntatvenātropanyastaṁ
\| harikathaiva yāsām uccair gītaṁ māhātmya-gāthā tribhuvanam eva vyāpya
punāti \| evaṁ nija-tad-gānābhiprāyo\'pi sūcita iti \|\|152\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ataḥ sākṣāc
chrī-bhagavat-tādṛśa-sevāpi me dūre tāvad āstām īdṛśa-bhāva-siddhaye
śrī-gopīr evaitāḥ praṇamāmīti \| yad vā, āstām īdṛśa-māhātmya-gāne mama
kā śaktir yogyatā vā, kevalaṁ yatratatra nipatitam āsāṁ pādābja-raja
evaikaṁ namāmi, ity atraivam eva sadā vanda ity āha---vanda iti \|
nanda-vrajasya strīṇām iti kiṁ punar āsāṁśrī-bhagavat-priyatamānām
\|āsāṁ sambandhena sarvāsām api nanda-vraja-varti-strī-jātīnām ity
arthaḥ \| yāsāṁ hareḥ sarvathāsarva-manoharasyaśrī-bhagavataḥ kathāyā
udgītam uccair gānaṁ bhuvana-trayaṁ ūrdhvādho-madhya-lokān jagad eva
punāti mumukṣādi-sarva-malataḥ śodhayati \| tathā ca prāg
uktam---udgāyatīnāṁ \[bhā.pu. 10.46.46\] ity-ādi \|

yad vā, hari-kathāvad udgītaṁ yāsām uccair māhātmya-gānaṁ
māhātmya-nibaddham uccair gītaṁ vā \| yad vā, yāsām udgītam eva
hari-kathā ity āsāṁmāhātmya-gānam eva mama kṛtyam \| atra cira-vāsādinā
śrī-yadukulādy-aparādhato'pi na me kiñcid bhayam iti gūḍho bhāvaḥ \|
idaṁ gānaṁ vandanaṁ ca tāsāṁsākṣād eva jñeyam \| tataś ca
nanda-vraja-strīṇām iti pratyakṣatve'pi parokṣavad uktiḥ \| tenaiva
śabdena tāsāṁmāhātmya-bhara-bodhanāt \| kiṁ vā, gaurava-viśeṣeṇa,
tathaiva vācyatvāt \| ata eva yūyam ity ādy anirdeśaḥ \| yad
vā,parama-lajjādi-guṇavatīnāṁ tāsāṁmāhātmya-stuty-asahiṣṇutayā parokṣam
eveti \| tataś ca etā iti \| āsām iti ca naikaṭyena prastutatvena vā \|
kiṁ vā, sadā hṛdi vartamānatvena pratyakṣatvādi veti \|\|

taṁ śrīmad-uddhavaṁ vande kṛṣṇa-preṣṭha-varo'pi yaḥ \|

gopī-pādābja-dhūli-spṛk-tṛṇa-janmāpy ayācata \|\|63\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasmād aho āstām atikṣudrasya
mamāsāṁ sākṣān-namaskāra-sāhasam \| etat sajātīyatvāt anyāsām api
pāda-reṇum eva namaskaravāṇi \| na ca sākṣād eva \| tā iti
sakampa-gadgadaṁ cāṭum āha vanda iti \| yāsām iti yābhiḥ kartrībhir ity
arthaḥ \| hari-kathāyā udgānam udgāyatīnām aravinda-locanam ity
etat-prakāram \| yad vā, yat-sambandhi-hari-kathāyā udgānam \|
tat-tan-mahānubhāvair uccair gānaṁ sambandha-parasparayā bhuvana-trayaṁ
ūrdhvādho-madhya-lokaṁ sarvam api punāti \|
etad-viparītodāsīna-sarva-bhāvāpasārataḥ śodhayati mad-bhakti-yukto
bhuvanaṁ punātītivat \| 

prakaraṇe'smin śrī-veda-vyāsa-mahā-vaktṝṇāṁ tātparyam
idam---sarva-bhāgavatānāṁ madhye śrī-kṛṣṇa-sambandhinaḥ khalu
parama-śreṣṭhās tasyaiva svayaṁ bhagavattvāt \| tatrāpi
tal-līlā-parikarā evāntaraṅgā anyeṣāṁ tad-anugatatvāt teṣv api śrīmān
uddhavaḥ---tvaṁ tu bhāgavateṣv ahaṁ \[bhā.pu. 11.16.29\], bhaktam
ekāntinaṁ kvacit \[bhā.pu. 10.46.2\], ahaṁ bhartū rahas-karaḥ \[bhā.pu.
10.47.28\], kṛṣṇasya dayitaḥ sakhā \[bhā.pu. 10.46.1\], noddhavo'ṇv api
man-nyūna \[bhā.pu. 3.4.31\] ity-ādi-darśanāt tasya cedṛśī
tad-bhāva-spṛhā tāsv ādaro dainyaṁ ca śrūyate na jātu paṭṭa-mahiṣīṣv
apīti kena vā tāsāṁ caraṇāravindaṁ nānugamanīyam \| tatrāpi śrī-rādhāyā
iti \|

taṁ śrīmad-uddhavaṁ vande kṛṣṇa-preṣṭha-varo'pi yaḥ \|

gopī-pādābja-dhūli-spṛk-tṛṇa-janmāpy ayācata \|\|63\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 107)** : evaṁ tāsām eva sākṣān
namaskāre kṛta-cittatayā tathāvidhaṁ gāyann evāsau punar api
mahā-mahima-sphūrter atidainya-bhara-saṅkucitatayā tatrāpy
ātmano'nadhikāritāṁ manyamānas tat-pāda-reṇum eva namaskurvan tatrāpi
dainyena tad-eka-varga-sambandhāt sādhāraṇa-vraja-strīṇām eva
namaskaroti---vande iti \| uttarārdhena tādṛśīnām apy āsāṁ sākṣād eva
pāda-reṇuṁ vande, tad etad apy aho asmākaṁ bhāgyam astīty etad api mahad
adbhutam iti bhāvaḥ \| atraitad uktaṁ bhavati --

> ete hi yādavāḥ sarve mad-gaṇā eva bhāmini \| 
>
> sarvadā mat-priyā devi mat-tulya-guṇa-śālinaḥ \|\| \[pa.pu. 6.89.22\]

iti pādma-kārtika-māhātmya-dṛṣṭa-śrī-bhagavad-vākyānusāreṇa
śayyāsanāṭanālāpe \[bhā.pu. 10.90.46\] ity ādy-anusāreṇa ca yādavā eva
tāvat svayaṁ bhagavataḥ śrī-kṛṣṇa-devasya parama-preṣṭhāḥ \| ataḥ
prādurbhāvāntara-bhaktās tu svato dūrata eva sthitā \| 

atha bhaktāntareṣu yādaveṣv api tvaṁ tu bhāgavateṣv ahaṁ \[bhā.pu.
11.16.29\], tvaṁ me bhṛtyaḥ suhṛt sakhā \[bhā.pu. 11.11.49\],
noddhavo'ṇv api man-nyūnaḥ \[bhā.pu. 3.4.31\], na ca saṅkarṣaṇo na śrīr
naivātmā ca yathā bhavān \[bhā.pu. 11.14.15\] ity-ādi
kāma-kṛc-chrī-kṛṣṇa-vākyānusārāt bhakty-aṁśena tu sarvato'py uddhava eva
śreyān, tasya tu śrī-vraja-devīṣv evaivaṁ dainya-vacanam, na jātu
mahiṣīsv apīti jātāndhasyāpi cākṣuṣam evedaṁ tāsāṁ
yaśo-rākā-candramaḥ-saundaryam iti \|\|63\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat-kāraṇaṁ cāsām eva
prasādas tena punaḥ punar āsām eva caraṇa-rajo vande, yāvat prasādo
bhavatīty āha---vande ity-ādi \| aharniśam iti
bhakty-atiśaya-prakaṭanārtham \| yāsāṁ gītaṁ gānaṁ kīrtanam iti yāvat,
bhuvana-trayaṁ punāti \| kīdṛśaṁ ? hari-kathot hari-kathām udantīti
tathā, undī kledane kvipi rūpam \| hari-kathām apy ardrīkaroti
yat-kathā-sambandhena hari-kathā sarasībhavati \| anyathā yena tena
kṛtam api hari-kathodgītaṁ bhuvana-traya-pāvitrya-janakam \| tatra
bhagavatīnāṁ ko mahimeti \|\|63\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ mahattvaṁ pratipādya
praṇamati vande iti \| pāda-reṇum abhīkṣṇam \| tatrāpi śas-pratyayena
pratikṣaṇam eva, na tu tri-kālaṁ pañca-kālaṁ vety arthaḥ \| yāvad
anāyāsena tat-prāpty-anukūla-tṛṇādi-janma-bhāgyaṁ me nābhūd iti bhāvaḥ
\| yāsām udgītaṁ yat-karmakam uccair gānam eva hari-kathā bhuvana-trayaṁ
pavitrīkaroty avidyā-mālinyād iti bhāvaḥ \| 

prakaraṇe'smin vyāsādi-mahā-vaktṝṇāṁ tātparyam idaṁ---sarva-bhāgavatānāṁ
madhye kṛṣṇa-sambandhinaḥ śreṣṭhāḥ kṛṣṇasya tasyaiva svayaṁ bhagavattvāt
\| tatrāpi tal-līlā-parikarā evāntaraṅgā anyeṣāṁ tad-anugatatvāt \| teṣv
api śrīmān uddhavaḥ tvaṁ tu bhāgavateṣv ahaṁ \[bhā.pu. 11.16.29\] iti,
noddhavo'ṇv api man-nyūnaḥ \[bhā.pu. 3.4.31\] ity-ādi darśanāt
tasyāpīdṛśī bhāva-spṛhā tāsv ādaro'dhiko na jātu paṭṭa-mahiṣīṣv apīti \|
kena vā tāsāṁ caraṇa-kamalaṁ nānugamanīyam \| tatrāpi śrī-rādhāyāḥ iti
śrī-vaiṣṇava-toṣaṇī \|\|63\|\|

**\...**

\|\| 10.47.64 \|\|

śrī-śuka uvāca---

atha gopīr anujñāpya yaśodāṁ nandam eva ca \|

gopān āmantrya dāśārho yāsyann āruruhe ratham \|\|

**śrīdhara-svāmī (bhāvārtha-dīpikā) : anujñāpya** anujñāṁ yācitva \|
**āmantrya** pṛṣṭvā \|\|64\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : atha** prārthanottaram \|
**yāsyan** mathurām iti śeṣaḥ \|\|64\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** athety-ādi \|
ādarātiśayāt **gopīnām** evādāv anujñā \|\|64\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **atha** kālāntara eva \|
**ca**-śabdaḥ samuccaye \| ca-kārāt tad-dāsa-dāsī-gavādīṁś ca
**āmantrya** gopy-ādīnāṁ yathottaraṁ śrī-bhagavat-prema-tāratamyena
tat-tad-anujñādi-prārthane'pi tat-tat-krameṇa nirdeśaḥ \| ata eva
gopānām āmantraṇam eva \| **dāśārha** yadu-kulodbhava iti yādavānāṁ
hitārtham iti bhāvaḥ \| anyathā sarvopakara-para-san-mantry-abhāvena
teṣāṁ duḥkhāpattiḥ \| āruruhe āroḍhum udyataḥ \|\|64\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** kālāntara eva \|
**ca**-śabdaḥ samuccaye \| **anujñāpya** teṣāṁ citta-samādhāna-pūrvakam
ājñāṁ prārthayitvā \| gopy-ādi-nirdeśa-kramo'yaṁ tad-ādīnāṁ premno
yathā-pūrva-prakarṣam anubhūya tat-kramād evānujñāṁ prārthiteti vyanakti
\| pūrvokta-yuktyā sāntvanāyā mukhyatvāt **gopāṁs** tv **āmantrya**
yathāyathaṁ śrī-vrajeśvarādy-anujñā-śrāvaṇa-sahitaṁ sambodhya, "he amūka
! teṣām ājñā jātāsti, samprati gacchāma" iti pratijanaṁ sambhāṣyety
arthaḥ \| **dāśārha** iti tat-kulodbhavatvenaiva sarva-nītijñaḥ, kiṁ
punaḥ sa vaiśiṣṭyeneti bhāvaḥ \|\|64\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 101)** : atha sarvebhyo'pi
muni-gaṇa-praśastatyā sarvato'pi
prema-praṇaya-māna-rāga-vaiśiṣṭya-puṣṭayā
viśeṣato'nurāga-mahābhāva-sampatti-dhāriṇyā sva-prītyā vaśīkṛta-kṛṣṇānāṁ
śrī-vraja-devīnāṁ tv asamordhvam eva tad vaibhavam \|
etat-krameṇaivoddhavasyāpy anujñāpana-kramo dṛśyate \| yathā---atheti \|
spaṣṭam \|\|64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athety-ādi \| ādarātiśayād
**gopīnām** evādau **anujñā**-grahaṇam \| paścād **yaśodāyāḥ**, paścān
**nandasya**, paścād **gopānām** ity atra kramaḥ \|\|64\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anujñāpya** anujñāṁ yācitvā
\| **āmantrya** pṛṣṭvā \|\|64\|\|

**\...**

\|\| 10.47.65 \|\|

taṁ nirgataṁ samāsādya nānopāyana-pāṇayaḥ \|

nandādayo'nurāgeṇa prāvocann aśru-locanāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam uddhavam \|\|65\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nānopāyana-pāṇaya iti
śrī-kṛṣṇāya yad yad dātuim ucitaṁ tat tat pāṇau kṛtvā tad-agre ninyuḥ \|
paścāt svajana-dvārā prahitavanta iti \|\|65\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nirgataṁ vrajād
bahir-gataṁ santaṁ samāsādya dūrataḥ saṅgamya \| yad vā, samyag āsādya
jñātvā niścityety arthaḥ \| vāraṁ vāraṁ kṛta-prasthānasyāpi tasyādūrato
vidūrato'pi nivṛtteḥ \| nāneti---nija-mudrā-lakṣitaṁ
putrārthaṁśrī-vrajeśvaryā dattaṁ nava-navanīta-kṣīra-laḍḍukādikaṁ
pṛthak, tathāśrī-bala-rohiṇy-arthaṁ nija-nija-śilpa-cihnitaṁ
guñjāhārādikaṁ pṛthak, śrīdāmādibhiś ca priya-sakhārthaṁ
tat-paricita-vanya-phala-mūlādikaṁ pṛthak, śrī-vrajeśvareṇāpi putrārthaṁ
kastūrī-gajamauktika-hārādikaṁ śrī-vasudevārthaṁ ghṛta-pakvādikam
ugrasenārthaṁ gorasādikaṁ pṛthakpṛthag ity evaṁ nānā-vidhair upāyanair
yukta-pāṇayaḥ santo'nurāgeṇāśru-yukta-locanāś ca santaḥ, ata eva
prakarṣeṇa ārta-svara-gadgada-bhāṣādinā sarva-cittākarṣakatvādinā avocan
\|\|65\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rathārohaṇa-paripāṭīm
āha---nirgataṁ rathārohaṇārthaṁ nirgatya vraja-dvāri sthitaṁ santam \|
nāneti---nija-mudrā-lakṣitaṁ putrārthaṁ śrī-vrajeśvaryā dattaṁ
nava-navanīta-kṣīra-laḍḍukādikaṁ pṛthak, tathā
śrī-baladeva-rohiṇy-arthaṁ śrī-devaky-arthaṁ ca śrī-vraja-devībhiś ca
prāṇeśvarārthaṁ nija-śilpa-cihnitaṁ guñjāhārādikaṁ, śrīdāmādibhiś ca
priya-sakhārthaṁ tat-paricita-vanya-puṣpa-phala-mūlādikaṁ,
śrī-vrajeśvareṇāpi putrārthaṁ kastūrī-gajamauktika-hārādikaṁ
śrī-vasudevārthaṁ ghṛta-pakvānnādikam ugrasenārthaṁ ca gorasādikaṁ,
sarvaiś ca śrīmad-uddhavārthaṁ vastrālaṅkaraṇādikaṁ pṛthak pṛthag ity
evaṁ nānā-vidhair upāyanair yukta-pāṇayaḥ santaḥ prakarṣeṇa
gadgadatvādi-guṇa-yuktatayā avocan \|\|65\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** rathārohaṇa-paripāṭīm
āha---tam iti \| nirgataṁ rathārohanārthaṁ vraja-dvāri nirgatya sthitaṁ
santam \|\|65\|\| [+++]{.mark}

taṁ nirgatam ity-ādi \| nānopāyana-pāṇaya iti kṛṣṇāya yad dātum ucitam
\| yad vā, rāmāya \| yad vā, vāsudevāya \| yad vā, rājñe \| yad vā,
tasmai \| tat pāṇau yeṣām \|\|65\|\| [+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nānopāyanāni kṛṣṇasya
paugaṇḍa-kaiśora-vilāsa-samaya eva yāni sañcitāni
bahu-ratna-svarṇa-mudrā muktālaṅkārādīni yauvane sati kṛṣṇasya
paridhāsyamānāni tadā tu tad-viyogāt teṣu mamatā tyāgāt tāny
evopāyanatvena kalpitāni jñeyāni \|\|65\|\|

**\...**

\|\| 10.47.66-67 \|\|

manaso vṛttayo naḥ syuḥ kṛṣṇa-pādāmbujāśrayāḥ \|

vāco'bhidhāyinīr nāmnāṁ kāyas tat-prahvaṇādiṣu \|\|

karmabhir bhrāmyamāṇānāṁ yatra kvāpīśvarecchayā \|

maṅgalācaritair dānai ratir naḥ kṛṣṇa īśvare \|\|

**śrīdhara-svāmī (bhāvārtha-dīpikā) : no**'smākaṁ **manaso vṛttayaḥ
kṛṣṇa-pādāmbujāśrayāḥ syuḥ** \| **abhidhāyinīr** abhidhāyinyaḥ \|
**kṛṣṇe ratiḥ syād** iti \|\|66-67\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vṛttayo** vyāpārāḥ, vṛttir
vyāpāra-jīve iti kośāt \| **tat-prahvaṇādiṣu** kṛṣṇa-namaskārādiṣu syād
ity anvayaḥ \|\|66\|\|

**yatra kvāpi** yoniṣu \| **karmabhir** ity acetanasya karmaṇaḥ kathaṁ
pravartakatvaṁ ? tatrāha---**īśvarecchayā** iti \|

nanu devaḥ phalaṁ dadātīti mīmāṁsako na sahate, tathā hi---navamādhyāye
vicāritaṁ kiṁ yogena ārādhitāyā devatāyāḥ phalam apūrvam
utāpūrva-dvārakaṁ yāgasya phala-sādhanatvam iti saṁśayaḥ \| tatra
bhaṅgurasya yāgasya kālāntara-bhāvi-phalaṁ prati sādhanatvāyogād avaśyaṁ
dvāraṁ kiñcit kalpanīyaṁ, devatā-prasādaś ca śruti-yuktibhyāṁ tad-dvāraṁ
syāt \| tṛpta evainam indraḥ prajayā paśubhis tarpayati iti śrutiḥ \|
yuktir apy ucyate---kriyayā vyāptum iṣṭatamatvāt karma-kārakaṁ pradhānaṁ
tena ca karmaṇā vyāpyatvāt sampradānaṁ tato'pi pradhānam \|
indrādi-devatā ca sampradānatvāt pūjām arhati \| yāgaś ca pūjā-rūpatvād
atither bhojanam iva devatāyā aṅgaṁ syāt, tasmād rājādivad devaḥ phalaṁ
dadātīti pūrva-pakṣām \| atrocyate---yāga-devatayor yo'yam aṅgāṅgi-bhāva
upanyastaḥ, sa tu śabdākāṅkṣānusāreṇa viparyeti \|

tathā hi---yajetety ākhyātena bhāvanābhidhīyate, sā ca kiṁ kena katham
iti bhāvya-karaṇeti kartavyatā-lakṣaṇam aṁśa-trayaṁ krameṇākāṅkṣati,
tatra yāgasya samāna-padopanītatve'py ayogyatyatvān na bhāvyatā,
svargasya tu vākya-tātparyādy-upanītasyāpipuruṣārthatvena yogyatvāt
svarge sā syāt \| tasya ca svargasya sādhanākāṅkṣāyāṁ yāgaḥ
karaṇatvenānveti \| tac ca karaṇaṁ sādhya-rūpatvāt sva-niṣpādakaṁ
siddham \| dravya-daivatam iti kartavyatvena gṛhṇāti, tato yogāṅgī
devatā tad-aṅgam \| evaṁ ca sati nātithivad devatāyāgenārādhyate \| yā
tu śrutiḥ---tṛpta evainam iti nāsau svārthe tātparyavatī
pratyakṣādi-virodhāt \| na hi kācid devatā vigrahavatī havir bhuktvā
tṛptā satī phalaṁ prayacchatīti pratyakṣeṇopalabhyate, pratyuta
tad-abhāvaḥ pratyakṣeṇāyogyānupalabdhyā vā pramīyate \|

kiṁ cāśvamedhe---ste gāṁ daṁṣṭrābhyāṁ maṇḍūkāḥ kāṅkṣām ity ādāv
aśvāvayavānāṁ daṁṣṭrādi-dravyāṇāṁ haviṣāṁ bhoktṛtvena maṇḍūkādayas
tiryañco devatā-viśeṣāḥ śrūyante, na ca teṣāṁphala-dātṛtvaṁ sambhāvyate
\| oṣadhībhyaḥ svāhā vanaspatibhyaḥ svāhā mūlebhyaḥ svāhā ity acetanām
oṣadha-vanaspati-tad-avayavānāṁ devatātvaṁ śrūyate, tat kuto havir
bhoktṛtvaṁ, kutastarāṁ tṛpti, kutastamāṁ phala-dātṛtvaṁ ? tasmād
vigrahādimatāṁ devatānām abhāvān na devatā-prasādo yāgasya phala-dvāraṁ,
kintu śrūyamāṇa-phala-sādhanatvānyathānupapatti-kalpyam apūrvaṁ
tad-dvāram \|

abhyupagateṣv api deveṣv apūrvasyaiva phalaṁ dvāratvam avaśyaṁ vaktavyaṁ
mantrārtha-vādetihāsa-purāṇeṣu devatānām api tapaś-caraṇānuṣṭhānaṁ
brahmāstrādi-mantra-prayogebhyaś samāhita-vidhy-anukīrtanāt tasmād devo
na phala-prada iti siddham \|

aupaniṣadās tu īśvarasyaphala-dātṛtvaṁ manyante \| tathā hi---tadīye
śāstre tṛtīye'dhyāye vicāritam---

kiṁ dharmaḥ phalaṁ dadāty āho svid īśvara iti saṁśayaḥ \| tatra
mīmāṁsakokta-nyāyena dharmaḥ phala-prada iti pūrva-pakṣaḥ \| siddhāntas
tu kiṁ dharmo'nyān adhiṣṭhita eva phala-pradaḥ \| kiṁ vā, kenacic
cetanenādhiṣṭhitaḥ ? nādyaḥ, acetanasya tāratamyānabhijñasya
yathocita-phala-dātṛtvāyogāt \| dvitīye tu yenādhiṣṭhitaḥ sa eva
phala-dātāstu, na caivaṁ dharma-vaiyarthyam iti śaṅkanīyaṁ
vaiṣamya-nairghṛṇya-parihārāya dharmāpekṣaṇāt \| asati tu dharme kāṁścid
uttamaṁ sukhaṁ kāṁścin madhyamaṁ kāṁścid adhamaṁ ca prāpayatīśvaraḥ
kathaṁ viṣamo na bhavet ? kathaṁ vā vicitraṁ duḥkhaṁ prāpayan nirghṛṇo
na bhavet ? dharmādharmānusāreṇa tat-prāpaṇe guru-pitṛ-rājādīnām iva na
vaiṣamya-nairghṛṇye prāpnutaḥ \| na hi duṣṭa-śikṣāṁ śiṣṭa-paripālanaṁ ca
kurvatāṁ gurv-ādīnāṁ vaiṣamya-nairghṛṇye vidyete \| yad uktaṁ, ste gām
iti maṇḍūkādīnāṁ, tiraścām auṣadhi-vanaspaty-ādī ca iti
sthāvarāṇāṁphala-pradatvam ayuktam iti tat tataivāstu,
īśvarasyaphala-dātṛtve kaḥ pratyūhaḥ ? yad api tṛpta evainam indraḥ
prajayā paśubhis tarpayatīti tatrāpīndre devatāyām avasthito'ntaryāmī
phala-pradatvena vivakṣitaḥ \| ataḥ praviṣṭaḥ śāstā jānānām iti śruteḥ,
īśvaraḥ sarva-bhūtānāṁ hṛd-deśe'rjuna tiṣṭhatīti smṛteḥ \| tasmād
īśvara-prasāda eva phala-dvāram \|

na ca jaiminīyaupaniṣadayor matayor virodho'sti, parasparaṁ
vivakṣā-viśeṣeṇa tat-samādhānāt \| yathā devadattasyaiva paktṛtve'pi
samyag abhijvalana-vivakṣitatvāt kāṣṭhāni pacantīti vyavahāraḥ \| tathā
parameśvarasyaiva phala-pradātṛtve'pi tāratamyāpādana-nimittatayā
prādhānya-vivakṣitatvātdharmaḥ phala-prada iti vyavahāraḥ \| kiṁ na syād
asmād avirodhāt phala-prada īśvara evety alam atiprasaṅgena \| ataḥ
karma-phala-pradaḥ śrī-kṛṣṇa eva \| 

ratir atyantāsaṅgaḥ \| kṛṣṇa-bhaktyā mahānurāga-mayyā kṛṣṇa-pālitām ity
ata evoddhavena vraja-bhūmāv atyanuraktenāpi tatra gataṁ samprati
mathurā kṛṣṇena pālyate vrajaḥ kathaṁ na pālyata ity upālabdhum eveti
muner āśayaḥ \|\|66-67\|\|

---------------------------------------------------------------------------------------------------------------------

**kaivalya-dīpikā : mana** iti \| **abhidhāyinīḥ** abhidhyāyinyaḥ \|
**teṣu** nāmasu \| **prahvaṇaṁ** namratā \| sā ca kṛtasya
pṛthag-uktatvāt \| śravaṇādareṇety arthaḥ siddham \| ādi-śabdāt
tāla-svarādi \|\| **karmabhir** iti \| **manaso vṛttaya** ity eva siddhe
sati na iti punar vacanaṁ trivarga-madhye'pi smaraṇasyāntaraṅgatāṁ
vaktum etāny eva hi śāstreṣu śravaṇa-manana-nididhyāsana-śabdair ucyante
\|\|66-67\|\| \[mu.pha. 10.13-14\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇasya---kṛṣṇa ity
ākhyayā prasiddhasyasākṣād-bhagavataḥ pādāmbujam evāśrayo viṣayo
yāsāṁtathā-bhūtāḥ syuḥ, santu vṛttaya ity anena sadā sarvatraivāntas
tat-parisphūrtir abhipretā \| vāco giro vāg-indriyasya ca vṛttayo vā tad
iti tasya \| evam atrāpi tat-sambandhaḥ, tasya kṛṣṇasya nāmnāṁ
śrī-kṛṣṇa-dāmodara-govindādīnām \| kiṁ vā, gauraveṇa bahutvam \| kṛṣṇeti
nāmno'bhidhāyinīḥ kīrtana-śīlāḥ, prahvaṇaṁ bhaktyā praṇāmaḥ, ādi-śabdāt
paricaryādayaś ca, teṣu \| evaṁ mānasa-vācika-kāyika-bhakti-prakārāḥ
prārthaitāḥ, viśuddha-vātsalya-bhājo'piśrī-vrajeśasya
kṛṣṇa-pādāmbujāśrayāḥ ity-ādiṣu pādādi-śabda-prayogaḥ \| prabalena
viśleṣa-janya-dainya-vaivaśyenaiveti jñeyam \|

yad vā, nandādayo'śru-locanāḥ santaḥ prāvocann ity atra vaktuṁ
pravṛttasya vrajeśasyāśru-ruddha-kaṇṭhatve jāte'pare gopāḥ prāvocann ity
atrātadguṇa-saṁvijñānp bahuvrīhiḥ, yato manaso vṛttayo naḥ syuḥ iti
tasyaprārthanā na ghaṭate \| smaratāṁ kṛṣṇa-vīryāṇi \[bhā.pu. 10.46.21\]
ity-ādinā sadaiva tat-smaraṇasyoktatvāt \|\|66\|\|

na ca prārthaitair etair bhakti-prakāraiś ca śubha-karmabhiḥ
śrī-kṛṣṇa-prema vinānyat kiñcid icchāma ity āhuḥ---karmabhir iti \|
īśvarasya tasyaiva karma-phala-dātur icchayā karmabhir yatra kvāpi
bhūmāv ūrdhva-loke vā bhrāmyamāṇānāṁ no'smākaṁ maṅgalācaritair
nitya-naimittikādi-śubha-karmabhiḥ pṛthag-gavādi-dānaiś ca
maṅgalācaritāntar-bhūtānām api dānānāṁ pṛthag uktiḥ,
gopendrasyaparama-vadānyatvāt \| 

yad vā,prārthaitair mano-vṛtty-ādi-rūpair maṅgalācaritair dānaiś ca
tasmiṁs tat-tad-arpaṇaiḥ \| bahutvaṁ pratyekaṁ sarveṣām evārpaṇena
tad-bāhulyāt \| kṛṣṇe ratir astu, na karma-bandhanaṁ janma vaiṣṇavānāṁ
tu vidyate iti pādmādāv uktatvād vaiṣṇavānām eva tāvat karmabhir
bhramaṇaṁ nāsti, tatrāpi nitya-priyāṇāṁ vraja-vāsināṁ,
tathāpiśrī-bhagavad-icchānusāri-līlā-nimagnatvena saṁsāritvābhimānād
etais tathoktam \|\|67\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anurāgeṇa prāvocann
ity-uktatvān manasa ity-ādir anurāga-kṛtavoktir na tv
aiśvarya-jñāna-kṛtā \| tasmāt tasyaiśvarya-pradhānaṁ matam ālocya
svātyanta-duḥkha-vyañjakena tad-abhyupagama-vādenaiva svābhīṣṭaṁ
prārthayante---manasa iti dvābhyām \| yadi bhavadbhir asāv
īśvaratvenaiva manyate, yadi cāsmākaṁ tat prāptir dūrata eva,
tathāpitatraivāsmākaṁ tad-ucitā vṛttayaḥ sarvāḥ syuḥ, na tu tata udāsīnā
ity arthaḥ \| prahvaṇaṁ prahvāṇaṁ namratvam \| tad-ādiṣu ādi-grahaṇāt
sevādikam \|\|66\|\|

kṛṣṇa īśvara iti \| īśvara-rūpe'pi kṛṣṇa evety arthaḥ \| tac-icchayety
uktvā īśvara-cchedayeti pṛthag īśvara-padoktiḥ,
svabhāvānusāreṇakarmabhir iti nara-līlāpannatvād ātmani
sādhāraṇya-mananena maṅgalācaritaiḥ puṇya-karmabhiḥ \| dānasya
pṛthag-uktis teṣāṁ sveṣu prācuryāt \| atha ca vākya-dvayam idaṁ
viyoga-maya-pitṛ-vātsalyenāpi sambhavatīti \|\|67\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇa īśvara iti \| īśvara-rūpeti
kṛṣṇa evety arthaḥ \| tad-icchayā ity anuktvā **īśvarecchayā** iti
svabhāvānusāreṇa \|\|67\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmāt
tad-aiśvarya-pradhānaṁ matam ālokya svāntar-duḥkha-vyañjakena
tad-abhyupagama-vādenaiva svābhīṣṭaṁ prārthayate---manasa iti dvābhyām
\| yadi bhavadbhir asāv īśvaratvenaiva manyate, yadi cāsmākaṁ
tat-prāptir dūrata eva tathāpi tatraivāsmākaṁ tad-ucitā vṛttayaḥ sarvāḥ
syur na tu tad-udāsīnā ity arthaḥ \|\|66\|\|

kṛṣṇa īśvara itīśvara-rūpe'pi kṛṣṇa evety arthaḥ \| tad-icchayety
anuktveśvarecchayeti pṛthag-īśvara-padoktiḥ svabhāvānusāreṇa \|\|67\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho āyuṣmann uddhava !
āvayor mātā-pitros tādṛśe'pi mahā-rūpa-guṇa-śīla-samudre'pi bālake
mahā-kaṭhoratvam evāsīd adhunāpi vartata eva \| tadānīṁ yad
bahutara-sneha-lālanādikaṁ kṛtaṁ tat sarvaṁ kṛtrimam evety adhunāvagatam
\| yat tad virahe'py ābhyāṁ jīvyate \| pitā khalu jagaty eka sa eva
daśaratho yaḥ putraṁ rāmaṁ vidūra-gataṁ śrutvaiva prāṇāṁs tatyāja \|
āvayos tu tasmin putre kṛṣṇe prema-gandho'pi nāstīty ata
evābhijña-cūḍāmaṇir asmat-putraḥ sa svānanurūpau pitarau parityajya
parameśvaratvenātarkya-vicitratvād anyāv eva devakī-vasudevau pitarau
cakāra \| tad dhik āvāṁ trijagaty atidurbhagau yaśodā-nandau \| tad api
kasmiṁścid api bhāvi janmani tasmin matiḥ stād ratiḥ stād iti
prārthayate dvābhyām \| manaso vṛttayo na syur iti \|
mahānurāga-mahāvarta evāyam \| ata eva mana-ādīndriyāṇāṁ pratikṣaṇam eva
kṛṣṇa-rūpādi-nimagnatve'pi manaso vṛttayaḥ kṛṣṇa-pādāmbujāśrayāḥ syur
iti ratiḥ syād iti prārthanāyāṁ liṅ \| dainya-sañcāriṇo mahā-prābalyaṁ
jñāpayati \| 

kiṁ ca, sakha-vātsalyojjvala-premavatāṁ svabhāva evāyaṁ yad
viraha-vaivaśyena viṣayālambanasya svasminn audāsīnya-jñānena ca janite
mahā-dainye sva-svabhāva-vicyutir dāsya-bhāva-grahaṇaṁ ca \| yathā ayam
api kṛṣṇe nādyāvadhi naḥ viśvas tam audāsīnyād eveti matvā baladevena
prāyo māyāstu me bhartur \[bhā.pu. 10.13.37\] ity uktam \|dāsyās te
kṛpaṇāyā me \[bhā.pu. 10.30.40\] iti śrī-vṛndāvaneśvaryā \| kvacid api
sa kathāṁ naḥ kiṅkarīṇāṁ gṛṇīte \[bhā.pu. 10.47.21\] iti śrī-gopībhiḥ \|
manaso vṛttayo naḥ syuḥ \[bhā.pu. 10.47.66\] iti śrī-nandādyaiḥ \| na tu
sukha-samaye'pi devakī-vasudevābhyām iva yuvāṁ na naḥ sutau \[bhā.pu.
10.85.18\] ity-ādikam aiśvarya-jñāna-janita-sva-sambandha-tyāga-pūrvakaṁ
kadāpy uktam \|\|66-67\|\|

**\...**

\|\| 10.47.68 \|\|

evaṁ sabhājito gopaiḥ kṛṣṇa-bhaktyā narādhipa \|

uddhavaḥ punar āgacchan mathurāṁ kṛṣṇa-pālitām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ittham \|
kṛṣṇa-bhaktyā kṛṣṇa-dūtatvāt tatrāpi kṛṣṇa-bhaktir eva teṣām ity arthaḥ
\| loka-dṛṣṭyograsena-pālitāyām api paramārthata āha---kṛṣṇa-pālitām iti
\| tasya sarvadā tat-pālikatvād iti bhāvaḥ \|\|68\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam īdṛśam iti tādṛśam
anyad api bodhayati \| tac cāsakṛc chrī-kṛṣṇāgamanādikaṁ jñeyam \| yad
vā, etad ity arthaḥ \| tasyāpi raty-adhīnatvāt kṛṣṇe bhaktiḥ
prema-lakṣaṇatayaiva hetunā samyak prārthaitam \| yato gpais
tad-eka-priyair ity arthaḥ \| premṇo dainyotpādana-śīlatvāt tadvatāṁ
tādṛśa-prārthanaṁ śrī-bhāgavata-pravare tasmin yuktam eveti bhāvaḥ \|
tac ca tvayā budhyata evety āśayena sambodhayati---narādhipate ! yad vā,
kṛṣṇa-bhaktety asya pareṇānvayaḥ \| gopānāṁ kṛṣṇa-bhaktyā hetunā
tad-vijñānārthaṁ mathurām āgacchad ity arthaḥ \| uddhava iti
tad-āgamanena gṛhe paramotsavo'bhūd iti bhāvaḥ \| nanv etāvantaṁ kālaṁ
san-mantrādi-pradena tena vinā kathaṁ tatratyāḥ sukham āsataḥ ?
tatrāha---kṛṣṇena pālitām iti \| etena tatra pūrvato'dhikā
vividha-sampattir api sūcitā \|\|68\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam adhyāya-dvayokti-krameṇa
sabhājitaḥ kṛṣṇa-bhaktyā kṛṣṇāsaktyaiveti pūrvavat \| nanu āsām aho
ity-ādi-rītyā tādṛśa-vṛndāvanāsaktaś cet, kathaṁ mathurāṁ punar āgacchat
? tatrāha---kṛṣṇa-pālitām \| samprati śrī-kṛṣṇena sā pālyata iti
tat-priyatama-bhṛtyais tais tatrānāgamanaṁ katham iva kartuṁ śakyata iti
bhāvaḥ \|\|68\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇa-bhaktyā kṛṣṇāsaktyaiva \|
nanu āsām aho ity-ādi prārthanā cet, kathaṁ mathurāṁ punar āgacchat ?
tatrāha---kṛṣṇa-pālitāṁ samprati śrī-kṛṣṇena pālyata iti
tat-priyatama-bhṛtyais tais tatrānāgamanaṁ katham iva kartuṁ śakyata iti
bhāvaḥ \|\|68\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇa-bhaktyā
mahānurāga-mayyā \| kṛṣṇa-pālitām ity ata evoddhavena vraja-bhūmāv
atyanuraktenāpi tatra gatam \| samprati mathurā kṛṣṇena pālyate, vrajaḥ
kathaṁ na pālyate ? ity upālabdhum eveti muner āśayaḥ \|\|68\|\|

**\...**

\|\| 10.47.69 \|\|

kṛṣṇāya praṇipatyāha bhakty-udrekaṁ vrajaukasām \|

vasudevāya rāmāya rājñe copāyanāny adāt \|\|

**śrīdhara-svāmī (bhāvārtha-dīpikā) :** kṛṣṇādibhyo bhakty-udrekam
āha---upāyanāni cādād iti \|\|69\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhakty-udrekaṁ
prītyādhikyam \| nandādibhiḥ pṛthak pṛthag dattāni upāyanāny upāhārān
\|\|69\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛṣṇāya
praṇipatyāha---gopīnāṁ kathām iti yāvat \| anyat sarvaṁ vasudevādibhyaḥ
\|\|69\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** praṇipatya sāṣṭāṅgaṁ
praṇamyeti bhakti-svabhāvāt \|tatrāpi cira-pravāsāgamanāt \| kiṁ vā,
vijñāpana-viśeṣārtham āha---akathayat \| bhakter udrekaṁ viraheṇa
vivṛddhim, ataḥ sākṣāt-tad-darśanād eva teṣāṁ prītir
duḥkha-śoka-nivṛttiś ca, na tu mac-cāturyeṇa tvat-sandeśair veti bhāvaḥ
\| 

nanu tarhi katham atra te nāyānti ? tatrāha---vrajaukasām iti \|
tatraiva tvat-sandarśanam icchanti, na tv atra svātantrya-rahite pada
iti bhāvaḥ \| tv-arthe ca-kāraḥ \| kṛṣṇāya vāsudeva-rāmābhyāṁ ca
bhakty-udrekam āha---rājñe ugrasenāya tu upāyanānyadāt \| na ca
bhakty-udrekam āha, rājatvena tasya mātsarya-śaṅkayā \| yad vā,
samuccaye ca-kāraḥ \| kṛṣṇādibhyaḥ praṇipatya bhakty-udrekam
āha---upāyanāni ca tāny adāt \|\|69\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prathamaṁ tāvan
nijāntaḥ-pura-sthitāya śrī-kṛṣṇāya praṇipatya praṇipāta-pūrvakaṁ
tat-kṛtāliṅgana-kuśala-praśnādikaṁ pūrvaṁ vṛttaṁ nirvāhya kramatas
tat-kṛta-praśna-viśeṣam upalabhya vrajaukasāṁ tat-pitrādīnāṁ
bhakty-udrekaṁ premātiśayaṁ tat-tad-vacana-ceṣṭātmakaṁyathāvasaraṁ
yathā-yogyaṁ sarvam evāha \| tac ca sākṣāt-tad-darśanād eva teṣāṁ prītir
duḥkha-śoka-nivṛttiś ca samyag bhavati, na tu mac-cāturyeṇa
tvat-sandeśair vety abhiprāyātmakam iti jñeyam \| tad-anantaraṁ
yathāvasaraṁ pūrvavat yathā-kramaṁ vasudevādibhyas teṣāṁbhakty-udrekaṁ
yathā-yuktam āha \| tad-anantaram eva yathāvasaraṁ tasmai tebhyaś
copāyanāny apy adād iti vivecanīyam \|\|

> so'yam uddhava-sandeśaḥ śrī-rāmasya vrajāgamaḥ \|
>
> dantavakra-vadhasyāntyā ṭippaṇī ca purekṣyatām \|\|
>
> vrajaika-jīvaiḥ śīghraṁ vraje kṛṣṇa-gatīpsubhiḥ \|
>
> tatra hy uktaṁ gavendrasya vrajāgamana-maṅgalam \|\|
>
> antar-hṛtya vrajaukobhir nitya-krīḍāsu śarma ca \| 
>
> paścad yatheṣṭam anyac ca dṛśyatāṁ tasya puṣṭaye \|\|

iti śrīmad-bhāgavate mahā-purāṇe daśama-skandh pūrvārdhe

śrīmaj-jīva-gosvāmi-kṛta-vaiṣṇava-toṣiṇyāṁ

saptacatvāriṁśo'dhyāyaḥ \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kṛṣṇāyety ādi \|
praṇipatyāheti---tvat-prasādena tādṛśo bhāgyodayo jāta ity autsukyāt
praṇipātaḥ \| āhety asya karma-padaṁ gopīnāṁ rahasyam iti mantavyam \|
vasudevādibhya upāyanānyadāt \| ca-kārāt kṛṣṇāya ca vrajeśvaryā
vrajeśvareṇa gopaiś ca yad yad dattam \| tat sarvaṁ dadāv ity arthaḥ
\|\|69\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vrajaukasāṁ
bhakty-udrekaṁ mathuraukobhyaḥ sakāśād ity arthas tena bhoḥ prabho !
kṛṣṇa ! tvaṁ bhakt-vaśago bhakti-prāpyo bhakti-dṛśya iti
sarva-śāstrārthas teṣāṁ ca \|\|69\|\|

iti sārārtha-darśinyāṁ harṣiṇyāṁ bhakta-cetasām \|

sapta-catvāriṁśo'yaṁ daśame'jani saṅgataḥ \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyāṁ
saṁhitāyāṁ vaiyāsikyāṁ daśama-skandhe uddhava-pratiyānena
sapta-catvāriṁśo'dhyāyaḥ \|

\|\|47\|\|

(10.48)

## atha aṣṭacatvāriṁśo'dhyaḥ

### bhagavatā kubjā-manoratha-pūrtiḥ, akrūra-gṛhaṁ gatvā pāṇḍava-samācāra-jñānāyākrūrasya hastināpuraṁ prati prasthāpanaṁ ca \|

\|\| 10.48.1 \|\|

śrī-śuka uvāca\--

atha vijñāya bhagavān sarvātmā sarva-darśanaḥ \|

sairandhryāḥ kāma-taptāyāḥ priyam icchan gṛhaṁ yayau \|\|

**śrīdhara-svāmī (bhāvārtha-dīpikā) :**

aṣṭa-catvāriṁśake'tha kṛṣṇaḥ kubjām arīramat \|

akrūrasya gṛhaṁ gatvā taṁ gajāhvayam ādiśat \|\|

sairandhrī-kāmam āpūrya pūrayitvā manorathān \|

akrūrasya tataḥ kṛṣṇas tena pārthānasāntvayat \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *atha* uddhavāgamanottaram
\| *tam* akrūram \|\*\| *tataḥ* saindhrī-kāma-pūrty-uttaram \| akrūrasya
*manorathān pūrayitvā* \| *tena* akrūreṇa \|\*\|

**atha** ity-uktārtham \| **sarvaṁ darśanaṁ** jñānaṁ yasya sa tathā \|\|
*ataḥ paraṁ vaiṣṇava-toṣaṇī \|\|*1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : kāma-taptāyā** iti \|
kāmaḥ \"kadā kṛṣṇo mad-gṛham eṣyati?\" ity abhilāṣaḥ, tenodvignāyāḥ
\|\|1.3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

śrī-sairindhyrai namas tasyai yasyā bhāva-niyantritaḥ \|

svayaṁ grhaṁ gato rantuṁ nāgarī-gaṇa-vallabhaḥ \|\|

gokulāśvāse saty evāntaḥ-svāsthy-asiddheḥ \| **vijñāya** eṣyāmi te gṛham
\[bhā.pu. 10.42.12\] iti datta-varam anusmṛtya \| yad vā,
**kāma-taptāṁ** tāṁ vijñāya, yataḥ **sarvasyātmā** antaryāmī \| ata eva
\[**sarva-darśanaḥ**\] sarvaṁ paśyatīti tathā saḥ \| **kāma** ātmanā
saha raho riraṁsā \| tena jvara-rūpeṇa **taptāyā** ity etāvantaṁ kālaṁ
sā tadāśayā muhur gṛhādikam upaskurvāṇā sva-gṛhāntar evāsīd iti jñeyam
\| ataḥ **priyaṁ** prītim **icchan** cikīrṣan, yato bhagavān
dīna-dayālur ity arthaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

sairindrīm api santyaktum ahaṁ śakto'smi noddhava !

kim uta vraja-lokāṁs tān iti vyañjann imām agāt \|

śrī-sairindhryai namas tasyai yat kṛpākṛṣṭa-mānasaḥ \|

svayaṁ gṛhaṁ gato rantum asaṅkocaṁ ramāpatiḥ \|

atheti sārdha-dvayakam \| **bhagavān** śrī-kṛṣṇaḥ \| athety
uddhavasyāgamana-heto-vijñāya bahūni dināni vyāpya tan mukhād
vrajaukasāṁ pitrādīnāṁ pratyekaṁ sāntvana-prāyaṁ viśeṣeṇānubhūya kadācit
saurindhryā gṛhaṁ yayau \| kīdṛśyāḥ kāmata-prāptāḥ
svārthābhilāṣa-viśeṣeṇa dahyamānāyāḥ tarhi kim eṣo'pi kāmī nety āha \|
priyam icchan mat prīty artham asāvaṅgarāgaṁ mahyam arpitavatī tasmād
aham amuṣyāḥ prīti-viśeṣam eva kṛtvā anṛṇaḥ syām iti vicārayann ity
arthaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha uddhavāgamanānantaraṁ
śrī-gokulasya kiñcid āśvāsane jñāta eva sarvātmā sarva-darśano'pi
\|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha vijñāya bhagavān
ity-ādi \| vijñāya tasyautkaṇṭhyaṁ viśeṣeṇa jñātvā priyaṁ prītim icchan
gṛhaṁ yayau \| saurindhyās tannāmnā khyātāyā bhagavān śrī-kṛṣṇaḥ
sarvātmā sarva-suhṛd sarva-darśanaḥ sarvajñaḥ svarūpaṁ jānātīti bhāvaḥ
\| svarūpaṁ tu pṛthivyaṁśa-rūpam, tena tatra pravṛtte, na hy akārya
bhagavat pravṛttiḥ \|\|1.3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭa-catvāriṁśake'gāt kubjāṁ ramayituṁ hariḥ \|

stuto'krūreṇa tad-gehe prāhiṇottaṁ gajāhvayam \|\|

vijñāya uddhavoktaṁ viśeṣato jñātvā tatra samādhānaṁ pūrvam eva kṛtavān
ity āha \| bhagavān mahātarkyaiśvaryād eva mathurāyāṁ sthito'pi
prakāśāntareṇa vrajam agād evety arthaḥ \| sarvātmatvād eva
sarva-manorathaṁ pūrayitum ity arthaḥ \| kintūddhava-samādhānārthaṁ
sarva-darśanaḥ tadā uddhavaṁ prati
svīya-prakāśa-dvaita-viraha-prakāśe'py āvirbhāvādika-mati-rahasyam api
jñāpayāmāsaivety arthaḥ \| tataś ca pūrvaṁ yat pratiśrutaṁ tat dātuṁ
tena saha kubjāyā gṛhaṁ jagām ety āha \| sairandhryā iti \|\|1\|\|

**\...**

\|\| 10.48.2 \|\| 

mahārhopaskarair āḍhyaṁ kāmopāyopabṛṁhitam \|

muktā-dāma-patākābhir vitāna-śayanāsanaiḥ \|

dhūpaiḥ surabhibhir dīpaiḥ srag-gandhair api maṇḍitam \|\|

**śrīdhara-svāmī (bhāvārtha-dīpikā) :** mahārhair anarghyair upaskārair
gṛhopakaraṇair anvitam \| kāmopāyais tad uddīpakaiḥ
surata-bandhādi-lekhyair upabṛṁhitam \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upabṛṁhitam upacitam \|
surata-sambandhilekhyāni vṛṣabhabandha-viparīta-ratyādicitrāṇi \|
surabhibhirghrāṇendriyatṛpy utpādakaiḥ surabhirghrāṇatarpaṇaḥ ity amaraḥ
\| sārdhenānvayaḥ \| mahārheti---sambhogotsavopayogi-bahūpakaraṇānvitam
ity arthaḥ \| kāmopāyā madhutāmbūlādayaḥ \| upaskārāneva
prapañcayati---muktādāmāni gṛhasya patākoparīti jñeyam \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gṛhasya
kartavya-rati-yogyatāṁ daśayan tad-varṇayati---mahārhati sardhena \|
upaskarāḥ sphāṭika-stambhādayaḥ, kimvā tān eva
prapañcayati---muktety-ādinā, muktādāmāni gṛhasyāntaḥ, patākāścoparīti
vivecanīyam \| surabhihir iti yathā-yathaṁ vitānādbhir api yojyam
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, kutas tasyās tādṛśam
api vāñchataṁ vidhitsatavān jñātavāṁ ca tatrāha \| sarveti \|
sarvatmatvena sarva-hitakāritvāt tad api kartum ucitaḥ
sarva-darśanatvena tad api jñātam ity arthaḥ \| kāmopāyā
madhu-tāmbūlādayaḥ upaskarān eva prapañcayati \| muktety ādinā \|
muktādāmāni gṛhasyānte patākāś coparītiṁ jñeyaṁ surabhibhīrita \|
yathā-yathaṁ vitānādibhir api yojyam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahārdeti
saṁbhogotsavopayogi-bahūpakaraṇānvitam ity arthaḥ \| kāmopāyāḥ
kāmoddīpa-kālekhya-viśeṣā auṣadha-viśeṣāś ca \|\|2\|\|

**\...**

\|\| 10.48.3 \|\|

gṛhaṁ tam āyāntam āvekṣya sāsanāt

sadyaḥ samutthāya hi jāta-sambhramā \|

athopasaṅgamya sakhībhir acyutaṁ

sabhājayām āsa sad-āsanādibhiḥ \|\|

**śrīdhara-svāmī (bhāvārtha-dīpikā) :** yathā yathocitam \|\|3.4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** kṛṣṇam \| **jātaḥ
sambhramo** vego yasyāḥ sā tathā \| **sadāsanaṁ** siṁhāsanaṁ,
bahu-mūlya-nepāla-kambalādi-mayaṁ vā \| **ādinā** puṣpa-mālādi-grahaḥ \|
**avekṣya** dūre dṛṣṭvā \| samyag ullāsenotthāya \| **hi** pāda-pūraṇe
\| ullāsa-kāryam āha---jāta-sambhramā, sambhramaḥ citta-tvarā \|
**acyutam** iti pratijñāta-cyuti-rahitam \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **āvekṣya** dūrato dṛṣṭvā
samyag dūrād āsana-parityāga-kampādi-kāma-vikārādinotthāya \| **hi** api
\| **jāta-sambhramā**pi sakhībhiḥ saha \| upa samīpe saṁgamya \| yad vā,
**hi** viśeṣe. jāta-sambhramatvāt svayam aśaktā sakhībhiḥ kṛtvā
sabhājayāmāsa \| **ādi**-śabdāt pāda-prakṣālanādayaḥ, acyutam iti
āgamanena nija-vākya-cyuti-rāhityādy-abhiprāyeṇa \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : avekṣya** dūre dṛṣṭvā samyag
agty ullāsenotthāya hi pāda-pūraṇe \| tac ca karaṇaṁ tasyāḥ
sambhrama-krameṇa \| ullāsa-kāryam āha \| jāta-sambhramā sambhramaś
cittatvarā acyutam iti pratijñātacyutir āhityābhiprāyāt \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā yathocitam
\|\|3\|\|

**\...**

**\|\| 10.48.4 \|\|**

tathoddhavaḥ sādhutayābhipūjito

nyaṣīdad urvyām abhimṛśya cāsanam \|

akṛṣṇo'pi tūrṇaṁ śayanaṁ mahā-dhanaṁ

viveśa lokācaritāny anuvrataḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā kṛṣṇas tathaiva \|
tayā sairandhryā \| abhimṛśya spṛṣṭā \| sarveśvarasamakṣaṁ
samāsanopaveśanānaucityād-bhūmāvevorṇādyāsane na tu siṁhāsana iti bhāvaḥ
\| mahādhanam anarghyam \| lokā atra rasikās tadācaritāni dāsīsaṅgādīni
\| vastutas tu lokācaritāni
svoktipālana-nija-janābhipretārtha-pūraṇādini \| tathety ukta-samuccaye
\| uddhavaś ca sādhu yathā syāt tathābhitaḥ pūjitaḥ urvyāṁ nyaṣīdad iti
bhaktyāsanam abhimṛśya spṛṣṭsveti tasyāḥ prīty arthaṁ vanditvety artho
vā \| mahādhanam amūlya-ratnādimayam ity arthaḥ \| tūrṇaṁ viveśeti
pūjāyāḥ pūrvamāsane niviṣṭas tataḥ utthāya sadyo gṛhāntaḥśayyāyāṁ svayam
upaviveśety arthaḥ \| tatra hetuḥ---lokānām ācaritāni
svairastrīgṛha-madhye raty arthaṁ svecchayaivāsu tac-chayyāniveśādīni
sarvāṇyevānusṛtaḥ \| svīkṛta-laukika līlatvādevāta idam api rātrāveva
boddhavyam \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** āsanaṁ tayā dattam
abhimṛśya vanditvā urvyā nyasīdat \| tayā daddtam saṁbhrameṇa gopīnāṁ
mataṁ dṛṣṭvā tādṛśa-ratim atīṣu bahumāno'tyanta evoddhavasya jāta iti
narmasaciraṁ tam eva saṅge kṛtvā jagāma śrī-kṛṣṇaḥ \| śrī-kṛṣṇo'pi
tasyāṁ abhilāṣaṁ jñātvā drutaṁ śayanaṁ viveśa \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā
tenaivokta-prakāreṇa, uddhavaś ca sādhutayā samyaktvena yad vā, sādhu
yathā syāt-tathā tayā, sairindryā abhitaḥ pūjitaḥ tathety eva
sādhutayety anena abhi śabdena ca vivrtam \| yad vā, tathābhi pūjane
yetuḥ---sādhutayā śrī-kṛṣṇa-priyatvādity arthaḥ \| urvyānyayīdadīti
śrī-bhagataḥ śrī-sairindhyrā vā bhaktyā āsanam abhimṛśya spṛṣveti ca,
tasyāḥ prity artham, mahādhanam amūlyayatnādimayam ity arthaḥ \| tūrṇaṁ
viveśa pūjāyāḥ pūrvam āsane niviṣṭo'thethāya sasvaraṁ gṛhāntaḥśayyopari
svayam evopariveśety arthaḥ \| tatra hetuḥ---lokānām ācaritānbi
svairastrī-grha-madhyer aty arthaṁ svecchayaiva āśu tacchayyādhiṣṭheyety
ādi-lakṣaṇāni tānyanuvrato'nusrtaḥ, ata idaṁ rātrāv ea boddhavyam \|
evam īśvarasyāi laukika krīḍayā pūrvaval-līlā-mādhuryeva jñeyā \| dāntam
\[bhā.pu. 6.7.21\] iti gaja-dambhādi-nimitam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathety ukta-samuccaye \|
uddhavaś ca sādhu yathā syāt tathā tayā saurindhrayā abhitaḥ pūjita
urvyāṁ nyasīdad iti bhaktyā āsanam abhimṛśya spṛṣṭaveti tasyāḥ prīty
arthaṁ vanditvety artho vā \| mahādhanam amūlya-ratnādimayam ity arthaḥ
\| tūrṇaṁ viveśeti pūjāyāṁ pūrvam āsane niviṣṭas tata utthāya satvaraṁ
gṛhāntaḥśayyāyāṁ svayam evopaviveśety arthaḥ \| tatra hetuḥ \| lokānām
ācaritāni svaira-strī-gṛha-madyeraty arthaṁ svacchayaivāśu tac
chayyādhiṣṭheyeti paryanta-lakṣaṇāni sarvāṇyevānuvṛto'nusṛtaḥ \|
svīkṛta-laukika-lilatvādity arthaḥ \| ata idam api rātrāv eva boddhavyam
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nyasīdad urvyām iti sākṣāt
sthitasya sva-prabhor gauvāt iti jñeyam \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tathoddhava ity-ādi \| tathā
tena prakāreṇa bhagavat sakhyatvena sādaratayety arthaḥ \| tathā
pūjāyāmāsane datte tadāsanam abhimṛśya spṛṣṭvā urvyāṁ nyasīdat upaviveśa
\| tenāti bhagavat priyeti kṛtvā samādaraḥ kṛta eva \| tadvidhā hi
tadvidhānāṁ mahimānaṁ jānanti \| kṛṣṇo'pi tasyā śayanaṁ viveśa \|
kīdṛśam ? dāntaṁ hasti-dantakṛta-paryaṅkam mahādhanaṁ bahu-mūlyaṁ
lokācaritāni laukikī-līlā \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** urvyāṁ nyāsīdad iti
kṛṣṇa-priyayā tathā sva-hastadattāsane dāsasya tasyopaveśānaucityāt \|
abhimṛṣya sva-hastena spṛṣṭveti tasyājñāpālanārtham \| śayanam
antargṛhasthita-śayyām \|\|4\|\|

**\...**

\|\| 10.48.5 \|\| 

sā majjanālepa-dukūla-bhūṣaṇa-

srag-gandha-tāmbūla-sudhāsavādibhiḥ \|

prasādhitātmopasasāra mādhavaṁ

sa-vrīḍa-līlotsmita-vibhramekṣitaiḥ \|\|

**śrīdhara-svāmī (bhāvārtha-dīpikā) : prasādhito** yogyatamāpādita
**ātmā** deho yayā sā \| **sa-vrīḍaṁ** yal **līlayā ud**gataṁ
**smitaṁ,** tad yeṣu **vibhrameṣu** tad-yuktair **īkṣitair** upalakṣitā
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sā** kubj[acarā]{.mark} \|
**sudhā** iva svādur **āsavaḥ** \| oṣadhy-arkaḥ-sudhāsavas tad-ādibhir
uttamāñjanādibhiḥ \| **ālepaś** candana-paṅkaḥ \| **gandho**
vahni-samparkajaś candanādi-niryāsaḥ \| sudhāvad āsavo madhu \|
**upasasāra** samīpe śanair gatā \| **mādhavaṁ** lakṣmī-kāntam iti \"aho
dīna-visāya-kṛpā-pāravaśyaṁ kiyad varṇanīyam\" iti bhāvaḥ \|
**prasādhito** rati-yogyatāṁ prāpitaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : sā** api **mādhavaṁ**
lakṣmīdharam **upasasāra**, upasṛtya **vrīḍayā** sthagit[ā]{.mark}ṁ
vīkṣya samājuhāva \|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **ālepaś**
candana-kuṅkumādi-paṅkaḥ, **gandhaś**
candanāgurv-ādi-vibhāga-sādhita-surabhi-drava-viśeṣaḥ, **sudhā**
ghaneṣad-uṣṇa-dugdham, kiṁ vā **sudhāvad āsavo** madhu, **ādi**-śabdāt
tilakāñjanādayaḥ \| **majjanādīnāṁ** niṣpādana-kramasya yathottaraṁ
**prasādhane** śraiṣṭhyasya vābhiprāyeṇa tat-tat-krameṇa nirdeśaḥ \|
**upasasāra** samīpe śanair gatā **mādhavaṁ** lakṣmīkāntam iti \| aho!
tasyā bhāgya-mahimeti bhāvaḥ \| yad vā,
nijāśeṣa-bhagavattva-prakaṭanārthaṁ madhu-vaṁśe jātasya tasya
vicitra-saundarya-mādhurya-vaidagdhyādikaṁ sūcitaṁ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ālepaś** candanādi-paṅkaḥ \|
**gandho** bahiḥ samparkaś candanādi-niryāsaḥ \| **sudhāvad āsavo**
madhu \| **upasasāra** samīpe śanair gatā \| **mādhavaṁ** lakṣmīkāntam
iti \| \"aho dīna-viṣaya-kṛpā-pāravaśyaṁ kiyad varṇanīyam\" iti bhāvaḥ
\|\|5\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 314) :** atha anubhāvāḥ \| tatra
sairindhry-ādīnāṁ\--**sā majjana**- ity-ādi \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sā kiṁ cakārety āha---**sā
majjanālepa**- ity-ādi \| **sudhā**-sadṛśe ya **āsavaḥ** puṣpa-rasaḥ,
**majjanaṁ** majjana-sāmagrī snāna-sāmagrī, **ālepanam** anulepaḥ,
**dukūlaṁ** pīta-kauśeyam, **bhūṣaṇaṁ** hārādi-sraṅ-mālyam, **gandhas**
tāmbulaṁ sudhāsaṁvaś ca tad-ādibhir **upasasāra** \| kīdṛśī ?
**prasādhitātmā** bhūṣita-dehā \| punaḥ kīdṛśī ?
**sa-vrīḍa-līlotsmita-vibhramekṣitair** viśiṣṭā \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gandho**\'guru-dhūpaḥ
**prasādhitaḥ** rati-yogyatām āpādita **ātmā** deho yayā sā \|\|5\|\|

**\...**

\|\| 10.48.6 \|\|

āhuya kāntāṁ nava-saṅgama-hriyā

viśaṅkitāṁ kaṅkaṇa-bhūṣite kare \|

apragṛhya śayyām adhiveśya rāmayā

reme'nulepārpaṇa-puṇya-leśayā \|\|

**śrīdhara-svāmī (bhāvārtha-dīpikā) :** anulepārpaṇād anyat tasyāḥ
puṇyaṁ nāstīti darśayituṁ puṇya-leśayety uktaṁ na tu
puṇyasyālpatva-vivakṣayā \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** navasya yady apy asau
pārśvagato raho gatas tathāpi tasyāṅghri-yugaṁ navannavam ity ādy ukter
nityanūtnasya śrī-kṛṣṇasya saṅgame'ho ayaṁ
brahmādyāśāsyamānaloka-śrī-ramāpatiḥ kvāhaṁ kveti yā lajjā tayā
viśaṅkitāṁ saṅkucitām \| śayyām iti karma-pravacanīya-yoge saptamy arthe
dvitīyā \| bhagavate'nulepārpaṇasyātīta puṇyatvāt \|

> kāśmīradravapāṭīrakarpūrādibhir anvitam \|
>
> anulepaṁ harer dattvā hy aśvamedha-phalaṁ labhet \|\|

ity-ādi-purāṇāt \| nava-saṅgamahriyā viśaṅkitām ity anena tasyāḥ
prācīna-tat-sparśa-prabhāveṇa tad eva śarīraṁ parama-divya-kumārībhāvāya
sampannam ity etad-vyañjitam \| kaṅkaṇa-bhūṣita iti
sukomalāṅgitvāt-kaṅkaṇoparyyeva pragṛhyety arthaḥ \| tādṛśānugrahe
bhaktir eva hetur ity āha---anupalepeti, tair vyākhyātam \| yad vā,
anulepārpaṇa-lakṣaṇaṁ puṇyaṁ lānti ātmasātkurvatīty anulepanalās teṣām
īśayānulepārpakabhakta-varga-śreṣṭhayety arthaḥ \| svayaṁ bhagavati
śrī-kṛṣṇe tatrāpi sākṣāt tatrāpi samaya-viśeṣe'nulepārpaṇāt \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** āhūya kāntām ity-ādi
\| kāntāṁ kamanīyāṁ svakṛta śilpa-kauśalena parama-ramaṇīyām \| idam
asyāḥ saubhāgyaṁ kutaḥ ? anulepanārpaṇam iti-vettasmai mālākāro'pi
mālādi dadau, tena kim ity
āha---anulepanārpaṇa-puṇyaleśayā---anulepārṇantu puṇyasya leśa eva
yasyāḥ aṅga-saṅga-yogya pūrva-pūrva-sukṛta-rāśis tu bhūyānevāsyā iti
mantavyam \| bhagavata eva yadṛśchayā sampanno vā tathāvidho'nugraḥ
\|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāmayety anena tasyā api
rūpa-guṇādikaṁ vakṣyata eva \| evaṁ dvayor api mithaḥ
samagra-rati-yogyatokkā, tathāpy asyāḥ \| yad vā, sākṣāt-tad-darśane\'pi
sati majjanādy apekṣaṇaṁ prema-sauṣṭhavābhāvaṁ sūcayati \| kāntām ity
anena nava-saṁgamety anena tathā vāmayety anena ca śrī-bhagavad
anugraheṇa bodhi taiva, atas tām āhvānenāpy anāyāntīṁ svayam utthāya
kare prakarṣeṇa sabhāva-līlayā balād-gṛhītvā, kaṅkaṇa-bhūṣita iti
sukomalatvāt kaṅkaṇopary eva pragṛhyety arthaḥ na ca kevalaṁ vāmātvena
tādṛśo\'nugrahaḥ prāptaḥ, kintu bhaktyaivety āha---anulepeti \| tair
vyākhyātam \|

yad vā, puṇyāni yajñādy aśeṣa sukṛtāni leśaḥ samudrasya kaṇa iva yasya
tādṛśam anulepārpaṇaṁ yasyās tayā, sarva-puṇyebhyo\'nulepārpaṇasya
parama-mahattvād-viśeṣaṇasya paścāt prayoga āryaḥ \| yad vā,
anulepārpaṇa-lakṣaṇaṁ puṇyaṁ lānti gṛhṇanti ātmasāt kurvantīti
anulepārpaṇa-puṇyalā vaiṣṇava-viśeṣāḥ, teṣām īśayā aiśvaryā anulepārpaka
bhakta-varga-śreṣṭhayety arthaḥ---samaya-viśeṣe tayā
tādṛśānulepanārpaṇāt \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nava-saṅgamahriyā viśaṅkitām
ity anena tasyāḥ prācīna-tat sparśa-prabhāveṇa tasyās tad eva śarīraṁ
parama-divya-kumārī-bhāvāya sampannam ity etad vyañjitaṁ kaṅkaṇa-bhūṣita
iti sukomalāṅgītvāt kaṅkaṇoparyeva pragṛhyety arthaḥ \| tādṛśānugrahe
bhaktir eva hetur ity āha \| anulepeti \| tair vyākhyātam \| yad vā,
anulepāpeṇa-lakṣaṇaṁ puṇyaṁ lānti ātmasāt kurvantīty anulepanalāḥ teṣām
īśayā anulepārpaka-bhakta-varga-śreṣṭhayety arthaḥ \| svayaṁ bhagavati
śrī-kṛṣṇe tatrāpi sākṣāt tatrāpi samaya viśeṣe'nulepārpaṇāt \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sa tadā kim akarādity
āha---āhūyakāntām ity-ādi \| kāntāṁ pṛth'ivy aṁśatvena dayitāṁ
śrī-bhūlīlety adinā bhuvaḥ kāntātvāt \| kīdṛśīm ? nava-saṅgamahriyā
viśaṅkitāṁ kṛta-saṅkocām, ataḥ kaṅkaṇa-bhūṣite kare, pragṛhya gṛhītvā
śayyām adhiśayya śayayitvā reme, svayaṁ rameśo'pi \|

nanv, evaṁ-bhūtam asyāḥ saubhāgyaṁ kutaḥ kim anulepanārpaṇam eva ? nety
āha---anulepārpaṇaṁ tu puṇyasya leśa eva na syāt \| evaṁvidhaṁ prāktanaṁ
puṇyaṁ pracuram astīty arthaḥ \| na hi puṇyaleśenaivaṁvidhaṁ bhavati
saubhāgyam, tat sādhūktaṁ pṛthivyaṁśa eveti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nava-saṅgameti \|
viśaṅkiteti padābhyāṁ mandadhiyaḥ prati tasyāḥ ananya-bhogyatvaṁ
jñāpitaṁ tatra tasyāḥ mahā-sundaryā api kubja eva rakṣakaḥ āsīd iti
bhāvaḥ \| anulepārpaṇa-lakṣaṇas tat prāpakaḥ yasyā puṇya-leśa iti \| na
tu sādhana-siddhānāṁ vraja-strīṇāṁ purastrīṇām iva vā puṇya-puñja iti
bhāvaḥ \|\|6\|\|

**\...**

\|\| 10.48.7 \|\|

sānaṅga-tapta-kucayor urasas tathākṣṇor

jighranty ananta-caraṇena rujo mṛjantī \|

adorbhyāṁ stanāntara-gataṁ parirabhya kāntam

ānanda-mūrtim ajahād ati-dīrgha-tāpam \|\|

**śrīdhara-svāmī (bhāvārtha-dīpikā) :** kucādīnāṁ rujo mṛjantī \|
jighrantī ca caraṇam \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā sairandhrī \| dorbhyāṁ
bāhubhyām \| stanāvantare madhye yasya tat-stanāntaraṁ vakṣasthalaṁ
tadgaṁ prāptaṁ kāntaṁ kamanīyaṁ, ka-śabdopalakṣitavedasyāntām
tātparya-viṣayaṁ vā \| kāmyate sarvair iti kamanī ramā tayā yāyate
prāpyate kamanīyā sā mūrtir yasya, anena lakṣmī-yogyamatīva durlabhaṁ
vastu tad iti dhvanitam \| atidīrghatāpaṁ sāmsāram, loka-dṛṣṭyā kāmārti
vā \| anaṅgataptetyasyorasākṣibhyām apy anuṣaṅgaḥ \|
anaṅga-taptetyasamastatvepi saṁpalutatvāt \|
anantasyāparicchinna-mādhuryatayā ca tasya tathā nāmnaś caraṇena svayaṁ
tena vā tatra-tatra nihitena rujaḥ kāma-pīḍā mṛjantī apasārayantī, etac
ca ratānte jñeyam \| stanāntaragataṁ stana-rūpāvakāśaṁ prāptam
antaramavakāśāvadhi ity amaranānārthāt \| ata evānandamūrti tatrāpi
kāntaṁ madhura-bhāva-viśeṣamayamata evātyantadīrgham api tad
aprāptitāpaṁ sadyo jahau \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ānandamūrtim ity
asyāyaṁ bhāvaḥ---anyatra-priyamāliṅgantyāḥ priyāyā ānando jāyate, tena
tasyās tāpādi-nāśaḥ, iyantu ānandam eva parirebha ity arthaḥ \|

yad vā, ānando brahma, sa eva mūtiḥ śakti viśeṣā yasya,

yad vā, mūrtiḥ kāṭhinyamānandasya kāṭhinyaṁ ghanānandam ity arthaḥ
\|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca
vaidagdhī-viśeṣeṇa ratyā tasyāś cirāprāpti-jāty antahattāpo gata ity
āha---seti \| tatheti samuśccaye \| tad-balāt-samāsāntargatasyāpi
anaṅga-taptety asyorasākṣibhyām apy anuṣaṅgaḥ \| samāsas tu strīṇāṁ
kucayoḥ kāma-tāpādhikyābhiprāyeṇa \| yad vā, tathā tenānirvacanīyena
prakāreṇājighrantī, na vidyate viraha-tāpādinā bhaktānām anto nāśo
yasmāt \| yad vā, nāsti antaḥ-kāruṇya-vaidagdhyādi guṇānāṁ paricchedo
yasya tasya bhagavataś caraṇena pādābjenaikena tena svayam eva vā tatra
tatra nihitena rūjaḥ kāmādi-pīḍā mṛjantī apasārayantī, etaca ca ratyante
kāntaṁ priyam iti prema-parirambho\'bhipretaḥ \| yad vā, sundaram
ānanda-mūrtiś ca, viśeṣaṇābhyām ābhyāṁ sukhapradatvaṁ sukha-ghanatvaṁ
coktam \| ata evātyanta-dīrgham api tad aprāptitāvaṁ sadyo jahau \|\| 7
\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anaṅgataptety asya
urasākṣibhyām apy anuṣaṅgaḥ \| anaṅgatapteti asamastatve'pi saplutatvāt
anantasyāparicchinna-mādhuryatayā ca tasya tathā nāmnaś caraṇena svayaṁ
tena vā tatra tatra nihitena rujaḥ kāma-īḍā mṛjantī apsārayantī etac ca
ratyante jñayaṁ stanāntaragataṁ stana-rūpāvakāśaṁ prāptam
antaramavakāśavadhīti amaranānārthāt \| ata evānandamūrti tatrāpi kāntaṁ
madhura-bhāva-viśeṣamayam ata evāty antadīrgham api tad aprāptitāpaṁ
sadyo jahau \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** reme \[6.ṣṭha.ślo\] ity
uktasya ramaṇa-prakāraṁ saurindhrī caritenaivāha---sānaṅgataptety ādi \|
anaṅgo manorathaḥ anaṅgataptayoḥ kucayos tathorasaś ca
navayauvanatvenorasa iti pṛthaṅnirdeśaḥ \| tathākṣṇo rujaḥ
pīḍhanantacaraṇena śrī-kṛṣṇa caraṇena mṛjantī satī \| kīdṛśī ?
jighrantī, madhye madhye tad eva caraṇārabindaṁ jigrantī dorbhyāṁ
bhujābhyāṁ stanāntaragataṁ kāntaṁ parirabhyāti dīrghatāpam ajahāt,
ciravirahottāpaṁ jahau \| kāntaṁ kīdṛśam ? ānandamūrtim ānanda vigrahaṁ
mūrtānandam iti yāvat \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kucādīnāṁ ruo mṛjantī
caraṇaṁ jighrantī ca \|\|7\|\|

**\...**

\|\| 10.48.8 \|\|

saivaṁ kaivalya-nāthaṁ taṁ prāpya duṣprāpyam īśvaram \|

aṅga-rāgārpaṇenāho durbhagedam ayācata \|\|

**śrīdhara-svāmī (bhāvārtha-dīpikā) :** kāmam eva prākṛta-dṛṣṭyā ayācata
\| na ca gopya iva sā tan niṣṭheti durbhagety uktam \| kṛtārthatve tu
tasyā na sandehaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** soktārthā \|
prākṛta-dṛṣṭyā saṁsārika-dṛṣṭyā \| kāmaṁ nidhuvana-līlām \| taniṣṭhā
kṛṣṇa-niṣṭhā \| yatsmaraṇaṁ kṛtārthatāpādakaṁ tat-saṅgasya tatra tatra
kā kathety arthaḥ \| yad vā, durgataṁ bhaṁ bhayaṁ yasmāt-sadurbhaḥ
kṛṣṇas taṁ gacchatīti durbhagā, duḥkhebhyo bibhyatīti durbhā viraktās
tair gamyateḥ iti durbhago hariḥ sosti priyatvenāsyā iti durbhagā \|
matvarthīyājantāṭṭāp \| idaṁ vakṣyamāṇam \| īśvaraṁ parama-svatantramata
eva parama-duṣprāpam \| evam ukta-prakāreṇa \| tatrāpi kevalaḥ
śuddha-bhaktas tasya bhāvaḥ kaivalyam ekānta-rati kaivalya-sammatapathas
tv atha bhakti-yogaḥ ity atra kaivalyam ity eva sammataḥ panthā
bhakti-yoga iti svāmi-vyākhyānāt, yathā varṇa-vidhānam apavargaś ca
bhavatīti pañcama-skandhapadyānusārāc ca tasya nāthaṁ
tat-pradāna-prabhuṁ tat-tayā prāpya prakarṣeṇa labdhvā durbhagā pūrvaṁ
kubjātvadāsītva-lakṣaṇa-daurbhāgya-yuktāpi na tu śrī-gopīva svataḥ
śrī-vijayitat tad-guṇa-yuktā \| aho āścaryam \| idaṁ vakṣyamāṇaṁ
sudurlabhaṁ padam ayācata \| asyā durbhagāvasthatvasya prācīnatvena
nirdeśaḥ \| kim anena kṛtaṁ pūrvam avadhūtena bhikṣuṇā ity-ādivat
\|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tām abhinandann
āha---saivaṁ kaivalyanātham ity-ādi \| taṁ duṣprāpaṁ sarveśvaram api
evam evaṁ prakāreṇa kaivalyena ekānta-bhāvena nāthaṁ prāṇa-nāthaṁ prāpya
prāṇa-nāthatvenāsvādya idaṁ vakṣyamāṇamayācata aho ! āścaryam ata evāsau
na dubhagā kasmin sati ? aṅgarāgārpaṇe aṅgaṁ ca rāgo'nurāgaś ca tayor
arpaṇe sati aṅgārpaṇaṁ dehārpaṇam, rāgārpaṇaṁ rāgādhikaraṇatvād antaḥ
karaṇārpaṇaṁ tatra tata sati yathā tayor arpaṇena ahaḥ atyajataḥ
śrī-kṛṣṇāt hetor na durbhyagāḥ, na jahātīti ahāḥ tasmād ahaḥ punaḥ punar
āliṅganādi kṛtvāpi na tyajataḥ śrī-kṛṣṇasya svātmānaṁ
pratyanurāgātiśayaṁ jñātvā praśrayavaśāt punaḥ prārthanam iti bhāvaḥ
\|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īśvaraṁ parama-svatantram
ata eva duṣprāpam, tathāpy aṅga-rāgārpaṇa-mātreṇa, evam ukta-prakāreṇa
tatrāpi kaivalyam ekānta-ratis tasya nāthaṁ tat-padāna-prabhum, prāpya
prakarṣaṇa labdhvā, durbhagā śrī-gopī-sadṛśa-prema-rāhityena
tādṛśa-bhāgya-hīnāpi, aho āścarya, idaṁ vakṣyamāṇaṁ
sudurlabha-padamayācata \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īśvaraṁ parama-svatantram ata
eva parama-duṣprāpaṁ tathāpi aṅga-rāgārpaṇa-mātreṇa \| evam
ukta-prakāreṇa tatrāpi kevala-śuddha-bhaktes tasya bhāvaḥ kaivalyam
ekānta-ratiḥ kaivalya-sammata-pathastv atha bhakti-yoga ity atra
kaivalyam ity eva sammataḥ panthā yo bhakti-yoga iti svāmi-vyākhyānāt \|
yathā varṇa-vidhānam apavargaś ca bhavatīty
ādipañcama-sakandha-gadyānusārāc ca tasyā nāthaṁ tatpradāna-prabhuṁ tat
tayā prāpya prakarṣeṇa labdhvā durbhagā pūrvaṁ
kubjātvadāsītvalakṣaṇadaurbhāgya-yuktāpi na tu śrī-gopīvat svataḥ
śrī-vijayitat tad guṇa-yuktā aho āścaryam idaṁ vakṣyamāṇaṁ sudurlabhaṁ
padamayācata \| asyā durbhagāvasthatvasya prācīnatvena nirdeśa kim anena
kṛtaṁ pūrvam advadhūtena bhikṣuṇety ādivat \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** saivam iti dvayam \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tadā sā kim akārṣīd ity
āha---saivaṁ kaivalyanātyham ity-ādi \| sā sairindhrī taṁ
kaivalya-nāthaṁ prāpyaivaṁ vakṣyamāṇamayācata \| ato na durbhagā,
kaivalyañcedayāciṣyat, tadā durbhagābhaviṣyat \| kasmin sati evam
ayācatety āha---aṅgarāgārpaṇe satīti kālārthe saptamī \| aṅgaṁ ca
rāgo'nurāgaś ca, tayor arpaṇe saty aṅgārpaṇaṁ rāgārpaṇaṁ ca kṛtvety
arthaḥ \| aho iti vismaye \| kīdṛśam ? duṣprāpyaṁ yogibhir apīti bhāvaḥ
\| īśvaraṁ kartum akartum anyathā kartuṁ samartham \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sā taṁ kaivalyenaiva
nātham ayācata \| kevalayā mayaiva saha ramasva na tvanyayā kayācid api
iti prārthayāmāsety arthaḥ \| tathābhūtavarasya kṛṣṇenāpradāsyamānatvāt
durbhagā \|\|8\|\|

**\...**

\|\| 10.48.9 \|\|

saho[^109]ṣyatām iha preṣṭha dināni katicin mayā \|

ramasva notsahe tyaktuṁ saṅgaṁ te'mburuhekṣaṇa \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** (vaiṣṇava-toṣānyī
tyakṣyāmīti bhāva ity avadhi uddhṛtā)

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tat kim ? ity
āha---āhoṣyatām ity-ādi \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evāha---saheti \| iha
mad-gṛhe mayā sahojyatāṁ tvayā \| tatra prayojanam āha---ramasveti \|
atrāpi mayā saheti yojyam \|

nanu mamāny atra kṛtyāntarāṇi bahutarāṇi santīti cet-tatrāha---notsahe
iti \| atas tvaṁ yatra yāsyāsi, tatraivāhaṁ yāyāma, anyathā prāṇāṁs
tyakṣyāmīti bhāvaḥ \| kutaḥ ? he preṣṭheti prāṇādibhyo\'pi
priyatamatvādity arthaḥ \| tat kutaḥ ? he amburuhekṣaṇeti
parama-sundaratvādity arthaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evāha---saheti \|
āhoṣyatām iti pāṭhaḥ sarvatra, sa tu punar-uktaḥ ayācatety uktatvāt \|
yācanam eva vivṛṇoti---saheti \| iha mad-gṛhe mayā sahoṣyatāṁ tvayā \|
tatra prayojanam āha---ramasveti \| tatrāpi mayā saheti yojyam \| nanu
mamānyatra kṛtyāni bahutarāṇi santīti cet tatrāha---notsaha iti \| atas
tvaṁ yatra yāsyasi tatraivāhaṁ yāyām \| anyathā prāṇāṁs tyakṣyāmīti
bhāvaḥ \| tat kutaḥ ? he amburuhekṣaṇa !
parama-saundaryādi-guṇa-yuktatvenākṛṣṭa-madīya-sarvendriyatvād iti
bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kim ayācatety
āha---āhoṣyatām ity-ādi \| he preṣṭha ! iha mad-gṛhe mayā saha katicid
dināny uṣyatām \| te saṅgaṁ tyaktuṁ notsahe \| he ambujekṣaṇa ! ramasva
ihety arthaḥ \| athavā, ihoṣyatāṁ mayā saha ramasva \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatrāpi katicid
dinānīhāntar gṛhe eva uṣyatāṁ, na tu bahir niṣkramyatāṁ
bhojana-pānādi-vyavahāra-siddhir etad-gṛham-madhya eva sarvā vartata iti
bhāvaḥ \| sahoṣyatām āhoṣyatām iti ca pāṭha-dvayam \|\|9\|\|

**\...**

\|\| 10.48.10 \|\|

tasyai kāma-varaṁ dattvā mānayitvā ca māna-daḥ \|

sahoddhavena sarveśaḥ sva-dhāmāgamad ṛddhimat \|\|

**śrīdhara-svāmī (bhāvārtha-dīpikā) :** kāma eva varas taṁ dattvā \|
mānayitvā cālaṅkārādi-dānaiḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyai sairandhyai \|
sarvaiśa iti tad-gṛha-gamane tat-saṅge ca doṣābhāvam āha \| kāmavaraṁ
dattveti mat-kartṛka-sampūrṇa-sambhoga eva tavābhipretaḥ sa ca
sāmānya-strī-sattve'pi te setsyatīti pratiśrutsyety arthaḥ \| mānayitvā
tatra taṁ sammatāṁ kṛtvā, nirantaṁ ramaṇaṁ tu tvad iṣṭaṁ na sambhavet
kimvadantībhayād iti coktvāgamat \| gamanāgamanayor uddhava-sāhityaṁ
lokak-vitarkābhāvāya, tasya mahāśiṣṭa-ciromaṇitvena sarvatra khyātatvāt
\| kubjeyaṁ bhū-śakter vibhūtir jñeyā pūrva-vyākhyānāt \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa ca sarveśaḥ
sarvasyaivābhilāṣa-paripūrakas tasyai mānayitvā sādhuvāda-pūrvakaṁ
kāmavaraṁ kāmaḥ saṅkalpas teṣu varaṁ śreṣṭham \| athavā tat siddhipradaṁ
varaṁ tathaiva kartavyam iti svīkṛtya svādhāmāgamadity anvayaḥ \| ayam
abhiprāyaḥ-tayā cirāvastshitir vabre, tena tasyā gṛhe sphurad rūpeṇa tad
virahaṁ khaṇḍayan nirantaraṁ sthitaḥ \| kāryāntarāya sthānāntaraṁ ca
gata ity aho vastu mahimnaḥ svābhāvāt ko virodha iti tulyayogitāyāṁ
cakāraḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kāmaḥ
smara-krīḍopabhogaḥ, sa eva varo\'bhīṣṭārthas taṁ ca tādṛśa-varadānaṁ
mānadatvañ ca, tasyā guṇādy apekṣayā, kintu tasya tādṛśa-svabhāvatvād
evety āha---mānada iti \| uddhavena sahita iti śrī-gopīnām iva tasyāḥ
sāntvanārthaṁ sa tatra na hi rakṣita iti bhāvaḥ \| yad vā, tad anumaty
ety arthaḥ \| svadhāma śrī-vasudeva-gṛham āgataḥ \| tatra
hetuḥ---sarveśa iti, yādavādīnāṁ sarveṣāṁ pālakatvāt, anyathā teṣāṁ
duḥkhotpattir ity arthaḥ \|
ṛddhimat---dāsa-dāsyādi-sarva-sampatti-yuktam ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāmaḥ sahoṣyatām ity-ādinā
tathā prārthitaḥ smaropa-bhogaḥ sa eva varo'bhīṣṭārthaḥ \| āgatyāgatya
raṁsya iti tat saṅkalpātma kas tam iti śrī-gopīvat
śuddha-prema-viśeṣābhāvo darśitaḥ yat te sujāta-caraṇāmburuham
ity-ādirītyā tāsāṁ tadīya-sukhaika-sva-sukha-datvādasyās tu
sva-sukha-mātroddeśāt kintu lakṣmī-sahasra-koṭīnām apy āvirbhāvena ca
prabhoḥ saurindhryāḥ svīkṛtiḥ seyaṁ vyanakti sma paraṁ kṛpām \| tatra ca
tasya svābhāvika-karūṇaiva kāraṇam ity āha mānada iti uddhavena sahita
iti \| yathā tena saha gatas tathā evāgataḥ \| tac ca lokācaritam
anusṛtya tasya parama-dharma-niṣṭhasya saṅgenāpalanārtham iva \|
vastutas tu parama-praṇayeneti bhāvaḥ \| svadhāma śrī-vasudevāntargṛham
\| tatra tatra ca ca tasya līlecchaiva kāraṇam ity āha \| srveṣa iti \|
ṛddhimat sarva-vidha-priya-jana-tat-sevopakaraṇas-ampannam iti
tatrāgamanayogyatoktā \| atreyaṁ mādhura-hari-vaṁśa-katheti śrūyate \|
pūrva-janmanīyaṁ rāja-kanyāsīt tatra nāradāt śrī-bhagavad
guṇa-gāna-cṛavaṇena tasmin jātānurāgā babhūva \| paścāc ca śrī-nāradaṁ
prati tasyā yogya-vare rājñā pṛṣṭe sa uvāca \| tām eva kanyāṁ pṛcchāmaḥ
ko'bhiprāyas tasyā iti tataś ca pṛṣṭā sāpy uvāca yaṁ bhavān
sarvottamatvena gāyati eva mama varaḥ iti \| tataḥ śrī-nāradena
tat-prāptāvasambhāvanāyā darśitāyām api janma-koṭibhir api varayiṣyāmīti
tad vacanaṁ śrutvā vivāhasya ca sā tat-prāpti-sādhanam upadiṣṭā ciraṁ
tapas tatpavatī tadākāśa-vāṇī jātā janmāntare bhavatī kubjikā satī yat
sparśaṇa saundaryaṁ lapsyate so'haṁ tava patiḥ syām iti tataś ca
kaṁsa-mantrivara-vaiśya-gṛhe sā tataiva jātā kaṁsena sā
prārthya-nija-gandha-yuktau nirdiṣṭeti \| evam aṅga-rāgārpaṇenāho iti
yathādhunika-dṛṣṭam eveti \| jñeyam \| kalpa-bheda-kathātviyam eveti vā
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāma eva varaḥ---āgatyāgatya
raṁsya iti lakṣaṇas tam \|\|10.12\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sa kim uvācety āha---tasyai
kāmavaram ity-ādi kāmo'bhilāṣa uktaprakārako manoratha iti yāvat \|
tasya varaṁ tat-svarūpaṁ vā varaṁ tasyai dattvā iha kticid dināni
sthāsyāmi, tvayā saha raṁsye ceti varaṁ dattvā mānayitvā sa mānada
uddhavena saha svadhāma cāgāt \| ayam arthaḥ---tasyā
saṅkalpa-siddhyarthaṁ sphurad rūpeṇa tatra ca sthitaḥ, svādhāma cāgāt \|
vyāpakatvāt tasya nāsambhāvyametat, anyathā
bhaktābhimata-pradatvānupapattiḥ \| tasyai kāmavaraṁ dattvety asyāpy
asaṅgatiḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāmavaraṁ dattveti mat
kartṛka-pūrṇa-saṁbhoga eva tavābhipretaḥ sa ca mamānya-strī-sattvepi te
set syatīti pratiśrutyety arthaḥ \| mānayitvā tatra tāṁ samatāṁ
kārayitvā nirantara-ramaṇaṁ tu tv adiṣṭaṁ na sambhavet kiṁvadantībhayād
iti coktvā agamat gamanāgamanayor uddhava-sāhityaṁ loka-vitarkābhāvāya
tasya mahāśiṣṭa-śiromaṇitvena sarvatrakhyātatvāt kubjeyaṁ bhū-śakter
vibhūtir jñeyā pūrva-vyākhyānāt \|\|10\|\|

**\...**

\|\| 10.48.11 \|\|

durārādhyaṁ samārādhya viṣṇuṁ sarveśvareśvaram \|

yo vṛṇīte mano-grāhyam asattvāt kumanīṣy asau \|\|

**śrīdhara-svāmī (bhāvārtha-dīpikā) :** mano-grāhyaṁ viṣaya-sukham \|
asattvāt tucchatvāt \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** manasāpy agrāhyam \|
kutsite śabdādi-viṣaye manīṣā buddhir yasya sa tathā \| tad evaṁ
tat-kathāṁ samāpya tasyā laukika-kāminīvat-pratīyamānatve'pi nidāṁ
nirākurvan praśaṁsām eva vyanakti---durārādhyam iti \| viṣṇuṁ
sarva-vyāpakaṁ paripūrṇaṁ svayaṁ bhagavantam ity arthaḥ \| ataḥ sarveṣām
īśvarāṇāṁ mahat-sraṣṭrādi-puruṣāṇām apīśvaram āvirbhāvādi-hetum \|
sarvavareśvaram iti pāṭhe tu sarveṣāṁ varāṇāṁ varaṇīyārthānāṁ
mukti-bhakti-paryantānām īśvara pradāna-samartham ata eva durārādhya
tādṛśam api samyag ārādhya yo manogrāhyaṁ vastu sva-prītijanakatvena
prārthayate asāveva janaḥ kumanīṣī kumatiḥ, tatra hetur asattvāt \|
ati-tucchānityānartha-kaṛyarthavaraṇāt \| eṣā tu
vāṅmanasāgocaramānanda-mūrti-śrī-bhagavantam eva tādṛśatvena
prārthitavatī parama-subuddhir evety arthaḥ \| tathaiva prātitaṁ
śrī-prahlādena---

> yā prītir avivekānāṁ viṣaye hy anapāyinī \|
>
> tvām anusmarataḥ sā me hṛdayān māpasarpatu \|\|

iti viṣṇu-purāṇe \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** punas tāv abhinandann
āha---durārādhyam ity-ādi \| kṛṣṇaṁ sarveśvareśvaṁ durārādhyaṁ
samārādhyaṁ viṣṇuṁ vyāpakaṁ taṁ vinā manogrāhyaṁ yat kiñcid anyat
mokṣādi yo vṛṇīte, asaujanaḥ kumanīṣī, iyantu na tathā, yatas tam eva
vṛṇīte sma \| ato'sau na kumanīṣiṇī, dhanyatamaivety arthaḥ \| kasmād
anyann na vṛṇīte sma, asatvāt mithyābhāvāt \| tad anyasya sarvasyaiveti
vastuto'pi mokṣo'pi mithyā ajñāna-saṅjñau bhavandha-mokṣau \[bhā.pu
10.14.26\] ity ukteḥ \|\|11.12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca mayā saha ramasvaḥ
iti kāmopabhoga-prārthanayā śrī-sairindhryā ekāntitva-hānir mantavyā,
tena sahaiva tad-yāñcayā tad-rasa-viśeṣa-bhoga-siddher ity
āśayenāha---durārādhyam iti \| viṣṇuṁ nija-śaktyā sarva-vyāpakaṁ
bhagavantam ataḥ sarveṣām īśvarāṇāṁ brahmādīnām apīśvaraṁ niyantāramata
eva durārādhya tathāpi samyag ārādhya, pāṭhāntare sarveṣāṁ varāṇāṁ
varaṇīyārthānāṁ mukti-bhaktyādīnām īśvaraṁ pradāna-samartham apy asau
janaḥ kumarīṣī kutsita-buddhi, ati-tucchān ity āsatyārtha varaṇāt \| eṣā
ca śrī-bhagavatā saha rateḥ prārthanena tasyāś ca tad eka-niṣṭhatvena
parama-phalatayā satya-nity atvāt parama-subuddhir evety arthaḥ \|
tathāpi śrī-gopī-sadṛśa-premābhāvena
tādṛśa-sukhānubhavāsampattyāsiddhābhīṣṭāpi sā śrī-gopībhyo nyūnataraiva
jñeyā, tac ca durbhagety uktam eva \|
bhaktyādi-sādhya-parama-prema-parīpāka-labhyepi bhagavad aṅga-saṅge tayā
labdhe\'pi tādṛśa-sukhābhāvo bhāva-tāratamyenaiva yathā
sākṣāc-chī-kṛṣṇā---darśane\'pi keṣāñcit sukhāsampatiḥ \| tac ca
raṅga-sthalādau mallādīnāṁ duḥkhādy utpatyāvyaktam eva \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tat-kathaṁ samāpya
tasyā laukika-kāminīvat pratīyamānatve'pi nindāṁ nirākurvan praśaṁsām
eva vyanakti \| durārādhyam iti \| viṣṇuṁ sarva-vyāpakaṁ paripūrṇaṁ
svayaṁ bhagavantam ity arthaḥ \| ataḥ sarveṣām īśvarāṇāṁ mahat
sraṣṭrādi-puruṣāṇām apīśvaram āvirbhāvādi-hetuṁ sarva-vareśvaram iti
pāṭhe sarveṣāṁ varaṇīyānām arthānāṁ mukti-paryantānām īśvaṁ
pradāna-samartham ata eva durārādhyaṁ tādṛśam api samyag ārādhya yo
manogrāhyaṁ vastu vṛṇīte sva-prīti-janakatvena prārthayate \| asāv eva
janaḥ kumanīṣī kutsita-buddhiḥ \| tatra hetur asattvāt ati-tucchānityān
arthākāryārthavaraṇāt \| eṣā tu vāṅmanasā-gocarā-nanda-mūrti
śrī-bhagavantam eva tādṛśatvena prārthitavatīti parama-subuddhir evety
arthaḥ \| yathaiva prārthitaṁ śrī-prahlādena \| yā prītir avivekānāṁ
viṣayeṣv anapāyinī \| tvām anusmarataḥ sā me hṛdayānmāpasarpatviti \|
viṣṇu-purāṇe śrī-prahlāda-prārthanam api tathaiveti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prasaṅgāt preyasī-bhāvena
bhajato janān śikṣayati \| durārādhyam iti \| manogrāhyaṁ
svendriya-sukhaṁ tena kṛṣṇendriya-mukha eva sarvathā dṛṣṭayā yady
ānuṣaṅgikaṁ tv indriya-sukhaṁ syāt tadā na doṣa bhakti-mātraikakām
itve'pi saṁsāradhvaṁsav iti jñeyam \|\|11\|\|

**\...**

\|\| 10.48.12 \|\|

akrūra-bhavanaṁ kṛṣṇaḥ saha-rāmoddhavaḥ prabhuḥ \|

kiñcic cikīrṣayan prāgād akrūra-priya-kāmyayā \|\|

**śrīdhara-svāmī (bhāvārtha-dīpikā) :** kiñcic cikīrṣayan \|
hastināpura-prasthāpanaṁ kāraitum icchann ity arthaḥ \|
akrūra-priya-kāmyayā ca \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti---kiñcit
padaṁ sarva-sādhāraṇavāci teneṣṭārthāvabodhaḥ, iṣṭaṁ ca
hastināpura-preṣaṇam eveti bhāvaḥ \| akrūra-priyaṁ ca āgacchayāma gehān
naḥ sanāthān-kurvadhokṣaja ity ādy ukta-lakṣaṇam \| śrī-sairandhryā
ivākrūrāyāpi dattaṁ varaṁ sampādayaṁs tad-gṛhaṁ gata ity etad aṁśena
prasaṅgasājātyāl līlākramāc cāha---akrūreti \| rāmoddhavābhyāṁ sahita
iti \| āryasamanvitaḥ iti bhagavatā pūrvaṁ tathaivāṅgīkārāt tathāgrajaṁ
vinā svātantryeṇa tādṛśa-kārya-vidhānānaucityāc ca \|
rāmoddhava-sāhityaṁ sarvatraiva tasya tad anugatatvāt-kāryavarasya
vidhānārthaṁ mantrivarasyāpekṣyatvāc ca \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** naḥ iti svasya
gauraveṇa bahutvam \| agṛhaṁ gṛhaṁ mānuṣyaṁ śarīram, tatra hitānāṁ sac
cid ānanda-vigrahāṇāṁ puṁsām ity atrāpi tathā antaryāmiṇām asmākam ity
arthaḥ \| ādhi-vikarśanaṁ bhakta-viraha-janyā mānasī pīḍā adhis tasya
karṣaṇam \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-sairindhryā
ivākrūrāyāpi dattaṁ varaṁ sampādayaṁ stad-gṛhaṁ gata iti
prasaṅga-sājātyāl-līlā-kramāc-cāha---akrūreti \| rāmoddhavābhyāṁ sahita
iti prāka tasyaiva---sahāgrajaḥ \[bhā.pu. 10.41.12\] iti prārthanayā,
tathā---ārya-samanvitaḥ \[bhā.pu. 10.41.17\] iti śrī-bhagavatā tad
anumodanāś ca rāma-sāhityam uddhava-sāhityaś ca, sarvatraiva tasya tad
anugatvāt, tathā cikīrṣamāṇārtha-nirdhāra-bodhanārthaṁ
mantri-varāpekṣatvāt, tathā---sa-gopālaiḥ \[bhā.pu. 10.41.12\] iti
pūrva-tat-kṛta-prārtha-siddhaye teṣāṁ priyatvena tasya tais-tulyatvāt \|
ataevoktaṁ prakarṣaṇāgād iti \| eṣo\'pi śrī-bhagavad āgamanāpekṣayā
gṛhādikaṁ muhur bhaktyā vicitraṁ viracayann etāvat-kālaṁ sva-gṛha
evāvasad iti jñeyam \| ata eva tena sākṣād adṛṣṭasya kaṁsa-vadhāder
adhunāgre\'numodanādikam \|\| 12 \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-sairindhryā ivākrūrāyāpi
dattaṁ varaṁ sampādayaṁs tad gṛhaṁ gata ity etad aṁśena prasaṅgasājātyāl
līlākramāc cāha \| akrūreti \| rāmoddhavābhyāṁ sahita iti \|
āryasamanvita iti bhāgavatā pūrvaṁ tathāṅīkārāt tathāgrajaṁ vinā
svātantryeṇa tādṛśa-kārya-vidhānānaucityāc ca \| rāma-sāhityam
uddhava-sāhityaṁ ca sarvatraiva tasya tad anugatvaṭ \| kārya-viśeṣa
nirdhāraṇārthaṁ mantrivarasāpekṣatvāc ca \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tam evārtha punaḥ
prapañcayati---durārādhyaṁ samārādhyety ādi \| sarveśvareśvaraṁ
śrī-kṛṣṇaṁ samārādhya manogrāhyaṁ manoratha-gamyaṁ yatkiñcidyo jano
vṛṇīte, asau kumanīṣī mūrkhaḥ ! kuta asatvān mithyātvād-yan-manogrāhyam,
tad asat, ata iyaṁ sairindhrī na kumanīṣiṇī
manogrāhya-sukhavaravaimukhyāt \| tad aṅga-saṅga-sukhaṁ tu manogrāhyaṁ
na bhavati, paramānandatvāt paramānando hi manolopakaraḥ, sa kathaṁ
manogrāho bhavatu ? viṣṇum iti vyāpakatvābhiprāye yatas tad gṛhe ca
sthitatvam uktam \| samāptaḥ prakaraṇārthaḥ \|\|12.17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** akrūra-priya-kāmyaiva
kiñcit cikīrṣayan dāsasya sva-viṣayaka-prabhu-nirdaśasyaiva
priyatvamananāt \|\|12.14\|\|

**\...**

\|\| 10.48.13 \|\|

**sa tān nara-vara-śreṣṭhān ārād vīkṣya sa-bāndhavān \|**

**pratyutthāya pramuditaḥ pariṣvajyābhinandya ca \|\|**

**śrīdhara-svāmī (bhāvārtha-dīpikā) :** ārād dūrād eva \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'krūraḥ \| tān kṛṣṇādīn
\| nanāmety agrimeṇāpy anvayaḥ \| śrī-kṛṣṇasya tadīyaṁ pāṇḍavīyaṁ ca
sauhṛdāṁśaṁ prakāśyaiva tatra gatatvāt-prathamato'krūrasyāpi tādṛśo
bhāvo jāta ity āha---sa iti \| naravareṣu śreṣṭhān ārāt tad arthaṁ
candraśālikādy upaveśya sthāpayitvā dūrād eva svayaṁ vilokya pramuditaḥ
san pratyutthāya praty udgamya ceti jñeyam \| tataḥ pariṣvajya
śubhāśaṁsanādinābhyanandat \| abhinandyaṁ ca iti pāṭhe yugmakam
\|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nara-vareṣu yādaveṣu \|
kiṁvā nareṣu varāḥ śreṣṭhā bhāgavatās teṣām api pūjyatayā śreṣṭhā iti
paramārcyatvam[^110], sa-bāndhavān iti parama-snigdhatvam, ata eva ārād
eva vīkṣya prakarṣaṇa muditaḥ san, abhinandya
su-svāgata-kuśala-praśnādinā \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-kṛṣṇasya tadīyaṁ
pāṇḍavīyaṁ ca sauhṛdāṁśaṁ prakāśyaiva tatra gatatvāt
prathamato'krūrasyāpi tādṛśo bhāvo jāta ity āha \| sa iti \| nara-vareṣu
śreṣṭhān ārāt tad arthaṁ prāyaś candraśālikādy upaviśya sthāpayitvā
dūrād eva svayaṁ vilokya pramuditaḥ san praty utthāya pratyudgamya ceti
jñeyam \| tataḥ pariṣvajya śubhāśaṁsanādinābhyanandat \| abhinandya ceti
pāṭhe yugmakam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrī-kṛṣṇasya tadīya-pāṇḍavīyaṁ ca
sauhṛdāṁśaṁ prakāśyaiva tatra gatatvāt prathamato'krūrasyāpi tādṛśo
bhāvo jāta ity āha---sa tām iti \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**\...**

\|\| 10.48.14 \|\|

nanāma kṛṣṇaṁ rāmaṁ ca sa tair apy abhivāditaḥ \|

pūjayām āsa vidhi-vat kṛtāsana-parigrahān \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'krūraḥ \| taiḥ
kṛṣṇādibhiḥ \| paścād ātithyakaraṇe bhakty aṁśam avalambya
svabhāvādareṇaivaiśvaryasphūrtis tad anukrameṇaiva kṛṣṇaṁ rāmaṁ ca
nanāmety anvayaḥ \| uddhavaṁ tu vaiṣṇave bandhusatkṛtyā iti rītyā
bandhūcittam eva sac-cakāreti jñeyam \| tatrāpi pūrva-yuktyā taiḥ
śrī-kṛṣṇādibhir abhinandita eva abhivāditaḥ iti pāṭhāntaram \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇaṁ rāmaś ca nanāma,
īśvaratvāt \| na coddhavaṁ bhrātuḥ putratvāt, tatra ca prāk kṛṣṇaṁ
sākṣād-bhagavattvāt \| vidhivad iti yathā-yogyaṁ
śraddhayottamāsana-pādyārghādi-samarpaṇenety arthaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** paścād ātithyakaraṇe bhakty
aṁśam avalambya svabhāvodayenaśvarya-sphūrtis tad anukrameṇaiva kṛṣṇaṁ
rāmaṁ ca nanāmety anvayaḥ \| uddhavantu vaiṣṇave bandhusat kṛtyā ity
anena bandhūcitam eva sac cakāreti jñeyam \| tatrāpi pūrva-yuktyā taiḥ
śrī-kṛsṇādibhir abhinandita eva abhivādita iti pāṭhāntaram \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** paścād ātithya-karaṇe bhakty-aṁśam
avalambya svabhāvodayenaiśvarya-sphūrtes tad-anukrameṇaiva kṛṣṇaṁ rāmaṁ
ca nanāmety arthaḥ \|\|14.21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.48.15 \|\|**

pādāvanejanīr āpo dhārayan śirasā nṛpa \|

arhaṇenāmbarair divyair gandha-srag-bhūṣaṇottamaiḥ \|\|

**śrīdhara-svāmī (bhāvārtha-dīpikā) :** ā apa iti cchedaḥ \| apa ā
sarvato dhārayann ity anvayaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arhaṇena
yogya-pūjopakaraṇena \| tad evāha---ambarair ity-ādi \| mṛjanmṛdu
pīḍayan \| pādeti yugmakam \| pādāvavanijyete yābhis tāḥ \| dhārayann
iti vartamāna-sāmīpye vartamānavad vā \| arhaṇena
caturvidhānnatāmbūla-paryantārhaṇa-dravyeṇa \| tad-anantaraṁ
pūrvato'pūrvāmbarādibhir arcayitvā śirasā'namya pāda-samvāhanārambhe
bhaktyā tau śirasā spṛṣṭvā \| pādāv iti---kṛṣṇa-rāmayoḥ saha viśrāntayor
ekam ekam ity arthaḥ \| tathābhipretyaiva śrī-kṛṣṇena tathā viśrāntatvāt
\| mṛjan samvāhayann ity arthaḥ \| śrī-kṛṣṇa-rāmāv uttānaśāyinau
\|\|15.16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pādāvanejanīḥ
kṛṣṇa-rāmayoḥ, he nṛpeti akrūra-bhāgya-dṛṣṭayā harṣeṇa sambodhanam \|
vidhivat pūjām eva vivṛṇoti---arhaṇeneti \| arhyate pūjyate'nenety
arhaṇaṁ padyādi, tatraiva viśevam āha---amberairity-ādinā \| yad vā,
bhojanānantaraṁ punaḥ pūjām āha---ahaṇeneti \| tāmbūlādinā arcayitvā,
pūrvaṁ pādāvanejanīḥ ity-ādyasyārddhasya pūrveṇavānvayaḥ \|
śirasaivānabhyeti aṅkagata-pādābja-samvāhanena daṇḍavat praṇāmāsiddheḥ
śrī-mukha-sandarśana-lobhād vā, pādau dvayor eva pratyekaṁ dvau pādāv
ity arthaḥ, kiṁ vā śrī-kṛṣṇasyaiva sva-bhakta-vara-prīty arthaṁ
prasāraṇāt mṛjan samvāhayann ity arthaḥ \|\|15-16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pādeti yugmakam \| pādau
avanijyete avanikte yābhis tāḥ \| dhārayann iti sāmīpye vartamānavad va
\| arhaṇena caturvidhānna-tāmbūla-paryantenārhaṇa-dravyeṇa tad-anantaraṁ
pūrvato'py apūrvāmbagadibhiś cārcayitvā śirasānamya pāda-samvāhanārambhe
bhaktyā tau śirasā spṛṣṭvā pādāv iti śrī-kṛṣṇa-rāmayoḥ saha viśrāntayor
ekam ekam ity arthaḥ \| tathābhipretyaiva śrī-kṛṣṇena tathā viśrāntatvāt
\| mṛjan samvāhayann ity arthaḥ śrī-kṛṣṇa-rāmāv uttānaśāyinau
\|\|15.16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ā sarvataḥ apaḥ śirasā
śirasi dhārayan mṛjan hastābhyāṁ mardanena saṁvāhayan \|\|15.17\|\|

**\...**

\|\| 10.48.16 \|\|

arcitvā śirasānamya pādāv aṅka-gatau mṛjan \|

praśrayāvanato'krūraḥ kṛṣṇa-rāmāv abhāṣata \|\|

*na kenāpi vyākhyātam.*

**\...**

\|\| 10.48.17 \|\|

diṣṭyā pāpo hataḥ kaṁsaḥ sānugo vām idaṁ kulam \|

bhavadbhyām uddhṛtaṁ kṛcchrād durantāc ca samedhitam \|\|

**śrīdhara-svāmī (bhāvārtha-dīpikā) :** vāṁ yuvayor idaṁ kulam uddhṛtaṁ
samedhitaṁ ca \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uddhṛtaṁ duḥkhāt \|
samedhitaṁ yathepsita-pradānena \| samyag edhitaṁ vicitra vaibhavaiḥ
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pāpaḥ parama-duṣṭaḥ,
tad-vadhenedaṁ yādava-kulam uddhṛtaṁ samyag edhitaś ca,
vicitra-dhana-jana-vaibhavādibhir varddhitam, vāṁ yuṣmadīyam iti
tad-yuktam eveti bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyag edhitaṁ ca
vicitra-vaibhavaiḥ \| vāṁ yuṣmadīyam iti tad yuktam evety arthaḥ
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.48.18 \|\|

yuvāṁ pradhāna-puruṣau jagad-dhetū jagan-mayau \|

bhavadbhyāṁ na vinā kiñcit param asti na cāparam \|\|

**śrīdhara-svāmī (bhāvārtha-dīpikā) :** vām idaṁ kulam
ity-ādi-vyavahāra-dṛṣṭyoktvā paramārtham āha---yuvām iti \| jagan-mayau
yuvām \| kutaḥ ? jagad-dhetū \| tad api kutaḥ ? pradhāna-puruṣau tad
ātmakau ato bhavadbhyāṁ vinā paraṁ kāraṇam aparaṁ kāryaṁ ca nāstīti
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jaganmayau jagavdyāpinau
\| tatra hetum āśaṅkate---kuta iti \| tad api jagaddhetutvam api \|
tadātmakau pradhāna-puruṣarūpau \| saṅkarṣaṇasya
pradhāna-kāryāhaṅkārādhiṣṭhātṛtvena pradhāna-rūpatvaṁ, pañcama-skandhe
tu śrī-rudreṇa sphuṭam eva pradhānatvam uktaṁ saṅkarṣaṇasya
pradhāna-kāryakāritvāt \| tathāhi---yasyādya āsīd-guṇa-vigraho
mahānyat-sambhavo'rha trivṛtā svatejasā iti \| sāṅkhyair api pradhānād
eva mahat tattvotpattis tat'haṅkārotpattiś ca manyate, śrī-kṛṣṇasya
pūruṣatvaṁ---sa eṣa ādyaḥ pūruṣaḥ purāṇo na yatra kālo viśvate na vedaḥ
ity-ādi-vākyair bahutroktam iti \| yataḥ prakṛti-puruṣa-rūpāvato hetoḥ
\| nāstīti nikhila-prapañcasya prakṛti-puruṣātmakatvāt \|

> aṇurbṛhat kṛśa sthūlo yoyo bhāvaḥ prasidhyati \|
>
> sarvo hy ubhaya-saṁyuktaḥ prakṛtyā puruṣeṇa ca \|

iti vakṣyamāṇatvāt \| idaṁ kulaṁ vām iti kimucyate jagad api yuṣmadīyam
ity āha---yuvām iti \| ekasyāpīśvarasya dvidhāvirbhāvāditvena
bahiraṅgantaraṅga-śaktibhyāṁ pradhāna-puruṣau santau jagad-dhetū jagad
upādāna-nimittakāraṇe, ata eva tābhyām evāṁśābhyāṁ jaganmayau, tat-tād
ātmyenāpi sthitāv ity arthaḥ \| tad uktam ekādaśe---

> āsīj-jñānam atho artha ekam evavikalpitam \|
>
> tan-māyā-phala\--rūpeṇa dvidhā samabhavad-vṛhat \|\| iti \|

ato bhavadbhyāṁ vinā bhūtaṁ kāraṇaṁ karyaṁ ca kiñcinnāstīti jagad eva
yuvābhyām uddhāryaṁ samedhyañceti bhāvaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** idaṁ kulam, vām iti kim
ucyate, jagad api yuṣmad īyam evety āha---yuvām iti \| ekasyaiveśvarasya
dvedhāvatīrṇatvād-dvitvena nirdeśaḥ \| ata eva pradhānaṁ kuruṣaś ca
puruṣatvāj-jagad-dhetū, pradhānatvāj-jaganmayau, pradhānasyāpi
tac-chaktitvena tad aṁśatvāt, ato bhavadbhyāṁ vinābhūtaṁ bhinna kāraṇaṁ
kāryaś ca kiñcinn āsti, iti jagad eva yuvābhyām uddhāryyaṁ samedhyañceti
bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** idaṁ kulaṁ vāṁ kimucyate
jagad api yuṣmadīyam evety āha \| yuvām iti \| ekasyāpīśvarasya
dvidhāvirbhāvād dvitvena nirdeśaḥ \| bahir antaraṅga-śaktibhyāṁ
prādhāna-puruṣau santau jagad dhetu jagad upādāna-nimitta-kāraṇe \| ata
eva tābhyām evāṁśābhyāṁ jaganmayau tat tādātmyenāpi sthitāv ity arthaḥ
\| tathācaikādaśe \| āsīj jñānamayo artha ekam evāvikalpitam \|
tanmayāphala\--rūpeṇa dvidhā samabhavad-bṛhad ity-ādi \| ato bhavadbhyāṁ
vinā bhūtaṁ bhinnaṁ kāraṇaṁ kāryaṁ ca kiñcin nāsti iti jagad eva
yuvābhyām urdhāyaṁ samedhyaṁ ceti bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idaṁ kulaṁ vām iti kim
ucyate jagad api yuṣmadīyam ity āha \| yuvām iti \| ekasyāpīśvarasya
dvidhāvirbhāvād-dvitvena nirdeśaḥ tena tvam eva pradhānaṁ tvam eva
puruṣa ity arthaḥ \| jagad dhetū jagan mayāv iti tvam kāraṇaṁ tvam eva
kāryam ity arthaḥ \| etad eva vyatirekeṇāha \| bhavadbhyām iti \| paraṁ
kāraṇam aparaṁ kāryam \|\|18\|\|

**\...**

\|\| 10.48.19 \|\|

ātma-sṛṣṭam idaṁ viśvam anvāviśya sva-śaktibhiḥ \|

īyate bahudhā brahman śruta-pratyakṣa-gocaram \|\|

**śrīdhara-svāmī (bhāvārtha-dīpikā) :** nanu pratyakṣādi-siddhaṁ kathaṁ
nāstīty ucyate'ta āha---ātma-sṛṣṭam iti \| he brahman parameśvara \|
"brahma" iti va pāṭhaḥ \| raja-ādi-sva-śaktibhir ātmanaiva sṛṣṭam idaṁ
viśvam anvāviśya kāraṇatvād ananupraviṣṭo'py anupraviśyeva sthitaḥ
śruta-pratyakṣa-gocaraṁ yathā bhavati tathā bahudhā bhavān eva pratīyate
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratyakṣa-siddhasyāpalāpo
na yukta ity āśaṅkate---nanv iti \| napumsakānāṁ sambodhane na
lopa-vikalpatvād-dvitīya-pāṭhopi sādhīyān \|
anvāviśyānūtvamahattvānurūpyatayā praviśya---tat-sṛṣṭvā tad
evānuprāviśat iti śruteḥ \| śruta-pratyakṣayogocaram---śrutaṁ
śrutiḥ---vācārambhaṇaṁ vikāraḥ ity-ādi-rūpā, pratyakṣaṁ tvayaṁ ghaṭo'yaṁ
paṭa ity-ādi-nirdoṣārthendriya-sannikarṣa-lakṣaṇam \| yad vā, śrutasya
pratyakṣaṁ sākṣātkāro yeṣāṁ te śruta-pratyakṣā jñāninas teṣāṁ ṅgocaraṁ
vā \| tādṛśa-tat-kāryasya viśvasya tad avyatirekeṇa tad abhinnatvaṁ
sādhayan punarantaryāmitayā tad-vyāptatvena ca sādhayati \| ātmakāryaṁ
svasṛṣṭaṁ bahudhā deva-gandharva-manuṣya-gavādi\--rūpeṇa
ceyate'vagamyate yato viśvam idaṁ śrutapratyakṣa-gocaraṁ śravaṇa
darśana-viṣayībhūtam \| ajahal-liṅgasyāpi gocara-śabdasya klībatvam
ārṣam \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yuvāṁ pradhāna-puruṣāv
iti---śrī-rāmo'ṁśatvena pradhānam, mukhyāṁśatvāt, śrī-kṛṣṇaḥ puruṣaḥ
sarveśvareśvaratvāt, athavā yuvām iti baladevaḥ prakṛtir aṁśatvāt,
śrī-kṛṣṇaḥ puruṣaḥ sarveśvaratvāt \|\|19.20\|\|

tat kiṁ ? ity āha---āhoṣyatām ity-ādi \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tatra śiṣṭā
uddhāryāḥ samedhyāś ca, na tu duṣṭās tad-yogyā iti cet-tava preraṇayaiva
sarve sarvatra pravartante, tat kathaṁ duṣṭatās tv ity āśayena pṛthak
pṛthak sarvāntaryāmitāṁ darśayas tayaiva kasyāpi tasya nānātvena
pratītim āha---ātmeti \| yad vā, sva-śaktibhir iti bahutvaṁ gauravāt \|
sva-śaktyā anu sṛṣṭaḥ paścāt āviśya antaryāmitvenāsaktyā praviśya,
śrutaṁ śravaṇam, pratyakṣaṁ darśanaṁ tayor gocaram \| napuṁsakatvam
ārṣam \| śrutaṁ dṛṣṭaṁ cety arthaḥ \| evaṁ viśva-viśeṣaṇaṁ pratyekaṁ
sarveṣv antaryāmitayā praviśya pṛthak pṛthag vartamāno bhavān eko\'pi
nānā pratīyata evety arthaḥ \| śakti-viśeṣeṇa
prakaṭīkṛtatvān-nānātvasyāpi satyatvaṁ sādhitam eva \| tac ca
vyāpakatvād upapadyetaiv eti sambodhayati---brahmann iti \| brahma iti
pāṭhe\'pi sa evārthaḥ \| yad vā, śakti-viśeṣeṇaikasyāpi nānātvam uktvā
tathaiva sarvāntaḥsthasyāpi parameśvaratvād-bahir vartamānatām āha---he
brahmann iti \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tādṛśa-tat-karyasya viśvasya
tad avyatirekeṇa tad abhinnatva sādhayan punar antaryāmitayā tad
vyaptatvena ca sādhayati \| ātmeti \| śrutaṁ pratyakṣaṁ ca gocaro yasya
tādṛśaṁ yathā syād ity ejjahalliṅgasyāpi napuṁsakatvam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yuvāṁ pradhāna puruṣāv
ity-ādi \| yuvām iti śrī-baladeva sarvebhyo'ṁśebhyaḥ pradhāna-puruṣa
śrī-kṛṣṇaḥ sarveśvareśvaratayā pradhāna-puruṣaḥ \| yad vā, saṅkarṣaṇaḥ
prakṛtiḥ, kṛṣṇaḥ puruṣā militvā jagaddhetū jaganmayau \|
pradhāna-puruṣābhyām eva jagat, prādhānam upādānam, puruṣo nimittam
\|\|19.20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eka eva bhagavān jagad
rūpeṇa nānā bhavatīty āha \| ātma-sṛṣṭaṁ sva-kāryaṁ viśvam idam
anvāviśya atra praviśya sthita ity arthaḥ bahudhā deva
gandharvādi\--rūpeṇa manuṣya-gavādi\--rūpeṇa ca iyate avagamyate yato
viśvam idaṁ śruta-pratyakṣa-gocaraṁ śravaṇa-darśana-viṣayī-bhūtaṁ
klīvatvam ārṣam \|\|19\|\|

**\...**

\|\| 10.48.20 \|\|

yathā hi bhūteṣu carācareṣu

mahy-ādayo yoniṣu bhānti nānā \|

evaṁ bhavān kevala ātma-yoniṣv

ātmātma-tantro bahudhā vibhāti \|\|

**śrīdhara-svāmī (bhāvārtha-dīpikā) :** ekasyaiva bahudhā pratītiṁ
sadṛṣṭāntām āha---yathā hīti \| yoniṣu svasyaiva
rūpāntareṇābhivyakti-sthāneṣu carācareṣu yathā mahī-pramukhāni kāraṇāny
eva nānā bhānti \| ātma-yoniṣu sva-kāraṇeṣu bhūta-bhautikeṣu \| jīvo'pi
nara-mṛgādi-śarīreṣu bāla-yuvādy-avasthāsu ca tathā tathā pratīyate iti
tad vyavacched ārtham ātma-tantra-grahaṇam \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yoniḥ prākaṭya-nilaye
bhagaṇe tvākareṣu ca iti dharaṇiḥ \| bhānti pratīyante \| tathā-tathā
nara-mṛgādi rūpo bāla-yuvādi-rūpo vā \| tad vyavacchedārthaṁ
jīvatvāpākaraṇārthaṁ \| evaṁ kevalaḥ śuddho'cintya-śaktyā vikāra-rahita
eva ātma-yoniṣvātmābhi-vyakti-sthāneṣu ātmā bhavān bahudā vibhāti \|
ātmatantraḥ svatantraḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ekasyāpi nānātvaṁ
tathāntaḥsthasyāpi bahir vartamānatvaṁ dṛṣṭāntena sādhayati---yatheti \|
hi eva, yathaiva, yoniṣv iti kāraṇatayā mahyādīnāṁ bahiḥsattā siddhaiva,
kevala eko\'pi ātmā bhavān yoniḥ kāraṇaṁ teṣāṁ viśveṣāṁ teṣu ātmā
cetayitā ātma-tantra iti parameśvaratayā bahir api sattā siddhaiva, evam
antaryāmitayā bhavatā sarvatra pravarttamānānāṁ jīvānāṁ kathaṁ doṣo nāma
syād iti sarva evoddhārthyāḥ samedhyāś ceti tātparyyam \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na tu mahyādivad vikārīty āha
\| kevalaḥ śuddhaḥ acintya-śaktyā vikāra-rahita ity arthaḥ \| ata eva
ātmatantraḥ svatantraḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekasyaiva nānā-rūpatve
dṛṣṭāntam āha \| yathā bhūteṣu bhautika-śarīreṣu carācareṣu yoniṣu
jātiṣu mahyādayaḥ hetavo nānā bhūtvā bhānti evaṁ kevala eka eva
ātma-yoniṣu ātmābhivyakti-sthaleṣu ātmā bhavān bahudhā vibhāti
ātmatantra svatantraḥ \|\|20\|\|

**\...**

\|\| 10.48.21 \|\|

sṛjasy atho lumpasi pāsi viśvaṁ

rajas-tamaḥ-sattva-guṇaiḥ sva-śaktibhiḥ \|

ana badhyase tad-guṇa-karmabhir vā

jñānātmanas te kva ca bandha-hetuḥ \|\|

**śrīdhara-svāmī (bhāvārtha-dīpikā) :** nanu sṛṣṭy-ādi-kartṛtvena ca
mama kiṁ jīva-vad bandha ukto na hi na hīty āha---sṛjasīti \|
tad-guṇa-karmabhir vā tair guṇaiḥ karmabhir vety arthaḥ \| yataḥ kva ca
kadācid api bandha-hetur avidyā tava naivāsti \| kuta ity ata
āha---jñānātmana iti \| māyāyā āśrayānāvarakatvād iti bhāvaḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svatantratvepi punar
āśaṅkate---nanv iti \| nahi-nahiti sambhrame vīpsā \| ity artha
iti---tat-puruṣa-bhrama-vāraṇārthamayam arthaḥ karya iti \| yato hetor
bandha-hetur nāsti ato na badhyase ity anvayaḥ \| iti bhāva
neśvarasyāśubhaṁ dhatte sve mahimni sthitasya ca \[bhā.pu. 3.27.24\] ity
ukteḥ, laukikīṁ-drajālādi-māyāyām api tathā darśanāt \|

nanu bhavatv acintya-śaktitvāc cintāmanyayaskāntādivad
upādāna-nimittatvepy avikāritvaṁ, kathaṁ nāma
vīkṣaṇādi-ceṣṭāmayasrṣṭṛtvādikaṁ kathaṁ vā tena na baddhas
tatrāha---sṛjasīti \| siddhāntam āha---jñānātmanaḥ
cichakti-mātra-vilāsa-prayatnasya māyā-vilāso'pi yas tava prayatnaḥ
pratīyate so'pi tat-sambandhenaivety arthaḥ \| etad uktaṁ
bhavati-māyika-praveṣe'pi cic-chakti vilāsās tvad uktyādi-rūpā anugatā
dṛśyante, tathā caikādaśe

> sāttvikyādhyātmikī śraddhā karma-śraddhā tu rājasī \|
>
> tāmasya-dharma yā śraddhā mat-sevāyāṁ tu nirguṇā \|\| ity-ādi \|

ato māyika-vaibhavāntargata-sādhaka-bhakta-janārtham eva kurvati
tvayyānusaṅgikam evānya-sṛṣṭyādikaṁ bhavatīti pāsīti paścān nirdeśasya
tātkālikatvena dṛṣṭāntatayā vinyāsāt \| yatoktaṁ prathame śrī-kuntyā---

> tathā parama-haṁsānāṁ munīnām amalātmanām \|
>
> bhakti-yoga-vidhānārthaṁ kathaṁ paśyema hi striyaḥ \|\| \[bhā.pu.
> 10.80.20\]iti \|

tad evaṁ māhā-vilasa eva vikāritvaṁ na tu cic-chakti-vilāse,
tan-niṣedhāt \| yathoktaṁ dvitīye vaikuṇṭha-varṇane--- na yatra māyā
\[bhā.pu. 2.9.10\] iti na ca kāla-vikramaḥ \[bhā.pu. 2.9.10\] iti ca \|
tathā māhā-vilāsānāsakteḥ tena na bandho'to na doṣa iti bhāvaḥ
\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na cāntaryāmitayā
prerakatvāt tat-tad-guṇa-doṣās tvayi paryavasyantīty āha---sṛjasīti \|
pāsīti paścān-nirdeśaḥ \| samprati tasya pālana-prādhānyād-guṇā
raja-ādayaḥ, karmāṇi sṛṣṭay-ādīni, sākṣād-vidhīyamānānāṁ
sṛṣṭyādi-mahā-karmaṇām api guṇa-doṣās tvayi na prasajyante, kim
utāntaryāmitvena preraṇāj-jīva-guṇa-doṣā ity arthaḥ \| anyat-tair
vyākhyātam \|

yad vā, vā api, tasya viśvasya guṇai raja-ādibhir
ghora-muḍha-śānta-svabhāvair vā yāni karmāṇi tair api na badhyase,
kuto\'ntaryāmitvāj-jīva-guṇa-doṣair ity arthaḥ \| tatra
hetuḥ---sva-śaktibhir iti \| kartāpi tat-tad-guṇa-doṣair lipto na
bhavasīti parameśvarasya tava śakti-viśeṣādity arthaḥ \| aho kiṁ
vaktavyam, tvaṁ na vadhyasa iti, tadīyasyāpi guṇa-doṣair bandho na syād
ity āha---ca api, te tava jñāne tvan-māhātmyādi-bodhe\'pi ātmā cittaṁ
yasya tasyāpi bandha-hetuḥ ka, api tu kāpi nāstye vety arthaḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu
bhavatvacintya-śaktitvāc-cintāmaṇyayaskāntādivad upādāna-nimittatvehapy
abikāritvaṁ, kathaṁ nāma vīkṣaṇādi-ceṣṭāmaya-sraṣṭṛtvadikaṁ ? kathaṁ vā
tena na bandhaḥ ? tatrāha---sṛjasīti \| siddhāntam āha---jñānātmanaḥ
cic-chakti-bilāsa-mātra prayatnasya māyā-bilāsepi yas tava prayatnaḥ
pratīyte, sāhapi tat-sambandhe-naivety arthaḥ \| etad uktaṁ
bhavati---māyika-prapañcepi cic-chakti vilāsās tvad-bhaktyādi-rūpā \|
anugata dṛśyante \| tathā caikādaśe---

> sāttvikyādhy ātmikī śraddhā karma-śddhā tu rājasī \|
>
> tāmasya-dharmme yā śraddhā mat-sevāyāṁ tu nirguṇā \|\|
> \[bhā.pu.11.25.27\] ity-ādi \|

tato māyika-vaibhavāntargata sādhaka-bhakta-janārtham eva bīkṣaṇādika \|
kurvati tvyyānuṣaṅgikam evānya-sṛṣṭyādikaṁ bhavatīti \| pāsīti
paścān-nirdeśas tasya tat-kālikatvena dṛṣṭāntatayā vinyāsāt \| yathoktaṁ
prathame śrī-kuntyā---

> tathā parama-haṁsānāṁ munīnām amalātmanām \|
>
> bhakti-yoga-vidhānārthaṁ kathaṁ paśyema hi striyḥ \|\| \[bhā.pu.
> 1.8.20 \] iti \|

tad evaṁ māyā-vilāsa eva bikāritvaṁ, na tu cic-chakti-vilāse, tatra
tan-niṣedhāt, yathoktaṁ dbitīya-skandhe vaikuṇṭha-varṇane---na yatra
māyā \[bhā.pu. 2.9.10\] iti, na ca kāla-vikramaḥ \[bhā.pu. 2.9.10\] iti
ca \| tathā māyā-vilāsānāsakteḥ tena na bandha, tatā na doṣa iti bhāvaḥ
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prathamaṁ dvāv eva stutvā
sṛjasyatho ity-ādi \| samprati bhagavantam eva stauti \| tad-guṇair
viśvasṛjanādi guṇaiḥ satvādibhis tvaṁ na vadhyase nirguṇatvāt \| ato
guṇātmano jñāna vigrahasya tasya karuṇābhivyañjako'krūrasyas tavaḥ
\|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atas tvam evaiko jagad
īśvara ity āha \| sṛjasīti \| tat tad abhidhais taiḥ karmabhiś ca jīva
iva tvaṁ na badhyase \| nanu kuto'haṁ na badhye tatrāha \| jñānātmanaḥ
jñāna-svarūpasya parabrahmaṇas tava bandha-hetur avidyā kva jīvasy eva
tava sā nāstīty arthaḥ \|\|21\|\|

**\...**

**\|\| 10.48.22 \|\|**

dehādy-upādher anirūpitatvād

bhavo na sākṣān na bhidātmanaḥ syāt \|

ato na bandhas tava naiva mokṣaḥ

syātāṁ nikāmas tvayi no'vivekaḥ \|\|

**śrīdhara-svāmī (bhāvārtha-dīpikā) :** kiṁ ca āstāṁ tāvad bandha-śaṅkā,
yato vidyopādher jīvātmano'pi na vastuto bandho'stīty
āha---dehādy-upādher iti \| bhavo janma tan mūlā bhidā ca sākṣāt
svarūpato na syād iti \| nanu mama bandhābhāvaṁ vadatā tvayā kiṁ
mokṣo'ṅgī-kriyate, om iti cet tarhi bandhābhāve mokṣāsambhavād āpanno
bandho'pīty āśaṅkyāha---ata iti \| yato nāvidyā ato na bandho mokṣaś ca
\| evam ubhau na syātām ity arthaḥ \| nanu ulūkhale māṁ baddhaṁ
śrutavān, yamunā-hrade muktaṁ ca dṛṣṭavān asi, ataḥ katham ubhayaṁ nāsty
ata āha---nikāma iti \| svābhiprāyānurūpas tvayi no'smākam aviveka eva
param evaṁ-bhūta iti \| yadvā no'viveka eva tavobhau syātām iti
\|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tava bandho dūrāpāsta ity
āha---kiṁ ceti \| tan-mūlā janma-kāraṇam \| bhidā bhedaḥ \| nirupitatvād
vicāre kriyamāṇe nirūpayitum aśakyatvāt \| vicāraś ca---dehaḥ kuto jātaḥ
śukra-śoṇitābhyāṁ, te cānnādannañcādṛṣṭa-saha-kṛta-jalādityevam
ādi-rūpas tena parama-kāraṇa eva paryavasānaṁ labhyate nānyatreti \|
bandhābhāveti śaṅkate---nanv iti \|

om ity aṅgīkāre'vyayam \| tatrāpy ākṣipati---bandhābhāve iti \| baddha
eva mukto bhavati nābaddhaḥ iti nyāyāt \| tathā ca mokṣābhāve bandha
evāpanna āyāta iti \| evam uktarītyā \| ubhau bandha-mokṣau \| ity artha
iti---sarvadā vimuktasya kathaṁ bandhāśaṁkā tad uttarā mokṣa-śaṅkā cety
arthaḥ \| bandha-mokṣāvabhinīya darśayati---nanv ity-ādinā \| muktaṁ
kāliyād iti śeṣaḥ \| yata ubhau pratyakṣa-siddhāvato hetoḥ \| ato'tra \|
nikāmas tv anukūle niścayātiśayayor api iti dharaṇiḥ \| paraṁ kevalam
evaṁ-bhuto bndho-mokṣādi-pradarśaka iti \| na hi vanasthāgninā gṛha-dāho
yujyata ity ato bhavad adhikaraṇakāviveko bhavatām eva bandhādi-prado na
mama \| tvayīty uktyā mamaiva pratīyata ity arucyāha---yad veti \|
vastutas tava na stastāvasmākam evāvivekaḥ sa yo vidyamāna-dharmāropaḥ
kha-puṣa-saurabhyādivad iti bhāvaḥ \| anirūpitatvād anirvarvacanitvādity
arthaḥ \|

yad vā---yadi vā syātāṁ tādṛśau tadā no'smākaṁ priya-vargāṇāṁ
nitarāṅkāma eva tau dvau syātāṁ
prema-vijāti-viśeśocita-mano-ratha-viśeṣaṁ prāptaiva tādṛśyo līlās
tavodayante, yathā śrī-yaśodāyā
vātsalya-mano-ratha-viśeṣeṇārbhaka-bhāvamaya-līlā-viśeṣodayād-bandhanādi-prāpti-līlodaya
iti bhāvaḥ \|

nanu, kathaṁ prakaṭaiśvrye'pi mayi yeṣāṁ tādṛśa-bhāvaḥ sambhavati
tatrāha---na tiṣṭhati viveka aiśvarya-darśane'pi tad anusandhānaṁ yasmāt
tādṛśo'pi niṣkāma iti \| yataḥ---

> ahaṁ bhakta-parādhīno hy asvatantra iva dvija \|
>
> sādhubhir grasta-hṛdayo bhaktair bhakta-jana-priyaḥ \|\| \[bhā.pu.
> 9.40.63\]

ity uktes tavāpi tādṛśo bhāvaḥ syād iti bhāvaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** imam evārthaṁ
spaṣṭayati---dehādy-upādher iti \| atas tava ātmana ātmīyasya
parama-bhāgavatasya dehādy-upādheḥ prākṛta-dehādy-upādher anirūpaṇān na
bhavo na saṁsāraḥ \| kutaḥ ? tatrāha---na bhidā, yato'sau tvatto na
vidyate, sākṣāt tvam eva saḥ \| ato na bandho mokṣaś ca syātām \|
evaṁ-bhūtaṁ tvayi no'smākam aviveka ity ātmānaṁ prati khedaḥ \| athavā,
sākṣād ātmanas tava ghanānandasya bhavaḥ prādurbhāvo na dehādy-upādher
mahad-āditaḥ \| kutaḥ ? anirūpitatvāt \| vṛtaṁ
catuḥ-ṣoḍaśa-pañca-śaktibhiḥ \[bhā.pu. 2.9.16\] iti pañca-viṁśatibhis
tattvaiḥ parivṛtam āsanam āsthitatvāt tavāsana-sevakatvenaiteṣāṁ
nirūpitatvāt \| na tu te śrī-vigrahopādhitāyāḥ, ataḥ
kevalānanda-vigrahasya tava na bhidā, paraṁ brahmaiva bhavān, ato na
bandho, na ca mokṣaḥ, kevalam asmākaṁ tvayy avivekaḥ eva \|\|22.23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kim
ucyate---tvaj-jñānāt mano-bandha-hetur-nāstīti, sarveṣāṁ jīvānām api
tattvato bandho nāstīty āha---deheti \| dehaḥ, ādi śabdāt karmādiś ca,
sa evopādhir janmādi-hetus tasyānirūpitatvāt mithyātvād-dhetoḥ, ataḥ
karmabhis tava na bandha eva api, nāpi tair mokṣaḥ, na mokṣyase na
tyajyasa ity arthaḥ \| yadi vā syātāṁ to, tadā no\'smākaṁ bhaktānāṁ
nitarāṁ kāma eva tau dvau tava syātām , bhaktānām icchayā baddho
mukto\'pi bhavasīty arthaḥ \|

nanu tatra tatra bhaktānāṁ kuto nikāmaḥ syāt-tatrāha---na tiṣṭhati
viveko vicāro yasmāt sa navanīta-cauryādi-karmabhir baddho bhavatu,
nija-bhaktārtha dharma-maryādāñ ca tyajasvityetad-rasa-viśeṣeṇa
vicāra-lopādity arthaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** deheti tair vyākhyātam \|
tattrolūkhale bandha-śravaṇāt narākṛti-mūrtau \| saṁsāra-bandho'pi
sambhāvyate, yamunā-hrade dṛṣṭadevākṛtir mūrte \| tat-tad
aiśvarya-sāmagrī-darśanāt \| tato muktatvañ ca ptīyata ity abhiprāyḥ,
anirūpitatvād anirvacanīyatvād ity arthaḥ \| yad vā, yadi vā syātāṁ
tādṛśau, tadā no'smākaṁ priya-vargāṇāṁ nitarāṁ kāma eva tau dvau tava
syātām \| prema-jāti viśeṣācita-manoratha viśeṣaṁ prāpyaiva tādṛśyo
līlās tavā daynte \| yathā śrī-yaśodāyā vātsalya
manoratha-viśeṣeṇārbhaka-bhāvamaya-līlā-viśeṣodayāt
vandhanādi-prāpti-līlodaya iti bhāvaḥ \|

nanu kathaṁ prakaṭaiśvarye'pi mayi teṣāṁ tādṛśa-bhāvaḥ sambhavati ?
tatraha---na tiṣṭhati vivekaḥ aiśvarya-darśane'pi tad anusandhānaṁ
yasmāt, tādṛśā'pi niṣkāma iti \| ataḥ,

> ahaṁ bhakta-parādhīno hy asvatantra iva dvija \|
>
> sādhubhir grasta-hṛdayo bhaktair bhakta-janapriyaḥ \|\| \[bhā.pu.
> 9.4.63\]

ity uktes tavāpi tādṛśo bhāvaḥ syād iti bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yata evaṁ jīvasyāpi vāstavo na
bandhaḥ atoni tarāṁ tato na tamāṁ mokṣaḥ yadi vā syātāṁ tādṛśau tadā no
'smākaṁ priyavargāṇāṁ nitarāṁ kāma eva tau dvau syātām.
premajātiviśeṣocitamanorathaviśeṣaṁ prāpyaiva tādṛśyo līlāstatrodayante.
yathā śrīyaśodāyā
vātsalyamanorathaviśeṣeṇārbhakabhāvamayalīlāviśeṣodayāt.
bandhanādiprāptilīlādaya iti. kīdṛśo nikāmaḥ aiśvaryādidarśane 'pi na
vidyate viveko yatra tādṛśaḥ \|\|22.29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ bahunā tvad-bhaktānām
api na bandha ity āha---dehādy upādher ity-ādi \| atas tavātmanas
tavātmīyasya janasya parama-bhāgavatasya dehādy upādheḥ prākṛta-dehādy
upādher anirūpitatvād abhāvān na bandhaś ca mokṣaś ca syātām, yato na
bhavaḥ \| bhave sati bandha mokṣa-prasaṅgaḥ \| yato na bhidā, tvayā saha
tasya sākṣād-bhedo nāsti, tvad-bhakta eva tvam ity arthaḥ \| ato
no'smākam ajñānāṁ tvay avivekaḥ tvan-mahimānabhijñatvāt \| ye tu
tvan-mahimājñās teṣām ukta eva prakāra ity arthaḥ \|\|22.23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, me yady avidyā
nāsti tadātma-deho'yam āvidyakaḥ kuta āyātas tatrāha \| dehādīti \| tava
dehādy upādher anirūpitatvād iti tava dehādir upādhir āvidyaka iti kair
api śāstrajñair na nirūpita ity arthaḥ \| ata eva tava na bhavaḥ jīvavat
saṁsāro janma vā naiva syāt tavāpi dehādir avidyako yadi bhavet tadā
tvam api svātantrye'pi jīva-tulya eva janmādimāneva syā ity arthaḥ \|
atas tava dehāder upādhitvābhāvāt jīvavat sākṣāt
paitṛka-dhātuka-dhātu-sambaddhaṁ janma na syāt kintvāvirbhāvātmakam eva
janma bhavet \| tathā ātmano dehād bhidā bhinnatvaṁ javasy eva tava
nāsti tvad-deho'pi tvam evety arthaḥ \| deha-dehi-vibhāgo'tra neśvare
vidyate cid ity ukteḥ \| atas tava brahmatvād evāvidyāvidyābhyām
atītasya naiva bandho naiva mokṣaḥ ulūkhale mātrā nibaddhasya
kāliya-hradān muktasya mama bandha-mokṣau sta iti cet syātāṁ tau tu te
na niṣiddhye te iti bhāvaḥ \| kutas tvayi sa bandhaḥ sa mokṣaś ca
mo'smākaṁ bhaktānāṁ nikāmo dhyeyatvād abhīṣṭa eva \| yato vivekaḥ sa
bandho mokṣaś ca viveka eva māyikatvābhāt jñāna-svarūpasya tava tu na
tāvajñāna-sañjau bhava-bandha-mokṣāv ity arthaḥ \|\|22\|\|

**\...**

**\|\| 10.48.23 \|\|**

tvayodito'yaṁ jagato hitāya

yadā yadā veda-pathaḥ purāṇaḥ \|

bādhyeta pāṣaṇḍa-pathair asadbhis

tadā bhavān sattva-guṇaṁ bibharti \|\|

**śrīdhara-svāmī (bhāvārtha-dīpikā) :** nanu tarhi mamāvatārās
tac-caritrāṇi ca śukti-rajata-vad avidyā-kalpitāny eva kim ? na hi na
hi, iyaṁ tu tava līlety āha dvayena---tvayodita iti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mat-sambandhi nikhilaṁ
kalpitam evety āśaṅkate---nanv iti \| tac-caritrāṇi avatāra-caritāni \|
bhīta ivāha---nahi nahīti \| iyam avatārādi-rūpā \| līlā vilāsaḥ \|
uditaḥ prakāśitaḥ \| ayaṁ dharmādharmādi-bodhakaḥ \| hitāya
svargāpavargāya \| ataḥ sva-bhakti-tātparyavasānaṁ veda-mārgaṁ puṣṇaṁs
tad abhivyakti-sthānaṁ satta-guṇam api puṣṇātīty āha---tvayeti \|
tvayeśvareṇodita ukta iti bhramādi-soṣa-catuṣṭaya-rāhityāt-pramāṇyam
avaśya-pālyatvaṁ ca \| na cetthaṁ kṛtrima ity āha---purāṇo'nādiḥ,
tavānāditvena tvatta evānādito muhur āvirbhāvitvena ceti bhāvaḥ \| sa
yadāyadā tādṛśatvad apekṣārha bhakta-vṛndābhāvāt tvad audāsīnyenāsadbhir
bādhyetātiśayena pīḍitaḥ syāt-tadā daivāc chrī-prahlādasyeva kasyacid
bhakta-janasyaikasya bahūnāṁ vā prakaṭyesati tat-poṣanārthaṁ svayam
avatīrya sāttvika-gaṇa-vardhanena veda-pathaṁ puṣṇan-svayam eva
sattva-guṇaṁ bhavānvibharti puṣṇātīty arthaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato'smākaṁ
nikāmenaivāvatīrya jagad-dhitārthaṁ veda-mārgam api rakṣasīty
āha---tvayeti \| tvayaivodita ukta iti prāmāṇyam avaśya-pālyatvaṁ
coktam, na ca tathāpi kṛtrima ity āha---purāṇe'nādiḥ, tavānāditvena
tasyāpy anāditvāt \| yad vā, tvayā hetunoditaḥ prākāṭyaṁ prāptaḥ, yataḥ
purāṇaḥ, apauruṣeyatvāt \| asadbhir iti bādhane hetuḥ \| śaktiś ca
asatāṁ san-mārga-pratikūla-svabhāvatvāt kāle sāmarthyāc ca tadā tadā
sattva-guṇaṁ bibharti puṣṇāti, svayam avatīrya tāmasān apāsya sāttvikān
vardhayatīty arthaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ
sva-bhakti-tātparya-paryavasānaṁ veda-mārgaṁ puṣṇaṁs
tad-abhivyakti-sthānaṁ sattva-guṇam api puṣṇātīty āha---tvayeti \|
tvayeśvareṇodita ukta iti bhramādi-doṣa-catuṣṭaya-rāhityāt prāmāṇyam
avaśya-pālyatvaṁ ca \| na cetthaṁ kṛtrima ity āha---purāṇo'nādiḥ \|
tavānāditvena tvatta evānādito muhur āvirbhāvitvena ceti bhāvaḥ \| na
yadā yadā tādṛśa-tvad-apekṣārhaṁ bhakta-vṛndābhāvāt
tvad-audāsīnyenāsadbhir vādhyetātiśayena pīḍitaḥ syāt tadā daivāt
tac-chrī-prahrādasyeva kasyacid bhakta-janasyaikasya bahūnāṁ vā prākaṭye
sati tat-poṣaṇārthaṁ svayam avatīrya sāttvika-guṇa-vardhanena
veda-pathaṁ puṣṇan svayam eva sattva-guṇaṁ bhavān bibharti puṣṇātīty
arthaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ
guṇātīta-svarūpa-līlo'pi tvaṁ dharma-mārga-rakṣayā
śiṣṭa-jana-pālanārthaṁ sattva-guṇaṁ puṣṇann āvirbhavasīty āha \| tvayā
uditaḥ uktaḥ veda-pathaḥ dharma-mārgaḥ purāṇaḥ prācīnaḥ \|\|23\|\|

**\...**

\|\| 10.48.24 \|\|

sa tvaṁ prabho'dya vasudeva-gṛhe'vatīrṇaḥ

svāṁśena bhāram apanetum ihāsi bhūmeḥ \|

akṣauhiṇī-śata-vadhena suretarāṁśa-

rājñām amuṣya ca kulasya yaśo vitanvan \|\|

**śrīdhara-svāmī (bhāvārtha-dīpikā) :** suretarāṁśā ye rājānas teṣām
akṣauhiṇī-śatānāṁ badhena bhūmer bhāram apanetuṁ svāṁśena rāmena
sahāvatīrṇo'si \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaḥ
pākhaṇḍa-nivṛtty-arthaṁ sattvaṁ bibharti, sa ity arthaḥ \| svāṁśena
nijaiśvaryeṇa \| amuṣya yadūpapadasya \| tad evam
upoddhātānantaram---diṣṭyā pāpo hata kaṁsaḥ \[bhā.pu. 10.48.17\] ity
evanudiṣṭaṁ prakṛtam evānuvarta yati---sa iti, evam ukta-māhātmyo muhur
avatīrya san-mārga-pravartakaḥ \| vibho he sarveśvarya-paripūrṇa
vasudevasya yādava-śreṣṭhasya, śleṣeṇa vasur bhakti-lakṣaṇo dharmas tena
dīvyati dyotata iti tathā tasya \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra cādhunā
mokṣādi-pradānena bhū-bhāraṁ kṣapayituṁ sva-prema-bhaktiṁ pravartayituṁ
ca yadu-kule'vatīrṇo'sīty aho yādavānām asmākaṁ bhāgyam ity āha---sa iti
\| ukta-māhātmyo muhur avatīrya san-mārga-pravartakas tvam \| vibho ! he
sarvaiśvarya-paripūrṇa ! vasudevasya yādava-śreṣṭhasya, śleṣeṇa vasu
bhakti-lakṣaṇa-dhanaṁ, tena dīvyati dyotata iti \| tathā tasya
gṛhe'vatīrṇa iti prākṛtotpatti-nirastā, asīti tatra nitya-sthitiḥ sūcitā
\| asya yādava-lakṣaṇasya yaśaḥ prema-bhakti-pradānena viśeṣeṇa tanvan
vistārayituṁ ca \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam
upodghātānantaraṁ---diṣṭyā pāpo hataḥ kaṁsa \[bhā.pu. 10.48.17\] ity-ādi
nirdiṣṭaṁ prakṛtam evānuvartayati---sa iti \| evam ukta-māhātmyo muhur
evāvatīrya san-mārga-pravartakas tvam \| vibho ! he
sarvaiśvarya-paripūrṇa ! vasudevasya yādava-śreṣṭhasya, śleṣeṇa vasu
bhakti-lakṣaṇo dharmas tena dīvyati dyotata iti tathā tasya \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** satvaṁ bhavān ity-ādi \|
svāṁśena baladevena yasya vasudevasya kulasyopary adho na yasya
\|\|24.25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svāṁśena rāmeṇa saha \|
suretarāṁśā ye rājānas teṣām akṣauhiṇī-śatasya vadhena bhūmer bhāram
apanetum \|\|24\|\|

**\...**

**\|\| 10.48.25 \|\|**

adyeśa no vasatayaḥ khalu bhūri-bhāgā

yaḥ sarva-deva-pitṛ-bhūta-nṛ-deva-mūrtiḥ \|

yat-pāda-śauca-salilaṁ tri-jagat punāti

sa tvaṁ jagad-gurur adhokṣaja yāḥ praviṣṭaḥ \|\|

**śrīdhara-svāmī (bhāvārtha-dīpikā) :** ata evaṁ-bhūtasya tavāgamanena
kṛtārtho'smīty āha trayeṇa, adyeti \| he īśa, adya no vasatayo gṛhās
tapo-vanād api bahu-puṇyāḥ \| kutaḥ ? yā vasatīs tvaṁ sākṣāt praviṣṭaḥ
\| kathaṁ bhūtaḥ \| yasya tava pāda-salilam eva gaṅgā tri-jagat punāti,
yaś ca tvaṁ pañca-yajña-devatā-mūrtiḥ sa tvaṁ jagad-gurur iti \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ-bhūtasya
pṛthvībhāra-nāśakasya \| ataḥ kula-yaśo-vistārakatvād ahaṁ
kṛtārtho'tyanta-kīrtimānasmīti \| bahu-puṇyatve hetumāśaṅkate---kuta iti
\| pañca-yajñāścoktāḥ \| sarve devā brahmādyāḥ, pitaroryamādyāḥ, bhūtāḥ
kīṭa-pataṅgāḥ, naro'tithayaḥ, vedā ṛgādyās teṣāṁ mūtirekatra ghanībhāvaḥ
\| veda-mūrtitvād eva jagatāṁ gurur hitovadeṣṭā \| yādaveṣu cāhaṁ tvayā
nitarām anugṛhīta ity āha---adyeti \| he īśa sarveśvara bhūribhāgā
bali-prabhṛtibhyo'pi bahu-māhātmyāḥ, yato vedādayo mūrtaya iva
mūrtayo'dhiṣṭhānāni yasya yajña-rūpāṁśāvatāre, yasya ca tava
vāmanāṁśāvatāre pāda-śauca-salilam api trijagat-punāti sa tvaṁ
jagadbhyaḥ sarvebhyaḥ svāvirbhāvebhyo'pi gurur mahān, yā mad vasatīr eva
praviṣṭaḥ na tvadyāpy anyayādavagṛhān ity arthaḥ \| jagad-gurutvād eva
he adhokṣaja sarva-jānātīta \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra cāhaṁ tvayā nitarām
anugṛhīta ity āha---adyeti \| īśa! he jagad-īśvareti parama-durlabhatā,
sarva-deveti tat-tad-ṛṇa-samāptiḥ \| yad iti vasatīnāṁ
sarva-tīrthamayatā, jagad-guruḥ śrī-nārāyaṇa iti vaikuṇṭha-lokatā,
adhokṣajeti gokula-sadṛśatā cābhipretā \|\| 25 \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yādaveṣu śahaṁ tvayā nitarām
anugṛhīta ity āha \| adyeti \| īśa he sarveśvara bhūri-bhāgā
vali-prabhṛtibhyo'pi bahu-māhātmyāḥ \| yata devādayo
mūrtayo'dhiṣṭhān;ani yasya yajña-rūpāṁśaāvatāre \| yasya ca tava
śrī-vāmana-rūpāṁśāvatāre pāda-śauca-salilam api trijagat punāti sa tvaṁ
jagadbhyaḥ sarvebhyaḥ svavirbhāvebhyo'pi gurur mahān yāmad vasatīr eva
praviṣṭaḥ na tvadyāpi anyayādavagṛhān ity arthaḥ \| jagad-gurutvād eva
he ādhokṣaja sarva-jñānātīta ! \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yā vasatīḥ sa eva tvaṁ
praviṣṭaḥ yas tvaṁ sarthavedādi-mūrtiḥ \|\|25\|\|

**\...**

\|\| 10.48.26 \|\|

kaḥ paṇḍitas tvad aparaṁ śaraṇaṁ samīyād

bhakta-priyād ṛta-giraḥ suhṛdaḥ kṛta-jñāt \|

sarvān dadāti suhṛdo bhajato'bhikāmān

ātmanam apy upacayāpacayau na yasya \|\|

**śrīdhara-svāmī (bhāvārtha-dīpikā) :** sva-manorathaḥ paripūrita iti
tuṣyann āha---kaḥ paṇḍita iti \| **ṛta-giraḥ** satya-vācaḥ \|
**tvatto'paraṁ śaraṇaṁkaḥ samīyād** gacchet \| yato bhavān **bhajataḥ
sarvān abhitaḥ kāmāṁś** ca **dadāty ātmānam apīti** \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaraṇaṁ rakṣitāram \|
śaraṇaṁ gṛha-rakṣitroḥ ity amaraḥ \| yato hetor dadātyataḥ ka iti
sambandhaḥ, balyādibhyaḥ svātmārpaṇa-dṛṣṭeḥ \| upacayāpacayau
vṛddhihṛṣau, mahattvālpatve iti yāvat \| sārathyavīrāsanādiṣv api
nija-janecchayā pravṛtti-darśanād iti bhāvaḥ \| bhaktas tad-dveṣādināpi
pūtanādibhyo'pi tādṛśa-śapada-dānāt-prīti-viṣayatvena prasiddho yasya
tasmāt \| tathoktaṁ śrīmad uddhavenāpi---aho vakīyam \[bhā.pu 3\]
ity-ādi \| tat-priyatve'pi katham apy anavadhānādinā
tat-pālana-pratijñā-vyabhicāraḥ syād ity āha---ṛtagiraḥ satya-saṅkalpāt,
kadācit tasya parama-bhaktāntare veśe'pi saṅkalpasyaiva
tat-kārya-sādhakatvād iti bhāvaḥ \| na copakārātmakasya bhajanasyāpy
apekṣā kintu kathañcid āśrayaṇa-mātrasyety āha---suhṛda iti \| na
copakārānābhijñatety āha---kṛtam upakāraṁ jānāti bahumanyata iti
kṛtajñas tasmāt \| taccopakārābhāsasyāpi bahumanyamānatve paryavasyatīty
āha---sarvān iti \| yasya visāya-lābhālābhādinopacayāpacayau na staḥ sa
bhajato bhajana-mātraṁ kurvataḥ puṣpa-patrādināpi sevamānāya
sarvān-kāmāndadāti, tatrasuhṛdaḥ sauhṛdy ayuktāya yat te ātmānam api
dadāti tadādhīnaṁ karoti tasmān madīya-gṛhāgamanam api tava nāścaryam
iti bhāvaḥ \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kaḥ paṇḍitaḥ ity-ādi
\| tvatto\'paraḥ kaḥ paṇḍitaḥ śaraṇaṁ samīyāt ? tvattaḥ kīdṛśāt ?
ṛta-giraḥ ṛta-gīs tvaṁ tat mayaivānubhūtam, yato\'smad-gṛham āgamaḥ \|
evaṁ kubjā-gṛhaṁ ca \| bhakta-priyād iti bhakta-priyatvaṁ cānenaiva
siddham \| atas tvam eva suhṛd ity āha---suhṛdaḥ śobhanaṁ hṛd yasya, ata
eva kṛtajñāt kṛtaṁ yat kiñcid bhakti-janyaṁ taj jānātīti tayā, tasyā
aṅga-rāgārpaṇaṁ rūpaṁ kṛtam \| kiṁ bahunā ? ātmānam apīty atrāpi
kubjaivodāharaṇam \| tasyai ātmāpi dattaḥ \| ātmany apacayo bhavati,
tad-vaśatvāt tava tu naiva ity āha---upacayāpacayau na yasya
\|\|26.30\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** tvat tvatto'paraṁ **kaḥ samīyāt** ?
dīrghatvaṁ parasmaipadaṁ vā ārṣam \| samyak iyād gacchet \| tatra
hetutvena viśeṣaṇa-catuṣṭayam---**bhakta** eva **priyo** yasya, **ṛtā**
satyā **gīr** vāg yasya, **suhṛdaḥ** nirupādhi-kṛpā-kāriṇaḥ, **kṛtam**
ātmano bhaktasya ca **jānātīti** tathā tasmāt \| ata eva bhavān
**bhajato** janasya, ata eva **suhṛdaḥ** sac-cittasya \| yad vā,
priyatvena svīkṛtasya janasya **sarvānabhitaḥkāmān** abhi abhayaṁ yathā
syād iti vā \| **ātmānam api dadāti** \| bhajanena yasya bhavataḥ svata
**upacayo** lābho nāsti, nitya-paripūrṇatvāt, abhajane **cāpacayo**
nāsti, nityaṁ svataḥ paripūrṇatvenānanyāpekṣatvāt \| so'pi bhavān
bhakti-paravaśaḥ san ātmānaṁ dadāti \|

yad vā, tena nijopacayāpacayau parama-kāruṇyādinā manyamānam api
bhagavantaṁ prati nija-bhaktatva-dṛṣṭyā parama-vinayena śrīmad-akrūrasya
tādṛśy uktir jñeyā \| yad vā, upacayāpacayau neti vṛddhi-hrāsa-hīnatayā
parama-mahattamatāyāḥ parākāṣṭhā darśitā, bhakta-vaśyaṁ karotīty arthaḥ
\| ayam api śaraṇa-gamane hetur jñeyaḥ \|\|26\|\| \[ha.bha.vi. 11.678\]

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato\'paraṁ devam īśvaraṁ
vā kaḥ śaraṇaṁ samyag īyād āśrayet ? dīrghatvaṁ parasmaipadaṁ vārṣam \|
saṁ-śabdena kadācit kathañcit tvat-prāpty-artham eva vāśrayed iti
bodhyate \| sad-asad-vivecikā buddhiḥ paṇḍā, tadvāṁś cet tvām eva
samāśrayed ity arthaḥ \| tatra hetavaḥ---bhakta eva priyo yasya tasmād
iti bhakta-vātsalyāt \| ṛtāḥ satyā giraḥ, ārtānāṁ śaraṇaṁ tv aham
ity-ādi-lakṣaṇā yasya tasmād iti dīna-vātsalyam \| suhṛdo
nirupādhi-kṛpā-kāriṇa iti hīnārthādhika-sādhakatvam \|

yad vā, aparādhe\'ti suśobhanaṁ hṛdayasya tasmād ity aparādhāgrahaṇaṁ
kṛtam \| svīyaṁ parakīyaṁ ca jānātīti tathā tasmād iti
sarva-loka-hitārthaṁ sadā sarvānusandhāna-kṛtyam uktam \| viśeṣaṇānām
eṣāṁ yathottaram āśrayaṇa-hetutāyāṁ śraiṣṭhyam \| etān ca gṛhāgamanena,
āyāsye bhavato geham \[bhā.pu. 10.41.17\] iti tad-vākya-satyatāpādanena
gopī-viṣayakāparādhāgrahaṇena gṛha-nirmāṇādi-nija-kṛtya-jñānena cātmānam
uddiśya krameṇoktānīty api jñeyam \| suhṛdayḥ priyasyety arthaḥ \| yato
bhajataḥ \| yad vā, a-kāra-praśleṣeṇa---abhajato\'pi suhṛdo
bandhutva-mātraṁ prāptasyeti bandhu-vātsalyam \| idam api pūrvavat kāmān
abhīṣṭārthān vāñchātītam api dadāsīty āśayenāha---ātmānam api dadāti
tad-vaśyaṁ karotīty arthaḥ \|

tac ca nirupādhi-bandhutvād evety āha---bhagavata upacayo bhajanāl
lābhaḥ, apacayo\'bhajanād dhāniḥ, tau na sta iti \| yadyapi bhaktānāṁ
bhakti-sukha-lābhena bhagavatopy upacayaḥ syāt, tathāpi tathoktir
bhaktyā vinayāt dainyāc ca \| yad vā, kāmānām adāne upacayo nāsti,
ātmano dāne\'py apacayo nāsti acintyaiśvaryatvāt \| yad vā, ātmanaḥ
svasya adāne upacayo vṛddhir nāsti, pūrṇatā-parama-kāṣṭhāprāpteḥ,
apacayaś ca kṣayo nāsti, sadaivāvikāratvāt \| tataś cātmanaḥ
samagrasyaiva dānam abhipretam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhaktas tad-veśādinā
pūtanādibhyo\'pi tādṛśa-pada-dānāt \| prīti-viṣayatvena prasiddho yasya
tasmāt \| tathoktaṁ śrīmad-uddhavenāpi---aho bakīyam \[bhā.pu. 3.2.23\]
ity-ādi \| tat priyatve\'pi nanu katham apy anavadhānādinā
tat-pālana-pratijñā-vyabhicāraḥ syāt ? ity āha---ṛta-giraḥ
satya-saṅkalpāt \| kadācit tasya parama-bhaktāntarāveśe\'pi
saṅkalpasyaiva tat-kārya-sādhakatvād iti bhāvaḥ \| na copakārātmakasya
bhajanasyāpekṣā, kintu kathañcid āśraya-mātrasya ity āha---suhṛdaḥ \| na
copakārānabhijñatety āha---kṛtam upakāraṁ jānāti bahu-manyata iti
kṛtajñāt \| tac copakārābhāsasyāpi bahu-manyamānatve paryavasyatīty
āha---sarvān iti \| yasya viṣaya-lābhālābhādinā upacayāpacayau na staḥ,
saḥ \| bhajataḥ bhajana-mātraṁ kurvataḥ puṣpa-patrādināpi sevamānāya
sarvās tad abhīṣṭān kāmān dadāti \| tatra suhṛdaḥ sauhṛdya-yuktāya yata
ātmānam api suhṛd\--rūpeṇa dadāti tad-adhīnaṁ karotīty arthaḥ \| tasmān
madīya-gṛhāgamanam api tava nāścaryam iti bhāvaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kaḥ paṇḍitaḥ ity-ādi \|
tvad-aparaṁ yaḥ śaraṇaṁ yāti, sa tu mūrkha eva \| tvat kīdṛśāt ?
bhakta-priyād ṛta-giraḥ ubhayam eva sairindhryā mama ca gṛhāgamanād
evāvagatam \| pūrvāṅgīkṛta-vacaḥ pālanāt \| ata eva suhṛdaḥ kṛtajñāt \|
yo bhavān bhajataḥ suhṛdo bhajate suhṛde sarvān abhikāmān dadāti \| kiṁ
bahunā ? ātmānam api dadāti \| tatra sairindhry evodāharaṇam \| tasyai
ātmāpi dattaḥ \| ātma-dāne\'pacayo bhavatīty āśaṅkyāha---yasyātmanas
tavopacayāpacayau na, pūrvānandatvāt \|\|26.30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvad-aparaṁ tvatto\'nyam
\| ṛta-giraḥ satya-vākyāt kaṁsaṁ hatvā tvad-gṛhaṁ yāsyāmīti sva-vākyaṁ
satyaṁ kṛtam iti bhāvaḥ \| suhṛdaḥ hita-kāriṇaḥ, yena dāsasya hitaṁ syāt
tat tvam eva jñātvā karoṣīty arthaḥ \| kṛtajñāt kādācitkam api yat
kiñcid api bhaktena vismṛtam api tvad-bhajanaṁ kṛtaṁ tvaṁ jānāsy evety
arthaḥ \| yo bhavān suhṛdaḥ śobhanāntakaraṇāya niṣkāmāyety arthaḥ \|
bhajane bhajanaṁ kurvate janāya abhikāmān abhivāñchitārthān sarvān eva
tenākāmitān api dadāti, na ca tāvato\'pi dattvā nivartase ity
āha---ātmānaṁ svam api dadāti \| atra bhavān ity adhyāhāryam \|\
\
nanu sva-paryanta-dānaṁ nāma mahān apacayaḥ ? tatrāha---yasya tava
upacayāpcayau na staḥ \| koṭi-brahmāṇḍa-varti-dravyeṣu
koṭi-saṅkhya-brahmādyais tubhyam upahṛteṣv api tava na ko\'py apacayaḥ
\| tvayā sva-paryanta-vastu-jāta-pradāne\'pi na ko\'py apacayaḥ \|
atarkyānanta-śaktitvād iti bhāvaḥ \|\|26\|\|

**\...**

\|\| 10.48.27 \|\|

diṣṭyā janārdana bhavān iha naḥ pratīto

yogeśvarair api durāpagatiḥ sureśaiḥ \|

chindhy āśu naḥ suta-kalatra-dhanāpta-geha-

dehādi-moha-raśanāṁ bhavadīya-māyām \|\|

**śrīdhara-svāmī (bhāvārtha-dīpikā) :** no'vivekinām \| tatrāpīha gṛha
eva \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sutādi-dehānteṣu
moharaśanāmajñānakṛtāṁ bandha-hetu-bhūtāmahantāmamatām ity arthaḥ \| sā
keti bhavadīyamāyāṁ tvad ājñakarīṁ vañcaka-śaktim \| tādṛśa-tat-kṛpāṁ
śvāghamānaḥ salajjaḥ sannijatad ekaniṣṭhatātarāyarāhityaṁ
prārthayate---diṣṭyeti \| janārdaneti---he brahmādiyācyamāna-darśana \|
tad eva darśayati---yogeti \| yogeśvaraiḥ sanakādyaiḥ, sureśair
brahmādyaiḥ, gatir jñānaṁ pratītaḥ pratyakṣaṁ prāptaḥ, etad diṣṭyā aho
asmākaṁ bhāgya-mahimety arthaḥ \| āptāḥ suhṛdaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mama cālabhya-lābho\'bhūd
iti bhakti-sampattaye\'dhunā kṛpā-viśeṣa kurvity āha---diṣṭayati \|
janaiḥ śrī-brahmādibhir bhakta-vargair ardyate sandarśanādy arthaṁ sadā
yācyata iti tathā tat-sambodhanam, iti parama-daurlabhyam abhipretam,
tad eva darśayati---yogaḥ samādhis tasminn īśvaraiḥ samarthaiḥ
śrī-sanakādibhir api, kiṁ ca, sureśaiḥ sanakādy upadeṣṭṛ
śrī-brahmādibhir api durāpā gatiḥ, hṛdy api sākṣātkāro mārgo\'pi vā
yasya, yad vā bhakti-yogeśvaraiḥ sureśaśair api durāpā
sureśatvābhimānād-durjñeyā gatis tattvaṁ yasya tādṛśo\'pi bhavān
no\'smākam adhamānāṁ gṛhe pratītaḥ, kāruṇyādy abhivyajanena tatra
pratīti prāptaḥ \| yad vā, no\'smābhiḥ pratītaḥ pratyakṣaṁ prāptaḥ,
etad-diṣṭayā, aho! asmākaṁ bhāgya-mahimety arthaḥ \| naḥ iti
tenaivātmano bahumānāt sva-parivāropekṣayā, vā, ato no\'smākaṁ sutādiṣu
yo mohaḥ sa eva raśanā bandha hetutvād duṣpariharatvāc ca, tām āśu
chindhi, tac ca tavaiva śakyaṁ sukaram eva cety āha---bhavadīyeti \|
āptāḥ suhṛdaḥ, ādi śabdāt sad-dharmādayaḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tādṛśa-tat-kṛpāṁ ślāghamānaḥ
salajjaḥ san nija-tad ekaniṣṭhatāntarāya-vyāhatiṁ prarthayate \|
diṣṭyeti janārdana iti \| he brahmādi-yācyamāna-darśana tad eva
darśayati \| yogeti \| yogeśvaraiḥ sanakādibhiḥ sureśair
brahma-bhavādibhir gatir jñānaṁ yasya saḥ pratītaḥ pratyakṣaṁ prāptaḥ
etad diṣṭyā aho asmākaṁ bhāgyam ahimety arthaḥ \| chindhītyādikaṁ
nara-līlocitaṁ vacanam āptāḥ suhṛdaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** no'smābhiḥ pratītaḥ
pratyakṣyakṣīkṛtaḥ \|\|27\|\|

**\...**

\|\| 10.48.28 \|\|

ity arcitaḥ saṁstutaś ca bhaktena bhagavān hariḥ \|

akrūraṁ sa-smitaṁ prāha gīrbhiḥ sammohayann iva \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \|
bhaktenākrūreṇa \| gībhir loka-viṣayābhiḥ \| samohayannutpannaṁ
tattva-jñānam anyathā kurvann iva \| samyag nijājñāpyārthanukūlatayā
stutaḥ sa tvaṁ prabho \[48.24\] ity-ādibhiḥ śrutatvāt \| gīrbhīr iti tad
vaiśiṣṭyaṁ bodhayati, śuddha premamaya-laukika-līlābhir uceḥ tvanno
guruḥ \[29\] ity-ādi-lākṣaṇābhir gīrbhiḥ sammohayan mūrcchayann iva
cetanāyām api viveka-lopāt \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhakteneti
arcana-saṁstavayor uttamatā, tayā śrī-bhagavat-prītir api sūcitā, ataḥ
sasmitaṁ prakarṣaṇa sasneha vinayādināha, yato bhagavān
sarva-guṇa-sampūrṇa ity arthaḥ \| tena mano-haraṇāca ca hariḥ
śrī-kṛṣṇaḥ, ato gīrbhir vāṅ-mātreṇeva, na tu tatvata ity arthaḥ \|
samyaṅ mohayann iti sākṣād īśvarasya tādṛśokty anupapattes tad
artha-tattva-nirdhārāśakteś ca \| iveti tasya vinayādi-svabhāvatvena
tādṛśokty upapatteḥ \| yad vā, gīrbhir madhura-madhura-vāk-paripāṭībhiḥ
sammohaṁ svasminn atyanta-mamatāṁ viratārayann ity arthaḥ, iveti svata
eva tasya tasmin bhaktyā sadā mamatā-vṛtteḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak
nijājñāpyārthānukūla-vacanatayā stutaḥ \| sa tvaṁ prabho !
ity-ādimiśratvāt \| gīrbhir iti tad vaiśiṣṭyaṁ bodhayati \|
śuddha-premamaya-laulika-līlā-viśeṣābhiruces tvan no gurur
ity-ādi-lakṣaṇābhir gīrbhiḥ sammohayan mūrcchayan iveti cetanāyām api
viveka-lopāt \| tatra śakti-dyotakaṁ bhagavān sarvaiśvaryādi-sampannao
harir manohāri-līlaś ceti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sammohayan
svaiśvarya-jñānaṁ puṣṇan \| iveti samyag lumpann api \|\|28\|\|

**\...**

**\|\| 10.48.29 \|\|**

**śrī-bhagavān uvāca**---

tvaṁ no guruḥ pitṛvyaś ca ślāghyo bandhuś ca nityadā \|

vayaṁ tu rakṣyāḥ poṣyāś ca anukampyāḥ prajā hi vaḥ \|\|

**śrīdhara-svāmī (bhāvārtha-dīpikā) :** vo yuṣmākaṁ prajāḥ putrā hi
vayam iti \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pitṛvyaḥ pitṛ-bhrātāta eva
guruḥ pitṛvyaḥ pitṛvanmānyaḥ ity ukteḥ \| vayaṁ nityadā nityaṁ rakṣyā
ity-ādi \| etenāsya sevyatvam uktam \| noṣmākam iti vinayenātmanaḥ
sādhāraṇyāpādanārtham \| śrī-baladevādy apekṣayā gurur upadeṣṭā, bandhuś
ca hitācaraṇena, tatra ślāghyaḥ parmottamatvāt, kiṁ vāsya sarvair
vānvayaḥ, nityam ity arthaḥ \| apadbhyo rakṣyā bhojanādinā pṣyāḥ
sudupadeśādinānukampyāś ca, hi yato vaḥ prajā vayam \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** no\'smākam iti
sahajavinayādinātmanaḥ sādhāraṇyāpādanārthaṁ śrī-baladevādy apekṣayā,
gurur upadeṣṭā bandhuś ca hitācaraṇena, tatra ca ślāghyaḥ,
paramottamatvāt \| kiṁ vā asya padasya sarvair apy anuṣaṅgaḥ \|
nitya-detyasya pareṇānvayaḥ \| rakṣyā āpadbhyaḥ, popyā
bhojana-pāyanādinā, anukampyāś ca saṭ-upadeśādinā \| hi yato vaḥ prajā
vayama \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** no'smākam iti vinayenātmanaḥ
sādhāraṇyāpādanārthaṁ śrī-baladevādy apekṣayā \| gurur upadeṣṭā bandhuś
ca hitācaraṇena \| tatra ślāghyaḥ paramottamatvāt kimvāsya sarvair apy
anuṣaṅgaḥ \| nityam etyasya pareṇānvayaḥ \| nityam ity arthaḥ \|
āpadbhyo rakṣyāḥ bhojanādinā poṣyāḥ sad upadeśādinānukampyāś cahi yato
vaḥ prajā vayam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prajāḥ putra-tulyāḥ \|
evaṁ vyavahāra-dṛṣṭyā \| tvam asmākam ādaraṇīya eva paramārtha-dṛṣṭyā tu
tvaṁ parama-vaiṣṇavatvāt pūjya evety āha \| bhavad vidhā iti \| arhyanta
ity arhāḥ pūjyās teṣu sattamāḥ \|

nanu, nṛbhir devāḥ sevyā iti prasiddhis tatrāha \| devāḥ khalu svārthāḥ
svakārya-sādhanaparāḥ \| na tu tathā sādhavaḥ \| te tu parānugrahakāratā
eveti bhāvaḥ \|\|29.30\|\|

**\...**

\|\| 10.48.30 \|\|

bhavad-vidhā mahā-bhāgā niṣevyā arha-sattamāḥ \|

śreyas-kāmair nṛbhir nityaṁ devāḥ svārthā na sādhavaḥ \|\|

**śrīdhara-svāmī (bhāvārtha-dīpikā) :** nanu nṛbhir devāḥ sevyā iti
prasiddhaṁ tatrāha---devā iti \| svārthāḥ sva-kārya-sādhana-parāḥ,
sādhavas tu kevalaṁ parānugraha-parāḥ, paramārthatas tu sādhava eva devā
iti ta eva sevyā ity arthaḥ \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaṅkate---nanv iti
\| tatrākṣepe \| arheṣu pūjyeṣu sattamā atiśreṣṭhāḥ \| bhavadvidhās tvat
tulya-bhaktimantaḥ \| ity artha iti---svapūjāṁ prāpya
phala-dātṛtvād-devānāṁ vaṇik-sāmyam, svārthamanapekṣya
phala-dātṛtvāt-sevyatvam iti bhāvaḥ \| bhavadvidhā iti---arhyanta ity
arhās teṣu sattamāḥ \|

nanu, nṛbhir devāḥ sevyā iti prasiddhis tatrāha---devāḥ khalu svārtha
sādhanaparā na tu tathā sādhavas te tu parānugrahakātarā eveti bhāvaḥ
\|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato mahattamatvāc ca
viśeṣato\'smākaṁ tvam eva sevya ity āśayenāha---bhavad-vidhā iti \|
guṇādinā kaścid-bhavad anukāriṇo\'pi, kiṁ punaḥ sākṣād-bhavanta ity
arthaḥ \| nṛbhir nityaṁ samyak nitarāṁ sevyāḥ, yato mahā-bhāgāḥ
parama-puṇyavantaḥ, ato\'rhattamāḥ sevā-yogyatamā ity arthaḥ \|
pāṭhāntare arhyante ity arhaḥ pūjyās teṣu sattamāḥ \| nṛbhir iti prāyo
manuṣyāṇām eva śreyaḥ-sādhakatvāt \| tatra ca svasya tat-pitṛvyaktoktyā
yādavatayā manuṣyatva-mananāt, tat-kāraṇaṁ coktam eva \|
saṁ-śabda-ni-śabdābhyām anya-sevā tu kadācit kaścid eva kāryati bodhyate
\|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato mahattamatvāc ca
viśeṣato'smākaṁ tvam eva sevya ity āśayenāha \| bhavadvidhā iti \| kiṁ
punaḥ sākṣād bhavanta ity arthaḥ \| ato devebhyo'pi bhavadvidhā mattamā
iti bhāvaḥ \| nṛbhir nityaṁ samyaṅ nitarāṁ sevyāḥ \| ato mahā-bhāgāḥ
mahān bhāgaḥ parama-bhāgavatatva-prāpti-hetur bhāgo bhāgyaṁ yeṣāṁ te
mahattamā ity arthaḥ \| ato'rhattamāḥ sevā-yogyatamā ity arthaḥ \|
pāṭhāntare arhyante iti arhyāḥ pūjyāḥ teṣu sattamāḥ nṛbhir iti prāyo
manuṣyānām eva śreyaḥ-sādhakatvāt atra ca svasyāpi pitṛvyatayoktyā
deva-jātīnāṁ na tāvatī śaktiḥ \| svalpa-phaladāyakatve'py asti
doṣāntaram ity āha \| devā iti \| ato devebhyo'pi bhavad-vidhā
devatvādi-jāti-nirapekṣatayā mahattamā iti sādhavaḥ titikṣava
\[3.25.21\] ity ārabhya, ta ete sādhavaḥ sādhvi \[3.25.24\] iti
paryantena lakṣitāḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śreyaskāmair iti \| bahutvena
mukti-bhagavad-bhakti-paryantāni śreyāṁsi gṛhyante ato deva-jātīnāṁ na
tāvatī śaktiḥ svalpa-phala-dāyakatve'py asti doṣāntaram ity āha---devā
iti \|\|30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**\...**

\|\| 10.48.31 \|\|

na hy am-mayāni tīrthāni na devā mṛc-chilā-mayāḥ \|

te punanty uru-kālena darśanād eva sādhavaḥ \|\|

**śrīdhara-svāmī (bhāvārtha-dīpikā) :** tarhi mṛc-chilādi-mayāḥ kiṁ
devādayo naivety ata āha---na hīti \| ammayāni tīrthāni mṛn-mayāḥ
śilā-mayāś ca devā na bhavantīti na, api tu bhavanty eva \| tathāpi
sādhūnā teṣāṁ ca mahad antaram ity āha---te punantīti \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tarhīhākṣepe'vyayānām
anekārthatvāt \| ākṣipya samādhatte dvau naṣau prakṛtārthaṁ gamayataḥ
iti vāmanokteḥ \| āpaḥ svarūpaṁ yeṣāṁ tāni \| tathā mṛcchilayor vikārās
tathā \| te tīrthādayaḥ \| urukālena bahukāla-sevayā \| sarvadā
paraniṣṭhacetas tvāt-sādhūnāṁ mahattvam āha---darśanād eveti \| devānāṁ
mṛcchilāmayatve śrutiḥ---saṁsravabhāgāstheṣābṛhantaḥ prastareṣṭhāḥ
paridheyāś ca devāḥ imāṁ vācam abhiviśve gṛṇanta āsadyāsmin varhiṣi
mādayadhvaṁ svāhya vāṭ iti \| he viśve sarve devā yūyaṁ saṁsravatīti
saṁsravo ghṛtam, upalakṣaṇam etat, tad bhāgavantaḥ, eṣā bhāgena icchayā
vā bṛhanto vardhayantaḥ, prastare pāṣāṇe tiṣṭhanti prastareṣṭhāḥ
upalakṣaṇam etat-pārthivataijsānām , kena---svāhā veda-mantreṇa \| pari
sarvadā dheyā dhāraṇayogyā dheyā ity arthaḥ \| imāṁ vācam abhigṛṇantaḥ
\| imāṁ kām-vahati prāpayati bhāgaṁ devebhya iti vāṭ pūjakaḥ, tvaṁ vāt
bhavetyādhyāhṛtya yojyam \| asmin varhiṣi yajñercane yūyam āsādya prāpya
mādayadhvaṁ tṛpyadham ity artho vācā kṛtaḥ \| ato yadi devāḥ sādhāraṇāḥ
sevituṁ sākṣāl labhyante tadāpi na sāmyaṁ sākṣāt tu dulabhā eva, tataḥ
pratimārūpeṇaiva sevyante \| tatra tu tad apekṣayāti-nikarṣa iti vaktuṁ
prasaṅgatas tīrthānām api sādhāraṇānāṁ tam āha---na hīti, śiraś cālane
naṅ \| te tat-tad-rūpa-tīrtha-devāḥ \| ekaśeṣatve'pi klībatvābhāva ārṣaḥ
punanti cittamalataḥ śodhayanti tac-cirakāla-sevayaiva na tu
sādhuvat-prathamakṣaṇa-darśanād eveti \| ataḥ sādhūnāṁ devādibhyo mahad
antaram iti bhāvaḥ \| pratimāpūjanād-brahmatvaṁ ca gatvāmṛtatvaṁ ca
gacchatīti sāmavedīya-pratimopaniṣadi pratimārcanam api mokṣa-hetur
uktas tac ca ktvā-pratyanena pūrvakāla-vihitena pūjanānantaraṁ
cirakālenaiva hariṁ natvā grāmaṁ gacchatītivaj jñeyam \| evākāreṇa
sādhūnāṁ darśana-samakālam eva pāvakatvam uktam \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na hy asmayānīty ādi
\| asmayāni tīrthāni na ? api tu tīrthāny eva \| mṛcchilādayo devā na ?
api tu devatā eva \| kintu urukālenaiva punanti, sādhavas tu darśanād
eveti bhāvaḥ \|\|31.36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tarhi devāḥ kiṁ na
sevyā eva ? tatrāha---na hīti \| tīrthānīti dṛṣṭāntatvena, ata eva te
iti puṁstvena nirdeśaḥ, anyathā tānīti syāt \| anyat tair

vyākhyātam \| bhāvas tv ayam---mṛcchilāmayā api pūjyāḥ, kiṁ punar
jyotirmayāḥ sāttvikāḥ, sākṣād anena pūrvokta-saṁ-ni-śabda sūcitārthasya
viṣayo darśitaḥ, kintu tattvataḥ sādhava eva tīrthāni devāśceti sādhava
eva bhaktyādhika sevyā iti, yatas te devā bahu-kāla-sevanād eva punanti,
pāpādi-malataś cittaṁ śodhayanti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato yadi devāḥ sādhāraṇāḥ
sevituṁ sākṣāl labhyante tadāpi na sāmyaṁ sākṣāt tu durlabhā eva tataḥ
pratimā\--rūpeṇa yat sevyante tatra tu tad apekṣayāti-nikarṣa iti vaktuṁ
prasaṅgatas tīrthānām api sādhāraṇānāṁ tam āha \| nahīti \| te tat tad
rūpatīrtha-devāḥ ekaśeṣatve'pi sādhāraṇānāṁ tam āha \| nahīti \| te tat
tad rūpa-tīrtha-devāḥ eka-śeṣatve'pi napuṁsakatvābhāvaḥ ārṣaḥ \| punanti
cittamalataḥ śodhayanti tad darśanād eveti prathama-kṣaṇa-darśana evedaṁ
tulyate dvitīya-kṣaṇādau tu neti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ato yadi devāḥ sevituṁ
sākṣāllabhyante tadāpi na sāmyaṁ sākṣāt tu durllabhā eva tataḥ
pratimā-rūpeṇa yatsevyante tatra tu tadapekṣayā tvatinikarṣa iti vaktuṁ
prasaṅgatastīrthānām api tamāha. nahīti. punanti cittamalataḥ śodhayanti
\|\|31.36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na hy asmayānīty ādi \|
asmayāni tīrthāni' na ? api tu tīrthāny eva, mṛcchilāmayā devā na ? api
tu devā eva, kintu tāni te cārulālenaiva punanti, sādhavas tu darśanād
eveti viśeṣa iti \| sva-bhakta-mahima-khyāpanārtham akrūram uddiśya
bhagavatā gaditam---tasyāpi bhaktatvāt \|\|31.36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ammayāni tīrthāni nahīti
śiraś cālane naṣ api tu evaṁ devā api tu bhavanty eva evaṁ devā api
kintu sādhūnāṁ tebhyo mahad antaram ity āha \| te iti \| eka-śeṣe puṁs
tvam ārṣaṁ darśanād api \|\|31\|\|

**\...**

\|\| 10.48.32 \|\|

sa bhavān suhṛdāṁ vai naḥ śreyān śreyas-cikīrṣayā \|

jijñāsārthaṁ pāṇḍavānāṁ gacchasva tvaṁ gajāhvayam \|\|

**śrīdhara-svāmī (bhāvārtha-dīpikā) :** kiñcic cikīrṣayan prāgāt iti yad
uktaṁ tat kāryam ādiśati, sa iti \| naḥ suhṛdāṁ madhye bhavān
śreṣṭho'taḥ pāṇḍavānāṁ śreyaś cikīrṣayā gajāhvayaṁ gacchasva gaccheti \|
yadvā sveti pṛthak padam \| he sva ātmīyety arthaḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'rhattamaḥ \| yataḥ
śreṣṭho'to hetoḥ \| gameḥ parasmaipaditvād ārṣatvāśrayaṇasyāpi
vakratvenarjupanthā eva śreyānityādāha---yad veti \| ity artha
iti---svaḥ svakīye dhane'pi ca iti kośāt \| etāvatā yad vivakṣitaṁ tad
āha---sa sādhutvenokta-māhātmyaḥ pitṛvyatvenāsmat priyataraḥ sādhutvena
paropakārakaś ca naḥ suhṛdāṁ yādavānāṁ madhye'ti-praśasyaś ca bhavān \|
vai prasiddham \| pāḍavānāṁ yā jijñāsā ghṛtarāṣṭraśraye te katham
avatiṣṭhanta iti paryālocanaṁ tad arthaḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa
sādhutvenoka-māhātmyaḥ, viśeṣataś ca no\'smākaṁ suhṛdo yādavās teṣāma,
kiṁ vā suhṛdāṁ yādava-jñātīnāṁ no madhye \| cai prasiddhau \|
jijñāsāthaṁ śreyaś cikīrṣayaiva teṣāṁ dhṛṣṭasya ca vṛttaṁ jñātum \|\| 32
\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etāvatā yad vivakṣitaṁ tad
āha \| sa sādhutvenākta-māhātmyaḥ viśeṣataś ca no'smākaṁ suhsṛdo yādavās
teṣāṁ madhye kiṁ vā, suhṛdaṁ jñātīnāṁ na madhye vai prasiddhau śreyaś
cikīrṣayā pāṇḍavānāṁ yā jījñāsā dhṛta-rāṣṭrāśraye te katham avatiṣṭhanta
iti paryālocanaṁ tad artham \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataḥ pitṛvyatvenāsmat
priyaṁkaratvāt sādhutvena paropakārakatvāc ca idaṁ tvayā kartavyam ity
āha \| sa iti \| gacchasva gaccha sveti sambodhanaṁ vā \|\|32\|\|

**\...**

\|\| 10.48.33 \|\|

pitary uparate bālāḥ saha mātrā su-duḥkhitāḥ \|

ānītāḥ sva-puraṁ rājñā vasanta iti śuśruma \|\|

**śrīdhara-svāmī (bhāvārtha-dīpikā) :** rājñā dhṛtarāṣṭreṇa \| vasante
nivasanti \| śuśruma śrutavanto vayam \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājñā saha ṛṣibhir ānītāḥ
vasantaḥ santi \| nijaiśvaryam ācchādya vadati---śuśruma iti \| jijñāsām
eva sa kāraṇaṁ sa prayojanaṁ cāha---tribhiḥ \| uparate śānte
tādṛśādaranīyajaneṣv aślīla-vacanānarhatākhyāpanāya, bālā ity
ānayana-samayāpekṣayā, rājñety andhasyāpi tasyādhunā daivādrājya-prāptir
jāteti sūcitam \| śuśruma iti laukika-līlā-mādhuryam agre nūnam iti ca
\|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jijñāsyam eva sa-kāraṇam
āha---pitarīti tribhiḥ \| uparate iti vinayāt , mṛte sati suduḥkhitāḥ \|
rājñe tu kaniṣṭha-bhrātari mṛte svayam eva rājyaṁ kurvateti duṣṭatāṁ
rājābhimānamattatāṁ ca sūcayati \| śuśruma iti
snehabhara-vivarddhanārthaṁ lokarīty anusāreṇa nijaiśvarya-gopanāt \|
evam agre nūnam iti ca \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jijñāsyam eva sakāraṇaṁ
saprayojanaṁ cāha \| ptarīti tribhiḥ \| uparate śaṇte iti
tādṛśādaraṇīya-janeṣv aślīla-vacanānarhatā khyāpanāya bālā ity
ānayana-samayāpekṣayā \| rājñety andhasyāpi tasyāpi tasyādhunā dvaivād
rājatva-prāptiś ca jāteti sūcitaṁ śruśrumeti laukika-līlā-mādhuryaṁ agre
nūnam iti ca \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rājñā dhṛtarāṣṭreṇa
vasante vasanti \|\|33.36\|\|

**\...**

\|\| 10.48.34 \|\|

teṣu rājāmbikā-putro bhrātṛ-putreṣu dīna-dhīḥ \|

samo na vartate nūnaṁ duṣputra-vaśa-go'ndha-dṛk \|\|

**śrīdhara-svāmī (bhāvārtha-dīpikā) :** duṣṭā ye sva-putrā
duryodhanādayas tad-vaśena gacchatīti tathā \| yato'ndha-dṛg
andha-netraḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣu pāṇḍaveṣu \|
ambikā-putraḥ dhṛtarāṣṭraḥ \| dīnadhīḥ manda-buddhiḥ \| andha-dṛg
ihāndhapadam eva dṛṣṭyupaghātaṁ vakti, punar dṛggrahaṇaṁ
pariṇata-gajaprekṣaṇīyam iti vadviśeṣya-mātraparatayaiveti jñāpanāyeti
dhyeyam nūnaṁ vitarke \| samo na vartate, tat-kutaḥ---ambikā-putraḥ,
pāṇḍor vaimātreyatvādity arthaḥ \| hetvantaraṁ-duṣputravaśagaḥ,
tat-kutaḥ---dīnadhīḥ kṣudra-buddhiḥ \| tad api kutaḥ---andhadṛk
tadādīnāṁ sāmudrike bahu-doṣa-śravaṇāt \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ambikā-putra iti
sādhāraṇa-janocitaṁ vaimātreyatvena vaiṣamyaṁ sūcayati \| nūnaṁ vitarka,
bhrātṛ-putreṣu samo na varttate, vaiṣamyaṁ prātikūlyam ācarati \| yad
vā, yathā sva-putreṣu tathā teṣu na syād ity arthaḥ \| yato
dīna-dhīralpa-buddhir duṣṭa-matir vā, yato duṣputra-vaśagaḥ, andha-dṛg
janma-naivāndha ity arthaḥ \| anena rājān arhatvam api sūcitam
\|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nūnaṁ, vitarke samo na
vartate tat kutaḥ ? ambikā-putraḥ pāṇḍor vaimātreyatvādity arthaḥ \|
hetvantaraṁ duṣputravaśagaḥ tat kutaḥ dīnadhīḥ kṣudra-buddhiḥ tad api
kutaḥ ? andha-dṛk tadādīnāṁ sāmudrike bahu-doṣasmaraṇāt \| adhunaiva
gaccha tasya rājño vṛttaṁ sādhu vā bhavaty asādhu veti jānīhīty arthaḥ
\| tat tathā \| bhagavān samagraiśvaryādi-pūrṇo'ti hari manasaiva
duṣṭa-saṁhāra-samaṛtho'pi īśvaraḥ sarva-niyantāpi \| iti
pūrvoktānunaya-prakāreṇaiva samyak puruskāra-pūrvakaṁ ādiśya
tatokrūra-gṛhāt saṅkarṣaṇodbhavābhyāṁ saheti na tvanuvrajanārtham
akrūreṇāpīti tat-prasthāpanatvarā darśitā sveti tasmin bhavane
tadanantaraṁ svecchāmaya-vilāsaḥ sūcitaḥ \| vai sambodhane tac ca
līlā-mādhuryānubhava-vaiśiṣṭayāya \|\|34.36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

**\|\| 10.48.35 \|\|**

gaccha jānīhi tad-vṛttam adhunā sādhv asādhu vā \|

vijñāya tad vidhāsyāmo yathā śaṁ suhṛdāṁ bhavet \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadvṛttaṁ
dhṛta-rāṣṭravartanam \| tat tadvṛttaṁ tathā vidhāsyāma iti \| śaṁ sukham
\| suhṛdāṁ pārthānāṁ \| adhunaiva gaccha tasya rājño vṛttaṁ vartanaṁ
sādhvasādhu veti jānīhīty arthaḥ \| tat-tathā \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā idānīm eva gaccha,
tasya rājño vṛtta sādhu asādhu vā jānīhi \| tat-tathā suhṛdām iti
tad-yogyatoktā \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**\...**

\|\| 10.48.36 \|\|

ity akrūraṁ samādiśya bhagavān harir īśvaraḥ \|

saṅkarṣaṇoddhavābhyāṁ vai tataḥ sva-bhavanaṁ yayau \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \|
tato'krūra-gṛhāt \| bhagavān samagraiśvaryādi-pūrṇo'pi harir manasaiva
duṣṭa-saṁhāra-samartho'pi īśvaraḥ sarva-niyantāpi iti
pūrvoktānunayaprakāreṇaiva samyakpuraskāra-pūrvakam ādiśya
tato'krūra-gṛhāt-saṅkarṣaṇoddhavābhyāṁ saha, na
tvanu-vrajanārthamakrūreṇāpīti tat-prasthāpanatvarā darśitā \| svetita
smin bhavane tad-anantaraṁ svecchā-vilāsaḥ sūcitaḥ \| vai sambodhane \|
tac ca līlā-mādhuryānubhava-viśiṣṭyāya \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
samyaṅ-mahā-prasāda-pradānādinā ādiśya, yato bhagavān parama-dayālur iti
pāṇḍavānugrahasyābhiprāyeṇa \| harir iti pāṇḍava-dvārā
bhūbhāra-haraṇasya vā, īśvaro niyanteti duryodhanādi-duṣṭa-daṇḍanasyeti,
vai anunaye, sānunayaṁ samādiśya, tataḥ samādeśataḥ paścād eveti
samādeśe paramāsaktir uktā \| yad vā, tato\'kūra-bhavanāt,
saṅkarṣaṇoddhavābhyāṁ saheti paramādarārthaṁ samādeśe tat-sāhityam \|\|
36 \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakta-cetasām \|

aṣṭa-catvāriṁśako'yaṁ daśame'ajani saṅgataḥ \|\|\*\|\|

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe akrūra hastināpura-gamana-

nāma aṣṭacatvātriṁśo'dhyāyaḥ \|

\|\| 10.48 \|\|

**\...**

(10.49)

## athaikonapañcāśattamo'dhyāyaḥ

### akrūrasya hastināpure gamanaṁ, kuntyāḥ karuṇodgāraḥ, akrūra-dhṛtarāṣṭra-saṁvādaḥ, akrūrasya punar yadu-puryām āgamanaṁ ca \|

\|\| 10.49.1 \|\|

**śrī-śuka uvāca---**

sa gatvā hāstinapuraṁ pauravendra-yaśo-\'ṅkitam \|

dadarśa tatrāmbikeyaṁ sa-bhīṣmaṁ viduraṁ pṛthām \|\|

**śrīdhara-svāmī (bhāvārtha-dīpikā) :**

ūna-pañcāśattame tu gatvākrūro gajāhvayam \|

rājñaḥ sva-bhrātṛ-putreṣu buddhvā vaiṣamyam āgamat \|\|

pauravendrāṇāṁ yaśobhis tat kṛta-deva-brāhmaṇāyatanādibhir aṅkitam
\|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ūnapañcāśattame
ekonapañcāśattame \| rājño dhṛtarāṣṭrasya \| vaiṣamyaṁ daurjanyam \|\*\|
so'krūraḥ \| tatra hāstināpure \| sa iti yugmakam \| prathamaṁ rājño
darśanaṁ yogyaṁ, tataḥ kula-śreṣṭhatvād bhīṣmasya \| tad-dine tayor
ekatra sthitir āsīd ityuktam---sa bhīṣmam iti \| tata ātmīyatvād
vidurasya, tataḥ tat-saṅgena svabhaginyāḥ pṛthāyāḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** namaḥ
kṛṣṇāyeti---kṛṣṇāya śuddhāya brahmaṇe, śrī-kṛṣṇa eva śuddhaṁ brahma
ghanānandatvaṁ śuddhatvam \|\|1.31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa gatveti yugmakam \| sa
sādhutvenoktaḥ, tatra hāstinapure tatrāpi sabhā-mādhye iti jñeyam \|
ekatraiva yugapat sarveṣāṁ darśanāt, bhīṣmeṇa sahitam iti sarvakṛtyeṣu
tasya sammati-grahaṇārthaṁ tad antike rājña āmbikeyasyāsanatvād iti \|
tasya pārśve dakṣiṇe bhīmasya vidurasya mantritvād-vāme anyeṣāṁ ca
yathā-sthāna māsanam ūhyam \| yad vā, vidurasyaiva viśeṣaṇam \|
sabhīṣmam iti parama-sādhutayā snehena tayor ekatraivāsanāt, ata eva
tayoḥ pārśve śrī-kuntyā āsanāt tābhyām anantaram eva nirdeśaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa gatveti yugmakam \|
prathamaṁ rājño darśana-yogyaṁ tataḥ kula-śreṣṭhatvāt śrī-bhīṣmasya tad
dine tayor ekatra sthitir āsīd iti sabhīṣmam ity uktaṁ tataḥ ātmīvatvāt
śrī-vidurasya tatas tat saṅgaṁ na svabhaginyāḥ pṛthāyāḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jagadīśvaram api kṛṣṇaṁ svajanaṁ
nija-bandhutayāsmṛtya \|\|1.31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** namaḥ kṛṣṇāyety ādi \|
śuddhāya brahmaṇe śuddhaṁ mūrta-brahma ānandaḥ mūrtānandāyety arthaḥ

> ānando dvividhaḥ prokto mūrtāmūrta prabhedataḥ \|
>
> amūrtasyāśrayo mūrto bhagavān acyuto mataḥ \|\|

iti hayaśīrṣokteḥ \| amūrtāśrayatvācchuddham \|\|1.31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** unapañcāśattame'gād
akrūro hastināpuram \|

> bhrātuṣputreṣu vaiṣamyaṁ rājño jñātvāgamat tataḥ \|\|

pauravendrāṇāṁ yaśobhir yaśodyotakais tat kṛta-deva-brāhmaṇāyatanādibhir
aṅkitam āmbikeyaṁ dhṛtarāṣṭraṁ saha-putraṁ somadatta-sahitaṁ bhāradvājaṁ
daroṇaṁ gautamaṁ kṛpam \|\|1.2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.2 \|\|

saha-putraṁ ca bāhlīkaṁ bhāradvājaṁ sa-gautamam \|

karṇaṁ suyodhanaṁ drauṇiṁ pāṇḍavān suhṛdo'parān \|\|

**śrīdhara-svāmī (bhāvārtha-dīpikā) :** bāhlīka-putraḥ somadattaḥ \|
bhāradvājo droṇaḥ \| gautamaḥ kṛpaḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aparān kurūn \|
saha-putram iti vopasarjanasya iti vaikalpikatvān sādeśaḥ \| tataḥ
kula-vṛddhatvād-bāhlīkasya, tataḥ pāṇḍavān veṣaṇe tad upādhyāyasya
bhāradvājasya, tatas tat-sahacāritvena gautamasya, tataḥ sahādhyāyitvena
karṇādīnāṁ sarveṣām eva bālakānām iti pāṭhakramaḥ \| tatra pāṇḍavānāṁ
paścādbhāvaḥ svasya madhyasthatvakhyāpanena dharmopadeśāya \| prathamaś
ca-śabdo'nukta-samuccaye sarvatra yojyaḥ, dvitīyas-sūktārtho
brāhmaṇasyāpi bhāradvājasya kṣatriya-madhyapātāt \| kvacit bhāradvājaṁ
sagautamam iti pāṭhaḥ \| aparān śakunyādīn \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādyaś cakāras tv arthe,
bāhlīkasya putra-sāhitya-viśeṣāt apy arthe dvitīyaḥ, droṇasya
vipratve'pi tad antare vāsanāt samuccaye vā, sagautamam iti vā
pāṭhaḥ-tayor ekatraivāsanāt, evam eṣu yathottaraṁ rājña
ādarādhikyanyūnatvābhyāṁ tad anusāreṇa kasyacid antike kasyāpi dūre api
āsanāt teṣāṁ tat-krameṇa darśanam \| tatra bāhlīke bhāradvājād apy
adhikyam, tasya kula-vṛddhatvenātipūjyatvāt, tatra putrasya tu
pitṛ-pārśvāsananān apetatayā[^111] \| kiṁ vā, tasyāpi
pitāmahatvwenātyādaraṇīyatvāt, karṇasya ca suyodhana-priyatvādinā, anyat
spaṣṭam \| ata evādarahānyā pāṇḍavānāṁ sarvānte āsanāt tathaiva
darśanam, aparān śakuni-duḥśāsanādīn \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ kula-vṛddhatvād
vahlīkasya tataḥ pāṇḍavānveṣaṇe tad upaḍhyāyasya bhāradvājasya tatas
tat-sahacāritvena gautamasya tataḥ sahādhyāyitvena karṇādīnāṁ sarveṣām
eva \| bālakānām iti tathā pāṭhakramaḥ tatra pāṇḍavānāṁ paścād bhāvaḥ
svasya madhyasthakhyāpanena kṣatriya-madhyapātāt sagautamam iti kvacit
pāṭhaḥ aparān śakunyādīn \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.49.3 \|\|

yathāvad upasaṅgamya bandhubhir gāndinī-sutaḥ \|

sampṛṣṭas taiḥ suhṛd-vārtāṁ svayaṁ cāpṛcchad avyayam \|\|

**śrīdhara-svāmī (bhāvārtha-dīpikā) :** avyayaṁ kuśalam \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gāndinīsuto'krūraḥ \| tair
dhṛtarāṣṭrādibhiḥ \| yathāvad-vṛddhādīn-praṇāmādinopasaṅgamya
snehādhikyena militvā suhṛdāṁ yādavānāṁ vārtāṁ kuśalavṛttaṁ samyag
yathā-vidhyādipūrvakaṁ sasneha pṛṣṭaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gāndinī-suta iti
dharmajñatvam abhipretam, ata eva yathāvad iti vṛddhān praṇāmādinā
sammānāliṅganādinā[^112] kaniṣṭhānām āśīrvādādinety evaṁ yathāyogyam
upasaṅgamya militvā suhṛdāṁ yādavānāṁ vārtāṁ kuśala-vṛttaṁ samyag
yathā-vidhyātity apūrvakaṁ sasnehaṁ pṛṣṭaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yathāvad-vṛddhādīn
praṇāmādinā upasaṅgamya snehādhikyena militvā suhṛdāṁ yādavānāṁ vārtāṁ
samyak yathāvidhyātithya-pūrvakaṁ sasnehaṁ pṛṣṭaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avyayaṁ kuśalam \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.4 \|\|

uvāsa katicin māsān rājño vṛtti-vivitsayā \|

duṣprajasyālpa-sārasya khala-cchandānuvartinaḥ \|\|

**śrīdhara-svāmī (bhāvārtha-dīpikā) :** duṣprajasyāsat-putrasya
alpa-sārasya manda-dhṛteḥ svalānāṁ karṇādīnāṁ chandam icchām anuvartituṁ
śīlaṁ yasyeti tathā tasya \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājño dhṛtarāṣṭrasya \|
chando vaśepy abhiprāye iti medinī \|

> khalaṁ bhū-sthāna-kalkepu nīcakrūrādhame triṣu \|
>
> khalo vastra-prabhede syād garte carmaṇi ghātake \|\| iti ca \|

katicin māsān iti bahu-dina-vāsāt tasya kauṭilyāti śayo vyañjitaḥ \|
vṛttam eva kāraṇadvārā sūcayati---duṣprajasyeti \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** duṣprajasyety ādinā
paramāsādhutvam uktam, ataḥ krūradurāśayasya cireṇaiva
bhāva-jñāna-śakter bahunmāsāṁs tatrāvasat, duṣprajasyety ādināṁ
yathottaraṁ hetumattā, tayā duṣṭatādhikatā ca jñeyā \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** katicinmāsān iti \|
bahu-dina-vaṣāt tasya kauṭilyātiśayo vyañjitaḥ vṛttam eva kāraṇa-dvārā
sūcayati \| duṣprajasyeti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** khalānāṁ karṇādīnāṁ
chandam icchāmanuvartituṁ śīlaṁ yasya tathā tasya \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.5 \|\|

teja ojo balaṁ vīryaṁ praśrayādīṁś ca sad-guṇān \|

prajānurāgaṁ pārtheṣu na sahadbhiś cikīrṣitam \|\|

**śrīdhara-svāmī (bhāvārtha-dīpikā) :** tejaḥ prabhāvaḥ \| ojaḥ
śastrādi-naipuṇam \| vīryaṁ śauryam \| na sahadbhir asahamānaiḥ \|
cikīrṣitam ita upari kartum iṣṭam \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tejo jyotir lakṣaṇā dīptiḥ
\| ojaḥ parābhibhava-sāmarthyam \| balaṁ śārīraṁ, rūpaṁ vā ita upari
tat-prabhāvādy asahanād ūrdhvaṁ kartum iṣṭaṁ tanniṣkāsanam āraṇopāyādi
\| dhārtarāṣṭair yatkṛtaṁ tat-pṛthāvidurāvācakhyatur ity arthaḥ \|
dvayor anvayaḥ \| asmi akrūrāya \| teja iti yugmakam \| ādinā
lajjādhairyādi-grahaḥ \| garadānaṁ śrī-bhīmāya, ādinā
jala-nikṣepādikṛtam, cikīrṣitaṁ tu lākṣā-gṛhādi \| kim uta pṛthā yataḥ
pitṛvyatvenobhayatra samo viduraḥ so'pīty arthaḥ \|\|5.6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādi-śabdāl
lajjā-dhairyādayaḥ, sata uttamān guṇān, teja-ādīnāṁ ṣaṇṇāṁ yathā-pūrvam
asahane śaiṣṭhyam \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** teja iti yugmakam \|
ādi-śabdāl lajjā-dhairyādayaḥ garasya dānaṁ śrī-bhīmāya ādi-śabdāj
jala-nikṣepādi kṛtaṁ cikīrṣitaṁ tu lākṣā-gṛhādi \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tejaḥ prabhāvaḥ ojaḥ
śāstrādi-naipuṇyaṁ vīryaṁ śairyam apeśalam anyāyyam \|\|5.6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.6 \|\|

kṛtaṁ ca dhārtarāṣṭrair yad gara-dānādy apeśalam \|

ācakhyau sarvam evāsmai pṛthā vidura eva ca \|\|

**śrīdhara-svāmī (bhāvārtha-dīpikā) :** garasya viṣasya dānādi \|
apeśalam anyāyyam \| teja oja ity-ādi sarvaṁ kathayām āsa \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** garasya dānam, ādi-śabdāt
tad dāna-prakārādi \| kiṁ vā, vadhārtha-vividha-durmantraṇādi, asmai
akrūrāya, eva api, pitṛvyatvenobhayatra samo viduro'pīti tad dārḍhyaṁ
bodhitam \| ca-kārāt droṇādibhṛtya-purohitādir vā \| anyat tair
vyākhyātam \| tatra teja oja ity-ādikam iti sarvam ity asyaiva vyākhyā
\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kim uta pṛthā yataḥ
pitṛvyatvena ubhayatra samo vidura eva so'pīty arthaḥ \| anyat taiḥ
tatra teja oja ity-ādikam iti sarvam ity asyaiva vyākhyā \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.49.7 \|\|

pṛthā tu bhrātaraṁ prāptam akrūram upasṛtya tam \|

uvāca janma-nilayaṁ smaranty aśru-kalekṣaṇā \|\|

**śrīdhara-svāmī (bhāvārtha-dīpikā) :** tat-kathanāt pūrvatanaṁ pṛthāyā
vṛttam āha---pṛthā tv iti \| aśrūṇāṁ kalā leśā yayos te īkṣaṇe yasyāḥ sā
\|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
tat-kathanād-dhārtarāṣṭrakṛtānyāyokteḥ \| tam akrūram \| janma-nilayaṁ
pitṛ-gṛham \| aśrūṇi kalayataḥ nirantaraṁ muñcata ity aśrukale īkṣaṇe
netre yasyāḥ seti vā \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagavati
bhakti-viśeṣeṇa śrī-kuntyā vṛttaṁ vistāryāha---pṛtheti \| ata evānyato
viśeṣāt tu-śabdaḥ \| prāptaṁ paścāt svagṛhe samāgataṁ santaṁ taṁ
śrī-bhagavad bhaktavaratvena khyātam \| aśrūṇi kalayato nirantaraṁ[^113]
muñcata ity aśrukale īkṣaṇe yasyāḥ sā \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavad bhakti-viśeṣeṇa
kuntyā vṛttaṁ vicāryāha \| pṛtheti \| ata evānyato viśeṣāt tu-śabdaḥs
prāpta sva-gṛhe svamāgataṁ santaṁ taṁ śrī-bhagavad bhaktavaratvena
khyātam aśrūṇi kalayataḥ nirantaraṁ muñcata ity aśrukale īkṣaṇe yasyāḥ
sā \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat kathanāt pū'rvataraṁ
pṛthāvṛttam āha \| pṛthā tv iti \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.8 \|\|

api smaranti naḥ saumya pitarau bhrātaraś ca me \|

bhaginyau bhrātṛ-putrāś ca jāmayaḥ sakhya eva ca \|\|

**śrīdhara-svāmī (bhāvārtha-dīpikā) :** api kim \| jāmayaḥ kula-striyaḥ
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** no'smān jāmiḥ
svasṛkulastriyoḥ ity amaraḥ na iti putrādy apekṣayā bahutvam \| saumya
he śānta-prakṛte bhavādṛśāṁ bandhuvātsalya-sādhutvād iti bhāvaḥ \|
pitarau śuratatṣatnyau \| jāmayaḥ śrī-devakyādayaḥ \| sakhyaḥ samaśilā
anyāḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** no'smān iti putrādy
apekṣayā, me iti tasyā eva tat-sutatvādinā, saumya ! he śānta-prakṛte
iti bhavādṛśāṁ bandhu-vātsalyaṁ sādhutvād iti bhāvaḥ \| pitarau
śūra-tat-patnau, bhrātaraḥ śrī-vasudevādayaḥ, bhrātṛ-putrāḥ
śrī-rāma-kṛṣṇādayaḥ, jāmayaḥ śrī-devakyādayaḥ, sakhyo'nyāḥ kula-striyaḥ,
eva apy arthe samuccaye vā, ca-kārād dāsādyādayaḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** no'smān iti putrādy apekṣayā
saumya ! he śānta-prakṛte iti bhavādṛśāṁ bandhu-vātsalya-saḍhutvād iti
bhāvaḥ \| pitarau śūra-tat-pantyau jāmayaḥ śrī-devakyādayaḥ sakhyaḥ
samaśīlā anyāḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāmayaḥ kulastriyaḥ
\|\|8.9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.9 \|\|

bhrātreyo bhagavān kṛṣṇaḥ śaraṇyo bhakta-vatsalaḥ \|

paitṛ-ṣvasreyān smarati rāmaś cāmburuhekṣaṇaḥ \|\|

**śrīdhara-svāmī (bhāvārtha-dīpikā) : paitṛ-ṣvasreyān** mat-putrān
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇasya catvāri
viśeṣaṇāni sambandha-sāmarthya-dayālutā-svīya-rakṣakatā-bodhakāni
\|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatraiva viśeṣataḥ punaḥ
pṛcchati---**bhrātreya** iti \| **bhagavān**
kāruṇyādy-aśeṣa-guṇa-yuktaḥ, ata eva **śaraṇyaḥ** śaraṇāgata-pālako
viśeṣataś ca **bhakta-vatsalaḥ**, yataḥ **kṛṣṇaḥ**, sākṣād bhagavān
nijāśeṣaiśvarya-prakaṭanārtham avatīrṇa iti bhāvaḥ \| viśeṣaṇānāṁ
yathottaraṁ smaraṇa-hetutve śraiṣṭhyam \| **paitṛṣvasreyān** iti
sneha-viśeṣa-pātratvena smaraṇīyatāṁ bodhayati \| **amburuhekṣaṇa** iti
parama-saundaryam, dṛṣṭyaiva santāpa-hāritvam, tena sākṣād didṛkṣāṁ ca,
evaṁ dvayor eva tat tat sarvaṁ viśeṣaṇaṁ jñeyam \| tathāpi tatra tatra
gauṇatvād rāmasya paścān nirdeśaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatraiva viśeṣataḥ punaḥ
pṛcchati---**bhrātreya** iti \| tādṛśa-praśne nija-yogyatoktā \| na
cāsau mama bhrātreyo'nya-sādhāraṇaḥ, kintu **bhagavān**, tatra
**śaraṇyaḥ** rakṣitṛ-vācakena śaraṇya-padena tad-dharmo lakṣyate \|
tataś ca tatra sādhur ity arthaḥ \| sarvātmanā yaḥ śaraṇaṁ śaraṇyaṁ gato
mukundam \[bhā.pu. 11.5.41\] itivat \| tatra pravṛttau
hetuḥ---**bhakta-vatsalaḥ** \| ata eva sambhāvayāmīty āha---**smarati**
kim iti śesaḥ \| **paitṛṣvaseyān** iti sneha-viśeṣa-mātratvena
smaraṇīya-viśeṣatāṁ bodhayati \| **amburuhekṣaṇa** iti
parama-saundaryam, evaṁ didṛkṣayā tasmin sahaja-vātsalyam \| tataḥ
kariṣyamāṇa-nija-rakṣā-prārthanāpi tad-vilāsa eva jñeyo, na tu
kāmanā-mātreṇa \| vipadaḥ santu na śaśvat \[bhā.pu. 1.8.25\]
ity-ādy-ukteḥ \| etāni viśeṣaṇāni dvayor eva yogyāni, rāmasya
paścān-nirdeśas tad-anugatyaiva tad-bhāvāt \|\|9\|\|

---------------------------------------------------------------------------------------------------------------------

**prīti-sandarbhaḥ 192:** atra atra pitṛṣvasus tasyā aiśvarya-jñāna-mayī
bhaktir ayogyā, vātsalyaṁ tu yogyam \| tathāpi
**bhagavad**-ādi-pada-vyañjita-tādṛśa-saṅgatir yāsīt, tām atikramya
**bhrātreya** iti, **paitṛṣvaseyān** iti, **amburuhekṣaṇa** iti
cokti-bhaṅgyā vātsalyasyotkarṣe sati rasollāsaḥ \|\|9\|\|

---------------------------------------------------------------------------------------------------------------------

**krama-sandarbhaḥ, bṛhat-krama-sandarbhaḥ, viśvanāthaḥ,
baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.10 \|\|

sapatna-madhye śocantīṁ vṛkānāṁ hariṇīm iva \|

sāntvayiṣyati māṁ vākyaiḥ pitṛ-hīnāṁś ca bālakān \|\|

**śrīdhara-svāmī (bhāvārtha-dīpikā) :** śocantīṁ māṁ vākyaiḥ
sāntvayiṣyati kim \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vṛkāṇāṁ vyāghrāṇāṁ \|
sapatna-madhye śatru-madhye sapatno'rau ca ṣatite patnīsahacare triṣu
iti niruktiḥ \|

nanu, smarann eva mām atra prāhiṇodity āśaṅkyāha---sapatneti \|
anenātmanaḥ paramārtatvaṁ vyañjitam \| vṛkāṇām ity antantaraṁ madhya ity
adhyāhāryam \| vākyaiḥ priyavacanaiḥ, pūrvavat-tat-tad-vacana-śuśrūṣayā
\|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, smarann eva mām
atra prāhiṇod iti cet tarhi sākṣād-bhūya acirāt kim anugrahīṣyatīty
āśayena śrī-kṛṣṇe bhakti-viśeṣāttamevoddiśyāmburuhekṣaṇa ity
abhipretārtham evautsukyāt sadaunyam āha---sapatneti \| anenātmanaḥ
paramārtatvam uktam, ato vākyaiḥ priya-vacanair āśvāsayiṣyati kim ?
tataś ca tasya sasmitāvaloka-pūrvaka-śrī-mukha-mudrāviśeṣodayena
madhura-gambhīra-svareṇa ca vilasad vacanāmṛtaṁ sākṣāt pāsyāmīti gūḍho
bhāvaḥ \| yad vā, vākyair api kaiścit kiṁ punaḥ sad vyavahāreṇety arthaḥ
\| pitṛ-hīnān iti dīnānāthatvam uktam, alpārthe kaḥ \| tena ca kiñcit
kartum asāmarthyam, atas tasya
dīnānāthaika-śaraṇatā-māhātmyāpekṣayāvaśyaṁ sāntvana-yogyatābhipretā
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, smarann eva mām atra
prāhiṇod ity āśaṅkayāha \| sapatneti \| anenātmanaḥ paramārtatvaṁ
vyañjitaṁ vākyai priya-vacanaiḥ pūrvavat tad vacana-śuśrūṣayā \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛkāṇām ity anantaraṁ
madhye itya ity adhyāhāryam \|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.11 \|\|

kṛṣṇa kṛṣṇa mahā-yogin viśvātman viśva-bhāvana \|

prapannāṁ pāhi govinda śiśubhiś cāvasīdatīm \|\|

**śrīdhara-svāmī (bhāvārtha-dīpikā) :** he mahā-yogin mahān yoga upāyo
māyākhyo'syāstīti \| he viśvātman sarvāntaryāmin \| he viśva-bhāvana
viśva-pālaka \| prapannāṁ śaraṇāgatām \| avasīdatīṁ kliśyantīm
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kurvīpsehāhare \|
sambuddhitrayaṁ sarvasāmarthyam āha \| govindeti sarvatrā dīnadayālutām
āha \|

nanu, tatratyeṣu sveṣu nijakṛtyaṁ vidhāyātrāgatya sāntvayiṣyatveveti
cedanantaraṁ tad-darśanāmṛtaṁ labhemahi tāvat-tatra sthito'py
asāvasmākaṁ prāṇa-rakṣāṁ kuryād iti parama-sāmarthyaṁ nirūpayantī
paramārtyā sākṣād ivaṁ taṁ sambodhya tribhiḥ sakaruṇaṁ vadantī prāg
upasannāpadrakṣaṁ prārthayate---kṛṣṇeti \| pūrvaṁ mukhya-nāmnā
sambodhanaṁ, tatra vīpsā jhaṭityābhimukhyāya, tatra
tādṛśa-sāmarthya-vyañjakaṁ sambodhanaṁ---mahāyogin he paramopāya-yukteti
\| na ca tvayi vijñāpanāpekṣāsti sarvajñānādi-pravartakatvādity āha---he
viśvātman \| na ca jñātvāpi kathañcid udāsse jagatpālakatvādity
āha---viśvabhāvaneti \| tatra ca prapannavātsalyaṁ darśayati---he
govinda govardhanoddhāraṇa prakāśita-tannāmann iti \| na ca tatra
vilambaḥ kārya ity āha---śiśubhiḥ saha śatru-saṅkaṭe nirantaraṁ duḥkhaṁ
prāpnuvatīṁ ca \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, tatraty eṣu teṣu
nijakṛtyaṁ samādhāyācirād atrāgataḥ sāntvayiṣyaty eveti cet tatra
sthito'py asāvasmān adhunaiva paripālayituṁ śakta iti sarva-sāmarthyaṁ
nirūpayantī paramārtyā bhakty udrekeṇa sākṣād iva tam eva sambodhya
tribhiḥ sakaruṇaṁ vadantī prāg upasannāpadrakṣāṁ prarthayate---kṛṣṇeti
parameśvaratvam abhipretam, vīpsā tasya dārḍhyārtham,tan nāmno
jihvākarṣaṇa-svabhāvād vā \| yad vā, ādau saṁjñā-mātrāpekṣayā paścād
aiśvaryābhiprāyeṇaiva \| parameśvaratvam eva darśayati---mahā-yoginn
ity-ādi-sambodhanaiḥ, prāyas tair vyākhyātāny eva \|

evaṁ māyā-śaktyā paramātmatayā ca bahir antar-vyāpakatvena tathā
jagat-pālakatvena parameśvaratvaṁ siddham eva, tatra ca viśeṣatas
tat-prakaṭyābhiprāyeṇa sambodhayati-govinda he gokulendreti,
tatraivāśeṣaiśvaryābhivyakter iti \| athavā māyeśvaratvena jagan
niyantṛtvena ca, tathā viśvabhāvana ! he jagat-sraṣṭarity anena
cānantādbhuta-śaktimattvam, govindeti bhakta-vātsalyaṁ ca
śīghra-rakṣārtham uktam \| yad vā, pāhīti prārthayituṁ prāk kṛṣṇeti
paramaiśvaryam uktam eva, śīghra-rakṣopāyaś ca tvayi bhātyevety
āha---mahāyogin he paramopāya-yukteti \| na ca tvayi vijñāpanāpekṣāsti,
sarvajñatvādity āha---viśvasyātman paramārthatvena cetayitar iti \| na
ca jñātvāpi kathañcid udāsse jagat-pālakatvādity āha---govindeti \| ity
etad avatāra-sambandhena bandhutvam apy avaśyaṁ rakṣārthaṁ sūcitam \|
tatra ca prapannāṁ śaraṇāgatāṁ mām, na ca tatra vilambaḥ kārya ity
āha---śiśubhiḥ saha nirantaraṁ duḥkhaṁ prāpnuvantīṁ ca \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tatratyeṣu sveṣu
nija-kṛtyaṁ samādhāyācirād atrāgataḥ sāntvayiṣyatveveti cet antarā yāvat
tad darśanāmṛtaṁ labhemahi tāvat tatra sthito'py asāvasmākaṁ
prāṇa-rakṣāṁ kuryād iti parama-samarthye nirūpayantī paramārtyā sākṣād
iva tam eva sambodhya tribhiḥ sakaruṇaṁ vadantī prāg upasannāpad rakṣāṁ
prārthayate kṛṣṇeti pūrvaṁ mukhya-nāmnā sambodhanaṁ tatra vīpsayā
jhaṭityābhimukhyāya tatra tādṛśa-sāmarthya-vyañjakaṁ sambodhanaṁ
mahā-yogina he paramopāya-yukteti \| na ca tvayi vijñāpanāpekṣāsti
sarva-jñānādi-pravartakatvādity āha \| viśvātmann iti \| na ca jñātvāpi
kathañcid udāsase jagat pālakatvādity āha \| viśvābhāvaneti \| tatra ca
prapanna-vātsalyaṁ darśayati \| govinda he govardhanoddhāraṇa
prakāśitannāmann iti \| na ca vilambaḥ kārya ity āha \| śiśubhiḥ saha
śatru-saṅkaṭe nirantaraṁ dukhaṁ prāpnuvantīṁ ceti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mahā-yoginn iti \|
mathurāyāṁ sthito'pi mamaitāṁ khedoktiṁ śṛṇv iti bhāvaḥ \| kiṁ ca
viśvātmann iti \| mama hṛdy api tvaṁ sthitaḥ śṛṇoṣyeveti bhāvaḥ \|
viśva-bhāvaneti \| viśvam api tvaṁ pālayasi mat pālanaṁ te ko'tibhāra
iti bhāvaḥ \| he govinda ! mama netra-gocarībhava tvām ahaṁ dṛśyāsam iti
bhāvaḥ \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.12 \|\|

nānyat tava padāmbhojāt paśyāmi śaraṇaṁ nṛṇām \|

bibhyatāṁ mṛtyu-saṁsārād īśvarasyāpavargikāt \|\|

**śrīdhara-svāmī (bhāvārtha-dīpikā) :** āpavargikān mokṣa-pradāt
\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āpavagiṅkāt
mokṣa-hetubhūtāt, sarva-karma-phala-prāpakād vā apavargaḥ
kriyāsādhya-phalāptau tyāgamoksāyoḥ iti vaijayantī \| mṛtyugrastaḥ
saṁsāro mṛtyu-saṁsāraḥ \| madhyapada-lopī samāsaḥ \| tasmāt tathā \| na
caitad artham anyaḥ prārthanīyo yataḥ sarva-duḥkha-mūlāt-saṁsārād api
sarveṣām api tvac-caraṇam eva nistārakam iti mama niścaya ity āha---neti
\| anyad-brahma-jñānād api ye'nye'ravindākṣa ity ukteḥ \| tṛṇāṁ jīvānām
\| mṛtyu-saṁsārād anādi-mṛtyuparamparāprāpteḥ \| nānyat-paśyāmīty atra
hetum āha---īśvarasyeti \|

madīyaṁ mahimānaṁ ca paraṁ brahmeti śabditam \|

vetsyasyanugrīhītaṁ me sampraśnair vivṛtaṁ hṛdi \|\| \[bhā.pu. 8.24.38\]

iti śrī-matsyadevokty-anusāreṇa,

> yo mām avyabhicāreṇa bhakti-yogena sevate \|
>
> sa guṇān-samatītyaitān-brahmabhūyāya kalpate \|\|
>
> brahmaṇo hi pratiṣṭhāham \[gītā 14.26-27\]

ity-ādi-śrībhagavad-gītānusāreṇa ca prasiddha-mahaiśvaryasyety arthaḥ \|
ata evāpavargikāt \| apavarga-dānārhād iti cakravartī \| yad vā,
īśvarasya mahādevasyāpi vṛkāsurādi-bhava-mahābhayato mokṣa-pradāt
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** naḥ iti svasya
gauraveṇa bahutvam \| agṛhaṁ gṛhaṁ mānuṣyaṁ śarīram, tatra hitānāṁ sac
cid ānanda-vigrahāṇāṁ puṁsām ity atrāpi tathā antaryāmiṇām asmākam ity
arthaḥ \| ādhi-vikarśanaṁ bhakta-viraha-janyā mānasī pīḍā adhis tasya
karṣaṇam \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, kañcid aparaṁ
rakṣārthaṁ prārthayasva, sat-karmādikañcācarety āśaṅkāṁ pariharantī kiṁ
vaktavyaṁ śatru-bhayād iti saṁsāra-bhayato'pi rakṣā kāryety āśayena
jagatas tad eka-śaraṇatām āha---neti \| anyat kiñcid aparaṁ
sat-karmādikaṁ na paśyāmi nālocayāmy aham ity ātmanas tad
eka-prapattiyogyatāvaśya-pālyatā coktā \| nṛṇām iti vairāgyādy utpattyā
manuṣyāṇām eva prāyo bhaya-sambhavāt \| yad vā, sareṣāṁ jīvānām ity
arthaḥ \| mṛtyu-lakṣaṇa[^114] saṁsārāt janmādeḥ saṁsāratve'pi
mṛtyāvadhika-yātanābhiprāyeṇa mṛtyu-śabda-prayogaḥ \| yad vā,
mṛtyoryamāt, kiṁ punar mṛtyoḥ saṁsārāc ca, dvandvaikyam \| tatra ca
tatraiva śaktir na cānyasya kasyāpīti vadantī nānyat paśyāmīty atra
hetum āha-īśvarasyeti \| ata evāpavargikāt, tair vyākhyātam \| yad vā,
īśvarasya mahādevasyāpi brahma-hatyādi-vividha-śaṅkaṭato mokṣa-pradāt
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** neti \| anya-brahma-jñānād
api ye'nyeravindākṣa ity ādy ukteḥ nṛṇāṁ jīvānāṁ mṛtyu-saṁsārāt
anādi-mṛtyu-paramparā-prāpteḥ nānyat paśyāmīty atra hetum āha \|
īśvarasyeti \| madīyaṁ mahimānaṁ ca paraṁ brahmeti śabditaṁ
vetsyasyanugṛhītaṁ me sampraśnair vivṛtaṁ hṛdīty
aṣṭama-skandhastha-śrī-matsya-deva-vacanānusāreṇa yo mām avyabhicāreṇa
bhakti-yogena sevate sa guṇān samatītyaitān brahma-bhūyāya kalpate \|
brahmaṇāhi pratiṣṭhāham ity-ādi śrī-mad bhagavad gītānusāreṇa ca
prasiddha-mahaiśvaryasyety arthaḥ \| ata evāpavargikāt na ca tair
vyākhyātaṁ yad aiśvaryasya mahā-devasyāpi
vṛkāsurādi-bhava-vividhabhayato mokṣa-pradāt \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āpavargikāt apavargaṁ
dānārhāt \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.13 \|\|

namaḥ kṛṣṇāya śuddhāya brahmaṇe paramātmane \|

yogeśvarāya yogāya tvām ahaṁ śaraṇaṁ gatā \|\|

**śrīdhara-svāmī (bhāvārtha-dīpikā) :** śuddhāya dharmātmane \|
brahmaṇe'paricchinnāya \| paramātmane jīva-sakhāya \|
yogeśvarāyāṇimādi-yuktāya \| yogāya jñānātmane \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īśvaratvam eva punar
atyautsukyena vyaktaṁ varṇayantī bhakty udrekeṇa sāṣṭāṅgaṁ praṇamantī
parama-dainyodayena śaraṇaṁ yāti---nama iti \| tair vyākhyātam \|
kṛṣṇāyetairśvaryam abhipretam eva, śuddhatvādinā caiśvaryaṁ vyaktam eva
\| yad vā, śuddhāyeti dharmātmatayāvaśyaṁ śaraṇāgata-rakṣābhipretā
brahmaṇe ity-ādi-pada-dvayena \| tatra sadā sarvatra sarva-rakṣāyogyatā,
yogeśvarāyeti tad arthaṁ svataḥ sarvārtha-paripūrṇatā, yogāyeti cānyato
jñānān apekṣā viśeṣaṇānām eṣāṁ yathottaraṁ śaraṇa-gamana-hetutve
śraiṣṭhyam ūhyam iti \| athavā paramārtyā śaraṇaṁ yāntī māhātmya-viśeṣaṁ
varṇayantī prāk praṇamati---nama iti \| kṛṣṇāya sākṣāt-parameśvarāya
nijāśeṣaiśvarya-prakaṭanaparāya, ataḥ śuddhāya sarva-doṣa-rahitāya
māyā-vihīnāya vā, ato brahmaṇe sarva-vyāpakāya paramātmane ca pratyekaṁ
sarveṣāṁ hṛdyantarmyāmitayā vartamānāya, kiṁ ca, yogeśvarāya
bhakti-yoga-pravartakāya, ata eva yogāya, bhaktaiḥ saha premṇā svayaṁ
yujyate saṁyogaṁ prāpnotīti yogas tasmai, atas tvām evāhaṁ dīnā
prapanneti stutyā bhaktibharadayād ukta-krama-parityāgena parokṣatayā
kṛṣṇayety uktam, paścāc ca tvām iti parama-dainyeneti jñeyam \| yad vā,
tubhyam iti prasaṅgavalād adhyāhāryam \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nijābhīṣṭa-yogyam eva taṁ
praṇamantī śaraṇaṁ yāti \| nama iti \| śuddhāyeti dharmātmatayāvaśyaṁ
śaraṇāgata-rakṣābhipretā \| brahman ity-ādi pada-dvayena tatra ca sadā
sarvatra sarva-rakṣā yogyatā yogeśvarāyeti tad arthaṁ svataḥ
sarvārtha-pūrṇatā yogāyeti cānyato jñānān apekṣā yad vā, kṛṣṇāya svayaṁ
bhagavate paripūrṇa-bhaktīnāṁ paripūrṇaiśvaryādi-yuktāyety arthaḥ \|
brahmaṇe nirviśeṣa-jñāninām api paricchinnatattva-jñāna-mātra-rūpāya
paramātmane antaryāmitva-mātraiśvarya-jñānināṁ tad rūpāya triṣv api
viśeṣaṇaṁ śuddhāya māyā-sparśa-rahitāya yogeśvarāya nija-tathā
tathāvirbhāvānubhavopāyadātre śakti-śaktimator abhedāṁśena svayaṁ tat
tad rūpāya ca tubhyam iti śeṣaḥ \| ato nāsādhyaṁ tava kiñcid iti bhāvaḥ
\| atas tvām ity-ādi \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇāya bhaktair
upasyāyety arthaḥ \| śuddhāya dṛśyatve'pi māyātītāya brahmaṇe jñānibhir
upāsyāya parātmane yogibhir upāsyāya yogānāṁ tat tat prāpty upāyānāṁ
bhaktyādīnām īśvarāya pradāna-samarthāya yogāya tat tad upāya svarūpāya
ca \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.14 \|\|

śrī-śuka uvāca---

ity anusmṛtya sva-janaṁ kṛṣṇaṁ ca jagad-īśvaram \|

prārudad duḥkhitā rājan bhavatāṁ prapitāmahī \|\|

**śrīdhara-svāmī (bhāvārtha-dīpikā) :** prapitāmahī pitāmahaḥ pāṇḍus
tasya bhāryā ruroda \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śuddho dvitīye dharme ca
nirdoṣe pāvane site iti dharaṇiḥ \| nijābhīṣṭa-yogyam eva taṁ praṇamantī
śaraṇaṁ yāti---nam iti \| śuddhāyeti dharmātmatayāvaśyaṁ
śaraṇāgata-rakṣābhipretā \| brahmaṇe ity-ādi-pada-dvayena tatra ca sadā
sarvatra rakṣā-yogyatā \| yogeśvarāyeti tad arthaṁ svataḥ
sarvārtha-pūrṇatā \| yogāyeti cānyato jñānānapekṣā \|

yad vā, kṛṣṇāya svayaṁ bhagavate, paripūrṇaiśvaryādi-yuktāyety arthaḥ \|
nirviśeṣa-jñāninām api paricchinna-tattva-jñānam atrarūpāya \|
paramātmanetaryāmitva-mātraiśvarya-jñāninām api tad rūpāya triśv api
viśeṣaṇam \| śuddhāya māyāsparśa-rahitāya \| yogeśvarāya
nija-tathā-tathānubhavopāyadātre, śakti-śaktimator abhedāṁśena svayaṁ
tat-tad rūpāya ca tubhyam iti śeṣaḥ \| ato nāsādhyaṁ tava kiñcid iti
bhāvaḥ \| ity evam ādi-guṇa-pūrṇam \| prapitāmahī kuntī \| sveṣu jana
āvirbhāvo yasya tam, bhaktārtiharam ity arthaḥ \| ity evam \|
pitrādikam, jagadīśvaraṁ jagadīśatayā kṛṣṇaṁ cānusmṛtya muhuḥ smṛtvā \|

yad vā, ca api bandhutāṁ svajanaṁ prāptam api kṛṣṇaṁ
jagadīśvaratayāsmṛtya \| kiṁ vā---jagadīśvaram api svajanaṁ nija-bandhu
tayānusmṛtya tad aprāptyā duḥkhitā satī prakarṣeṇa sagadgadamarudat \|
bhavatāṁ prapitāmahīti tasyās tādṛśa-praṇayavatyāḥ
sākṣāt-kṛṣṇa-pitṛṣvasuḥ prapautratvena tasya bhāgyaṁ sūcayan harṣaṁ
vardhayati \| ataḥ paramādareṇa bhavac-chabda prayogas tatra bahutvaṁ ca
\| ataḥ praharṣeṇa sambodhayati---rājann iti \| śrī-kṛṣṇa-sambandhitvena
dedīpyamāno'sīti bhāvaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti evaṁ pitrādikam,
jagadīśvaram iti dainyena jagadīśatayā kṛṣṇañcānusmṛtya vāraṁ vāraṁ
smṛtvā \| yad vā, ca api svajanaṁ bandhum api kṛṣṇaṁ
jagadīśvaratayānusmṛtya \| kiṁ vā, jagadīśvaram api svajanaṁ
bhakti-viśeṣodayena nija-bandhutayānusmṛtya, tad aprāptyā duḥkhitā satī
prakarṣeṇa sagad-gadārtanādāśrudhārā-nipātādi-prakāreṇārudat \| bhavatāṁ
prapitāmahīti tasyāḥ prapautratvena tasya bhāgyaṁ sūcayan harṣaṁ
vardhayati \| yad vā, bhavat-sambandha-viśeṣeṇa tasyās tad ucitam eveti
bhāvaḥ \| ata eva paramādareṇa bhavac chabdasya prayogaḥ, tatra bahutvaṁ
ca, ataḥ praharṣeṇa sambodhayati-rājann iti \| yad vā, prapitāmahī
bhāva-viśeṣa-śravaṇataḥ premodrekeṇa rājamānaṁ taṁ dṛṣṭvā tathaiva
samabodhayad iti \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ity evaṁ svajanaṁ pitrādikaṁ
jagadīśvaram iti jagadīśatayā kṛṣṇaṁ cānusmṛtya vāraṁ vāraṁ smṛtvā yad
vā, ca api svajanaṁ bandhutāṁ prāptam api kṛṣṇaṁ jagadīśvaratayānusmṛtya
kiṁ vā, jagadīśvaram api svajanaṁ nija-bandhutayānusmṛtya tad aprāptyā
duḥkhitā satī prakarṣeṇa sagad-gadety ādinārudat bhavatāṁ prapitāmahīti
tasyās tādṛśa-praṇayavatyāḥ sākṣāt kṛṣṇa-pitṛṣvasuḥ prapautratvena tasya
bhāgyaṁ sūcayan harṣaṁ vardhayati ata eva paramādareṇa bhavac
chabda-prayogaḥ tatra bahutvañcātaḥ praharṣeṇa sambodhayati rājann iti
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jagad-īśvaram api kṛṣṇaṁ svajanaṁ
nija-bandhutayānusmṛtya \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prapitāmahī kuntī
\|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.15 \|\|

sama-duḥkha-sukho'krūro viduraś ca mahā-yaśāḥ \|

sāntvayām āsatuḥ kuntīṁ tat-putrotpatti-hetubhiḥ \|\|

**śrīdhara-svāmī (bhāvārtha-dīpikā) :** pṛthayā saha samaṁ duḥkhaṁ
sukhaṁ ca yasya saḥ \| tasyāḥ putrāṇām utpatti-hetubhir janakair
dharmānilendrādibhis tat kathanair ity arthaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasyāḥ kuntyāḥ \|
tat-kathanais teṣāṁ kathanaiḥ \| ity artha
iti---kunti-rāja-gṛha-durvāsaḥ paricaryāvāpta
devatoṣiṇī-vidyā-prabhāvāgata-dharmādi-devāṁśodbhūta-tadātmaja-prabhāva-varṇanair
ity āśayaḥ \| castv arthe \| viduras tu mahadyaśaḥ svabhāvataḥ
pāṇḍava-pakṣapātādi-satkhyāti-yasya saḥ \| tat-putreti tair vyākhyātam
\| tatra devavarebhya utpannatvāt teṣāṁ kadācid apy aśubhaṁ nāstīty
ādi-kathanair ity arthaḥ \| atha vā, tat-putrotpatter hetavo
bhū-bhārāvatārārtham avatīrṇasya kṛṣṇasya līlā-sahāyyāni taiḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sama-duḥkha-sukha iti
śrī-kuntyāṁ parama-snigdhatvam uktam, mahad-yaśaḥ svabhāvataḥ
pāṇḍava-viṣayaka-pakṣapātādi-lakṣaṇaṁ yasya saḥ, ataḥ sāntvayāmāsatuḥ \|
yad vā, dvayor eva pratyekaṁ viśeṣaṇa-dvayam, sama-duḥkha-sukho'pi
mahā-yaśaḥ, parama-dhairyam avalambyety arthaḥ \| yad vā, mahad-yaśaḥ
parama-jñānitvādi-lakṣaṇaṁ yasya, atas tat-putrotpatti-hetubhiḥ \| tair
vyākhyātam \| tatra devavarebhya utpannatvād eṣāṁ kadāpi kiñcid aśubhaṁ
nāsti, acirāt parama-sampattir bhavitety evaṁ kathanair ity arthaḥ \|
athavā tat-putrotpatter hetavaḥ---śrī-kṛṣṇasya sāhāyyena
bhū-bhāra-haraṇa-pūrvaka-tad-bhakti-pravartanādayas taiḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ceti tv arthe biduras tu
mahadyaśaḥ svabhāvataḥ pāṇḍava-viṣayaka-pakṣavātādi-sat-khyātir yasya
saḥ tat-putreti tair vyākhyātaṁ tatra devavarebhya utpannatvāt teṣāṁ
kadācid apy aśubhaṁ nāstīty evaṁ kathanair ity arthaḥ \| athavā
tat-putrotpatter hetavaḥ bhūmārāvatārārtham avatīrṇasya śrī-kṛṣṇasya
līlā-sāhāyyāni taiḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyāḥ putrāṇām
utpatti-hetubhir janakai-dharmānilādibhiḥ ete dharmādyāṁśāḥ kena
nāśayituṁ śakyā ity-ādi tat prabhāva-kathanair ity arthaḥ \|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.16 \|\|

yāsyan rājānam abhyetya viṣamaṁ putra-lālasam \|

avadat suhṛdāṁ madhye bandhubhiḥ sauhṛdoditam \|\|

**śrīdhara-svāmī (bhāvārtha-dīpikā) :** bandhubhiḥ rāma-kṛṣṇādibhiḥ
sauhṛdenoditam uktaṁ yat tad avadad iti \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yāsyan gantum icchan,
akrūraḥ \| yad vacaḥ sāmyaṁ hi kāryaṁ sarvatra, viduṣāṁ mahatāṁ śayaṁ
dharmo yad-dīna-pālanam ity-ādi-rūpaṁ tad ity arthaḥ \| sauhṛdena
suhṛdbhāvenoditam \| putreṣu teṣāṁ rājyādi-siddhaye lālasā
mahā-manoratho yasya tam \| suhṛdāṁ bhīṣmādīnāṁ madye tasya
lajjotpādanena nijokti grahaṇārtham \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rājānam iti lobhena
dharmam atikramya gṛhītapara-rājyam iti bhāvaḥ \| ata eva viṣamaṁ
bhrātṛ-putreṣu ca sāmyahīnam \| kiṁ vā,
atyantakraurya-kāpaṭyādi-yukta-cittam, yataḥ putreṣu
mahā-duṣṭa-duryodhanādiṣu lālasaṁ mahā-snigdam \| yad vā, teṣāṁ
rājya-sukha-bhogādi-siddhaye lālasā mahā-manoratho yasya tam \| suhṛdāṁ
bhīṣmādīnāṁ madhye iti teṣām api tatra sammatiṁ
vakṣyamāṇārtha-prāmāṇyādikaṁ ca bodhayati \| yad vā, teṣāṁ sākṣāt tasya
lajjotpādanena nijokti-grahaṇārtham \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** putreṣu teṣāṁ
rājyādi-siddhaye lālasā mahā-mano-ratho yasya taṁ suhṛdāṁ bhīṣmādīnāṁ
madhya iti tasya lajjotpādanena nijokti-grāhaṇārtham \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** suhṛdāṁ bhīṣmādīnāṁ
madhye sthitaṁ bandhubhir vidurādibhiḥ sahitaṁ sauhṛdoditaṁ
sauhṛda-vyañjakaṁ vākyam \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.17 \|\|

akrūra uvāca---

bho bho vaicitravīrya tvaṁ kurūṇāṁ kīrti-vardhana \|

bhrātary uparate pāṇḍāv adhunāsanam āsthitaḥ \|\|

**śrīdhara-svāmī (bhāvārtha-dīpikā) :** bhrātary uparata iti \| pāṇḍoḥ
putreṣu satsu rājāsanaṁ tvam āsthita iti kaṭākṣaḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kīrti-vardhanety atrāpi
viparīta-lakṣaṇayā chedakety artho labhyate \| yad vā, vardhanaṁ
vṛddhi-vardhiṣucchede ghaṭyāṁ tu vardhanī iti \| medinī \| kaṭākṣa
iti---na hi pāṇḍu-putreṣu satsu tava rājyādikārostīti \|
vaicitra-vīryety api tathā jñeyaṁ, pāṇi-grahītṛ-putrābāvatvena
vyāsātmajatvādi \| adhunety anena pūrvam api tava jyeṣṭhatve'py
andhatvān na rājyam āsīd iti dhvanitam \| prāk solluṇṭhaṁ sāmaprāyam
āha---bho bho iti \| vīpsātyantābhimukhyārthaṁ vācyārthāpriyatvenatasya
vaimukhya-sambhavāt \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prāk sāmnāha[^115]---bho
bho iti vīpsā, śravaṇe'tyantābhimukhyārtham, vācyārthāpriyatvena tasya
vaimukhya-sambhavāt, vācyārthāpriyatvena tasya vaimukha-sambhavāt,
vicitra-vīryety ādinā mahā-rāja-putratvādi-pratipādanena sāma vyaktam
eva \| kiṁ ca, uparate mṛte satītyarājakatvāt prajā-palanārtham,
adhuneti tad uparamato bahu-kāle'tīte satyevāsanam adhiṣṭhito'sīti
yuktam evety arthaḥ \| śleṣeṇa vicitra-vīryatvāt tvam apy
adbhuta-vikramo'sīti bhāvaḥ-anyāyena sadya eva pararājya-grahaṇāt \|
kurūṇāṁ kīrtivardhavaneti solluṇṭhoktiḥ---tad vaṁśyānāṁ tvatto'kīrty
utpatteḥ \| yad vā, kīrtiṁ vardhayati cinattīti tathā sambodhanam \|
bhrātarīti śrī-yudhiṣṭhirasyaiva tad-yogyatāṁ bodhayan
kaniṣṭha-bhrātṛ-rājya-grahaṇa-doṣaḥ sūcayati \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prāk solluṇṭhaṁ sāma-prāyam
āha \| bho bho iti \| vīpsātyantābhimukhyārtham \| vācyārthāpriyatvena
tasya vaimukhya-sambhavāt \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhrātary uparate iti \|
pāṇḍoḥ putreṣu satsv api tvaṁ rājāsanam āsthita iti kaṭākṣaḥ \|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.18 \|\|

dharmeṇa pālayann urvīṁ prajāḥ śīlena rañjayan \|

vartamānaḥ samaḥ sveṣu śreyaḥ kīrtim avāpsyasi \|\|

**śrīdhara-svāmī (bhāvārtha-dīpikā) :** bhavatu tathāpy evaṁ vartamānaḥ
śreyo'vāpsyasīty āha---dharmeṇeti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhavatu rājyam \| tathāpi
prāpta-rājyatsvepi \| evaṁ mad ukta-prakāreṇa \| urvī bhūmim \| sveṣu
nijātmaja-pāṇḍvātmajeṣu \| śreyaḥ prāratrikaṁ sukham \| śilena
sadvṛttena \| sveṣu sva-putra-pāṇḍavādiṣu \| śreyaḥ kuśalaṁ kīrtiṁ ca
\|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śīlena sad-vṛttena, sveṣu
svaputra-pāṇḍavādiṣu, śreyaḥ kuśalaṁ kīrtiṁ ca \| yad vā, lokadvaye
śreyaḥ sukhaṁ kīrtiñcāvāsyasi, avadaṭatvena śuddhatvena lapsyase
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śīlena sad-vṛttena sveṣu
sva-putra-pāṇḍavādiṣu śreyaḥ kuśalaṁ kī ttiṁ ca \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhavatu tadāpy evaṁ
vartasvety āha \| dharmeṇeti \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.19 \|\|

anyathā tv ācaran loke garhito yāsyase tamaḥ \|

tasmāt samatve vartasva pāṇḍaveṣv ātmajeṣu ca \|\|

**śrīdhara-svāmī (bhāvārtha-dīpikā) :** tamo narakam ihaiva
mahad-duḥkham iti bhāvaḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyathā vaiṣamyam ācaran
\| narakaṁ tat-samam \| iti bhāva
iti---prabala-virodhāt-putra-nāśenehaiva mahan-narakasthavad-duḥkham
anubhaviṣyasīti bhāvaḥ \| tasmād aihikāmuṣmikaduḥkhabhayāt \| tamo rāhus
tamo'ghaṁ ca duḥkhainovyasaneṣv api iti yādavaḥ \| atha sa-smitaṁ
sa-parihāsam āha---anyatheti \| tamaḥ mahā-duḥkham, atra
putra-viyogādijamamutra narakādijam ity arthaḥ \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyathānya-prakāram
ukta-viruddham ācaran kurvāṇas tu loke garhita ity akīrti-prāptir
darśitaiva \| tamo mahā-duḥkham, atra putra-viyogādijam, amutra ca
narakādijam ty arthaḥ \| tatra ca sveṣu samavṛttyaiva loka-nindādy
abhāvaḥ śreya-ādikaṁ ca sidhyodity abhiprāyeṇa mukhyakṛtyam
upadiśati---tasmād iti \| samatve sāmyenety arthaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha sasmitaṁ saparihāsam
ivāha \| anyatheti \| tamaḥ mahā-duḥkham atra putra-viyogādijam amutra
ca narakādikam ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tamo narakam \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.20 \|\|

neha cātyanta-saṁvāsaḥ kasyacit kenacit saha \|

rājan svenāpi dehena kim u jāyātmajādibhiḥ \|\|

**śrīdhara-svāmī (bhāvārtha-dīpikā) :** nanv ātma-jānātma-jādiṣu kathaṁ
samatvaṁ syāt tatrāha---neha ceti \| atyantaṁ nityaṁ saṁvāsaḥ samyak
sthitiḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāmyasya daurghaṭyam
āha---nannv iti \| sarvasyān ity atvātsnehaḥ \| kutrāpi yogyatām
antareṇa na kārya ity āha---neheti \| iha loke \| kiṁ bahunā, svadeho'pi
nātyanta-saṅgīty āha-svenāpīti, kaimutyaṁ darśitam \| iha loke \|
ca-kārād amuṣmiṁś ca loke \| karhicit kadācid api \| kasyacit" iti
kvacit-pāṭhaḥ \| he rājann iti rājatve'pi tad aparihāryam iti bhāvaḥ \|
svenātmatayā pratītenāpi \| ataḥ putrādi-vyavahārasyānity atvāt
tatrānāsaktiṁ vidhāya dharma-rakṣārthaṁ sveṣu sāmyena vartanam eva
yuktam iti bhāvaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iha asmil loke, ca-kārād
amuṣmiṁś ca kvacit kadācid api, he rājann iti rājatve'pi tad aparihāryam
iti bhāvaḥ, svena svīyatayā ātmatayaiva vābhimatenety arthaḥ \|
ādi-śabdāt rājya-dhanādayaḥ, ataḥ putrāṇām asthiratvāt teṣu
mahā-mamatva-tyāgena sveṣu samatāvartanam eva yuktam iti bhāvaḥ
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iha loke **ca**-kārād
amusmiṁś ca loke karhicit kadācid api „kasyacid" iti pāṭhaḥ kvacit \| he
rājann ! iti rājatve'pi tad aparihāryam iti bhāvaḥ \| svena ātmatayā
pratītenāpi ataḥ putrādi-vyavahārasyā-nity atvāt tatrānāsaktiṁ vidhāya
dharma-rakṣārthaṁ sveṣu samatā-vartanam eva yuktam iti bhāvaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca te priyā api putrā
duryodhanādayaḥ cira-sthāyina ity āha---neheti \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.21 \|\|

ekaḥ prasūyate jantur eka eva pralīyate \|

eko'nubhuṅkte sukṛtam eka eva ca duṣkṛtam \|\|

**śrīdhara-svāmī (bhāvārtha-dīpikā) :** tatra tāvad utpatti-maraṇayoḥ
sukha-dukhayoś ca kenāpi sāhityaṁ nāstīty āha---eka iti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra prasiddhe saṁsāre \|
tvāvad iti vākyālaṅkāre \| eko'sahāyaḥ \| anu dehapātottaram \| sukṛtaṁ
śubha-karma-phalaṁ svargādi \| duṣkṛtam aśubha-karma-phalaṁ narakādi \|
prasūyate prasūto bhavati \| pramīyate mṛtyunā hiṁsyate, pramriyata ity
arthaḥ \| pralīyate iti pāṭhe'pi sa evārthaḥ \| yugmadvaye'py
uttaratraivaivakāraḥ sampadi na karotu nāma ko'pi bandhuḥ sāhāyyaṁ
vipadi kuryāt-sarvathā tatra ca na karotīty abhiprāyeṇa \| ca
ukta-samuccayārthaḥ ubhayatra yugme'pi yogyaḥ \| anu
tat-tat-putrādi-sahabhāvāt-paścād eva maraṇaṁ janmāntaraṁ ca labdhvā
pūrva-pūrva-karma bhukte \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ananya-sādhityaṁ ca
jnmādiṣu suvyaktam evety āha---eva iti \| prasūyate, pramīyate mriyate,
pāṭhāntare'py ayam evārthaḥ \| jantur iti janādiṣu svātantryābhāvena
sarveṣām api bhogāvaśyakatā dhvanitā eva, dvayaṁ tat tad dārḍhyāya, ataś
cakāravalāt sva-sva-pūrva-vākye'pi tad anvayaḥ \| anu maraṇānantaraṁ
bhuṅkte duṣmṛtaṁ cānubhuṅkte, anviti kadācid atra putrādibhiḥ saha
sukha-duḥkha-bhogāt paraloke ca tasya kevalasyaiva \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prasūyate prasūto bhavatīti
pramīyate mṛtyunā hiṁsyate pramriyata ity arthaḥ pralīyata iti pāṭhe'pi
sa evārthaḥ \| yugma-dvaye'py uttaratraiva evakāraḥ sampadi na karotu
nāma ko'pi bandhuḥ sāhāyyaṁ vipadi tu sarvathā kuryāt tatra ca na
karotīty abhiprāyeṇa ca-śabda-ukta-samuccayārthaḥ ubhayatrā yugme'pi
yojyaḥ anu tat tat-putrādi-saha-bhāvāt paścād eva maraṇaṁ janmāntaraṁ ca
labdhvā pūrva pūrva karma bhuṅkte \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra tāvad
utpatti-maraṇayoḥ sukha-duḥkhayoś ca na kenāpi sāhityam ity āha---eka
iti \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.22 \|\|

adharmopacitaṁ vittaṁ haranty anye'lpa-medhasaḥ \|

sambhojanīyāpadeśair jalānīva jalaukasaḥ \|\|

**śrīdhara-svāmī (bhāvārtha-dīpikā) :** kiṁ ca yadā ca saha saṁvasanti
tadāpi kleśopārjita-vittāpahāritayā putrā nāma śatrava eva jñeyā ity
āha---adharmeti \| sambhojanīyāḥ poṣyāḥ \| putrādaya iti vyapadeśair
alpa-medhaso mūḍhasya vittaṁ haranti \| jalaukaso matsya-jīvanahūtāni
jalāni yathā tat putrā haranti tadvad iti \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sahavāse'pi sambandhino na
sukhadā ity āha---kiṁ ca iti \| sambhojayituṁ yogyāḥ sambhojanīyā ete
mayā rakṣyā iti vyapadeśair mithyā-detubhiḥ \|

yad vā, sambhojanīyāḥ putrādayo vayam iti vyājoktibhiḥ sambhojanīyeti
pṛthak-padam \| sandhirārṣaḥ \| tat-putrā matsyānāṁ putrāḥ \| anyapadam
ubhayatra putrādiparam \| tad van-mūḍhasyāpy anya iti apadeśaḥ
pumāllakṣye nimitta-vyājayor api iti medinī jalānyatra kṣatpiṣṇūni
jñenāni, mahāsaṅghaṭṭena teṣāṁ kṣayadaurgandhyāpātān mahāmatsyasya
pūrvam eva maraṇāpatteḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasmād adharmeṇa
dharmātikrameṇa pāpena vipacitaṁ svayaṁ yatnaḥ samupārjitam api, anye
putrādayaḥ, alpamedhasa iti tat-tad vicārābhāvād dānādy akaraṇād vā
\|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adharmeṇa svadharmātikrameṇa
niṣiddhācaraṇena ca upacitaṁ svayaṁ yatnataḥ samupārjitam api anye
putrādayaḥ alpamedhaso janasyeti tat tad vicārābhāvāt \| jalānyatra
kṣayiṣṇūni jñeyāni bahu-saṅgaṭṭena teṣāṁ kṣaya-daurgandhyāpātāt
mahā-matsyasya pūrvam eva maraṇāpatteḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca te priyā api putrā
duryodhanādayaś cirasthāyina ity āha \| neheti \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.23 \|\|

puṣṇāti yān adharmeṇa sva-buddhyā tam apaṇḍitam \|

te'kṛtārthaṁ prahiṇvanti prāṇā rāyaḥ sutādayaḥ \|\|

**śrīdhara-svāmī (bhāvārtha-dīpikā) :** kiṁ ca yān evaṁ puṣṇāti te
dhanam ādāya mṛtā jīvanto'pi vā taṁ parityajantīty āha---puṣṇātīti \|
sva-buddhyā svīyā ity abhimānena rāyo'rthāḥ akṛtārtham aprāpta-bhogam
\|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito'py
anyat-snehāviṣayatvād āha---kiñcit \| yān putrādīn \| evam akāryeṇa,
svatvabhrāntyā \| te putrādayaḥ \| tam ajñaṁ naram \| rāḥ puṁsi svarṇa
vittayoḥ iti medinī \| adharmeṇa svadharmātikrameṇa niṣiddhācaraṇena ca
upacitaṁ svayaṁ yatnata upārjitam api anye putrādayo'lpamedhaso
janasyeti tat-tad vicārābhāvāt yaṁ-tatra vai poṣaṇaṁ tasyaiva vardhanaṁ
na tu tena prāṇādipoṣaṇam iti lakṣaṇaṁ prahiṇvanti tyajanti \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adharmeṇeti
prāṇādi-poṣaṇārthaṁ vidhi-niṣedhāpālanāt, ata evāpaṇḍitaṁ mūrkhaṁ tatra
rāyaṁ poṣaṇaṁ sambardhanaṁ prahiṇvanti tyajanti \|
ādi-śabdād-bhṛtya-mitrādayaḥ, prāṇādīnāṁ yathottaraṁ tyāgān arhatve
śraiṣṭhyam ūhyam, tena ca mriyamāṇaṁ prāṇās tyajantīti kiṁ vaktavyam,
jīvantam api, dhanāni tathā sacetanāḥ putrādayo'pi, dharmādikam anādṛtya
tyajantīti vyākhyeyam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra poṣaṇaṁ tasyaiva
vardhanaṁ na tu tena prāṇādi-poṣaṇam iti lakṣaṇam prahiṇvanti tyajanti
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca sva-buddhyā svīyā
ity abhimānena yān yaḥ puṣṇāti te prāṇādayas taṁ mūrkham akṛtārtham eva
prahiṇvanti tyajanti rāyaḥ arthāḥ \|\|23.24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.24 \|\|

svayaṁ kilbiṣam ādāya tais tyakto nārtha-kovidaḥ \|

asiddhārtho viśaty andhaṁ sva-dharma-vimukhas tataḥ \|\|

**śrīdhara-svāmī (bhāvārtha-dīpikā) :** sa punaḥ pāpaika-pātheyo narakaṁ
viśatīty āha---svayam iti \| asiddhārtho'pūrṇa-manorathaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so'jñaḥ pathi bhojyaṁ
pātheyaṁ, pāpam evaikaṁ kevalaṁ pātheyaṁ yasya sa tayā pātheyaṁ mahābale
pānthe iti dharaṇiḥ \| taiḥ pūtrādibhiḥ \| kovidaḥ sva-prayojanākuśalaḥ
\| naṣ arthena na śabdena supsupā iti samāsaḥ \| andhamandhakārayutam \|
tamo narakam \| andhatamo mahānarakam \| nārthakovidaḥ dharmādy arthān
abhijñaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kilviṣaṁ
putrādibharaṇārthārjitaṁ pāpam ādāya śarīrāntareṇāpīto gṛhītvā, iti tad
eka-sāhityaṁ bodhitam, andhaṁ tamo mahā-narakaṁ praviśati, ciraṁ bhuṅkta
ity arthaḥ \| yataḥ svakīya-dharma-vimukhaḥ, yato nārthakovidaḥ
paramārthan abhijñaḥ \| yad vā, nārtho'nartho mahā-pāpaṁ tasmin kovidas
tad ācaraṇe caturaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** andhaṁ tamaḥ mahā-narakaṁ
naṛthakovidaḥ dharmādy arthān abhijñaḥ na lopābhāvaḥ ārṣaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.49.25 \|\|

tasmāl lokam imaṁ rājan svapna-māyā-manoratham \|

vīkṣyāyamyātmanātmānaṁ samaḥ śānto bhava prabho \|\|

**śrīdhara-svāmī (bhāvārtha-dīpikā) :** svapnaś ca māyā ca mano-rathaś
ca tattena tulyam \| āyamya niyamya \| śāntaḥ san samo bhaveti
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anena prakṛte kim āyātaṁ,
tatrāha---tasmād iti \| yato'dharmeṇa putrādi-pālanaṁ naraka-hetus
tasmād dhetoḥ \| lokaṁ śarīraṁ, jagad vā \| svapneti lupopamā, svapnavat
\| māyāpadenendrajālaṁ tadvat manorathaḥ manorājyavat \| prabho iti
tasya nijokti-svīkārārthṁ ślāghāmātram \| sama iti svapara-buddhiṁ
vihāya nija-bhrātṛ-putreṣu tulyatayā vartasvety arthaḥ \| vīkṣya dṛḍhaṁ
jñātvā \| ātmanā buddhyā ātmānaṁ manaḥ \| śāntaḥ lobhādy uparataḥ \|
samaḥ svaputreṣu pāṇḍaveṣu ca tulyabhāvo bhava \|

yad vā, samaḥ san śāntaḥ sukhī bhava, anyathā duḥkham eveti
sambodhayati---prabho iti \| svoktagrahaṇārtham iyaṁ cāturī \| tadaiva
rājatva-siddhiḥ, ayam eva rājño mukha-dharmaśceti bhāvenāha---he rājann
iti \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīkṣya vicārya, dṛḍhaṁ
jñātvā vā, ātmanātmānam iti ātmano bandhur ātmaiva \[gī 6.5\] iti nṣāyāt
\| yad vā, ātmanā buddhyā ātmānaṁ manaḥ śānto lobha-mohādu parataḥ san
samaḥ svaputreṣu pāṇḍaveṣu ca tulya-bhāvo bhava \| yad vā, samaḥ san
śāntaḥ sukhī bhava, anyathā duḥkham eveti bhāvaḥ \| yad vā, śamo man
niṣṭhatā buddheḥ \[bhā.pu 11.19.36\] iti śrī-bhagavad ukteḥ, bhagavan
niṣṭha-buddhir bhavety arthaḥ---putreṣv iva pāṇḍaveṣu snehenaiva
tādṛśatva-siddher ity ayam upadeśasāraḥ \| tatra ca tava śaktir
astyeveti sambodhayati---prabho iti, iyaṁ svokta-grahaṇārthaṁ cāturī,
tadaiva rājatva-siddhiḥ \| ayam eva rājño mukhya-dharmaś
cetyabhiprāyeṇāha---he rājan iti \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīkṣya dṛḍhaṁ jñātvā ātmanā
buddhyā ātmānaṁ manaḥ śāntaḥ lobhādy uparataḥ san samaḥ svaputreṣu
tulya-bhāvo bhavāyad vā, samaḥ san śāntaḥ sukhī bhava anyathā duḥkham
eveti bhāvaḥ \| yad vā, bhagavan niṣṭha-buddhir bhavety arthaḥ \| pareṣv
iva pāṇḍaveṣu snehenaiva tādṛśatva-siddheḥ ity ayam upadeśasāraḥ \|
tatra ca tava śaktir atyeveti sambodhayati \| prabho iti \| iyaṁ
svokta-grahaṇārtha cāturī tadaiva rājatva-siddhiḥ ayam eva rājño
mukhya-dharmaś cety abhiprāyeṇāha \| he rājann iti \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asthiratvāt
svapnādi-tulyam āyamya niyamya \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.26 \|\|

dhṛtarāṣṭra uvāca

yathā vadati kalyāṇīṁ vācaṁ dāna-pate bhavān \|

tathānayā na tṛpyāmi martyaḥ prāpya yathāmṛtam \|\|

**śrīdhara-svāmī (bhāvārtha-dīpikā) :** he dāna-pate akrūra \| na
tṛpyāmy alam iti na manye \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kālyāṇīṁ kalyāṇakarīm \|
anayā vācā \| amṛtaṁ devānnam

> amṛtaṁ vyomni devānne yajña-śeṣe rasāyane \|
>
> ayācite jale hy agnau mokṣaṇe hemni gorase \|
>
> klībe nā tv amare strī tu guḍucyān iti yādavaḥ \|

kadāpi samo na bhavitāsmīti manasi draḍhayitvā śāṭye na tad
doṣaparihārārthaṁ prayo ity asya pratyuttaratayā nija-svātantryaṁ
niṣeddhuṁ tatra śrī-kṛṣṇasyaiva doṣaṁ vaktuṁ prāk tat-santoṣārthaṁ tad
uktam abhinandati---yayeti yathā yad abhiprāyeṇa, tathā tad
abhiprāyeṇaiva, na tv abhiprāyāntaraṁ buddhvety arthaḥ \| dānapate iti
sad upadeśadānābhiprāyeṇa \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kadāpi hi samo na
bhavitāsmīty antarmanasi draḍhayitvā śāṭhyena tad doṣaparihārārtham,
prabho ity asya pratyuttaratayā nijāsvātantryaṁ vaktuṁ prāk
tat-santoṣārthaṁ tad uktam abhinandati---yatheti \| yādṛśīṁ kalyāṇīm
uttamām dāna-pate iti sad upadeśa-dānābhiprāyeṇa, tathā tādṛśyā anayā
sākṣād anubhūyamānayā \| yad vā, anayā īdṛśyety arthaḥ \| yathā martyo
na tṛpyati, tathā tṛpyāmīti yojyam \| ity uktya-pālanena tasya krodham
āśaṅkya tad anudbhavārthaṁ svoktigrāhaṇārthañcādau stutiḥ kṛtā
\|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kadāpi samo na bhavitāsmīty
antarmanasi draḍhayitvā śāṭhyena tad doṣa-parihārārthaṁ prabho ity asya
pratyuttaratayā nija-svātantryaṁ niṣeddhuṁ tatra śrī-kṛṣṇasyaiva ca
doṣaṁ vaktuṁ prāk tat-sandoṣārthaṁ tad uktam abhinandati \| yatheti \|
yathā yad abhiprāyeṇa tathā tad abhiprāyeṇaiva na tv abhiprāyāntaraṁ
buddhvety arthaḥ \| dānapata iti sad upadeśa-dānābhiprāyeṇa \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhijñammanyo'yam akrūro
mām api tattvam upadeṣṭuṁ prāgalbheta kim aham idaṁ na jānām īty
antarmadapūrṇe'pi mahā-gāmbhīryaṁ prakāśayan bahir mahā-sādhur ivāha \|
yatheti \| dānapate iti \| mathurāyām anna-dānena yathā bubhukṣūṁs
tarpayasi tathaivānna hastināpure anabhijñaṁ māṁ jāna-dānena tarpayasīti
bhāvaḥ \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.27 \|\|

tathāpi sūnṛtā saumya hṛdi na sthīyate cale \|

putrānurāga-viṣame vidyut saudāmanī yathā \|\|

**śrīdhara-svāmī (bhāvārtha-dīpikā) :** sūnṛtā priyā vāk cale'sthire
hṛdi na sthīyate na tiṣṭhatīty arthaḥ \| sudāmā parvatas tatra bhavā
vidyud iva \| tasmin sphaṭika-śilāmaye sahasaivāti-sphuritā vidyud yathā
līyate tadvad ity arthaḥ \| yadvā sudāmā mālā tasyā iyaṁ saudāmanī \|
mālākārety arthaḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yady api yathā vadasi
tathaiva kartuṁ yogyaṁ tathāpīti \| viṣamaṁ tu natonnam iti dharaṇiḥ \|
sūnṛtaṁ maṅgale'pi syāt priyasatye vacasyapi iti medinī \| ity artha
iti---karma-kartari prayogastvatrākarmakatvānnāstyata ārṣatvāśreṇa
yagādīti bodhyam \| tavat yathā sudāmni girau vidyududyantyeva liyate
tathā tvād vāco'py ukti-samakālam eva līyanta ity arthaḥ \|
taḍiddṛṣṭāntasya vyadhikaraṇatvāt-samānādhikaraṇyenāha---yadveti \|
tasyā mālāyā iyaṁ dīptiḥ vidyotata iti vidyut saṁjñāyāṁ kartari kvimvā
\| syād vidyut-taḍiptyoḥ iti dharaṇiḥ \| sudāmā meghaḥ sudāmā bhūdhare
meghe iti viśvaḥ \| capale meghe vidyud ivety arthaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na sthīyate sthirā na
bhavatīty arthaḥ \| kutaḥ ? cale cañcale, yataḥ putreṣv anurāgeṇa viṣame
tyakta-sāmye duṣṭatāṁ gate vā, sudāmā meghaḥ, tath ca viśvaḥ---sudāmā
bhūdhare meghe iti, tatratyā saudāminī---yathā meghe sā sthirā na syād
ity arthaḥ \| saumya ! he śānta-prakṛte ! nija-sauśīlyena tvayā mayi
krodho na kārya iti bhāvaḥ \| eṣāpi sarvā parama-śāṭhyoktir eva, buddhyā
svaniyamyasyāpi svamanaso doṣoktyā svasya tad adhīnatvenāśaktibodhanāt
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na sthīyate sthirā na bhavati
ity arthaḥ \| kutaḥ cale cañcale yataḥ putreti sudāmā meghaḥ sudāmā
bhū-dhare meghe iti viśvaḥ \| tatratyā saudāmanī yathā meghe sā sthirā
na syād ity arthaḥ \| saumya he śānta-prakṛte nija-sauśīlyena tvayā mayi
krodho na kārya iti bhāvo'pi sakapaṭa eva \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūnṛtā priya-vāk na
tiṣṭhati sudāmā meghaḥ \| sudāmā mūdhare meghe iti viśvaḥ tatra bhavā
saudāmanī capale meghe capalā vidyud ivety avety arthaḥ \|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.28 \|\|

īśvarasya vidhiṁ ko nu vidhunoty anyathā pumān \|

bhūmer bhārāvatārāya yo'vatīrṇo yadoḥ kule \|\|

**śrīdhara-svāmī (bhāvārtha-dīpikā) :** nanv evaṁ jānato'pi katham ayaṁ
moha iti ced ata āha---īśvarasyeti \| vidhiṁ vidhānaṁ \| māyām iti yāvat
\|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipaty akrūro---nanv
iti \| ayaṁ tvad uktaḥ putrānurāga īśvara-racanāyā eva
māyātva-prasiddher iti yāvad arthaḥ \| vidhunoti upasargavaśād atra
ghunoteḥ karaṇārthatā, karotīty arthaḥ \|

> upasargeṇa dhātvartho balād anyatra nīyate \|
>
> vihārāhāra-saṁhāra-pratihāra-prahāravat \|\|

ity ukteḥ vidhiṁ vidhāneccām, sā ca māyākhyeti tair vyākhyātam \|
anyathā prakārāntareṇāpi kartuṁ ka'pi na śaknoty atastāṁ ko
vidhunotyati, krameta, na kopīty arthaḥ \| atra tvam eva pramāṇam,
etāvatā śikṣaṇena māṁ vivekaṁ grāhayituṁ nāśaka iti bhāvaḥ \| sa
ceśvaraḥ saṁprati yuṣmad-gṛhe vartata ity āha---bhūmer iti \| tena tatra
gatvā sa eva nivedyatāṁ yan mama vidheyam, sa maivaṁ prerayed iti bhāvaḥ
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vidhunoti---atikramituṁ
śknuyād ity arthaḥ \| anyathā mithyā anya-prakārakaṁ vā kṛtvety arthaḥ
\| anena kathañcid api kiñcit tad atikramaṇaṁ nirastam \| pumān
pauruṣa-yukto'pi jana aiśvaryam eva darśayati---bhūmer iti \|
mokṣādi-pradānenāvatāraṇāya \| yad vā, vidhiṁ vidhesyam,
sarva-nijāśeṣaiśvarya[^116] prakaṭanāyādhunātraiva sākṣād bhūto'stīty
āha---bhūmer iti \| atas tad atikrame kasya śaktiḥ syād iti bhāvaḥ \|
yad vā, bhūbhāra-rūpāṇāṁ pāpināṁ mat-putrādīnāṁ
saṁhārāyaivāvatīrṇo'stīti tad arthaṁ tanmūlaṁ mama vaiṣamyaṁ
tenaivotpādyate, tad anyathā-caraṇe mama varākasya kā śaktir iti \|
pāṭhāntare sa eva svayam avatīṇaḥ, arthaḥ sa eva \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vidhiṁ vidhānecchāṁ sā ca
māyākhyeti matvā tais tathā vyākhyānaṁ vidhunoti atikramituṁ śaknuyādity
arthaḥ \| anyathā mithyānya-prakārikāṁ vā kṛtvety arthaḥ \| sa ca
samprati vidhāna-viśeṣecchayātraiva bhūmāvavatīrṇa iti sotprāsaṁ
tanmatam anuvadann āha \| bhūmer iti \| tato bhavadbhir eva tatra
prayatitavyam iti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vidhiṁ vidhānam anyatheti
prakārāntareṇāpi ko nu vidhunoti na ko'pīty arthaḥ \| atra pramāṇaṁ tvam
eva etāvatāpi śikṣaṇena māṁ vivekaṁ grāhayituṁ naivāśaka iti bhāvaḥ \|
sa ceśvaraḥ smprati yuṣmad-gṛhe vartate ity āha \| bhūmer iti \| tena
tatra gatvā sa eva nivedyatāṁ yan mama vidheyaṁ sa naivaṁ prerayed iti
bhāvaḥ \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.29 \|\|

yo durvimarśa-pathayā nija-māyayedaṁ

sṛṣṭvā guṇān vibhajate tad-anupraviṣṭaḥ \|

tasmai namo duravabodha-vihāra-tantra-

saṁsāra-cakra-gataye parameśvarāya \|\|

**śrīdhara-svāmī (bhāvārtha-dīpikā) :** atas tam eva namasyati \| ya iti
\| durvimarśa-paṭhayā avitarkya-mārgayā \| guṇān karmāṇi tat-phalāni ca
vibhajateti vivicya dadāti \| duravabodho yo vihāras tasya krīḍā sa eva
tantraṁ pradhānaṁ mukhyaṁ kāraṇaṁ yasya saṁsāra-cakrasyāta eva tasya
gatir yasmāt tasmai nama iti \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tan-māyāpākartum
aśakyāto hetoḥ \| tam īśvaram \| duravabodho jñātum aśakyaḥ \| eva
durjñeya-vihāraikakāraṇatvād eva \| tasya saṁsāra-cakrasya \|

> tantraṁ kuṭumbakṛtye syāt siddhānte cauṣadhottame
>
> pradhāne tantuvāye ca śāstra-bhede paricchade \|
>
> śruti-śākhāntare hetāv ubhayārtha-prayojake \|
>
> iti-kartavyatāyāṁ ca

iti medinī asmābhir bahiraṅgaiḥ paramasvatantro'sau dūrata eva
namaskārya evety āha---ya iti \| tair vyākhyātam \| tatrāvatārikāyāṁ
nija-vaiṣamyahānecchāhetor iti śeṣaḥ \| avitarkya-mārgayā
jñānātīta-pravṛttikatvāt parihartum aśakyayā \| na
coccanīcasukha-duḥkha-visarge tasya vaiṣamyam ity āha---karmāṇīti \|
karmāṇi pūrva-karmānusāreṇa vidhi-niṣedhalaksāṇāni \| śāsramukhena
vyavasthāpayati---phalāni sukha-duḥkha-lakṣaṇāni cotpādayatīty arthaḥ \|
na caivaṁ tasyaiśvaryaṁ karmādhīnam ity āha---duravabodheti \| anāditvād
anantāni jīvānāṁ nānā-karmāṇi tad vihārecchānusāreṇaivodayanta iti
bhāvaḥ \| ataḥ parameśvarāya vaśīkṛta-sarvatvena tan nāmne \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv evaṁ
svātantryābhāvena vidhi-niṣedha-vākyānāṁ vaiyarthyaṁ syāt, tataś ca
puṇya-pāpāsiddhyā tat-tat-phala-bhogo na ghaṭate, satyam, tathāpi tasya
parameśvaratayā durūha-līlatvena tat-tat sarvaṁ sambhavatyeveti
parameśvaratvaṁ varṇayan praṇamati---ya iti \| durvimarśo'tarkyaḥ panthā
jñānopāyo'pi, kiṁ punas tattvaṁ yasyās tayā nijayā svādhīnayā māyayeti
parameśvaratva-pradarśanāyā paramādbhuta-śaktimattvam uktam \| idaṁ
jagat, antaryāmitayā anupraviṣṭaḥ sann iti guṇān sukha-duḥkhādīn tatra
bhaktān prati sukhādīn, abhaktādīn prati duḥkhādīn vibhajate \|

nanu, kvacid bhaktā api duḥkhino dṛśyante, tatrāha---duravabodheti,
duravabodhaś cāsau vihāra-tantra-saṁsāra-cakra-gatiś ca, sadā sukhino'pi
bhaktāḥ kadācid-duḥkhina iva yat pratīyante, etad eva tasya
duravabodhatvam ity arthaḥ \|

nanu, sarvān eva sukhinaḥ, kiṁ nava-navān iva ? tatrāha---vihāreti \|
bhaktaiḥ saha vihāra eva tantraṁ mukhyaṁ yatra tasya saṁsāra-cakrasya
gataye vihārārtham ity arthaḥ \|

nanv evaṁ tasya vaiṣamyaṁ syāt, tatrāha---parameśvarāyeti \|
parama-svatantrāya \| yad vā, tādṛśa-sṛṣṭyādau sarvatraivāyaṁ hetuḥ \|
tad icchā-kāraṇaṁ mahā-durbodham eva, paratvād iti bhāvaḥ \| yady api
tāttviko'yaṁ siddhāntas tathāpi tatrān adhikāriṇaḥ śāṭhya eva
paryavasyati, sarvatra tādṛśa-bhāvābhāvāt kevalaṁ svadoṣa-parihārārtham
eva tad ukter iti jñeyam \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asmābhis tu bahiraṅgaḥ parama
svatantro'sau tad arthaṁ dūrato namaskārya evety āha \| ya iti tair
vyākhyātaṁ tatrāvatārikāyāṁ nija-vaiṣamyahānecchā-hetor iveti śeṣaḥ \|
avitarkya-mārgayeti \| jñānātīta-pravṛttikatvāt parihartum aśakyayety
arthaḥ \| na coccanīcasukha-duḥkha-visarge tasya ca vaiṣamyam ity āha \|
karmāṇīti \| karmāṇi pūrvakam ānusāreṇa vidhi-niṣedha-lakṣaṇāni
śāstra-mukhena vyavasthāpayati sukha-duḥkhāni cotpādayatīty arthaḥ \| na
caivaṁ tasyaiśvaryaṁ karmādhīnam ity āha \| dūravabodheti \| anāditvād
anantāni jīvānāṁ nānā-karmāṇi tad vihārec chānusāreṇaivodayante iti
bhāvaḥ \| ataḥ parameśvarāya vaśīkṛta-sarvatvena tan nāmne iti
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atas tam eva namasyati \|
ya iti \| durvimarśa-pathayā durvitarkya-mārgaryā guṇān vibhajate
śānta-ghora-mūḍha-rūpatvena vibhaktān karoti duravabodhaṁ durgamaṁ
vihāra-tantraṁ līlā-siddhānto yasya saṁsāra-cakrād asmāt gati-ruddhvāro
yasmāt sa ca sa ca tasmai dhṛtarāṣṭra prabodhayeti tvāṁ mat
prabodhārthaṁ prerayati māṁ prabudhyasvety abodhārthaṁ māṁ ca
prerayatīty evaṁ viṣamā tasya līlā ato'sya siddhāntaṁ ko jānīyād iti
bhāvaḥ na ca tv antu saṁsāra-cakre patita evety api vācyaṁ mamāpi
tasmāsd eva gatir bhyāvinīti bhāvaḥ \|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.30 \|\|

**śrī-śuka uvāca---**

ity abhipretya nṛpater abhiprāyaṁ sa yādavaḥ \|

suhṛdbhiḥ samanujñātaḥ punar yadu-purīm agāt \|\|

**śrīdhara-svāmī (bhāvārtha-dīpikā) :** abhipretya jñātvā \|\|30.31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \| nṛpater
dhṛtarāṣṭrasya \| so'krūraḥ suhṛdbhir vidurādibhiḥ \| itīdṛśaṁ
vaiṣampyāparityāga-lakṣaṇam \| nṛpater iti samatvena yudhiṣṭira-rājye
svarājatvahāni-śaṅkayeti bhāvaḥ \| suhṛdbhiḥ pāṇḍavādibhiḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti īdṛśaṁ
vaiṣamyāparityāga-laksāṇam, nṛpater iti samatvena śrī-yudhiṣṭhirasya
rājatve sati tasya rājābhimāna-hānir iti bhāvaḥ \| suhṛdbhiḥ
pāṇḍavādibhiḥ samyak prīti-pūrvakaṁ dṛḍhatayā anujñātaḥ san yadupurīṁ
śrī-mathurām agāt, yato yādavaḥ, ata evoktam---yadupurīm iti \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itīdṛśaṁ
vaiṣamyāparityāga-lākṣaṇaṁ nṛpater iti samatvena śrī-yudhiṣṭhira-rājatve
svarājatva-hāni-śaṅkayeti bhāvaḥ \| suhṛdbhiḥ pāṇḍavādibhiḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhiprāyaṁ
vaiṣamyāparityāga-rūpam abhipretya jñātvā \|\|30.31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.49.31 \|\|

śaśaṁsa rāma-kṛṣṇābhyāṁ dhṛtarāṣṭra-viceṣṭitam \|

pāṇḍavān prati kauravya yad-arthaṁ preṣitaḥ svayam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad arthaṁ
dhṛtarāṣṭra-viceṣṭita-jñānārtham \| kauravyeti---tvam api tad
vaṁśyatvāt-tatparāyaṇo bhavety abhiprāyaḥ \| pāṇḍavān prati viceṣṭitam
\| ataḥ kauryabahir mārdavābhyāṁ vividhaṁ ceṣṭitam \| yad arthaṁ yad
viceṣṭitajñānārthaṁ preṣitaḥ, tābhyām eva \| he
parevyeti-tvat-pūrvajānāṁ kuruṇāṁ kṣayakāraṇaṁ tad eva, tac ca tvayā
jñāyata eveti bhāvaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pāṇḍavān prati ceṣṭitaṁ
vyavahāram \| pāṭhāntare---antaḥkaurya-bahirmārdavābhyāṁ vividhaṁ
ceṣṭitam, yad arthaṁ yac ceṣṭita-jñānārthaṁ preṣitas tābhyām eva \| he
kauravyeti tvaṁ pūrvajānāṁ kurūṇāṁ kṣaya-kāraṇam, tad eva, tac ca tad
vaṁśyātvāt tvayā jñāyata eveti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pāṇḍavān prati viceṣṭitam iti
antaḥkaurya-bahir mārdavābhyāṁ vividhaṁ ceṣṭitaṁ tad-arthaṁ yad
viceṣṭita-jñānārthaṁ preṣitaḥ, tābhyām eva he kauravyeti tvat-pūrvajānāṁ
kurūṇāṁ kṣaya-kāraṇaṁ, tad eva \| tac ca tvayā jñāyata eveti bhāvaḥ
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.* (?)

iti sārārtha-darśinyāṁ harṣiṇyāṁ bhakta-cetasām \|

ūnapañcāśattamo'tra daśame'ajani saṅgataḥ \|\|\*\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe pūrvārdhye rājasa-līlā-

prakaraṇe prameya-prakaṇe ekonapañcāśattamo'dhyāyaḥ \|

\|\| 10.49 \|\|



[^1]: vibhuṁ

[^2]: vibhrāntāḥ

[^3]: characid vacant śaradi van

[^4]: taraṅgeṇa

[^5]: tatra

[^6]: bodhayate

[^7]: sāmānyataḥ iti ka,kha-karalipyor nāsti

[^8]: na khalu gopikā-nandano bhavān akhila-dehinām antarātma-dṛk \|

    vikhanasārthito viśva-guptaye sakha udeyivān sātvatāṁ kule \|\|

[^9]: gopyutsavārthaṁ

[^10]: vraja-gaṇa

[^11]: goṣṭhāni

[^12]: tena

[^13]: śṛṇomi vyāyatodyamau

[^14]: tasyāḥ śata-guṇāḥ

[^15]: valinā

[^16]: mṛtyurahnāya

[^17]: mṛtyurahnāya

[^18]: kṛṣṇa-līlā-pravartakam

[^19]: nivedanam

[^20]: jihvākarṣaka-svabhāvatvāt

[^21]: atas tava

[^22]: dvirbandhanena

[^23]: saṅgatyām asya gamane

[^24]: ekadety uktve rasāntaratvāt tathā

[^25]: kramaṇādy abhāvena

[^26]: udyato (?)

[^27]: udyato (?)

[^28]: madhupuryāṁ

[^29]: evopapanne

[^30]: gamayor ayugmāḥ

[^31]: vaiparītyāpatteḥ

[^32]: svataś ceṣṭayā

[^33]: apavitratvaṁ ca

[^34]: sākṣād-vakṣyāmīty atra

[^35]: prakaṭayantam ityavyākhyānaṁ

[^36]: -hasta-pallavam

[^37]: yac ca

[^38]: vāyv-agny-aśani-niṣpeṣaiḥ phala-puṣpaṁ viśīryate \|

    śrotreṇa gṛhyate śabdas tasmāc chṛṇvanti pādapāḥ \|\|

    vallī veṣṭayate vṛkṣaṁ sarvataś caiva gacchati \|

    na hy adṛṣṭeś ca mārgo'sti tasmāt paśyanti pādapāḥ \|\|

    puṇyāpuṇyais tathā gandhair dhūpaiś ca vividhair api \|

    arogāḥ puṣpitāḥ santi tasmāj jighranti pādapāḥ \|\|

[^39]: bhakty udrekam āha

[^40]: svākhyāne'pi nāśakat

[^41]: vṛttiṁ

[^42]: bhagavate

[^43]: utkṛttāny

[^44]: ghṛṇā kasya na (mūle)

[^45]: ghṛṇā kasya na (mūle)

[^46]: Gives 10.38 and Lalita-mādhava 424.

[^47]: vividhatvādy apekṣayā

[^48]: sāmagryata utkarṣa

[^49]: prakaṭana mananāt

[^50]: hetutvādikam api

[^51]: brahmaṇo'ntatā

[^52]: sañcāreṇa

[^53]: tat-tan nija

[^54]: mathurāṁ

[^55]: jalādibhiḥ seko

[^56]: pradeśa-viṣayakatāpekṣayā

[^57]: samudratvāt

[^58]: apāharat

[^59]: cety atra

[^60]: tad anukaraṇaṁ

[^61]: tad ācaraṇāt

[^62]: janma-sāphalyatvam

[^63]: sammatam evety āśayena

[^64]: nijaśvaryān na cyuta

[^65]: bahu-vratā tayā iti vaṁśīdhara-paṭhitam.

[^66]: tad vadhopāyāsampatteḥ

[^67]: krīḍā-mātreṇaiva

[^68]: samyag utthite

[^69]: akṣavāṭaiḥ

[^70]: samūhya

[^71]: \" patitaṁ taṁ\" ity atra pāṭhāntaro\'sti.

[^72]: vibhāvādy-ākhyayā

[^73]: papur na tṛptā nayanais tad-ānanam ity antima-paṅktiḥ \|

[^74]: prāpaṇāya

[^75]: vaṁśīdharasya vākyam etat.

[^76]: īśvarasya sarvatra dhṛta-pāṭhāntaram.

[^77]: This is an exact quote from Rasārṇava-sudhākara 1.282, but is not
    found in Bharata Nāṭya-śāstra.

[^78]: durlabhatvāsvātantryādayaḥ

[^79]: darśane ca

[^80]: atrāpi

[^81]: tad ukter ādhikyāt

[^82]: saṅgatā sāpi

[^83]: mathurā-māhātmyaṁ dṛṣṭvāpi na prāptam.

[^84]: -hatayor

[^85]: vṛddhau ca mātā-pitarau sādhvī bhāryā śiśuḥ sutaḥ \|

    apy akārya-śataṁ kṛtvā bhartavyā manur abravīt \|\| \[manu 11.10\]

[^86]: See Vaṁśīdhara to 1.1.5: vyāsāsanopaveśāc ca śūdraś cāṇḍālatāṁ
    vrajet

    viprasyaivādhikāro'sti vyāsāsana-samākrame

    dharmāṇāṁ śruti-gītānām upadeśe tathā dvija

[^87]: nihnuta-

[^88]: nihṛta-

[^89]: nāpekṣita

[^90]: tathaivāhatuḥ

[^91]: yūyam adhikāpekṣyā

[^92]: muhur āvartanādara-skhalan

[^93]: prākaṭyopasatteḥ

[^94]: pravaro \[not Gauḍīya reading\]

[^95]: sandarśanāśā-tantu-rakṣaka-sandeśāmṛta-sekena.

[^96]: ādyena

[^97]: ādiśati

[^98]: idaṁ padyārdhaṁ śrī-svāmi-pādānām asammatam, tair aspṛṣṭatvāt \|

[^99]: māhātmya-

[^100]: tās tathā tapyatīr vīkṣya sva-prasthāne yadūttamaḥ

    sāntvayām āsa sa-premair āyāsya iti dautyakaiḥ \[bhā.pu. 10.39.35\]

[^101]: kutrāpy anya-jana-dṛṣṭaḥ

[^102]: tac caiva

[^103]: -vrataḥ

[^104]: eva nikhilātmani

[^105]: ato'nantasya kathāsu raso rāgo yasya, tasya brahma-janmabhir
    vipra-sambandhibhiḥ śaukla-sāvitra-yājñikais tribhir janmabhiḥ kiṁ
    ko'tiśayaḥ ? yatra tatra jātaḥ, sa eva sarvottama ity arthaḥ \|

[^106]: -tātparyānta-

[^107]: vallabhīnām

[^108]: yathoktam asti tad eva.

[^109]: āho-

[^110]: paramāryatvam.

[^111]: pārśvāsanāpekṣayā

[^112]: samāliṅganādinā

[^113]: nitarāṁ

[^114]: mṛtyūpalakṣaṇa

[^115]: sambodhayann āha

[^116]: nijāśeṣaiśvarya

[^117]: vibhuṁ

[^118]: vibhrāntāḥ

[^119]: characid vacant śaradi van

[^120]: taraṅgeṇa

[^121]: tatra

[^122]: bodhayate

[^123]: sāmānyataḥ iti ka,kha-karalipyor nāsti

[^124]: na khalu gopikā-nandano bhavān akhila-dehinām antarātma-dṛk \|

    vikhanasārthito viśva-guptaye sakha udeyivān sātvatāṁ kule \|\|

[^125]: gopyutsavārthaṁ

[^126]: vraja-gaṇa

[^127]: goṣṭhāni

[^128]: tena

[^129]: śṛṇomi vyāyatodyamau

[^130]: tasyāḥ śata-guṇāḥ

[^131]: valinā

[^132]: mṛtyurahnāya

[^133]: mṛtyurahnāya

[^134]: kṛṣṇa-līlā-pravartakam

[^135]: nivedanam

[^136]: jihvākarṣaka-svabhāvatvāt

[^137]: atas tava

[^138]: dvirbandhanena

[^139]: saṅgatyām asya gamane

[^140]: ekadety uktve rasāntaratvāt tathā

[^141]: kramaṇādy abhāvena

[^142]: udyato (?)

[^143]: udyato (?)

[^144]: madhupuryāṁ

[^145]: evopapanne

[^146]: gamayor ayugmāḥ

[^147]: vaiparītyāpatteḥ

[^148]: svataś ceṣṭayā

[^149]: apavitratvaṁ ca

[^150]: sākṣād-vakṣyāmīty atra

[^151]: prakaṭayantam ityavyākhyānaṁ

[^152]: -hasta-pallavam

[^153]: yac ca

[^154]: vāyv-agny-aśani-niṣpeṣaiḥ phala-puṣpaṁ viśīryate \|

    śrotreṇa gṛhyate śabdas tasmāc chṛṇvanti pādapāḥ \|\|

    vallī veṣṭayate vṛkṣaṁ sarvataś caiva gacchati \|

    na hy adṛṣṭeś ca mārgo'sti tasmāt paśyanti pādapāḥ \|\|

    puṇyāpuṇyais tathā gandhair dhūpaiś ca vividhair api \|

    arogāḥ puṣpitāḥ santi tasmāj jighranti pādapāḥ \|\|

[^155]: bhakty udrekam āha

[^156]: svākhyāne'pi nāśakat

[^157]: vṛttiṁ

[^158]: bhagavate

[^159]: utkṛttāny

[^160]: ghṛṇā kasya na (mūle)

[^161]: ghṛṇā kasya na (mūle)

[^162]: Gives 10.38 and Lalita-mādhava 424.

[^163]: vividhatvādy apekṣayā

[^164]: sāmagryata utkarṣa

[^165]: prakaṭana mananāt

[^166]: hetutvādikam api

[^167]: brahmaṇo'ntatā

[^168]: sañcāreṇa

[^169]: tat-tan nija

[^170]: mathurāṁ

[^171]: jalādibhiḥ seko

[^172]: pradeśa-viṣayakatāpekṣayā

[^173]: samudratvāt

[^174]: apāharat

[^175]: cety atra

[^176]: tad anukaraṇaṁ

[^177]: tad ācaraṇāt

[^178]: janma-sāphalyatvam

[^179]: sammatam evety āśayena

[^180]: nijaśvaryān na cyuta

[^181]: bahu-vratā tayā iti vaṁśīdhara-paṭhitam.

[^182]: tad vadhopāyāsampatteḥ

[^183]: krīḍā-mātreṇaiva

[^184]: samyag utthite

[^185]: akṣavāṭaiḥ

[^186]: samūhya

[^187]: \" patitaṁ taṁ\" ity atra pāṭhāntaro\'sti.

[^188]: vibhāvādy-ākhyayā

[^189]: papur na tṛptā nayanais tad-ānanam ity antima-paṅktiḥ \|

[^190]: prāpaṇāya

[^191]: vaṁśīdharasya vākyam etat.

[^192]: īśvarasya sarvatra dhṛta-pāṭhāntaram.

[^193]: This is an exact quote from Rasārṇava-sudhākara 1.282, but is
    not found in Bharata Nāṭya-śāstra.

[^194]: durlabhatvāsvātantryādayaḥ

[^195]: darśane ca

[^196]: atrāpi

[^197]: tad ukter ādhikyāt

[^198]: saṅgatā sāpi

[^199]: mathurā-māhātmyaṁ dṛṣṭvāpi na prāptam.

[^200]: -hatayor

[^201]: vṛddhau ca mātā-pitarau sādhvī bhāryā śiśuḥ sutaḥ \|

    apy akārya-śataṁ kṛtvā bhartavyā manur abravīt \|\| \[manu 11.10\]

[^202]: See Vaṁśīdhara to 1.1.5: vyāsāsanopaveśāc ca śūdraś cāṇḍālatāṁ
    vrajet

    viprasyaivādhikāro'sti vyāsāsana-samākrame

    dharmāṇāṁ śruti-gītānām upadeśe tathā dvija

[^203]: nihnuta-

[^204]: nihṛta-

[^205]: nāpekṣita

[^206]: tathaivāhatuḥ

[^207]: yūyam adhikāpekṣyā

[^208]: muhur āvartanādara-skhalan

[^209]: prākaṭyopasatteḥ

[^210]: pravaro \[not Gauḍīya reading\]

[^211]: sandarśanāśā-tantu-rakṣaka-sandeśāmṛta-sekena.

[^212]: ādyena

[^213]: ādiśati

[^214]: idaṁ padyārdhaṁ śrī-svāmi-pādānām asammatam, tair aspṛṣṭatvāt \|

[^215]: māhātmya-

[^216]: tās tathā tapyatīr vīkṣya sva-prasthāne yadūttamaḥ

    sāntvayām āsa sa-premair āyāsya iti dautyakaiḥ \[bhā.pu. 10.39.35\]

[^217]: kutrāpy anya-jana-dṛṣṭaḥ

[^218]: tac caiva

[^219]: -vrataḥ

[^220]: eva nikhilātmani

[^221]: ato'nantasya kathāsu raso rāgo yasya, tasya brahma-janmabhir
    vipra-sambandhibhiḥ śaukla-sāvitra-yājñikais tribhir janmabhiḥ kiṁ
    ko'tiśayaḥ ? yatra tatra jātaḥ, sa eva sarvottama ity arthaḥ \|

[^222]: -tātparyānta-

[^223]: vallabhīnām

[^224]: yathoktam asti tad eva.

[^225]: āho-

[^226]: paramāryatvam.

[^227]: pārśvāsanāpekṣayā

[^228]: samāliṅganādinā

[^229]: nitarāṁ

[^230]: mṛtyūpalakṣaṇa

[^231]: sambodhayann āha

[^232]: nijāśeṣaiśvarya

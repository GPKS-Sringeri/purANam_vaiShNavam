+++
title = "१५ प्रियव्रत-वंशानुकीर्तनं"

+++

**॥ ५.१५.१ ॥**

श्री-शुक उवाच—


> **भरतस्यात्मजः सुमतिर् नामाभिहितो यम् उ ह वाव केचित् पाखण्डिन ऋषभ-पदवीम् अनुवर्तमानं चानार्या अवेद-समाम्नातां देवतां स्व-मनीषया पापीयस्या कलौ कल्पयिष्यन्ति।**

**श्रीधरः : **

एवम् अष्टभिर् अध्यायैर् भरतस्योक्तम् ईहितम् ।

ततः पञ्चदशे तस्य कीर्त्यन्ते वंश-जा नृपाः ॥

ऋषभ-पदवीं जीवन्-मुक्त-मार्गम् अनुवर्तमानं यं दृष्ट्वेति शेषः । यद् वा, यं सुमतिम् अवेद-समाम्नातां देवतां कल्पयिष्यन्ति । बुद्धोऽयं साक्षाद् अवतीर्ण इति मंस्यन्त इत्य् अर्थः ॥१॥

**क्रम-सन्दर्भः : **कल्पयिष्यन्ति । अत्रामर्ष एव लृट् न भविष्यति । तस्य कलेर् भूतत्वात् । तथा च सूत्रं—अनवकॢप्त्य्-अमर्षयोर् अकिंवृत्तेऽपि [पा। ३.३.१४५] इति ।

**विश्वनाथः : **

अथ पञ्चदशे राज्ञो गयस्य महिमोच्यते ।

यः प्रियव्रत-वंश्यानां अन्त्योऽस्य विरजस्य च ॥

कलौ तस्य चरितं श्रुत्वा तादृशाचारवन्तोऽस्माकं सुमतिर् एव देवता, यथा बुद्ध इति बौद्ध-सम्प्रदायाद् विच्छिद्य कल्पयिष्यन्ति ॥१॥

—ओ)०(ओ—

**॥ ५.१५.२ ॥**


> **तस्माद् वृद्धसेनायां देवताजिन्-नाम पुत्रोऽभवत्।**

_न केनापि व्याख्यातम्।_

—ओ)०(ओ—

**॥ ५.१५.३ ॥**


> **अथासुर्यां तत्-तनयो देवद्युम्नस् ततो धेनुमत्यां सुतः परमेष्ठी तस्य सुवर्चलायां प्रतीह उपजातः।**

**श्रीधरः : **तत् तनयो देवताजितः पुत्रः ॥३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ५.१५.४ ॥**


> **य आत्म-विद्याम् आख्याय स्वयं संशुद्धो महा-पुरुषम् अनुसस्मार।**

**श्रीधरः : **आत्म-विद्यां बहुभ्य आख्याय व्याख्यानेनैव स्वयं संशुद्धोऽनुसस्मार अपरोक्षतयानुभूतवान् ॥४॥

**क्रम-सन्दर्भः : _न व्याख्यातम्।_**

**विश्वनाथः : **अनुसस्मार अनुबभूव प्राप वा ॥४॥

—ओ)०(ओ—

**॥ ५.१५.५ ॥**


> **प्रतीहात् सुवर्चलायां प्रतिहर्त्रादयस् त्रय आसन्न् इज्या-कोविदाः सूनवः प्रतिहर्तुः स्तुत्याम् अज-भूमानाव् अजनिषाताम्।**

**श्रीधरः : **प्रतिहर्ता प्रस्तोता उद्गातेति त्रयो यज्ञ-निपुणाः सूनव आसन् । अजनिषातां जातौ॥५॥

**क्रम-सन्दर्भः : _न व्याख्यातम्।_**

**विश्वनाथः : **प्रतिहर्ता प्रस्तोता उद्गातेति त्रयो यज्ञ-निपुणाः सूनव आसन् ॥५॥

—ओ)०(ओ—

**॥ ५.१५.६ ॥**


> **भूम्न ऋषि-कुल्यायाम् उद्गीथस् ततः प्रस्तावो देवकुल्यायां प्रस्तावान् नियुत्सायां हृदयज आसीद् विभुर् विभो रत्यां च पृथुषेणस् तस्मान् नक्त आकूत्यां जज्ञे नक्ताद् द्रुति-पुत्रो गयो राजर्षि-प्रवर उदार-श्रवा अजायत साक्षाद् भगवतो विष्णोर् जगद्-रिरक्षिषया गृहीत-सत्त्वस्य कलात्मवत्त्वादि-लक्षणेन महा-पुरुषतां प्राप्तः।**

**श्रीधरः : **हृदय-जः पुत्रः । जगतो रिरक्षिषया रक्षितुम् इच्छया गृहीतं सत्त्वं येन तस्य विष्णोः कलांशः सन् ॥६॥

**क्रम-सन्दर्भः : _न व्याख्यातम्।_**

**विश्वनाथः : **हृदय-जः पुत्रः । कला अंशांशः ॥६॥

—ओ)०(ओ—

**॥ ५.१५.७ ॥**


> **स वै स्व-धर्मेण प्रजा-पालन-पोषण-प्रीणनोपलालनानुशासन-लक्षणेनेज्यादिना च भगवति महा-पुरुषे परावरे ब्रह्मणि सर्वात्मनार्पित-परमार्थ-लक्षणेन ब्रह्मविच्-चरणानुसेवयापादित-भगवद्-भक्ति-योगेन चाभीक्ष्णशः परिभावितातिशुद्ध-मतिर् उपरतानात्म्य आत्मनि स्वयम् उपलभ्यमान-ब्रह्मात्मानुभवोऽपि निरभिमान एवावनिम् अजूगुपत्।**

**मध्वः : **प्रियव्रतो गयश् चैव कर्म-देव समो गुणैः इति षाड्गुण्ये ॥७॥

**श्रीधरः : **महा-पुरुषत्वम् एवाह—स वै इति । धर्मस् तस्य द्वि-विधः, अभिषक्तित्वात् प्रजा-पालनादिर् एकः, गृहस्थत्वाद् इज्यादिश् चापरः । द्वि-विधोऽपि भगवति सर्वात्मनार्पितः सन् परमार्थ-लक्षणस् तेन परिभाविता संस्कृताऽति-शुद्धा मतिर् यस्य । अत एवोपरतम् अनात्म्य-देहाद्य् अहं भावो यस्मिंस् तस्मिन्न् आत्मनि चित्ते स्वयम् एवोपलभ्यमाने ब्रह्मण्य् आत्मानुभवो यस्य तादृशोऽपि निरभिमान एवावनिम् अजूगुपत् पालयाम् आस ॥७॥

**क्रम-सन्दर्भः : **स वै इति । उपलभ्यमाने ब्रह्मण्य् आत्मानुभवोऽप्य् अजूगुपद् इत्य् अन्वयः । तथापि गोपने हेतुः निरभिमान एव सन्न् इति ॥७॥

**विश्वनाथः : **पालनं विपक्ष-विमर्दनादिना पोषणं वृत्ति-दानादिना अर्पितः सन् परमार्थ-लक्षणो भवति यः स्व-धर्मस् तेन परि सर्वतो-भावेन भाविता भाव-युक्ती-कृता विशुद्धा मतिर् यस्य सः । उपरतम् अनात्म्यं देहाद्य्-अहं-भावो यस्य सः ॥७॥

—ओ)०(ओ—

**॥ ५.१५.८ ॥**


> **तस्येमां गाथां पाण्डवेय पुराविद उपगायन्ति।**

_न कतमेनापि व्याख्यातम्।_

—ओ)०(ओ—

**॥ ५.१५.९ ॥**


> **गयं नृपः कः प्रतियाति कर्मभिर्**  
> **यज्वाभिमानी बहुविद् धर्म-गोप्ता ।**  
> **समागत-श्रीः सदसस्-पतिः सतां**  
> **सत्-सेवकोऽन्यो भगवत्-कलाम् ऋते ॥**

**श्रीधरः : **कर्मभिर् गयं कः प्रतियात्य् अनुकरोति न कोऽपि । अत्र हेतुः—यज्वादि-रूपो भगवत्-कलां गयम् ऋतेऽन्यः क इत्य् अनुषङ्गः । अभिमानी सर्वतो मानास्पदं मनस्वीति वा । समागता संप्राप्ता श्रीर् येन यम् इति वा । सतां सदसः सभायाः पतिः सतां सदसः सभायाः पतिः सतां सेवकः । यद् वा, यज्वादि-रूपोऽपि भगवत्-कलामृते गयं कोऽन्यः प्रतियातीत्य् अन्वयः ॥९॥

**क्रम-सन्दर्भः : _न व्याख्यातम्।_**

**विश्वनाथः : **प्रतियाति अनुकरोति । अभिमानी सर्वतो मानास्पदं मनस्वीति वा । सतां यत् सदस् तस्य पतिः भगवद्-अंशं विना कोऽन्यः यज्वादि-रूपोऽपि गयं प्रतियातीत्य् अन्वयः ॥९॥

—ओ)०(ओ—

**॥ ५.१५.१० ॥**


> **यम् अभ्यषिञ्चन् परया मुदा सतीः**  
> **सत्याशिषो दक्ष-कन्याः सरिद्भिः ।**  
> **यस्य प्रजानां दुदुहे धराशिषो**  
> **निराशिषो गुण-वत्स-स्नुतोधाः ॥**

**श्रीधरः : **सतीः सत्यः । सत्या आशिषो यासां ताः । दक्ष-कन्याः श्रद्धा-मैत्री-दयेत्य्-आद्याः । निराशिषोऽपि यस्य प्रजानाम् आशिषः कामान् धरा दुदुहे । तस्य गुणा एव वत्सस् तेन स्नुत-मूधो यस्याः पृथिव्याः । यच् छब्दानां तम् गयं कः प्रतियातीति संबन्धः ॥१०॥

**क्रम-सन्दर्भः : _न व्याख्यातम्।_**

**विश्वनाथः : **सतीः सत्यः । दक्ष-कन्याः श्रद्धा-मैत्री-दयेत्य्-आद्याः सत्याशिषो श्रद्धा-मैत्री-दयाद्यास् ते सन्त्व् इति सत्या आशिषो यासां ताः । निराशिषो निष्कामस्यापि यस्य प्रजानाम् आशिषो धरा दुदुहे । गुणा एव वत्सस् तेन स्नुत-मूधो यस्याः सा ॥१०॥

—ओ)०(ओ—

**॥ ५.१५.११ ॥**


> **छन्दांस्य् अकामस्य च यस्य कामान्**  
> **दुदूहुर् आजह्रुर् अथो बलिं नृपाः ।**  
> **प्रत्यञ्चिता युधि धर्मेण विप्रा**  
> **यदाशिषां षष्ठम् अंशं परेत्य ॥**

**श्रीधरः : **छन्दांसि वेदास् तद् विहित-कर्माणि च । दुदूहुर् दुदुहुः । युधि प्रत्यञ्चिता बाणैः प्रतिपूजिता नृपा यस्य बलिम् आजह्रुर् अर्पयाम् आसुः । धर्मेण पालनेन दक्षिणादिभिश् च यदा प्रत्यञ्चिता विप्रास् तदा परेत्य लोकान्तरे आशिषां धर्म-फलानाम् षष्ठम् अंशम् आजह्रुः । पुण्य-षड्-भागम् आदत्ते न्यायेन परिपालयन् इति स्मृतेः ॥११॥

**क्रम-सन्दर्भः : _न व्याख्यातम्।_**

**विश्वनाथः : **युधि प्रत्यञ्चिता बाणैः प्रतिपूजिता नृपा बलिम् आजह्रुः । धर्मेण दक्षिणादिभिः प्रत्यञ्चिता विप्रा यद् यस्मै परेत्य लोकान्तरे आशिषां स्व-चरित-धर्म-फलानाम् षष्ठम् अंशम् आजह्रुः । पुण्यं षड् भागम् आदत्ते न्यायेन परिपालयन् इति स्मृतेः ॥११॥

—ओ)०(ओ—

**॥ ५.१५.१२ ॥**


> **यस्याध्वरे भगवान् अध्वरात्मा**  
> **मघोनि माद्यत्य् उरु-सोम-पीथे ।**  
> **श्रद्धा-विशुद्धाचल-भक्ति-योग-**  
> **समर्पितेज्या-फलम् आजहार ॥**

**श्रीधरः : **उरु-सोम-पीथे बहु-सोम-पानेऽध्वरे मघोनि इन्द्रे माद्यति मदं प्राप्नुवति सति, श्रद्धया विशुद्धो योऽचलो भक्ति-योगः, तेन समर्पितम् इज्या-फलम् आजहार । अर्हणम् इव प्रत्यक्षतः स्वी-कृतवान् इत्य् अर्थः ॥१२॥

**क्रम-सन्दर्भः : _न व्याख्यातम्।_**

**विश्वनाथः : **उरु-सोम-पीथे बहु-सोम-पानेऽध्वरे मघोनि इन्द्रे माद्यति सति आजहार अर्हणम् इव प्रत्यक्षतः स्वीचकार ॥१२॥

—ओ)०(ओ—

**॥ ५.१५.१३ ॥**


> **यत्-प्रीणनाद् बर्हिषि देव-तिर्यङ्-**  
> **मनुष्य-वीरुत्-तृणम् आ विरिञ्चात् ।**  
> **प्रीयेत सद्यः स ह विश्व-जीवः**  
> **प्रीतः स्वयं प्रीतिम् अगाद् गयस्य ॥**

**श्रीधरः : यस्य** भगवतः **प्रीणनात्** । देवादीनां द्वन्द्वैक्यम् । तत् **सद्यः प्रीयेत** प्रीतिं गच्छेत् । **स विश्व-जीवः** सर्वान्तर्यामी **स्वयं प्रीत**-रूप एव **बर्हिषि** यज्ञे **गयस्य** । **ह** स्फुटं । **प्रीतिम् अगात्** तृप्तोऽस्मीति प्रत्यक्षं प्रीतिम् आविष्कृतवान् इत्य् अर्थः ॥१३॥

**क्रम-सन्दर्भः : विश्व-जीवः** सर्व-जीवन-हेतुः । **स्वयं प्रीतः** सुख-रूपोऽपि ॥१३॥_।_

**विश्वनाथः : यस्य **भगवतः** प्रीणनात् देवादिकं प्रीयेत** । [सह-विश्व-जीवः इति पाठे] स **विश्व-जीवैः** सहित एव **स्वयं प्रीति-**रूपः सन् तृप्तोऽस्मीति **प्रीतिम्** आविश्चकार ॥१३॥

—ओ)०(ओ—

**॥ ५.१५.१४ ॥**


> **गयाद् गयन्त्यां चित्ररथः सुगतिर् अवरोधन इति त्रयः पुत्रा बभूवुश् चित्ररथाद् ऊर्णायां सम्राड् अजनिष्ट; तत उत्कलायां मरीचिर् मरीचेर् बिन्दुमत्यां बिन्दुम् आनुदपद्यत तस्मात् सरघायां मधुर् नामाभवन् मधोः सुमनसि वीरव्रतस् ततो भोजायां मन्थु-प्रमन्थू जज्ञाते मन्थोः सत्यायां भौवनस् ततो दूषणायां त्वष्टाजनिष्ट त्वष्टुर् विरोचनायां विरजो विरजस्य शतजित्-प्रवरं पुत्र-शतं कन्या च विषूच्यां किल जातम्।**

**श्रीधरः : **सुमनसि स्त्रियाम् ॥१४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ५.१५.१५ ॥**

तत्रायं श्लोकः—


> **प्रैयव्रतं वंशम् इमं विरजश् चरमोद्भवः ।**  
> **अकरोद् अत्य्-अलं कीर्त्या विष्णुः सुर-गणं यथा ॥**

**श्रीधरः : **कीर्त्या अतिशयेनालम् अकरोद् भूषितवान् ।

**क्रम-सन्दर्भः, विश्वनाथः : _न व्याख्यातम्।_**

इति सारार्थ-दर्शिन्यां हर्षिण्यां भक्त-चेतसाम् ।

पञ्चमेऽयं पञ्चदशः सङ्गतः सङ्गतः सताम् ॥*॥

—ओ)०(ओ—


> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां पञ्चम-स्कन्धे   
> प्रियव्रत-वंशानुकीर्तनं नाम   
> पञ्चदशोऽध्यायः ।

॥ ५.१५ ॥

(५.१६)





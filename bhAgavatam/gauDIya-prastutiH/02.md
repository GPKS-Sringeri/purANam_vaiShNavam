+++
title = "02"

+++

<!-- Copy and paste the converted output. -->

<!-----

Yay, no errors, warnings, or alerts!

Conversion time: 128.366 seconds.


Using this Markdown file:

1. Paste this output into your source file.
2. See the notes and action items below regarding this conversion run.
3. Check the rendered output (headings, lists, code blocks, tables) for proper
   formatting and use a linkchecker before you publish this page.

Conversion notes:

* Docs to Markdown version 1.0β34
* Thu Jun 01 2023 18:54:57 GMT-0700 (PDT)
* Source doc: bhagavata_purana_-_canto_02_-_five_commentaries
----->



# 
    श्रीमद्-भागवत-महा-पुराणम्


    द्वितीयः स्कन्धः

<details><summary>English</summary>

Version 1.03 Feb 17, 2022

[This file is constantly being edited and updated.]

Sources:



* _Bhāgavata-tātparya_. Anandatirtha Madhvacarya. \
Transcription by Jan Brzezinski. Taken from Bhakti Ballabh Tirtha’s edition (Calcutta : Chaitanya Vani Preḥ s, 1995).
* _Bhāvārtha-dīpikā_. Sridhara Svami. \
Transcribed by Jan Klapis and proofread by Robert Gafrik from Sri Pandita Ramateja Pandeya's edition published by Caukhamba Samskrita Pratishthana in Vraja-jivana Pracya-bharati Grantha-mala series (28), reprinted in 1987. Gafrik and Klapis included all the pandit’s notes, even those refering to other commentaries, but some of them have been removed where they refer to other commentaries included in this edition, or where they give a source reference. This is one of the sources for the reading of the Bhāgavata text itself.
* _Krama-sandarbha_. Sri Jiva Gosvami. \
The authoritative source document here is Puridas’s 1952 edition (Vrindavan Das : Haridas Sharma). Primary transcription—where Shat-sandarbha text was available on the Gaudiya Grantha Mandira, it was used after comparison and correction. Most, though not all, croḥ s-references have been given. Another transcription by Durmada Das was made available, which was also compared and corrected. I don’t know which Durmada Das used, but it does not seem to fit in clearly to the sources used in Puridas. Some footnotes refer to these alternate readings, but this has not been done thoroughly. I have used the same references given by Puridas.
    * (ka) MS 516 in the Baranagar Gauranga Grantha Mandir.
    * (kha) MS 137 in the Bangiya Sahitya Parishad Library.
    * (ga) MS IIIC100 in the Asiatic Society Library, dated 1714.
    * (gha) Another MS in Bengali script. No further information.
    * (na) Ramanarayan Vidyaratna’s edition (Murshidabad, 1892).

     \
Unfortunately, as is the case with all Puridas’s editions, there is no discussion of the critical process used. 

* _Sārārtha-darśinī_ of Viśvanātha Cakravartī Ṭhākura. \
Taken from Bhakti Ballabh Tirtha’s edition (Calcutta : Chaitanya Vani Preḥ s, 1995). Transcription by Jan Brzezinski. This volume is one of the sources for the reading of the Bhagavata text itself.
* _Catuḥśloki-bhāṣya_. Srinivasa Acarya. \
A special feature of this commentary is the inclusion of Srinivas Acharya’s commentary on the the catuhsloki (2.9.30-36). Taken from Haridas Shastri’s undated edition (ca. 1983). Transcription by Jan Brzezinski.
* _Śrīmad-bhāgavata-mahā-purāṇa_. In two volumes with Hindi translation. 13th edition. Gorakhpur: Gita Preḥ s, 1989. \
This edition was used to help establish the Bhagavata text itself. 
* _Kaivalya-dīpikā _is Hemachandra's commentary on _Mukta-phala_ of Vopadeva (ed.) Isvara Chandra Sastri and Pandit Haridasa Vidyasagara, Calcutta 1920.

There have been some formatting problems due to Microsoft Word’s handy complex scripts function, which I seem to be unable to disable. Hopefully, most of the complexities have been unraveled. (Jan Brzezinski 2006-02-10)

If you find any mistakes or variant readings, we humbly request you to please either notify us directly or post in the GGM forum. If you are working closely on this or any other text, please send us your edited version. Thank you, The Editors.

</details>


## अथ द्वितीयः स्कन्धः

ॐ नमो भगवते वासुदेवाय

(२.१)


## प्रथमोऽध्यायः


## शुकप्रवचनम्—तत्रादौ ध्यानविधिः, भगवतो विराड्रूपस्य वर्णनं च ।

**॥ २.१.१ ॥**

**श्री-शुक उवाच—**


    **वरीयान् एष ते प्रश्नः कृतो लोक-हितं**[^१]** नृप ।**

**आत्मवित्-सम्मतः पुंसां श्रोतव्यादिषु यः परः ॥**

**मध्वाचार्यः (भागवत-तात्पर्यम्) : **यः पर इति ॥१॥

———————————————————————————————————————

**श्रीधर-स्वामी (भावार्थ-दीपिका) : **

श्री-गणेशाय नमः ।

द्वितीये[^२] तु दशाध्यायैः श्री-भागवतम् आदितः ।

उद्देश-लक्षणोक्तिभ्यां[^३] सङ्क्षेपेणोपवर्ण्यते ॥इ॥

तत्र तु प्रथमेऽध्याये कीर्तन-श्रवणादिभिः ।

स्थविष्ठे भगवद्-रूपे मनसो धारणोच्यते ॥इइ॥

यन्-नाम-कीर्तनं दान-तपो-योगादि-सत्-फलम् ।

तं नित्यं परमानन्दं हरिं नर नम स्मर ॥इइइ॥

अथ द्वितीय-स्कन्ध-व्याख्या । 

उक्तः पूर्वम् उपोद्घातः[^४] सप्रसङ्गः शुकागमः ।

राज्ञा पृष्टं नॄणां कृत्यम् अथाह शुक-सन्-मुनिः ॥इव्॥

राज्ञः प्रश्नम् अभिनन्दति—वरीयान् इति । ते त्वया । पुंसां श्रोतव्यादिषु[^५] मध्ये यः परः श्रेष्ठ-गोचरः प्रश्नः कृत एष वरीयान् । यतो लोक-हितम् एतत्, मोक्ष-हेतुत्वात् । आत्म-विदां मुक्तानां च संमतो यतः ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **


    ॐ स्वस्ति 


    श्री गणेशाय नमः ।


    वन्देऽहं पार्वती-सूनुं सर्व-विघ्नोपशान्तये ।


    श्री-गुरून् सर्वतो नत्वारम्भे टीकां मनोहराम् ॥१॥


    ब्रह्मर्षीणां समाजे यो राजानं च परीक्षितम् ।


    गङ्गा-तटे समुद्धर्तुं शुक-रूपेण केशवः ॥२॥


    समाजगाम सच्छास्त्रोपदेशेन स्वयं हरिः ।


    तं वन्देऽभीप्सितार्थाप्त्यै नन्द-सूनुं जगद्-गुरुम् ॥३॥


    अधुना द्वितीय-स्कन्ध-प्रकाशः क्रियतेतराम ।


    गिर गुरुं च सन्ध्या मनं तथा ॥४॥

अत्र श्री-शुकागमनाहादविस्मृत-स्वेष्ट-प्रणतिः श्रीधराचार्योऽध्याय-गणना-पुरःसरं व्याख्यातुम् आरभते । द्वितीये विति । नाम-मात्रेण वस्तु-सण्कीर्तनम्-उद्देशः सण्कीर्तन त्व् अम्-उद्देशत्वम्-इत्य्-उक्ते ताल्वोष्ठपुट-व्यापारेणोच्चारणं सण्कीर्तनम् । इह वंशे पाटयमाने दलद्वय-विभाग-जन्य-चटचट-शब्देऽतिव्याप्ति-वारणाय सम्पदम् । काकरवेऽतिव्याप्ति-वारणाय नाम-पदम् । लक्षण-वाक्येऽतिव्याप्ति-वारणाय मात्र-पदम् । बन्ध्यात्मजेऽतिव्याप्ति-वारणाय पदार्थ-पदम् । असाधारण-धर्मो लक्षणम् । असाधारणत्वं नाम लक्ष्यतावच्छेदक-समनियतत्वम्, लक्ष्यतावच्छेदक-समनियतत्वं नाम लक्ष्यतावच्छेदक-व्याप्यत्वे सति लक्ष्यतावच्छेदक-व्यापकत्वम् यथा-गन्धवत् त्वं पृथिव्या लक्षणं लक्ष्या पृथिवी लक्ष्यता पृथिव्यां लक्ष्यतावच्छेदकं पृथिवीत्वं यत्र यत्र गन्धवत्त्वं तत्र तत्र पृथिवीत्वम् इति कृत्वा गन्धे लक्ष्यतावच्छेदक-व्याप्यत्वम् अस्ति एवं यत्र यत्र लक्ष्यतावच्छेदकं पृथिवीत्वं तत्र तत्र गन्ध इति कृत्वा गन्धे लक्ष्यतावच्छेदक-व्यापकत्वम् अप्य् अस्तीति व्याप्यस्य वचनं पूर्वं व्यापकस्य ततः परम् इत्य्-उक्तेर् गन्धवत्त्वपृथिवीत्वयोर् व्याप्यव्यापकत्वम् अनुसन्धेयम् । तथा च इदं श्री-भागवतम् इति कथनम्-उद्देशः । असाधारण-धर्मोऽत्र सर्गादि-दशकम् एव न ज्ञेयस् तस्यान्यत्रापि महापुराणे विद्यमानत्वात् । किं तु हयग्रीव-ब्रह्म-विद्यादिर् एव तस्यैवासाधारण-धर्मत्वात् । यद्य् अप्य् अत्र तन्नोक्तं तथापि बीज-भूत-भगवद्-उपदिष्ट-चतुःश्लोक्यां तद् अस्त्य् एव वटकणिकायां वट इव तच् च श्री-गुरु-प्रसादं विना दुर्ज्ञेयं— 


    यस्य देवे परा भक्तिर् यथा देवे तथा गुरौ । 

तस्यैते कथिता ह्य् अर्थाः प्रकाशन्ते महात्मनः ॥ [श्वे।उ। ६.२३]

इति श्वेताश्वतरोक्तेः । यथा हि भगवान् एव वस्तुतः सद् असच् च यत् इत्य्-आदि हयग्रीव-ब्रह्म-विद्या, अहम् एवासम् एवाग्रे नान्यद् यत् सद्-असत्-परम् [भा।पु। २.९.३२]  इत्य् अनेन यथा कथञ्चिद् असूचि गायत्र्या ब्रह्म-विद्या-रूपत्वेन तेनारम्भोऽप्य् असूच्य् एव । तमाः-शब्देन वृत्र-वधाद्य् अप्य् असूचि तमसा त्वाष्ट्र-मूर्तिना इत्य् अत्र तमः-शब्दस्य वृत्रे प्रयुज्यमानत्वात् । तमो राहुर् यथास्त्य् अपि न प्रतीयेत इत्य् अनेन तद्-वधो ध्वनितः । अप्रतीतिर् हि नष्टस्यैव वस्तुनो भवतीत्य् अलम् अपूर्व-विचारेण । अल्पाक्षरैर् बह्व्-अर्थाभिधानं संक्षेपः ॥१॥ 

तत्र दशाध्यायेषु आदिनामननग्रहः ॥२॥ 

पुनरागत-स्मृतिः श्रीधरो मङ्गलं वस्तुनिर् देशात्म-कमाचरति । यन् नामेति । दानं च तपश् च योग आदिर् यस्य तीर्थ-यात्रादेस् सयोगादिश् च तेभ्यः सच्छ्रेष्ठं फलं यस्य । तत् तथा-गो-कोटि-दानं ग्रहणेषु काशी प्रयाग-गङ्गा-युत-कल्प-वासः । यज्ञा-युतं मेरु-सुवर्ण-दानं गोविन्दनाम-स्मरेण तुल्यम्॥ इति पाण्डव-गीतोक्तेः । हे नरेति स्वात्मानम्-उद्दिश्योक्तं तं नम नमस्कुरु स्मर चेत्यन्वयः ॥३॥ वर्णनीयमर्थं मनसि निधाय तद्-अर्थम्-अर्थान्तर-कल्पनम्-उपोद्धातः उपोद्धात-रूपः । अथ शुकश् चासौ सन्-मुनिश् चेति तथा कृत्यम्-अन्तकृत्यम् ॥४॥ आदिना मन्तव्यादि-ग्रहः । श्रेष्ठः श्री-कृष्णः गोचरो विषयो यस्य स श्रेष्ठ-गोचरः । 

अत्र [कृष्ण-]सन्दर्भः । अपि मे भगवान्-प्रीतः कृष्णः पाण्डु-सुत-प्रियः इत्य्-आदिना श्री-कृष्ण एव स्व-रतिं _राजा ध्रियमाणां_ श्रोतव्यादि-प्रश्नेनैवान्त-काले श्री-कृष्ण एव मय्य् उपदिश्यताम् इति राजाभिप्रायानन्तरं श्री-शुक उवाच—वरीयान् इति । **ते** त्वया **पुंसां** **श्रोतव्यादिषु** मध्ये **यः परः** श्री-कृष्ण-कथा-श्रवणाभिप्रायेण परमः **प्रश्नः कृत** **एष** तु **वरीयान्**[^६] सर्वावतारावतारि-प्रश्नेभ्यः परम-महान् । स च लोकहितं यथा स्यात् तथैव कृतः त्वं तु तथाभूत-श्री-कृष्णैक-निर्बद्ध-प्रेमत्वात् कृतार्थं एवेति भावः । तद् उक्तम् । वैयासकेर् इति वचस् तत्त्व-निश्चयम्-आत्मनः ॥ उपधार्य मतिं कृष्ण औत्तरेयः सतीं व्यधात् इति सती विद्यमाना श्री-कृष्णे या मतिस्ताम् एव विशेषेण धृतवान् इत्य् अर्थः । एतद् एव व्यक्ती-करिष्यते राजा हरेर् अद्भुत-वीर्यस्य कथा लोक-सुमङ्गलाः । कथयस्व महाभाग यथाहम् अखिलात्मनि ॥ कृष्णे निवेश्य निःसङ्गं मनस्त्यक्ष्ये कलेवरम् इति एवम् एव कथितो वंश-विस्तारः इत्य्-आदि । अनन्तर सम्यग्-व्यवसिता बुद्धिः इत्य्-आदि । पूर्वं मया नानावतारादि-कथाभिर् अभिनन्दितस्यापि या श्रीमद्-वसुदेव-नन्दनस्यैव कथायां नैष्ठिकी स्थायि-रूपा रतिर् जाता एषा बुद्धिस् तु सम्यग्-व्यवसिता परम-रस-विदग्धेत्य् अर्थः । यद् वा, यः प्रश्नोऽपि श्रोतव्यादिषु परः यस्य प्रश्नस्य श्रवणादौ परम-पुरुषार्थः । विश्वनाथः—पूर्व-स्कन्धाते ततः पृच्छामि संसिद्धिम् इति पुरुषस्येह यत् कृत्यम् इति वाक्याभ्यां सम्य-सिद्धिः कात्र साधनं च किम् इति तत्रापि श्रव्यजप्यादिकं किन् तथैवाश्रव्याजप्यादिकं च किम् इति राज्ञः प्रश्नम्-अभिनन्दति । वरीया श्रेष्ठस्ते त्वया कृतः एष प्रश्न एव लोकानां हितं न चायं प्राकृतः प्रश्न इत्य् आह--आत्म-विदामेषां युष्मत्सभोपविष्टानां संमतः एतद् अर्थम् एवैतेषाम् अत्रागमनाद् इति भावः । यतः श्रोतव्यादिष्व् इति सतां प्रश्नोऽपि श्रूयते कीर्त्यते स्मर्यते इत्यतः श्रोतव्यादिषु प्रश्नेषु मध्ये यः प्रश्नः पर इतोऽन्यस्योत्कृष्टस्याभावात्सर्वान्तिमः । इमं प्रश्नम् एव श्रुत्वा कीर्तयित्वा स्मृत्वा पुमांसः सर्वतोऽप्य् अति-कृतार्था भवन्ति । पुनर् एतत् प्रश्नस्योत्तरं मया दत्तं श्रुत्वा त्वं कृतार्थी भविष्यतीति भविष्यसीति भावः । इत्थम् एवाग्रे वक्ष्यते—


    वासुदेव-कथा-प्रश्नः पुरुषांस् त्रीन् पुनाति हि ॥ 

वक्तारं पृच्छकं श्रोतृस्तत्पाद-सलिलं यथा॥ [भा।पु। १०.१.१६] इति नृपेति । 

लोकहित-करणेनैवं नृपत्वं सत्स्यतीति भावः ॥१॥

———————————————————————————————————————

**जीव-गोस्वामी (क्रम-सन्दर्भः) : **

द्वितीय-क्रम-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतेर् गतिः ॥

अथ द्वितीय-स्कन्धस्य क्रम-सन्दर्भः । अपि मे भगवान् प्रीतः कृष्णः पाण्डु-सुत-प्रियः [भा।पु। १.१९.३५] इत्य्-आदिना श्री-कृष्ण एव स्व-रतिं व्यज्य म्रियमाणानां श्रोतव्यादि-प्रश्नेनैवान्त-काले श्री-कृष्ण एव मय्य् उपदिश्यताम् इति श्री-राजाभिप्रायानन्तरं श्री-शुक उवाच—**वरीयान् एष** इति । 

**ते** त्वया । **पुंसां** **श्रोतव्यादिषु** मध्ये **यः परः** श्री-कृष्ण-श्रवणाभिप्रायेण परमः **प्रश्नः** **कृतः** । **एष** तु **वरीयान्** । यद् वा, त्वया कृतः यः प्रश्नोऽपि श्रोतव्यादिषु परः । यस्य प्रश्नस्य श्रवणादौ परम-पुरुषार्थः सिध्यतीत्य् अर्थः । एष एव वरीयान् सर्वावतारावतारि-प्रश्नेभ्यः परम-महान् । स च लोक-हितं यथा स्यात् तथैव कृतः । त्वं तु तथाभूत-श्री-कृष्णैक-निबद्ध-प्रेमत्वात् कृतार्तह् एवेति भावः ।


    वैयासकेर् इति वचस्-तत्त्व-निश्चयम् आत्मनः ।


    उपधार्य मतिं कृष्णे औत्तरेयः सतीं व्यधात् ॥ [भा।पु। २.४.१] इति ।

अत्र सती विद्यमाना कृष्णे या मतिस् ताम् एव विशेषेण धृतवान् इत्य् अर्थः । एतद् एव व्यक्तीकरिष्यते राज्ञा—


    हरेर् अद्भुत-वीर्यस्य कथा लोक-सुमङ्गला ।


    कथयस्व महाभाग यथाहम् अखिलात्मनि ।


    कृष्णे निवेश्य निःसङ्गं मनस् त्यक्ष्ये कलेवरम् ॥ इति [भा।पु। २.८.२]

एवम् एव कथितो वंश-विस्तारः [भा।पु। १०.१.१] इत्य् आद्य्-अनन्तरं सम्यग्-व्यवसिता बुद्धिः [भा।पु। १०.१.१५] इत्य्-आदि । अत्र पूर्वं मया नानावतारादि-कथाभिर् अभिनन्दितस्यापि या श्रीमद्-वसुदेव-नन्दनस्यैव कथायां नैष्ठिकी स्थायि-रूपा रतिर् जाता, एषा बुद्धिस् तु सम्यग्-व्यवसिता परम-विदग्धेत्य् अर्थः । यद् वा, यः प्रश्नेऽपि श्रोतव्यादिषु परः । यस्य प्रश्नस्यापि श्रवणादौ परम-पुरुषार्थः सिध्यतीत्य् अर्थः ॥१॥ [कृष्ण-सन्दर्भ ५२-५३]

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

प्रणम्य श्री-गुरुं भूयः श्री-कृष्णं करुणार्णवम् ।

लोकनाथं जगच्-चक्षुः श्री-शुकं तम् उपाश्रये ॥

गोप-रामाजन-प्राण-प्रेयसेऽतिप्रभुष्णवे ।

तदीय-प्रिय-दास्याय मां मदीयम् अहं ददे ॥

दशाध्याये द्वितीये**ऽ**स्मिंश् चक्रे नारायणादितः ।

प्रवृत्तस्यास्य शास्त्रस्य प्रक्रमं व्यास-नन्दनः ॥

अध्यायैस् त्रिभिर् उत्कर्षो भक्तेर् एकेन संनतिः ।

हरेर् धातुर् नारदस्य संवादस् त्रिभिर् उच्यते ॥

प्रश्ना एकेन विष्णूपदेश एकेन धातरि ।

एकेन लक्षणान्य् अस्य दशेति स्कन्ध-सङ्ग्रहः ॥

तत्र तु प्रथमे**ऽ**ध्याये यमाद्य्-अष्टाङ्ग-योगिनः ।

वैराज-मूर्तेः पाताल-पाद-मूलादि-धारणा ॥ओ॥

पूर्व-कन्धान्ते—अतः पृच्छामि संसिद्धिम् इति, पुरुषस्येह यत् कार्यं [भा।पु। 

१.१९.३७] इति वाक्याभ्याम् । सम्यक् सिद्धिः का ? अत्र साधनं च किम् ? इति तत्रापि श्रव्य-जप्यादिकं किम् ? तत्रैवाश्रव्याजप्यादिकं च किम् ? इति राज्ञः प्रश्नम् अभिनन्दति । वरीयान् श्रेष्ठः । ते त्वया कृतः प्रश्न एवं लोकानां हितम् । न चायं प्राकृतः प्रश्नः इत्य् आह । आत्म-विदाम् एषां युष्मत्-सभोपविष्टानां संमतः । एतद्-अर्थम् एवैतेषाम् अत्रागमनाद् इति भावः । यतः श्रोतव्यादिष्व् इति सतां प्रश्नोऽपि श्रूयते कीर्त्यते स्मर्यते इत्य् अतः श्रोतव्यादिषु प्रश्नेषु मध्ये यः प्रश्नः परः । इतोऽन्यस्योत्कृष्टस्याभावात् सर्वान्तिमः । इमं प्रश्नम् एव श्रुत्वा कीर्तयित्वा स्मृत्वा पुमांसः सर्वोत्ऽप्य् अतिकृतार्था भवन्ति । किं पुनर् एतत्-प्रश्नस्योत्तरं मया दत्तं श्रुत्वा त्वं कृतार्थो भविष्यसीति भावः । इत्थम् एवाग्रेऽपि वक्ष्यते—


    वासुदेव-कथा-प्रश्नः पुरुषांस् त्रीन् पुनाति हि ।


    वक्तारं प्रच्छकं श्रोतॄंस् तत्-पाद-सलिलं यथा ॥ [भा।पु। १०.१.१६] इति ॥१॥

**॥।**

**॥ २.१.२ ॥**

**श्रोतव्यादीनि राजेन्द्र नॄणां सन्ति सहस्रशः ।**

**अपश्यताम् आत्म-तत्त्वं गृहेषु गृह-मेधिनाम् ॥**

**श्रीधर-स्वामी (भावार्थ-दीपिका) : **तत्र तावत् स्वाभाविक-क्रियाणाम् अनर्थ-हेतुत्वं वदन् ब्रूहि यद् वा, विपर्ययं [भा।पु। १.१९.३०] इत्य् अस्योत्तरम् आह—श्रोतव्यादीनीति त्रिभिः । गृहेषु सक्तानाम् अत एव **गृह-मेधिनां** तद्-गत-पञ्च-सूना-पराणाम्[^७] । मेधतिर् हिंसार्थः ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र तावत् द्वितीय-स्कन्धे आदौ भगवच्-चरण-प्राप्तिर् एव संसिद्धिः । तत्र कृत्यं तन्-नाम-लीला-श्रवण-कीर्तनाद्य् एव सर्वोत्कृष्टम् इत्य् अग्रे प्रतिपादयिष्यन् प्रथमं ब्रूहि यद् वा विपर्ययम् [भा।पु। १.१९.३०] इत्य् अस्योत्तरत्वेन कर्म-योगम् आह—**श्रोतव्यादीनि **इति । 

“आत्मनां तत्त्वं कवयः किं कुर्महे ? किम् उदर्को भविष्यामः ? कथं निस्तारं प्राप्नुम ?”  इत्य् अपश्यतां किं तु गृहेषु सक्तानां मेधृ हिंसायाम् । राजेन्द्रेति । राज्ञाम् एव बहु-कार्याकुलत्वाद् आत्म-तत्त्व-ज्ञानं न भवति किम् उत राजेन्द्रस्येति भावः । पञ्च-सूनास् तु। 


    कण्डनी पेषणी चुल्ली उदकुम्भी च मार्जनी । 


    पञ्च-सूना गृहस्थस्य ताभिः स्वर्गं न विन्दति । इति स्मृतेः । 

सूना वध-स्थानम् । यद् वा, आत्म-तत्त्वं भगवत्-तत्त्वम् । तस्माद् इत्य् उपसंहरिष्यमाणत्वात् । तद् अपश्यतां परम-श्रोतव्यत्वेनाजानताम् इत्य् अर्थः ॥२॥

———————————————————————————————————————

**जीव-गोस्वामी (क्रम-सन्दर्भः) : **तत्र भगवद्-आविर्भाव-मात्रस्य श्रवणादेर् आवश्यकत्वेन कैमुत्यम् आह—श्रोतव्यादीनीति चतुर्भिः । आत्म-तत्त्वं भगवत्-तत्त्वम् । तस्माद् इत्य् उपसंहरिष्यमाणत्वात् । तद् अपश्यतां परम-श्रोतव्यत्वेनाजानताम् इत्य् अर्थः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगवच्-चरण-प्राप्तिर् एव संसिद्धिस् तत्र कृत्यं तन्-नाम-लीला-श्रवण-कीर्तनाद् एव सर्वोत्कृष्टम् इत्य् अग्रे प्रतिपादयिष्यन् प्रथमं—ब्रूहि यद् वा, विपर्ययम् इत्य् अस्योत्तरत्वेन कर्म-योगम् आह—श्रोतव्यादीनीति त्रिभिः । आत्मनां तत्त्वं—के वयम् ? किं कुर्महे ? किम् उदर्का भविष्यामः ? कथं निस्तारं प्राप्नुमः ? इत्य् अपश्यतां किन्तु गृहेषु सक्तानां गृह-मेधिनां गृह-गत-पञ्च-सूना-परायणानाम् । मेधृ हिंसायाम् ॥२॥

 **॥।**

**॥ २.१.३ ॥**

**निद्रया ह्रियते नक्तं व्यवायेन च वा वयः ।**

**दिवा चार्थेहया राजन् कुटुम्ब-भरणेन वा ॥**

**मध्वाचार्यः (भागवत-तात्पर्यम्) : **अपश्यतां निद्रया ॥३॥

———————————————————————————————————————

**श्रीधर-स्वामी (भावार्थ-दीपिका) : **तैश् च[^८] वृथैवायुर् व्ययो भवतीत्य् आह । नक्तं रात्रौ यद् वय आयुस् तन् निद्रया व्यवायेन रत्या वा ह्रियते । दिवा अह्नि यद् वयस् तद् अर्थार्थम् उद्यमेन, सिद्धेऽर्थे कुटुम्ब-पोषणेन वेति । च-काराव् अनुक्त-समुच्चयार्थौ ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **तैः श्रोतव्यादिभिः । रत्येति । कर्मिणां स्त्री-सङ्गस्यानिषिद्धत्वात् कर्म-योगे कुटुम्ब-भरणस्य विहितत्वात् अप्य् अकार्य-शतं कृत्वा भर्तव्या मनुर् अब्रवीत् इत्य्-उक्तेः ॥३॥

———————————————————————————————————————

**जीव-गोस्वामी (क्रम-सन्दर्भः) : **अतिप्राकृतानां तु निद्रयेत्य् आदि ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तेषां वृथैवायुर् व्ययो भवतीत्य् आह । नक्तं यद् वयस् तन्-निद्रया ह्रियते इति। रात्रेः प्रायः कर्मानर्हकालत्वात् । व्यवायेन रमणेन वेति । कर्मिणां स्त्री-सङ्गस्यानिषिद्धत्वात् । अर्थेहया अर्थ-स्पृहया । अर्थान् विना कर्मासिद्धेः । सिद्धे चार्थे कुटुम्ब-भरणेन वेति । कर्म-योगे कुटुम्ब-भरणस्य विहितत्वात् ॥३॥

 **॥।**

**॥ २.१.४ ॥**


    **देहापत्य-कलत्रादिष्व् आत्म-सैन्येष्व्**[^९]** असत्स्व् अपि ।**

**तेषां प्रमत्तो निधनं पश्यन्न् अपि न पश्यति ॥ **

**मध्वाचार्यः (भागवत-तात्पर्यम्) : **असत्सु अभद्रेषु सद्-भावे साधु-भावे चेति वचनात् ॥४॥

———————————————————————————————————————

**श्रीधर-स्वामी (भावार्थ-दीपिका) : **ननु नश्वर-कुटुम्बाद्य्-अर्थं कथम् आयुर्-व्ययं कुर्यात् ? तत्राह । देहादिषु आत्मनः सैन्येषु परिकरेष्व् असत्सु मिथ्या-भूतेष्व् अपि प्रमत्तः प्रसक्तस् तेषां पित्रादि-दृष्टान्तेन नाशं पश्यन्न् अपि नानुसन्धत्ते ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति--_नन्व्_ इति । असत्सु जीवात्मनो देहादि-सम्बन्धाभावान् मिथ्याभूतेष्वपि तेषु प्रमत्तः प्रसक्तः । यद्वासत्स्वसाधुष्वपि बहिर् मुखत्वाद् असमर्थेष्वपीत्य् अर्थः नानुसन्धत्ते । यद् वा, मोह-मद्य-पानोन्मत्तत्वान् नानुसन्धत्ते तद् उक्तं भतृहरिणा—


     \
आदित्यस्य गतागतैर् अहरहः संक्षीयते जीवितं  \
व्यापारैर् बहु-कार्य-भार-गुरुभिः कालो न विज्ञायते ।  \
दृष्ट्वा रोग-जरा-विपत्ति-मरणं त्रासश् च नोत्पद्यते 


    पीत्वा मोह-मयीं प्रमाद-मदिराम् उन्मत्त-भूतं जगत् । [वैराग्य-शतक ४३] इति । 

तेनायं कालेनैव अस्य ते भगवद् भक्तस् तु भगवद् उन्मुखैर् देहादिभिर् अप्रमत्तः कालम् अपि जयतीति भावः ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अपश्यताम् आत्म-तत्त्वम् इति यद् उक्तं तद् विवृणोति । देहादिषु आत्मनः सैन्येषु स्व-सैन्य-तुल्येषु । कालेन सह योद्धुम् इवेति भावः । असत्स्व् अपि जीवात्मनो देहादि-सम्बन्धाभावान् मिथ्याभूतेष्व् अपि तेषु प्रमत्तः प्रसक्तः । यद् वा, असत्स्व् अपि असाधुष्व् अपि बहिर्मुखत्वाद् अस्मर्थेष्व् अपीत्य् अर्थः । प्रमत्तः अनवहितः । यतस् तेषां निधनं कालनैव नाशम् । अनष्टानाम् अपि पित्रादि-दृष्टान्तेन नाशम् । पश्यन्न् अपि नानुसन्धत्ते । तेनायं कालेनैव ग्रस्यते । भगवद्-भक्तस् तु भगवद्-उन्मुखैर् देहादिभिर् अप्रमत्तः कालम् अपि जयतीति भावः ॥४॥

 **॥।**

**॥ २.१.५ ॥**

**तस्माद् भारत सर्वात्मा भगवान् ईश्वरो हरिः ।**


    **श्रोतव्यः कीर्तितव्यश् च स्मर्तव्यश् चेच्छताभयम्**[^१०]** ॥**

**श्रीधर-स्वामी (भावार्थ-दीपिका) : **एवं विपर्यय-प्रश्नोत्तरम् उक्त्वा, श्रोतव्यादि-प्रश्नस्योत्तरम् आह—**तस्माद्** इति । हे **भारत** भरत-वंश्य । सर्वात्मेति प्रेष्ठत्वम्[^११] आह । **भगवान्** इति सौन्दर्यम् । **ईश्वर** इत्य् आवश्यकत्वम् । **हरिर्** इति बन्ध-हारित्वम् । **अभयं** मोक्षम् **इच्छता** ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **अतः कृतार्थी भवितुं कर्मादि-कम-कुर्वाणा भक्तिम् एव कुर्वीरन्न् इत्य् आह—तस्माद् इति । भारतेति । भरत-वंशस्य हरि-भक्तत्वेन त्वां प्रत्यहं भगवत् तत्त्वम् अवश्यं वदामीति भावः । अभयं स्वपराभवाभावं यद्वाभयं सर्व-भयनिवारक-सर्वानन्द-मय-पुरुषार्थम् गतवान् अभयं हरिम् इति वक्ष्यमाणत्वात् मर्त्यो मृत्यु-व्यालभीतः पलायन् इत्य्-आद्य्-उक्तेश् चाभयं श्री-कृष्णम् इत्य् अर्थः । अत्र हरिर् इति विशेष्य-पदं सर्वात्मेत्य्-आदि-विशेषण-त्रयेण मोक्षाभिसन्धिनी रागानुगा वैधी चेति भक्तिर् व्यञ्जिता । तत्र प्रथमायाम् **अभयं** मोक्षम् **इच्छता** सर्वेषाम् आत्मा परमात्मा **हरिः श्रोतव्य** इति द्वितीयायाम् अभयं निष्कृपं यथा स्यात् तथा इच्छता लोभवता पुंसा भगवान् अतिसुन्दरो नन्दसूनुः श्रोतव्य इति । भगं श्री-काम-माहात्म्य-वीर्य-यत्नार्क-कीर्तिषु इत्य् अमरः । तृतीयायां न बिभेत्य् अस्माद् इत्य् अभयो हरिर् एव मुहूर्तात् सर्वम् उत्सृज्य गतवान् अभयं हरिम् इत्य् अग्रिम-श्लोके वक्ष्यमाणत्वात् । **इच्छताम् अभयम्** आत्म-त्राणम् इच्छता वा ईश्वरो हरिर् ईशितव्येन पुंसा श्रोतव्य इत्य्-आदि **कीर्तितव्यश्** च **स्मर्तव्यश्** चेति च-काराभ्यां श्रवणानन्तरं कीर्तन-श्रवणयोर् एव कालत्वं विहितम् इति श्रोतव्यादि-प्रश्नस्योत्तरम् उक्तम् ॥५॥

———————————————————————————————————————

**हेमाद्रि (कैवल्य-दीपिका-टीका) :** त्रिवर्गम् आह—**तस्माद्** इति । **तस्माद्** यस्माद् अन्येषां सदोषत्वात् **सर्वात्मत्वाद्** आत्मीयत्वं **भगवत्त्वाद्** रमणीयत्वम् **ईश्वरत्वाद्** वरदत्वम् । श्रवणादि-प्रवृत्ति-हेतुः । **अभयं** मोक्षम् ॥५॥ [मु।फ। ७.९६]

———————————————————————————————————————

**जीव-गोस्वामी (क्रम-सन्दर्भः) : **अभयं सर्व-दुःख-निवारक-सर्वानन्द-मय-पुरुषार्थम् । गतवान् अभयं हरिं [भा।पु। २.१.१३] इति वक्ष्यमाणात् । मर्त्यो मृत्यु-व्याल-भीतः [भा।पु। १०.३.२१] इत्य् आदेश् च ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अतः कृतार्थीभवितुं कर्मादिकम् अकुर्वाणा भक्तिम् एव कुर्वीरन्न् इत्य् आह तस्माद् इति । हे भारत ! भरत-वंश्य ! अभयं स्व-पराभवाभवम् इच्छता पुंसा हरिः श्रोतव्यः । अत्र हरिर् इति विशेष्य-पदम् । सर्वात्मेत्य् आदि-विशेषण-त्रयेण मोक्षाभिसन्धिनी रागानुगा वैधी च भक्तिर् व्यञ्जिता । तत्र प्रथमायां—अभयं मोक्षम् इच्छता सर्वेषाम् आत्मा परमात्मा हरिः श्रोतव्य इति । द्वितीयायाम् अभयं निष्कम्पं यथा स्यात् तथा इच्छता लोभवता पुंसा । भगवान् अतिसुन्दरो नन्द-सूनुः श्रोतव्य इति । भगं श्री-काम-माहात्म्य-वीर्य-यत्नार्क-कीर्तिषु इत्य् अमरः । तृतीयायां, न बिभेत्य् अस्माद् इत्य् अभयो हरिर् एव । मुहूर्तात् सर्वम् उत्सृज्य गतवान् अभयं हरिं [भा।पु। २.१.१३] इत्य् अग्रिम-श्लोक-दृष्टेस् तम् इच्छता, अभयम् आत्म-त्राणम् इच्छता वा । ईश्वरो हरिर् ईशितव्येन पुंसा शोतव्य इत्य् आदि कीर्तितव्यश् च स्मर्तव्यश् चेति च-काराभ्यां श्रवणानन्तरं कीर्तन-स्मरणयोर् एक-कालत्वं विहितम् इति श्रोतव्यादि प्रश्नस्योत्तरम् उक्तम् ॥५॥

 **॥।**

**॥ २.१.६ ॥**

**एतावान् साङ्ख्य-योगाभ्यां स्व-धर्म-परिनिष्ठया ।**

**जन्म-लाभः परः पुंसाम् अन्ते नारायण-स्मृतिः ॥**

**श्रीधर-स्वामी (भावार्थ-दीपिका) : **अतः परम् अन्यच् छ्रेयो नास्तीत्य् आह—**एतावान्** एव **जन्मनो लाभः** फलम् । तम् आह—**नारायण-स्मृतिर्** इति । **साङ्ख्यादिभिः** साध्य इति तेषां स्वातन्त्र्येण लाभत्वं वारयति । **साङ्ख्यम्** आत्मानात्म-विवेकः । **योगो**ऽष्टाङ्गः । **अन्ते** तु स्मृतिः परो लाभः, न तन्-महिमा वक्तुं शक्य इत्य् अर्थः ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **अतो भगवच् छ्रवणादेः । इत्य् अर्थ इति । अन्ते या मतिः सा गतिः इति न्यायेन साक्षाच् छ्री-हरि-प्रापकत्वाद् इति भावः । विश्वनाथः—ज्ञानि-कर्मि-प्रभृतयोन्येऽपि साधु-सङ्ग-वशाद्यदि भक्ता भवन्ति न पुनः कर्मादिकं कुर्वन्ति तदा तेऽपि कृतार्था इत्याह—एतावान् इति । साङ्ख्य-योग-स्वधर्म-निष्ठाभिर् एतावान् जन्मनो लाभः परः श्रेष्ठः कोऽसावन्ते प्रत्यासत्तिन्यायेन ज्ञान-कर्म-योगानाम् अवसाने सनकादि-नव-योगेश्वर-प्राचीन-बर्हिः प्रभृतीनाम् इव नारायण-स्मृतिः शुद्धा भक्तिर् यदि स्यात् । अन्त इति । यदि पुनर् अपि भक्तिं त्यक्त्वा ज्ञानादिषु निष्ठिता न भवन्तीत्य् अर्थः । अत एवम् एव वक्ष्यते । 


    एतावान् एव यजताम् इह निःश्रेयसोदयः । 


    भगवत्य् अचलो भावो यद् भागवत् असङ्गतः ॥ [भा।पु। २.३.११]  इति ॥६॥

———————————————————————————————————————

**हेमाद्रि (कैवल्य-दीपिका-टीका) :**  **एतावान्** इति । **साङ्ख्यं** प्रकृति-पुरुष-विवेकः । **योगश्** चित्त-वृत्ति-निरोधः । **स्व-धर्म-परिनिष्ठा** नित्य-नैमित्तिकानुष्ठानम् । एभिर् **एतावान् परो** **जन्म-लाभः**, जन्मनः साफल्यं यद् **अन्ते नारायण-स्मृतिः** ॥६॥ [मु।फ। ९.२]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ज्ञानि-कर्मि-प्रभृतयोऽन्येऽपि साधु-सङ्ग-वशाद् यदि भक्ता भवन्ति, न पुनः कर्मादिकं कुर्वन्ति, तदा तेऽपि कृतार्था इत्य् आह—एतावान् इति । **साङ्ख्य-योग-स्वधर्म-निष्ठाभिः, **विशेषेण तृतीया, जटाभिस् तापसम् अद्राक्षीत् इतिवत् । तथा च तैर् विशिष्टानां पुंसां **एतावान् जन्मनो लाभः परः** श्रेष्ठः । कोऽसौ ? **अन्ते** प्रत्यासत्ति-न्यायेन ज्ञान-योग-कर्मणाम् अवसाने सनकादि-नव-योगेश्वर-प्राचीनबर्हिः-प्रभृतीनाम् इव नारायण-स्मृतिः शुद्धा भक्तिर् यदि स्यात् । अन्ते इति—यदि पुनर् अपि भक्तिं त्यक्त्वा ज्ञानादिषु निष्ठिता न भवन्तीत्य् अर्थः । अत एवम् एव वक्ष्यते—


        एतावान् एव यजताम् इह निःश्रेयसोदयः ।


    भगवत्य् अचलो भावो यद् भागवत-सङ्गतः ॥ [भा।पु। २.३.११] इति ।

जन्मन एवान्ते नारायण-स्मृतिः परो लाभ इति च केचिद् आहुः ॥६॥

 **॥।**

**॥ २.१.७ ॥**

**प्रायेण मुनयो राजन् निवृत्ता विधि-षेधतः ।**

**नैर्गुण्य-स्था रमन्ते स्म गुणानुकथने हरेः ॥**

**मध्वाचार्यः (भागवत-तात्पर्यम्) : **ध्यापेक्षया प्रायेण । नैर्गुण्य-स्था मुक्ताः । एतत् सामगा यन् नास्त इति श्रुतेः ॥७॥

———————————————————————————————————————

**श्रीधर-स्वामी (भावार्थ-दीपिका) : **तत्र सद्-आचारं प्रमाणयति—प्रायेणेति । विधि-षेधतो विधि-निषेधाभ्यां निवृत्ता नैर्गुण्ये ब्रह्मणि स्थिता अपि । स्म प्रसिद्धम् ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **संसिद्धिस् तु भगवद् रूप-गुण-माधुर्यानुभव एव स च ब्रह्म-सायुज्याद् अप्य् अतिश्रेष्ठ इति महद् अनुभव-प्रमाणेनाह । प्रायेणेति । नैर्गुण्ये स्थिता मुक्ता अपीत्य् अर्थः । गुणानुकथन एव रमन्ते न तु निर्विशेष-ब्रह्म-सुखेऽपीत्य् अर्थः । प्रायेणान्ये जीवन् मुक्तास्ततो निकृष्टाः सायुज्यार्थं गुणानुकथनं कुर्वन्ति न तु तत्र रमन्ते ॥७॥

———————————————————————————————————————

**जीव-गोस्वामी (क्रम-सन्दर्भः) : **तद् एव कैमुत्येन दर्शयति—प्रायेणेति ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **संसिद्धिस् तु भगवद्-रूप-गुण-माधुर्यानुभव एव । स च ब्रह्म-सायुज्याद् अप्य् अतिश्रेष्ठ इति महद्-अनुभव-प्रमाणेनाह—प्रायेणेति । विधि-षेधतः विधि-निषेधाभ्यां निवृत्ता नैर्गुण्ये स्थितामुक्ता अपीत्य् अर्थः । गुणानुकथने एव रमन्ते, न तु निर्विशेष-ब्रह्म-सुखेऽपीत्य् अर्थः । प्रायेण्**अ** इत्य् अनेन अन्ये जीवन्-मुक्तास् ततो निकृष्टाः सायुज्यार्थं गुणानुकथनं कुर्वन्ति, न तु तत्र रमन्ते ॥७॥

**॥।**

**॥ २.१.८ ॥**

**इदं भागवतं नाम पुराणं ब्रह्म-सम्मितम् ।**

**अधीतवान् द्वापरादौ पितुर् द्वैपायनाद् अहम् ॥**

**मध्वाचार्यः (भागवत-तात्पर्यम्) : **द्वापरे च आदौ च । कृष्णावतारापेक्षया । व्यासः षट्-शत-वर्षीयो धृतराष्ट्रम् अजीजनद् इति स्कान्दे ॥८॥

———————————————————————————————————————

**श्रीधर-स्वामी (भावार्थ-दीपिका) : **किम् इदम् अपूर्वं कथयसि ? सत्यम् अपूर्वम् एवेदम् इत्य् आह । इदं भगवत्-प्रोक्तं तन्-नामैक-प्रधानं पुराणं ब्रह्म-संमितं सर्व-वेद-तुल्यम् । यद् वा, ब्रह्म सम्यक् मितं येन । कुतस् त्वया प्राप्त-मत आह—अधीतवान् इति । द्वैपायनात् पितुः । कदा ? द्वापरादौ द्वापरः आदिर् यस्य कालस्य तस्मिन् द्वापरान्ते इत्य् अर्थः । शन्तनु-सम-काले व्यासावतार-प्रसिद्धेः ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **किमिदम् अश्रुत-पूर्वं कथयसि सत्यम् अपूर्वम् एवेदम् इत्याह—भागवतं भगवन्त मधिकृत्य कृतं, भगवता प्रोक्तं वा भगवत इदम् इति वा शास्त्रम् इदं युष्मद् अस्मत् प्रश्नोत्तर-विराजि श्री-भगवल्-लीला-मयमन्तर् भूत-युष्मदादि-जन्मस्थिति-संस्थिति-कथा-प्रपञ्चमध्यात्मदीपं सर्वोपनिषत् सार-रस-रूप-मनादि-सिद्धम् एव मत् पित्रा बादरायणेनाविर् भावितम् । अधीतवान् इति । शास्त्रस्यार्थे बुद्धि-बलेन स्वयं प्राप्तुमशक्य इति भावः । कृष्णावतारादन्-अतिपूर्वम् एव सत्यवत्यां द्वैपायनस्य प्रादुर्भावाद्  द्रापरादाव् इति न सङ्गच्छते । तस्माद् दापरशब्दे नाव टापां न ने दियनगमा दरले दार्थः । यथा वृक्षाग्रे पक्षी खड्गाग्रं मास्पृशीत्यादावन्तेऽप्य् अग्र-व्यवहारस् तद्वद् अत्रापीति । यद् वा, द्वापर आदिर् यस्य सन्ध्यांशस्य स तथा ॥८॥

———————————————————————————————————————

**जीव-गोस्वामी (क्रम-सन्दर्भः) : **ब्रह्म-सम्मितं नराकृति-पर-ब्रह्मणः श्री-कृष्णस्य तुल्यम्—कृष्णे स्वधामोपगते [भा।पु। १.३.४३] इत्य् आदेः । द्वापरादौ ब्रह्म-शाखादिवत् तद्-अग्रत्व-व्यवहारेण द्वापरान्त इत्य् अर्थः । यद् वा, द्वापर एवादिर् यस्य तत्र तदीयान्ते सन्ध्यांश इत्य् अर्थः ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किम् इदम् अश्रुतचरम् अपूर्वं कथयसि ? सत्यम् अपूर्वम् एवेदम् इत्य् आह । भागवतं भगवन्तम् अधिकृत्य कृतं भगवता प्रोक्तं वा, भगवत इदम् इति वा । शास्त्रम् इदं युष्मद्-अस्मत्-प्रश्नोत्तर-विराजि श्री-भगवल्-लीलामयम् अन्तर्भूत-युष्मद्-आदि-जन्म-स्थिति-संस्थिति-कथा-प्रपञ्चम् अध्यात्म-दीप्तं सर्वोपनिषत्-सार-स्वरूपम् अनादि-सिद्धम् एव मत्-पित्रा बादरायणेनाविर्भावितम् । ब्रह्म-सस्मितं पर-ब्रह्म-तुल्यं ब्रह्मापि सम्यक्मितं येनेति वा । कुतस् त्वया प्राप्तम् ? तत आह—अधीतवान् इति । अस्य शास्त्रस्यार्थो बुद्धि-बलेन स्वयं ज्ञातुम् अशक्य इति भावः । कृष्णावताराद् अनतिपूर्वम् एव सत्यवत्यां द्वैपायनस्य प्रादुर्भावात् द्वापरादाव् इति न सङ्गच्छते, तस्माद् द्वापर-शब्देनात्र द्वापरान्त एव लक्ष्यते । ततश् च द्वापरस्य द्वापरान्तस्य आदौ द्वापरोपान्त इत्य् अर्थो व्याख्येयः ॥८॥

**॥।**

**॥ २.१.९-१० ॥**

**परिनिष्ठितोऽपि नैर्गुण्य उत्तम-श्लोक-लीलया ।**

**गृहीत-चेता राजर्षे आख्यानं यद् अधीतवान् ॥**

**तद् अहं तेऽभिधास्यामि महा-पौरुषिको भवान् ।**

**यस्य श्रद्दधताम् आशु स्यान् मुकुन्दे मतिः सती ॥**

**मध्वाचार्यः (भागवत-तात्पर्यम्) : परिनिष्ठितोऽपि** मुक्तिर् अस्य भविष्यतीति निश्चितोऽपि । उदरं संशयः प्रोक्तः परिनिष्ठा-विनिश्चय इत्य् अभिधाने । 


    ऋष्य्-उक्तम् आदेवताश् च विमुक्तौ परिनिश्चिताः । 


    तथाप्य् अधिक-सौख्यार्थं यतन्ते शुभ-कर्मसु । 


    विमुक्तास् तु स्वभावेन नित्यं ध्यानादि-तत्परा ॥ इति गारुडे ॥९॥

———————————————————————————————————————

**श्रीधर-स्वामी (भावार्थ-दीपिका) : **सिद्धस्य तव कुतोऽध्ययने प्रवृत्तिः ? तत्राह—परिणिष्ठितोऽपीति । **गृहीत-चेता **आकृष्ट-चित्तः ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **ननु त्वम् अतिप्रसिद्धो जन्मत एव ब्रह्मानुभवी गृहात् परिव्रज्य गतोऽनुव्रजन्तं पितरम् अपि नैव पर्यचैषीः । संप्रति कथम् एवं ब्रूष इत्य् अभिप्रायेण शण्कते—सिद्धस्येति । आकृष्टचेता इति ब्रह्मानुभवाद् अपि लीलाया माधुर्याधिक्येऽहम् एव प्रमाणम् इति भावः । राजर्षे इति । एतच् च ब्रह्मर्षय एव जानन्ति न तु प्रायो राजर्षय इति भावः ॥ तर्हीदम् अपूर्वं वस्त्व् अहम् अपि लभेयेत्यत आमूलचूलम् एव मामेनदास्वादयेत्य् अपेक्षायामाह । तदहम् इति । महापुरुषं कृष्णं प्राप्तुमर्हसीति महापौरुषिकः । यद् वा, विनयादित्वात्स्वार्थे ठक् । उत्तरपद [xxx] श्री-भागवतं श्रावयामासेति ज्ञेयम् अत एव प्रथम द्वादशयोर् अपि शुक-प्रोक्तत्वे अम्बरीष शुक-प्रोक्तं नित्यं भागवतं शृणु इति वचनं सम्यग्-उपपद्यते ॥९-१०॥

———————————————————————————————————————

**जीव-गोस्वामी (क्रम-सन्दर्भः) : परिणिष्ठितोऽपि नैर्गुण्ये** इत्य् आदौ, **तद् अहं तेऽभिधास्यामि **इत्य् अन्तेन। **यस्य श्रद्दधताम् आशु स्यान् मुकुन्दे मतिः सती** इति श्री-भागवतस्य परम-महिमानम् उक्त्वा, तद्-अनन्तरं श्री-भागवतम् उपक्रममाण एव तस्य नानाङ्गवतः श्रीमन्-मुखतया तन्-नाम-कीर्तनम् एवोपदिशति ॥९-१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु त्वम् अतिप्रसिद्धः । जन्मत एव ब्रह्मानुभवी गृहात् परिव्रज्य गतः । अनुव्रजन्तं पितरम् अपि नैव पर्यचैषीः । सम्प्रति कथम् एवं ब्रूषे ? इत्य् अत आह—**परिनिष्ठित** इति । **गृहीत-चेता** आकृष्ट-चित्तः । ब्रह्मानुभवाद् अपि **लीलाया** माधुर्याधिकोऽहम् एव प्रमाणम् इति भावः । तर्हीदम् अपूर्वं वस्त्व् अहम् अपि लभेयेत्य् अत आमूल-चूलम् एव माम् एनदेवास्वादयेत्य् आकाङ्क्षायाम् आह—**तद् अहम्** इति । महा-पुरुषं श्री-कृष्णं प्राप्तुम् अर्हसीति **महा-पौरुषिकः** । यद् वा, विनयादित्वात् स्वार्थे ठक् उत्तर-पद-वृद्धिः । यस्य यस्मिन् श्री-भागवते । यद् वा, **श्रद्दधतां** मध्ये यस्य तव **मतिः सती** । ततश् च जन्माद्य् अस्य [१.१.१] इत्य् आरभ्य विष्णु-रातम् अमूमुचत् [१२.१३.२१] इत्य् अन्तं सर्वम् एव श्री-भागवतं श्रावयामास इति ज्ञेयम् । अत एव प्रथम-द्वादशयोर् अपि शुक-प्रोक्तत्वे अम्बरीष शुक-प्रोक्तं नित्यं भागवतं शृणु इति वचनं सम्यग् उपपद्यते ॥९-१०॥

 **॥।**

**॥ २.१.११ ॥**

**एतन् निर्विद्यमानानाम् इच्छताम् अकुतो-भयम् ।**


    **योगिनां नृप निर्णीतं**[^१२]** हरेर् नामानुकीर्तनम् ॥**

**श्रीधर-स्वामी (भावार्थ-दीपिका) : **साधकानां सिद्धानां च नातः परम् अन्यच्-छ्रेयोऽस्तीत्य् आह—एतद् इति । **इच्छतां** कामिनां तत्-तत्-फल-साधनम् **एतद्** एव । **निर्विद्यमानानां** मुमुक्षूणां मोक्ष-साधनम् एतद् एव । **योगिनां** ज्ञानिनां फलं चैतद् एव **निर्णीतम्** । नात्र प्रमाणं वक्तव्यम् इत्य् अर्थः ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **नन्व् अत्र शास्त्रे भक्तिर् अभिधेयेत्य् अवनम् यत एव तत्रापि भक्त्य् अङ्गेषु मध्ये महाराज-चक्रवर्ति-वत्किम् एकं मुख्यत्वेन निर्णीयते तत्राह—नामानुकीर्तनम् इति । सर्वेषु भक्त्य्-अङ्गेषु मध्ये श्रवण-कीर्तन-स्मरणानि त्रीणि मुख्यानि तस्माद् भारतेति श्लोके नोक्तानि तेषु त्रिष्व् अपि मध्ये कीर्तनं कीर्तनेऽपि नाम-लीला-गुणादि-संबन्धिनि तस्मिन् नाम-कीर्तनं तत्रानुकीर्तनं स्व-भक्त्य्-अनुरूप-नाम-कीर्तनं निरन्तर-कीर्तनं वा निर्णीतं पूर्वाचार्यैर् अपि न केवलं मयैवाधुना निर्णीयत इति तेनात्र प्रमाणं न प्रष्टव्यम् इति भावः । कीदृशम् अकुतोभयं काल-देश-पात्रोपकरणादि-शुद्ध्यशुद्धि-गतभयाभावस्य का वार्ता भगवत् सेवादि-कम-सहमाना म्लेच्छा अपि यत्र नैव विप्रतिद्यन्ते इति भावः । किं च,  । साधकानां सिद्धानां च मुमुक्षणां मुक्तानां च नातः परमन्यच्छ्रेय इत्य् आह--निर्विद्यमानानाम् अर्थान् मोक्ष-पर्यन्त-सर्व-कामेभ्य इति इच्छताम् इत्य् अर्थात् तान् एव कामान् इति प्रविश पिण्डीम् इति वल्लभ्यते । ततश् च निर्विद्यमानानाम् एकान्त-भक्तानाम् इच्छतां स्वर्गमोक्षादि-कामिनां योगिनाम्-आत्मारामाणां च एतद् एव निर्णीतं यथायोगं साधनत्वेन फलत्वेन चेति भावः । 

अत्र **सन्दर्भः**--परिनिष्ठितोऽपि नैर्गुण्ये इत्य्-आदौ, तद् अहं तेऽभिधास्यामि इत्य्-अन्तेन, यस्य श्रद्दधताम् आशु स्यान् मुकुन्दे मतिः सती इति श्री-भागवतस्य परम-महिमानम् उक्त्वा तदनन्तरं श्री-भागवतम् उपक्रममाण एव तस्य नानाङ्गवतस् तन् नाम-कीर्तनम् एवोपदिशति । तत्रापि सर्वोषाम् एव परम-साधनत्वेन परम-साध्यत्वेन चोपदिशति । एतन् निविद्यमानानाम् इति टीका च साधकानां सिद्धानां च नातः परम् अन्यच् छ्रेयोऽस्तीत्य् आह--एतद् इति । इच्छतां कामिनां तत्-तत्-फल-साधनम् एतद् एव,  निर्विद्यमानानां मुमुक्षूणां मोक्ष-साधनम् एतद् एव, योगिनां ज्ञानिनां फलं चैतद् एव नात्र प्रमाणं वक्तव्यम् इत्य् अर्थं इत्येषा नाम-कीर्तनं चेदमुच्चैर् एव प्रशस्तम्, नामान्य् अनन्तस्य हत-त्रपः पठन् इत्य्-आद्य्-उक्तेः । अत्र पाद्मोक्त-दशापराधाः परित्याज्याः यथा श्री-सनत्-कुमार-वाक्यम्—


    सर्वापराध-कृद् अपि मुच्यते हरि-संश्रयः । 


    हरेर् अप्य् अपराधान् यः कुर्याद् द्विपद-पांशुलः ॥ 


    नामाश्रयः कदाचित् स्यात् तरत्य् एव स नामतः । 

नाम्नोऽपि सर्व-सुहृदो ह्य् अपराधात् पतत्य् अधः ॥ इति । 

अपराधाश् चैते । 


    सतां निन्दा नाम्नः परमम् अपराधं वितनुते  \
यतः ख्यातिं यातं कथमु सहते तद्-विगर्हणम् १।  \
शिवस्य श्री-विष्णोर् य इह गुणनामादि सकलं 


    धिया भिन्नं पश्येत् स खलु हरि-नामाहित-करः २। 


    गुरोर् अवज्ञा ३। श्रुति-शास्त्र-निन्दनम् ४। 


    तथार्थवादो ५। हरि-नाम्नि कल्पनम् ६। 


    नाम्नो बलाद् यस्य हि पाप-बुद्धिर् 


    न विद्यते तस्य यमैर् हि शुद्धिः ७। 


    धर्म-व्रत-त्याग-हुतादि-सर्व-शुभ-क्रिया-साम्यम् अपि प्रमादः ८। अश्रद्दधाने विमुखेऽप्य् अशृण्वति यश् चोपदेशः शिव-नामापराधः ९। 


    श्रुत्वापि नाम-माहात्म्यं यः प्रीति-रहितोऽधमः । 


    अहं ममापि परमो नाम्नि सोऽप्य् अपराध-कृत् ॥ इति १०। 

अत्र सर्वापराध-कृद् अपीत्य् आदौ श्री-विष्णु-यामल-वाक्यम् अनुसन्धेयम् । 


    मम नामानि लोकेऽस्मिं श्रद्धयायस् तु कीर्तयेत् । 

तस्यापराध-कोटीस् तु क्षमाम्य् एव न संशयः ॥ इति । 

सतां निन्देत्यनेन हिंसादीनां वचनागोचरत्वं दर्शितम् । निन्दादयस् तु यथा स्कान्दे मार्कण्डेय-भगीरथ-संवादे 


    निन्दां कुर्वन्ति ये मूढा वैष्णवानां महात्मनाम् । 


    पतन्ति पितृभिः सार्द्धं महारौरव-संज्ञिते ॥ 


    हन्ति निन्दन्ति यो द्वेष्टि वैष्णवान् नाभिनन्दति । 

क्रुध्यते याति नो हर्षे दर्शने पतनानि षट् ॥ इति । 

तन् निन्दा-श्रवणेऽपि दोष उक्तः । निन्दां भगवतः शृण्वंस्तत् परस्य जनस्य वा । ततो नापैति यः सोऽपि यात्य् अधः सुकृताच् च्युतः इति । ततोऽपगमश् चायम् असमर्थस्यैव समर्थनं तु निन्दक-जिह्वा छेत्तव्या तत्राप्य् असमर्थनं तु स्व-प्राण-परित्यागः कर्तव्यः । यथोक्तं देव्या—


    कर्णौ पिधाय निरयाद् यद् अकल्प ईशे 


    धर्मावितर्य् असृणिभिर् नृभिर् अस्य माने । 


    जिह्वां प्रसह्य रुशतीम् असतां प्रभुश् 


    चेच् छिद्याद् असून् अपि ततो विसृजेत् स धर्मः ॥ इति । 

शिवस्य श्री-विष्णोर् इत्य् अत्रैवम् अनुसन्धेयं श्रूयते हि । यद् यद् विभूतिमत्सत्वं मम तेजोऽंश-सम्भवम् । इति । ब्रह्मा भवोहम् अपि यस्य कलाः कलायाः इति । यत्-पाद-निःसृत-सरित् प्रवरोदकेन तीर्थेन मुर्ध्नि कृतेन शिवः शिवोऽभूत् । इति । 


    सृजामि तन् नियुक्तोऽहं हरो हरति तद्-वशः । 

विश्वं पुरुष-रूपेण परिपाति त्रिशक्ति-धृक् ॥ इति । 

तथा माध्व-भाष्य-धृतानि वचनानि । ब्रह्माण्डे । रुजं द्रावयते यस्माद् रुद्रस्तस्माज् जनार्दनः । ईशनाद् एव चेशानो महादेवो महत्त्वतः १ पिबन्ति येन वा नाकं मुक्ताः संसार सागरात् । तदाधारो यतो विष्णुः पिनाकीति ततः स्मृतः २ शिवः सुखात्मकत्वेन सर्व-संरोधनाद्धरः ॥ कृत्यात्मकम् इमं देहं स्थितेर् अन्ते प्रवर्तयन् ॥ कृत्तिवासास्ततो देवो विरिञ्चिस् तु विरेचनात् । बृहणाद् ब्रह्मनामासाव् ऐश्वर्यादिन्द्र उच्यते । एवं नानाविधैः शब्दैर् एक एव त्रि-विक्रमः ॥ वेदेषु च पुराणेषु गीयते पुरुषोत्तमः इति । वामने—


    न तु नारायणादीनां नाम्नाम् अन्यत्र संशयः ॥ 


    अन्य नाम्नां किल गतिर् विष्णुर् एव प्रकीर्त्तितः ॥ इति स्कान्दे । 


    ऋते नारायणादीनि नामानि पुरुषोत्तमः ॥ 

अदादन्यत्र भगवान् राज-वर्ते स्वकं वपुः ॥ इति ब्राह्मे । 

चतुर्मुखः सदानन्दो ब्रह्मणः पद्मभूर् इति । 


    उग्रो भस्म-धरो नग्नः कपालीति शिवस्य च ॥ 

विशेष-नामानि ददौ स्वकीयान्य् अपि केशवः ॥ इति । 

तद् एवं श्री-विष्णोः सर्वात्मकत्वेन प्रसिद्धात् तस्मात् सकाशाच् छिवस्य गुणनाम् आदिकं भिन्नं शक्त्यन्तर-सिद्धम् इति यो धियापि पश्येद् इत्य् अर्थः । द्वयोः भेदतात्पर्येण षष्ठ्यन्तत्वे सति श्री-विष्णोश् चेत्य् अपेक्ष्य च शब्दः क्रियते तत्प्राधान्य-विवक्षयैव श्री-शब्दश् च तत्रैव दत्तः । अत एव शिव-नामापराध इति शिव-शब्देन मुख्यतया श्री-विष्णुर् एव प्रतिपादित इत्य् अभिप्रेतं सहस्र-नामादौ च स्थाणु-शिवादि-शब्दास् तथैव ॥ गुरोर् अवज्ञानादर इति । अथ श्रुति-शास्त्र-निन्दनम् । यथा पाखण्ड-मार्गेण दत्तात्रेय-र्षभदेवोपासकानां पाखण्डिनाम् । अथार्थवादः स्तुतिमात्रम् इदम् इति मननं कल्पनं तन् माहात्म्ये गौण्यताकरणाय गत्यन्तरचिनतनम् । यथोक्तं कौर्मे व्यास-गीतायाम्—


    देव-द्रोहाद् गुरु-द्रोहः कोटि-कोटि-गुणाधिकः । 

ज्ञानापवादो नास्तिक्यं तस्मात् कोटि-गुणाधिकम् ॥ इति । 

यत् तु विष्णु-पार्षदेभ्यः श्रुत-नाम-माहात्म्यस्याप्य् अजामिलस्य । सोऽहं व्यक्तं पतिष्यामि नरके भृशदारुणे इति वाक्यं तत् खलु स्वदौरात्म्यमात्र-दृष्ट्या नाम-माहात्म्य-दृष्ट्यात्वग्रे वक्ष्यते । तथापि मे दुर्भगस्य इत्य्-आदि-द्वयम् । नाम्नो बलाद् इति । यद्यपि भगवन् नाम्नो बलेनापि कृतस्य पापस्य तन् नाम्ना क्षयस् तथापि येन नाम्नो बलेन परम-पुरुषार्थ-स्वरूपं सञ्चिदानन्द-सान्द्रं साक्षाच्छ्री-भगवच् चरणार-विन्दं साधयितुं प्रवृत्तस्तेनैव परमघृणास्पदं पापं विषयं साधयतीति परमदौरात्म्यम् । ततः कदर्थयत्येतन् नाम चेति ततः पाप-कोटि-महत् तमस्यापराधस्यापातो  बाढम् एव ततो यमैर् बहुभिर् यम-नियमादिभिः कृत-प्रायश्चित्तस्य क्रमेण प्राप्ताधिकारैर् अनेकैर् अपि दण्डधरैर् वा कृत-दण्डस्य तस्य शुद्ध-भावो युक्त एव । नामापराध-युक्तानाम् इत्य्-आदि-वक्ष्यमाणानुसारेण पुनर् अपि सन्तत-नाम-कीर्तनमात्रस्य तत्र प्रायश्चित्तत्वात् सर्वापराध-कृद्-अपीत्य् आद्युक्तानुसारेण नामापराध-युक्तस्य भगवद् भक्तिमतोऽप्य् अधः पात-लक्षण-भोग-नियमाञ्च तत्रन्द्रस्याश्वमेधाख्य-भगवद् यजन-बलेन वृत्रहत्या प्रवृत्तिस् तु लोकोपद्रव-शान्तिं तदीयासुरतावखण्डनं चेच्छूनामृषीणामाज्ञाकृतत्वान् न दोष इति मन्तव्यम् । अथ धर्म-व्रत-त्यागेति । धर्मादिभिः साम्य-मननम् अपि प्रमादोऽपराधो भवतीत्य् अर्थः । अत एव—


    वेदाक्षराणि यावन्ति पठितानि द्विजातिभिः । 

तावन्ति हरि-नामानि कीर्तितानि न संशयः ॥ 

इत्य् अतिदेशेनापि नाम्न एव प्राधान्यभायाति । उक्तं हि । मधुर-मधुरम् एतत् इत्य्-आदौ सकल-निगम-वल्ली सत्-फलम् इति । तथा श्री-विष्णुधर्मे—


    ऋग्-वेदो हि यजुर् वेदः साम-वेदो ह्य् अथर्वणः । 

आधीतास्तेन येनोक्तं हरिर् इत्य् अक्षरद्वयम् ॥ 

स्कान्दे पार्वत्य् उक्तौ । 


    मा ऋचो मा यजुस्तात मा साम पठ किं च, न । 

गोविन्देति हरेर् नाम गेयं गायस्व नित्यशः ॥ 

पाद्मो रामाष्टोत्तर-शत-नाम-स्तोत्रे विष्णोर् एकैक-नामापि सर्व-वेदाधिकं स्मृतम् इति । अथाश्रधाने इत्य् आदिनोपदेष्टुर् अपराधं दर्शयित्वोपदेशस्याह—श्रुत्वेति यातः अहं ममादि-परमोऽहन्ताममताधेकतात्पर्यत्वेन तस्मिन् ननादरवान् इत्य् अर्थः। नामैकं यस्य वाचि स्मरण-पथ-गतम् इत्यादौ देह-द्रविणादि-निमित्तक-पाखण्ड-शब्देन च दशापराधा लक्ष्यन्ते । पाखण्डमयत्वात् तेषां तथा तद्-विधानादेवापराधानन्तरम् उक्तं पाझे वैशाख-माहात्म्ये—


    अवमन्य च ये यान्ति भगवत् कीर्तनं नराः । 

ते यान्ति नरकं घोरं तेन पापेन कर्मणा ॥ इति । 

एतेषां चापराधानाम् अनन्य-प्रायश्चित्तत्वम् एवोक्तं तत्रैव—


    नामापराध-युक्तानां नामान्य् एव हरन्त्य् अघम् । 

अविश्रान्ति-प्रयुक्तानि तान्य् एवार्थ-कराणि च ॥ इति । 

अत्र सत्-प्रभृतिष्व् अपराधेषु तत्-सन्तोषणार्थम् एव सन्तत-नाम-कीर्तनादिकं समुचितम् । अम्बरीष-चरितादौ तदेकक्षम्यत्वेनापराधानां दर्शनात् । उक्तं च नाम-कौमुद्याम् महद्-अपराधस्य भोग एव निवर्तकस् तद्-अनुग्रहो वा इति । तस्माद् गत्य्-अन्तराभावात् साधूक्तम् **एतन् निर्विद्यामानानाम्** इति ॥११॥

———————————————————————————————————————

**हेमाद्रि (कैवल्य-दीपिका-टीका) :** **एतद्** इति । **योगिनः** समाहिताः ॥११॥ [मु।फ। ८.३२]

———————————————————————————————————————

**जीव-गोस्वामी (क्रम-सन्दर्भः) : **तत्रापि सर्वेषाम् एव परम-साधनत्वेन परम-साध्यत्वेन चोपदिशति—एतन् निर्विद्यमानानाम् इति । टीका च—साधकानां सिद्धानां च नातः परम् अन्यच्-छ्रेयोऽस्तीत्य् आह एतद् इति । इच्छतां कामिनां तत्-तत्-फल-साधनम् एतद् एव । निर्विद्यमानानां मुमुक्षूणां मोक्ष-साधनम् एतद् एव । योगिनां ज्ञानिनां फलं चैतद् एव निर्णीतम् । नात्र प्रमाणं वक्तव्यम् इत्य् अर्थः । इत्य् एषा ।

नाम-कीर्तनं चेदम् उच्चैर् एव प्रशस्तम्**—**नामान्य् अनन्तस्य हत-त्रपः पठन् [भा।पु। १.५.११] इत्य् आदौ ।

अथ पाद्मोक्ता दशाप्य् अपराधाः परित्याज्याः । यथा सनत्-कुमार-वाक्यम्—


    सर्वापराध-कृद् अपि मुच्यते हरि-संश्रयात् ।


    हरेर् अप्य् अपराधान् यः कुर्याद् द्विपद-पांसवः ॥


    नामाश्रयः कदाचित् स्यात् तरत्य् एव स नामतः ।


    नाम्नोऽपि सर्व-सुहृदो ह्य् अपराधात् पतत्य् अधः ॥ इति ।

अपराधाश् चैते—


    सतां निन्दा नाम्नः परमम् अपराधं वितनुते


    यतः ख्यातिं यातं कथम् उ सहते तद्-विगर्हाम् ।


    शिवस्य श्री-विष्णोर् य इह गुण-नामादि-सकलं


    धिया भिन्नं पश्येत् स खलु हरि-नामाहित-करः ॥


    गुरोर् अवज्ञा श्रुति-शास्त्र-निन्दनं 


    तथार्थ-वादो हरि-नाम्नि कल्पनम् ।


    नाम्नो बलाद् यस्य हि पाप-बुद्धिर्


    न विद्यते तस्य यमैर् हि शुद्धिः ॥


    धर्म-व्रत-त्याग-हुतादि-सर्व-


    शुभ-क्रिया-साम्यम् अपि प्रमादः ।


    अश्रद्दधाने विमुखेऽप्य् अशृण्वति


    यश् चोपदेशः शिव-नामापराधः ॥


    श्रुत्वापि नाम-माहात्म्ये 


    यः प्रीति-रहितोऽधमः ।


    अहं-ममादि-परमो 


    नाम्नि सोऽप्य् अपराध-कृत् ॥ इति ।

अत्र सर्वापराध-कृद् अपीत्यादौ श्री-विष्णु-यामल-वाक्यम् अप्य् अनुसन्धेयम्—


    मम नामानि लोकेऽस्मिन् श्रद्धया यस् तु कीर्तयेत् ।


    तस्यापराध-कोटीस् तु क्षमाम्य् एव न संशयः ॥ इति ।

सतां निन्दा इत्य् अनेन हिंसादीनां वचनागोचरत्वं दर्शितम् । निन्दादयस् तु यथा स्कान्दे श्री-मार्कण्डेय-भगीरथ-संवादे—


    निन्दां कुर्वन्ति ये मूढा वैष्णवानां महात्मनाम् ।


    पतन्ति पितृभिः सार्धं महारौरव-संज्ञिते ॥


    हन्ति निन्दन्ति वै द्वेष्टि वैष्णवान् नाभिनन्दति ।


    क्रुध्यते याति नो हर्षं दर्शने पतनानि षट् ॥ इति ।

तन्-निन्दा-श्रवणेऽपि दोष उक्तः—


    निन्दां भगवतः शृण्वन् तत्-परस्य जनस्य वा ।


    ततो नापैति यः सोऽपि यात्य् अधः सुकृताच् च्युतः ॥ [भा।पु। १०.७६.२६] इति ।

ततोऽपगमश् चासमर्थस्यैव । समर्थेन तु निन्दक-जिह्वा छेत्तव्या । तत्राप्य् असमर्थन-स्वप्राण-परित्यागोऽपि कर्तव्यः । यथोक्तं देव्या—

कर्णौ पिधाय निरयाद् यद् अकल्प ईशे


    धर्मावितर्य् असृणिभिर् नृभिर् अस्यमाने ।


    छिन्द्यात् प्रसह्य रुशतीम् असतीं प्रभुश् चेज्


    जिह्वाम् असून् अपि ततो विसृजेत् स धर्मः ॥ [भा।पु। ४.४.१७] इति ।

शिवस्य श्री-विष्णोर् इत्य् अत्रैवम् अनुसन्धेयम् । श्रूयतेऽपि—


    यद् यद् विभूतिमत् सत्त्वं श्रीमद् ऊर्जितम् एव वा ।


    तत् तद् एवावगच्छ त्वं मम तेजोऽंशसंभवम् ॥ [गीता १०.४१] इति ।


    ब्रह्मा भवोऽहम् अपि यस्य कलाः कलायाः ॥ [भा।पु। १०.६८.२६] इति ।


    यत्-पाद-निःसृत-सरित्-प्रवरोदकेन 


    तीर्थेन मूर्ध्नाधिकृतेन शिवः शिवोऽभूत् ॥ [भा।पु। ३.२८.२२] इति ।


    सृजामि तन्-नियुक्तोऽहं हरो हरति तद्-वशः ।


    विश्वं पुरुष-रूपेण परिपाति त्रिशक्ति-धृक् ॥ [भा।पु। २.६.३०] 

तथा माध्व-भाष्य-दर्शितानि वचनानि ब्रह्माण्डे—


    रुजं द्रावयते यस्माद् रुद्रस् तस्माज् जनार्दनः ।


    ईशनाद् एव चेशानो महा-देवो महत्त्वतः ॥


    पिबन्ति ये नरा नाकं मुक्ताः संसार-सागरात् ।


    तद्-आधारो यतो विष्णुः पिनाकीति ततः स्मृतः ॥


    शिवः सुखात्मकत्वेन सर्व-सरोधनाद् धरः ।


    कृत्यात्मकम् इमं देहं यतो वस्ते प्रवर्तयन् ॥


    कृत्तिवासास् ततो देवो विरिञ्चिश् च विरेचनात् ।


    बृंहणाद् ब्रह्म-नामासौ ऐश्वर्याद् इन्द्र उच्यते ॥


    एवं नाना-विधैः शब्दैर् एक एव त्रिविक्रमः ।


    वेदेषु च पुराणेषु गीयते पुरुषोत्तमः ॥ इति ।

वामने—


    न तु नारायणादीनां नाम्नाम् अन्यत्र संशयः ।


    अन्य-नाम्नां गतिर् विष्णुर् एक एव प्रकीर्तितः ॥ इति ।

स्कान्दे—


    ऋते नारायणादीनि नामानि पुरुषोत्तमः ।


    अदाद् अन्यत्र भगवान् राजेवर्ते स्वकं पुरम् ॥ इति ।

ब्राह्मे—


    चतुर्मुखः शतानन्दो ब्रह्मणः पद्मभूर् इति।


    उग्रो भस्मधरो नग्नः कपालीति शिवस्य च ।


    विशेष्-नामानि ददौ स्वकीयान्य् अपि केशवः ॥ इति ।

तद् एवं श्री-विष्णोः सर्वात्मकत्वेन प्रसिद्धत्वात् तस्मात् सकाशात् शिवस्य गुण-नामादिकं भिन्नं शक्त्य्-अन्तर-सिद्धम् इति यो धियापि पश्येद् इत्य् अर्थः । द्वयोर् अभेद-तात्पर्येण षष्ठ्य्-अन्तत्वे सति श्री-विष्णोश् चेत्य् अपेक्ष्य च-शब्दः क्रियेत । तत्-प्राधान्य-विवक्षयैव श्री-शब्दश् च तत्रैव दत्तः । अत एव शिव-नामापराध इति शिव-शब्देन मुख्यतया श्री-विष्णुर् एव प्रतिपादित इत्य् अभिप्रेतम् । सहस्र-नामादौ च स्थाणु-शिवादि-शब्दास् तथैव ।

अथ श्रुति-शास्त्र-निन्दनम्— यथा पाषण्ड-मार्गेण दत्तात्रेय-र्षभ-देवोपासकानां पाषण्डिनाम् । 

तथार्थ-वादः स्तुति-मात्रम् इदम् इति मननम् । कल्पनं तन्-माहात्म्य-गौणताकरणाय गत्य्-अन्तर-चिन्तनम् । यथोक्तं कौर्मे व्यास-गीतायां—


    देव-द्रोहाद् गुरु-द्रोहः कोटि-कोटि-गुणाधिकः ।


    ज्ञानापवादो नास्तिक्यं तस्मात् कोटि-गुणाधिकम् ॥ इति ।

यत् तु श्रुत-नाम्-माहात्म्यस्याप्य् अजामिलस्य सोऽहं व्यक्तं पतिष्यामि नरके भृश-दारुणे [भा।पु। ६.२.२७] इत्य् एतद् वाक्यं तत् खलु स्व-दौरात्म्य-मात्र-दृष्ट्या । नाम-माहात्म्य-दृष्ट्या त्व् अग्रे वक्ष्यते तथापि मे दुर्भगस्य [भा।पु। ६.२.३०] इत्य् आदि द्वयम् ।

नाम्नो बलाद् इति । यद्यî भवेन् नाम्नो बलेनापि कृतस्य पापस्य तेन नाम्ना क्षयः । तथापि येन नाम्नो बलेन परम-पुरुषार्थ-स्वरूपं सच्-चिद्-आनन्द-सान्द्रं साक्षाच्-छ्री-भगवच्-चरणारविन्दं साधयितुं प्रवृत्तस् तेनैव परम-घृणास्पदं पाप-विषयं साधयतीति परम-दौरात्म्यम् । ततः कदर्थयत्य् एव तं तन् नाम चेति तत्-पाप-कोटि-महत्तमस्यापराधस्यापातो बाढम् एव । ततो यमैर् बहुभिर् यम-नियमादिभिः कृत-प्रायश्चित्तस्य क्रमेण पात्पाधिकारैर् अनेकैर् अपि दण्ड-धरैर् वा कृत-दण्डस्य तस्य शुद्ध्य्-अभावो युक्त एव । नामापराध-युक्तानाम् इत्य् आदि वक्ष्यमाणानुसारेण पुनर् अपि सतत-नाम-कीर्तन-मात्रस्य तत्र प्रायश्चित्तत्वात् । सर्वापराध-कृदपीत्य् आद्य् उक्त्य्-अनुसारेण नामापराध-युक्तस्य भगवद्-भक्तिमतोऽप्य् अधःपात-लक्षण-भोग-नियमाच् च । तत इन्द्रस्याश्वमेधाख्य-भगवद्-यजन-बलेन वृत्र-हत्या-प्रवृत्तिस् तु लोकोपद्रव-शान्तिं तदीयासुर-भाव-खण्डनं चेच्छूआम् ऋषीणाम् अङ्गीकृतत्वान् न दोष इति मन्तव्यम् ।

अथ धर्म-व्रत-त्यागेति धर्मादिभिः साम्य-मननम् अपि प्रमादः । अपराधो भवतीत्य् अर्थः । अत एव च—


    वेदाक्षराणि यावन्ति पठितानि द्विजातिभिः ।


    तावन्ति हरि-नामानि कीर्तितानि न संशयः ॥

इत्य् अतिदेशेनापि नाम्न एव माहात्म्यम् आयाति । उक्तं हि मधुर-मधुरम् एतन् मङ्गलं मङ्गलानां सकल-निगम-वल्ली-सत्-फलं चित्-स्वरूपम् इति । 

तथा श्री-विष्णु-धर्मे—


    ऋग्-वेदो हि यजुर्-वेदः साम-वेदोऽप्य् अथर्वणः ।


    अधीतास् तेन येनोक्तं हरिर् इत्य् अक्षर-द्वयम् ॥

स्कान्दे पार्वत्य्-उक्तौ—


    मा ऋचो मा यजुस् तात मा साम पठ किं च, न ।


    गोविन्देति हरेर् नाम गेयं गायस्व नित्यशः ॥

पाद्मे श्री-रामाष्टोत्तर-शत-नाम-स्तोत्रे—


    विष्णोर् एकैक-नामैव सर्व-वेदाधिकं मतं ॥ [प।पु। ६.२५४.२७] इति ।

अथ अश्रद्दधाने इत्य् आदिनोपदेष्टुर् अपराधं दर्शयित्वोपदेशस्याह— श्रुत्वेति । यतः अहं-ममादि-परमः अहन्ता-ममताद्य्-एक-तात्पर्येण तस्मिन्न् अनादरवान् इत्य् अर्थः । नामैकं यस्य वाचि स्मरण-पथ-गतम् इत्य् आदौ देह-द्रविणादि-निमित्तक-पाषण्ड-शब्देनन् च दशापराधा लक्ष्यन्ते पाषण्ड-मयत्वात् तेषाम् । तथा तद्-विधानाम् एवापराधान्तरम् उक्तं पाद्म-वैशाख-माहात्म्ये—


    अवमन्य च ये यान्ति भगवत्-कीर्तनं नराः ।


    ते यान्ति नरकं घोरं तेन पापेन कर्मणा ॥ [प।पु। ५.९६.६३] इति ।

एषां चापराधानाम् अनन्य-प्रायश्चित्तत्वम् एवोक्तं तत्रैव—


    नामापराध-युक्तानां नामान्य् एव हरन्त्य् अघम् ।


    अविश्रान्त-प्रयुक्तानि तान्य् एवार्थ-कराणि च ॥ इति ।

अत्र स्त-प्रभृतिष्व् अपराधे तु तत्-सन्तोषार्थम् एव सन्तत-नाम-कीर्तनादिकं समुचितम् । अम्बरीष-चरितादौ तद्-एक-क्षम्यत्वेनापराधानां दर्शनात् । उक्तं च नाम-कौमुद्याम्—महद्-अपराधस्य भोग एव निवर्तकः तद्-अनुग्रहो वा इति । तस्माद् अगत्य्-अन्तराभावात् साधूक्तम् **एतन्-निर्विद्यमानानां** [भा।पु। २.१.११] इति ॥११॥ [भक्ति-सन्दर्भ २६५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् अत्र शास्त्रे भक्तिर् अभिधेयेत्य् अवगम्यत एव । तत्रापि भक्त्य्-अङ्गेषु मध्ये महाराज-चक्रवर्तिवत् किम् एकं मुख्यत्वेन निर्णीयते ? तत्राह—नामानुकीर्तनम् इति । सर्वेषु भक्त्य्-अङ्गेषु मध्ये श्रवण-कीर्तन-स्मरणानि त्रीणि मुख्यानि—तस्माद् भारत इति श्लोकेनोक्तानि । तेषु त्रिष्व् अपि मध्ये कीर्तनम् । कीर्तनेऽपि नाम-लीला-गुणादि-सम्बन्धिनि तत्राप्य् अनुकीर्तनं स्व-भक्त्य्-अनुरूप-नाम-कीर्तनं निरन्तर-कीर्तनं वा । निर्णीतं पूर्वाचार्यैर् अपि, न केवलं मयैवाधुना निर्णीयत इति । तेनात्र प्रमाणं न प्रष्टव्यम् इति भावः । कीदृशम् ? अकुतोभयम् इति । काल-देश-पात्रोपकरणाविशुद्ध्य्-अशुद्धि-गत-भयाभावस्य का वार्ता ? भगवत्-सेवादिकम् असहमाना म्लेच्छा अपि यत्र नैव विप्रतिपद्यन्ते इति भावः । 

किं च, साधकानां सिद्धानां च नातः परम् अधिकं श्रेयः इत्य् आह—निर्विद्यमानानाम् अर्थान् मोक्ष-पर्यन्त-सर्व-कामेभ्य इति । इच्छताम् इति अर्थात् तान् एव कामान् इति प्रविश पिण्डीन् इतिवल् लभ्यते । ततश् च निर्विद्यमानानाम् एकान्त-भक्तानाम् इच्छतां स्वर्ग-मोक्षादि-कामिनाम्, योगिनाम् आत्मारामाणां च एतद् एव निर्णीतम् । यथायोग्यं साधनत्वेन फलत्वेन चेति भावः ॥११॥ 

 **॥।**

**॥ २.१.१२ ॥**

**किं प्रमत्तस्य बहुभिः परोक्षैर् हायनैर् इह ।**

**वरं मुहूर्तं विदितं घटेत श्रेयसे यतः ॥**

**श्रीधर-स्वामी (भावार्थ-दीपिका) : **अल्पम् एवायुर् अवशिष्टं किम् अहं साधयेयम् ? इति मा शुच इत्य् आह—किम् इति त्रिभिः। **परोक्षैर्** अलक्षितैर् **हायनैर्** वर्षैः । **विदितं** वृथा यातीति ज्ञातम् । **यतो** येन ज्ञानेन। **घटेत** यत्नं कुर्यात् ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **श्रेयसे नाम-कीर्तनादि-रूपाय ॥१२॥

———————————————————————————————————————

**जीव-गोस्वामी (क्रम-सन्दर्भः) : **किम् इत्य् अस्य टीकायां—अल्पम् एवायुर् अवशिष्टम् । किम् अहं साधयेयम् ? इति मा शुच इति । मा शोचीर् इत्य् अर्थः । **श्रेयसे** नाम-कीर्तनादि-रूपाय ॥१२॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हन्त हन्त ! अल्पम् एवायुर् अवशिष्टं किम् अहं साधयेयम् ? इति मा शुच इत्य् आह—किम् इति त्रिभिः । **परोक्षैः** वृथा यान्तीति अविदितैर् **हायनैर्** वर्षैः । **विदितं** तु **मुहूर्तम्** अपि **वरम्** । **यतो** वेदनेन । **घटेत** सयत्नो भवेत् ॥१२॥

 **॥।**

**॥ २.१.१३ ॥**


    **खट्वाङ्गो नाम राजर्षिर् ज्ञात्वेयत्ताम् इहायुषः**[^१३]** ।**

**मुहूर्तात् सर्वम् उत्सृज्य गतवान् अभयं हरिम् ॥**

**श्रीधर-स्वामी (भावार्थ-दीपिका) : **खट्वाङ्गो हि देव-पक्षे स्थित्वा दैत्यान् अजयत्, ततः प्रसन्नैर् देवैर् वरं वृणीष्व इत्य् उक्ते तेनोक्तं प्रथमं तावन् ममायुः कथ्यताम् इति, ततो देवैर् उक्तं तत् तु मुहूर्त-मात्रम् अस्तीति, ततोऽतिशीघ्रं विमानेन भुवम् आगत्य हरिं शरणं गत इति । यत इयं स्वर्ग-भुमी रजोऽधिका । कर्म-भूमिः प्र्थ्वी ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **अत्र खट्वाङ्ग-चरितं प्रमाणयति । खट्वाङ्ग इति ॥१३॥

———————————————————————————————————————

**जीव-गोस्वामी (क्रम-सन्दर्भः) : **खट्वाङ्ग इत्य् अस्य टीकायां भुवम् आगत्य इति महा-विषय-दर्शनेन—चित्त-विक्षेपात् ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र खट्वाङ्ग-चरितं प्रमाणयति—खट्वाङ्गोऽपि देव-पक्षे स्थित्वा दैत्यान् अजयत्, ततः प्रसन्नैर् देवैर् वरं वृणीष्वेत्य् उक्तस् तान् आह—प्रथमं तावन् ममायुः कथ्यताम् इति । तैर् उक्तं—मुहूर्त-मात्रं तत् । ततस् तूष्णीम् एव शीघ्रं भुवम् आगत्य हरिं शरणं गत इति ॥१३॥


    [अत्रानुरूपार्थकं भा। ९.९.४३, ११.२३.३० पद्ये द्रष्टव्ये ।]

 **॥।**

**॥ २.१.१४ ॥**

**तवाप्य् एतर्हि कौरव्य सप्ताहं जीवितावधिः ।**

**उपकल्पय तत् सर्वं तावद् यत् साम्परायिकम् ॥**

**श्रीधर-स्वामी (भावार्थ-दीपिका) : **तव तु एतर्ह्य् अपीदानीम् अपि । तावद् इति तावता कालेन साम्परायिकं पारलौकिकं साधनं सम्पादय ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **कौरव्येति । तव तु राज्ञः साम्पराय-साधन-सम्पादनं न दुष्करमाज्ञयैव सर्व-व्यवहार-सिद्धेर् इति भावः । सप्तानाम्-अह्नां समाहारः सप्ताहम् । रात्राह्नाहाः पुंसि इति त्वार्षत्वान् न ॥१४॥

———————————————————————————————————————

**जीव-गोस्वामी (क्रम-सन्दर्भः) : **यत् तु पूर्वम् इति लङ्घित-मर्यादं तक्षकः सप्तमेऽहनि [भा।पु। १.१८.३७] इति बटु-वचनं, यच् चेदानीम् अपि सप्ताहं जीवितावधिः इति श्री-शुक-वचनं, तद् उभयम् अपि श्री-भगवतैव तत्-तद्-आगमनस्य शीघ्र-घटनया घटत इति ज्ञेयम् । तत् सर्वं श्रवण-कीर्तनादि-रूपं—श्रोतव्यादीनि राजेन्द्र [भा।पु। २.१.२] इत्य् आद्य् उक्तेन न्यायेन, न ह्य् अतोऽन्यः शिवः पन्थाः [भा।पु। २.१.३३] इत्य्-आदि-वक्ष्यमाणेन च ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तवापि तव तु । अत एतर्ह्य् अपि समये । यत् साम्परायिकं पारलौकिकं साधनम् । तत् तावत् सर्वम् उपकल्पय कुरु ॥१४॥

 **॥।**

**॥ २.१.१५ ॥**

**अन्त-काले तु पुरुष आगते गत-साध्वसः ।**

**छिन्द्याद् असङ्ग-शस्त्रेण स्पृहां देहेऽनु ये च तम् ॥**

**श्रीधर-स्वामी (भावार्थ-दीपिका) : **तत्र वैराग्यं तावद् आह—**अन्त-काल** इति । **गत-साध्वसो** मृत्यु-भय-शून्यः । **असङ्गो** नाम अनासक्तिस् तेन **शस्त्रेण स्पृहां** सुखेच्छां, तं **देहम् अनु ये** पुत्र-कलत्रादयस् तेष्व् अपि स्पृहां **छिन्द्यात्** ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **तत्रान्तकाले म्रियमाणेन किं कर्तव्यम् इति प्रश्ने योगेनैव स्वेच्छया देहं परित्यज्य सुखेनैव ब्रह्म-पदं प्रवेष्टं योगाभ्यास एव कर्तव्य इत्याचिख्यासूनां तन् महासदः स्थानां केषाञ् चिन्मतम्-अष्टाङ्ग-योगं स्वमतस्य शुद्ध-भक्ति-योगस्य पुनर् अपि द्वितीयाध्यायान्ते वक्तव्यस्योत्कर्षार्थम् आह । अन्तकाल इति ॥१५॥

———————————————————————————————————————

**कैवल्य-दीपिका**: तीव्राधिमात्रम् आह—**अन्त-काल** इति । गत-साध्वसः **त्यक्त-मरण-भयः** । **असङ्ग-शस्त्रेण**, असङ्गो ह्य् अयं पुरुषः [बृ।आ।उ। ४.३.१५] इत्य् उपदेश-दाऋढ्येन । **तं देहम् अनु ये** पुत्र-कलत्रादयस् तेषु ॥१५॥ [मु।फ। २.३९]

———————————————————————————————————————

**जीव-गोस्वामी (क्रम-सन्दर्भः) : **अत एवान्त-काले इत्य्-आदि मध्यमं प्रकरणं केषाञ्चिद् अन्येषाम् एव साधनत्वेन ज्ञेयम् ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र म्रियमाणस्य किं कर्तव्यम् ? इति प्रश्ने, योगेनैव स्वेच्छया देहं परित्याज्य सुखेनैव ब्रह्म-पदं प्रवेष्टुं योगाभ्यास एव कर्तव्यः इत्य् आचिख्यसूनां तन्-महा-सदः-स्थानां केषांचिन् मतम् अष्टाङ्ग-योगं, स्वमतस्य शुद्ध-भक्ति-योगस्य पुनर् अपि द्वितीयाध्यायान्ते वक्तव्यस्योत्कर्षार्थम् आह—**अन्त-काल** इति । **गत-साध्वसः** मृत्यु-भय-शून्यः **असङ्गो**ऽनासक्तिः । **देहे** तथा तं देहम् **अनु** ये पुत्र-कलत्रादयस् तेष्व् अपि ॥१५॥

 **॥।**

**॥ २.१.१६-१७ ॥**

**गृहात् प्रव्रजितो धीरः पुण्य-तीर्थ-जलाप्लुतः ।**

**शुचौ विविक्त आसीनो विधिवत् कल्पितासने ॥**

**अभ्यसेन् मनसा शुद्धं त्रिवृद्-ब्रह्माक्षरं परम् ।**

**मनो यच्छेज् जित-श्वासो ब्रह्म-बीजम् अविस्मरन् ॥**

**श्रीधर-स्वामी (भावार्थ-दीपिका) : **किं च गृहात् प्रव्रजितो निर्गतः । गृहे स्थितस्य पुनर् अप्य् आसक्ति-सम्भवात् । तत्राष्टाङ्ग-योगम्[^१४] आह । धीर इति ब्रह्मचर्यादि-यमोपलक्षणम् । पुण्य-तीर्थेति स्नानादि-नियमोपलक्षणम् । आसनम् आह—शुचाव् इति । विविक्ते एकान्ते । विधिवत् कुशाजिन-चैलैः क्रमेण निर्मिते ॥१६॥

जप-गर्भं प्राणायामं[^१५] वक्तुं जप्यम् आह । त्रिवृद्-ब्रह्माक्षरं त्रिवृत् त्रिभिर् अकारादिभिर् वर्तितं ग्रथितं ब्रह्माक्षरं प्रणवं मनसाऽभ्यसेद् आवर्तयेत् । मनसेन्द्रिय-प्रत्याहारं वक्तुं प्राणायामेन मनो-नियमनम् आह । मनो यच्छेद् वशीकुर्यात् । ब्रह्म-बीजं प्रणवम् अविस्मरन्न् एव जित-श्वासः सन् ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **आसन्नमरणस्यान्यद् अपि कृत्यम् आह **किं च इति**। तत्र गृहेतरे देशे । ब्रह्मणो वेदस्य बीजं कारणम् । ओंकार-प्रथमा वेदाः इत्य् उक्तेः ॥१६-१७॥

———————————————————————————————————————

**कैवल्य-दीपिका**: **प्रव्रजितः** सन्न्यस्य निर्गतः । **धीरो** गृहस्यास्मर्ता **विधिवत्**, नात्युच्-छ्रितं नातिनीचं चैलाजिन-कुशोत्तरम्  [गीता ६.१२] इति । **मनसा** न तु वाचा । **शुद्धम्** उदात्तादि-धर्म-रहितम् । **त्रिवृत्** त्रिभिर् अ-कार-उ-कार-म-कारैर् वर्तितं ग्रथितम् । **ब्रह्मणः** प्रथमं रूपम् । **अक्षरं** वर्णं **परं** स्फोटात्मकम् । **यच्छेत्** स्थिरीकुर्यात् । **जित-श्वासः** प्राणायामैः । **ब्रह्म-बीजम्** ओंकारम् **अविस्मरन् **। स एव जप-गर्भः प्राणायामः ॥१६-१७॥ [मु।फ। २.४०-४१]

———————————————————————————————————————

**जीव-गोस्वामी (क्रम-सन्दर्भः) : **गृहाद् इति युग्मकम् ॥१६-१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धीर इति ब्रह्मचर्यादि-यमः प्रथमः । पुण्य-तीर्थ-स्नानादिर् नियमो द्वितीयः । विधिवत् कुशाजिना-चैलैः क्रमेण कल्पिते आसने आसीन इत्य् आसनं तृतीयम् । त्रिभिर् अकारादिभिर् वृद् वर्तनं ग्रथनं यस्य तद् ब्रह्माक्षरं प्रणवम् अभ्यसेद् आवर्तयेज् जपेद् इति प्राणायामश् चतुर्थः । प्राणायाम-बाहुल्येनैव प्रथमं मनो यच्छेत् निश्चलीकुर्याद् इत्य् अर्थः । ब्रह्म-बीजं प्रणवम् ॥१६-१७॥

 **॥।**

**॥ २.१.१८ ॥**

**नियच्छेद् विषयेभ्योऽक्षान् मनसा बुद्धि-सारथिः ।**

**मनः कर्मभिर् आक्षिप्तं शुभार्थे धारयेद् धिया ॥**

**मध्वाचार्यः (भागवत-तात्पर्यम्) : **शुभार्थे भगवति ॥१८॥

———————————————————————————————————————

**श्रीधर-स्वामी (भावार्थ-दीपिका) : **प्रत्याहारम्[^१६] आह । नियच्छेन् निगृह्णीयात् । अक्षान् इन्द्रियाणि । निश्चयात्मिका बुद्धिः सारथिर् यस्य सः । धारणाम्[^१७] आह—मन इति । पुनश् च कर्मभिस् तद्-वासनाभिर् आक्षिप्तम् आकृष्टम् । शुभार्थे भगवद्-रूपे ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **आकृष्टं प्राचीन-कर्मणां प्राबल्यात्-प्राणायामैर् अपि सम्यङ् निश्चली-कर्तृमशक्यम् इत्य् अर्थः ॥१८॥

———————————————————————————————————————

**कैवल्य-दीपिका**: **अक्षान्** इन्द्रियाश्वान् । **मनसा** प्रग्रहेण । **कर्मभिः** कर्म-वासनाभिः । **आक्षिप्तं** इतस् ततो नीतम् । **शुभार्थे** धारयेत् । हृदय-पुण्डरीके मूर्ध-ज्योतिषि नाभि-चक्रे नासिकाग्रे अन्यस्मिन् वा पाप-क्षय-करे वस्तुनि चतुर्भुजादौ बध्नीयात् ॥१८॥ [मु।फ। २.४२]

———————————————————————————————————————

**कैवल्य-दीपिका**: **अक्षान्** इन्द्रियाश्वान् । **मनसा** प्रग्रहेण । **कर्मभिः** कर्म-वासनाभिः । **आक्षिप्तं** इतस् ततो नीतम् । **शुभार्थे** **धारयेत्** । हृदय-पुण्डरीके मूर्ध-ज्योतिषि नाभि-चक्रे नासिकाग्रे अन्यस्मिन् वा पाप-क्षय-करे वस्तुनि चतुर्भुजादौ बध्नीयात् ॥४२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च नियतेन मनसा विषयेभ्यः शब्दादिभ्यः सकाशात्, अक्षान् कर्णादीनीन्द्रियाणि नियच्छेद् इति प्रत्याहारः पञ्चमः । निश्चयात्मिका बुद्धिर् एव सारर्थिर् यस्य सः । ततो मनः शुभेऽर्थे भगवद्-रूपे, धिया धारयेद् इति धारणा षष्ठी । कीदृशं मनः ? कर्मभिर् आक्षिप्तं—प्राचीन-कर्मणाम् अतिर्प्राबल्यात् प्राणायामैर् अपि सम्यक् निश्चलीकर्तुम् अशक्यम् इत्य् अर्थः ॥१८॥

 **॥।**

**॥ २.१.१९ ॥**

**तत्रैकावयवं ध्यायेद् अव्युच्छिन्नेन चेतसा ।**

**मनो निर्विषयं युक्त्वा ततः किं च न न स्मरेत् ।**

**पदं तत् परमं विष्णोर् मनो यत्र प्रसीदति ॥**

**मध्वाचार्यः (भागवत-तात्पर्यम्) : **विषयेभ्यो निर्गत्य **तत्रैव** **मनो युङ्क्त्वा** अन्यन् **न स्मरेत्** ॥१९॥

———————————————————————————————————————

**श्रीधर-स्वामी (भावार्थ-दीपिका) : **ध्यानम्[^१८] आह—**तत्र** इति । **एकम्** एकं-पादाद्य्[^१९] अवयवम् । **अव्युच्छिन्नेन** समग्र-रूपाद् अवियुक्तेन । आश्रय-विशेषेण सामान्यतश् चित्त-स्थिरीकरणं धारणा । अवयव[^२०]-विभावनया तद्-दार्ढ्यं ध्यानम् इति भेदः । समाधिम् आह[^२१] । निर्विषयं मनो युंक्त्वा समाधाय । स्थिरीभूते मनसि स्फुरत्-परमानन्द-मात्राकारं कृत्वेत्य् अर्थः । प्रसीदति उपशाम्यति ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र भगवद् रूपे निर्विषयं विषय-स्पर्श-रहितं ततोऽन्यत् किं च, न किम् अपि । इत्य् अर्थ इति । यन् मनसः परमानन्दाकारता तद् एव भगवतो विष्णोः परमं पदं ब्रह्मेति भावः । प्रसीदति उपशाम्यति । यत्र परमानन्दे सति निज-चाञ्चल्यं त्यक्त्वा स्थिरी-भवतीत्य् अर्थः ॥१९॥

———————————————————————————————————————

**कैवल्य-दीपिका**: **तत्रापि** क्रमाद् **एकैकावयवं** **ध्यायेत्** । **अव्युच्छिन्नेन** ध्येयान्तर-रहितेन । **युक्त्वा** समाधाय तच् च **निर्विषयं मनः** ॥ [मु।फ। २.४३]

**पदं** **विष्णोर्** निराकारस्य **परमं** पदं स्फूर्ति-स्थानम् । **यत्र** यस्याः दशायाम् । **प्रसीदति** सत्त्व-मात्र-शेषम् अवतिष्ठते । अयम् अर्थः—उक्त-भूमिकाभ्यास-बलात्, सर्व-वृत्ति-प्रत्यस्त-मये संस्कार-शेषे चेतसि निरुद्धे असम्प्रज्ञात-समाधिना निर्विशेष-चैतन्य-लाभः । ततश् च स संस्कारं चित्तं निवर्तते । तस्मिंश् च निवृत्ते पुरुषः स्वरूपं प्रविष्टः शुद्धः केवलो मुक्त इत्य् उच्यते । तथा च सूत्रं, तदा द्रष्टुः स्वरूपेऽवस्थानम् [यो।सू। १.३], अयम् एव मुक्ति-शब्दार्थः । मुक्तिर् हित्वान्यथा-रूपं स्वरूपेण व्यवस्थितिः [भा।पु। २.१०.७] इत्य् अत्रोक्तः । तद् एवम् आप्लुतो धीर [२.१.१६] इति यम-नियमोपलक्षणम् । आसीन [२.१.१६] इत्य् आसनम् उक्तम् । अभ्यसेद् [२.१.१७] इति प्राणायामः । नियच्छेद् [२.१.१७] इति प्रत्याहारः । ततो धारयेद् [२.१.१८] इत्य् अविषयस्य क्रमाद् विषयी-करण-रूपा धारणा । ध्यायेद् [२.१.१९] इति तस्यैव क्रम-त्यागो ध्यानम् । युक्त्वा [२.१.१९] इति निर्विषयता-रूप-समाधिर् इत्य् अष्टाङ्गो योग उक्तः। शुको राजानं प्रति ॥१९॥ [मु।फ। २.४४]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्रैकावयवम् एकम् एकं भगवद्-अङ्गं ध्यायेद् इति ध्यानं सप्तमम् । आश्रय-विशेषे सामान्यतश् चित्त-स्थिरीकरणं धारणा । अवयव-भावनया तद्-दार्ढ्यं ध्यानम् इति भेदः । अव्युच्छिन्नेन त्स्माद् वियुक्तेन । निर्विषयं विषय-स्पर्श-रहितम् । युक्त्वा संयोज्य । किं च, न ततोऽन्यत् किम् अपि न स्मरेत् । तद् एव विष्णोर् भगवतः पदं स्वरूपं ब्रह्मेत्य् अर्थः । यत्र सति मनः प्रसीदति उपशाम्यतीति समाधिर् अष्टम इत्य् उक्तः ॥१९॥

 **॥।**

**॥ २.१.२० ॥**

**रजस्-तमोभ्याम् आक्षिप्तं विमूढं मन आत्मनः ।**

**यच्छेद् धारणया धीरो हन्ति या तत्-कृतं मलम् ॥**

**श्रीधर-स्वामी (भावार्थ-दीपिका) : **गुण-वशात् पुनर् अपि क्षोभे सति धारणाम् एव स्थिरीकुर्याद् इत्य् आह । रजसा आक्षिप्तं तमसा विमूढं स्वीयं मनो निरुन्ध्यात् । तत्-कृतं रजस्-तमोभ्यां कृतम् ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : या धारणा** ॥२०॥

———————————————————————————————————————

**जीव-गोस्वामी (क्रम-सन्दर्भः) : **अतिविक्षिप्तस्य मूढ-चित्तस्य तु साक्षाच् छ्री-भगवति धारणा न सम्पद्यते । अतस् तस्य विक्षेप-हेतुं तत्-स्थूल-रूपं प्रपञ्चयन् तद्-धारणां योगाभ्यास-यत्नेन सम्पादयति—रज इत्य्-आदिना ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गुण-वशात् पुनर् अपि क्षोभे सति धारणाम् एव स्थिरीकुर्याद् इत्य् आह । रजसा आक्षिप्तम् । तमसा विमूढम् । स्वीयं मनो निरुद्ध्यात् । तत् कृतं रजस्-तमोभ्यां कृतम् ॥२०॥

 **॥।**

**॥ २.१.२१ ॥**

**यस्यां सन्धार्यमाणायां योगिनो भक्ति-लक्षणः ।**[^२२]

**आशु सम्पद्यते योग आश्रयं भद्रम् ईक्षतः ॥**

**मध्वाचार्यः (भागवत-तात्पर्यम्) : **भद्रं हरिम् ॥२१॥

———————————————————————————————————————

**श्रीधर-स्वामी (भावार्थ-दीपिका) : **यतो यस्यां क्रियमाणायां भद्रं सुखात्मकम् आश्रयं विषयं पश्यतस् तत्रैव प्रीतिर् भवति ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **भक्तिर् एव लक्षणं चिह्नं यस्य सः । भक्ति-मिश्रस्यैव योगस्य मोक्ष-साधकतोक्तेर् न तु भक्ति-रहितस्येति भावः । सुखात्मकं भगवन्तम् ॥२१॥

———————————————————————————————————————

**जीव-गोस्वामी (क्रम-सन्दर्भः) : **भक्ति-लक्षणः पूर्वोक्त-धारणादि-रूपः ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यतः यस्यां धारणायाम् । भक्तिर् एव लक्षणं चिह्नं यस्य सः । भक्ति-मिश्रस्यैव योगस्य मोक्ष-साधकतोक्तः, न तु भक्ति-रहितस्येति भावः । योगिनः कीदृशस्य ? भद्रम् आश्रयं भगवन्तम् ईक्षतः धारणया ईक्षमाणस्य ॥२१॥

 **॥।**

**॥ २.१.२२ ॥**

**राजोवाच—**

**यथा सन्धार्यते ब्रह्मन् धारणा यत्र सम्मता ।**

**यादृशी वा हरेद् आशु पुरुषस्य मनो-मलम् ॥**

**मध्वाचार्यः (भागवत-तात्पर्यम्) : **यच्-छब्दः प्रश्ने । यतश् चोदेति सूर्य इत्य् आदिवत् । यच्-छब्दस् तु परामर्शे प्रश्नार्थे चाभिभण्यते इत्य् अभिधाने । यथेत्य् अस्य जितासन इत्य् आदि । यत्र स्थूलं यादृशीत्य् अस्य विशेष इत्य् आदि ॥२२॥

———————————————————————————————————————

**श्रीधर-स्वामी (भावार्थ-दीपिका) : **यथा[^२३] यत्र यादृशी चेतिकर्तव्यताविषय-तत्-तद्-विशेषाणां प्रश्नाः ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **राजोवाचेति भक्ति-मिश्र-योगे राज्ञो जिज्ञासेव न तु चिकीर्षा शुकदेव-शिष्यस्य तस्य शुकस्याभिमतायां शुद्ध-भक्ताव् एव प्रवृत्त्य् औचित्यात् इति । कर्तव्यता तत्-करण-रीतिस् तस्या विषये तत्-तद् भेदानां प्रश्नाः ॥२२॥

———————————————————————————————————————

**जीव-गोस्वामी (क्रम-सन्दर्भः) : **यथेति । अयम् अपि राज-प्रश्नोऽन्य-हितार्थ एव ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **राजोवाचेति भक्ति-मिश्र-योगे राज्ञो जिज्ञासैव, न तु चिकीर्षा । शुकदेव-शिष्यस्य शुकस्याभिमतायां शुद्ध-भक्ताव् एव प्रवृत्त्य्-औचित्यात् ॥२२॥

 **॥।**

**॥ २.१.२३ ॥**

**श्री-शुक उवाच—**


    **जितासनो**[^२४]** जित-श्वासो जित-सङ्गो जितेन्द्रियः ।**

**स्थूले भगवतो रूपे मनः सन्धारयेद् धिया ॥**

**श्रीधर-स्वामी (भावार्थ-दीपिका) : **यथेत्य् अस्योत्तरं—जितासन इति । विषयम्[^२५] आह—स्थूल इति सार्धेन ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **यत्र सन्मतेत्यस्योत्तरं वदन पूर्वोक्तस्यान्तर्यामिणश् चिद्-धन-स्वरूपे धारणायामसमर्थानामशुद्ध-चित्तानां योगिनां राग-द्वेषादि-मालिन्य-निवृत्त्य् अर्थं वैराज-धारणाम् आह स्थूल इति ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यथा सन्धार्यते [भा।पु। २.१.२२] इत्य् अस्योत्तरम् आह—जितासन इति । यत्र संमता इत्य् अस्योत्तरं वदन् पूर्वोक्तस्यान्तर्यामिणश् चिद्-घन-स्वरूपे धारणायाम् असमर्थानाम् अशुद्ध-चित्तानां योगिनां राग-द्वेषादि-मालिन्य-निवृत्त्य्-अर्थं वैराज-धारणाम् आह—स्थूल इति ॥२३॥

 **॥।**

**॥ २.१.२४ ॥**

**विशेषस् तस्य देहोऽयं स्थविष्ठश् च स्थवीयसाम् ।**

**यत्रेदं व्यज्यते विश्वं भूतं भव्यं भवच् च सत् ॥**

**मध्वाचार्यः (भागवत-तात्पर्यम्) : **विशेषः अण्ड-कोशः । 


        शिलावत् तस्य देहोऽयम् अण्ड-कोशस् तु सा वृत्तिः । 


    तत् तन्त्रत्वात् संस्थ-दुःख-भोगस्य न क्वचिद् ॥ इति ब्रह्म-वैवर्ते ॥२४॥

———————————————————————————————————————

**श्रीधर-स्वामी (भावार्थ-दीपिका) : **विशेषो विराड्-देहः अतिस्थूलानाम् अपि स्थूलतरः । सत् कार्य-मात्रम् ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **यत्रेदं दृश्यत इत्य् अनेन दृश्य-श्रव्यादि-वस्तु-मात्राणां भगवद् विभूतित्वाद् भगवद् रूपत्वेन ध्येयत्वे सति स्पर्द्ध-सूयादयो न क्वापि भवेयुर् इत्य् अतः स्पर्द्धाद्य् अभावे चित्त-शुद्धिश् चित्त-शुद्धौ च चिद्-धनात्मक-श्री-नारायण-मूर्तौ धारणा सुकरा स्याद् इति द्योतितम् ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : विशेषः **समष्टिर् विराट् । **यत्रेदं** दृश्यते [व्यज्यते] इत्य् अनेन दृश्य-श्रव्यादि-वस्तु-मात्राणां भगवद्-विभूतित्वाद् भगवद्-रूपत्वेन ध्येयत्वे सति स्पर्धासूयादयो न क्वापि भवेयुर् इति । अतः स्पर्धाद्य्-अभावे चित्त-शुद्धिः, चित्त-शुद्धौ च चिद्-घनात्मक-श्री-नारायण-मूर्तौ धारणा अतिसुकरा स्याद् इति द्योतितम् । **सत्** कार्य-मात्रम् ॥२४॥

 **॥।**

**॥ २.१.२५ ॥**

**अण्ड-कोशे शरीरेऽस्मिन् सप्तावरण-संयुते ।**


    **वैराजः**[^२६]** पुरुषो योऽसौ भगवान् धारणाश्रयः ॥**

**मध्वाचार्यः (भागवत-तात्पर्यम्) : **

अण्ड-कोषो विराट् प्रोक्ता विशेषेण प्रकाशनात् ।


    वैराजस् तद्-गतो विष्णुर् अथ वा सर्वतो वरः ॥ इति भागवत-तन्त्रे ॥२५॥

———————————————————————————————————————

**श्रीधर-स्वामी (भावार्थ-दीपिका) : **अस्य चोपलक्षणत्वेन विषयत्वं, वस्तुतस् तु विराड् जीव-नियन्ता भगवान् एव विषय इत्य् आह । **अण्ड-कोशा**न्तर्-वर्तिनि कटाह एव पृथिव्य्-**आवरणम्** । ततः अप्-तेजो-वाय्व्-आकाशाहंकार-महत्-तत्त्वानीति **सप्त** ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **अस्य च विराङ् देहस्य च अण्ड-कोशस्यान्तर्वर्ती कटाहस्तदाकारः पृथिवी देहो यत्र विश्वं स्थितं स एव पृथिव्यावरणं न तु ततोन्यत् ततस् तेन सहाबादयः सप्त ज्ञेया इत्य् अर्थः । वैराजो हिरण्य-गर्भस्य देहः भगवान् इति हिरण्य-गर्भान्तर्यामी गर्भोदशायी । द्वितीयः पुरुषस् तत्-प्रतिमात्वेनोपास्यमानो वैराजोऽपि भगवच् छब्देनोच्यते ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स एव विशेषः कुत्र को वा ? इत्य् अत आह—**अण्ड-कोषे** पञ्चाशत्-कोटि-योजन-प्रमाणे ब्रह्माण्डे पृथिव्य्-आप्-तेजो-वाय्व्-आकाशाहङ्कार-महत्तत्त्वानीति **सप्तावरणानि,** तैर् **युते** । **वैराजो** हिरण्यगर्भस्य **देहः** । **भगवान्** इति हिरण्यगर्भान्तर्यामी गर्भोदशायी द्वितीयः **पुरुषः,** तत्-प्रतिमत्वेनोपास्यमानो वैराजोऽपि भगवच्-छब्देनोच्यते ॥२५॥

 **॥।**

**॥ २.१.२६ ॥**

**पातालम् एतस्य हि पाद-मूलं**

**पठन्ति पार्ष्णि-प्रपदे रसातलम् ।**

**महातलं विश्व-सृजोऽथ गुल्फौ**

**तलातलं वै पुरुषस्य जङ्घे ॥**

**मध्वाचार्यः (भागवत-तात्पर्यम्) : **प्रतिमापेक्षयाङ्गानि स्वरूपापेक्षया तज्-जानि तद्-आश्रितानि च ॥२६॥

———————————————————————————————————————

**श्रीधर-स्वामी (भावार्थ-दीपिका) : **विराड्-देह-तज्-जीव-तद्-अन्तर्यामिणाम् अभेदम् आरोप्योपासनं कर्तव्यम् इत्य् आशयेनाह । **पातालं पाद-मूलं** पादस्याधो-भागम् । पातालादीनां तद्-अवयवता विधीयते। पातालादीन्य् अतलान्तान्य् अधस्तनाद् आरभ्य सप्त भू-विवराणि । **पठन्ति** गृणन्तीत्य्-आदि-प्रमाण-प्रदर्शनम् । **पार्ष्णि-प्रपदे** पादस्य पश्चात्-पुरो-भागौ ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **पठन्ति वेदा इति । न त्वम् एव वदामीति प्रमाण-प्रदर्शनम् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्य पादादित्वेन किं किं ध्येयम् ? इत्य् अपेक्षायाम् आह—**पाद-मूलं** पादस्याधो-भागम् । **पार्ष्णि-प्रपदे** पादस्य पश्चात्-पुरो-भागौ ॥२६॥

 **॥।**

**॥ २.१.२७ ॥**

**द्वे जानुनी सुतलं विश्व-मूर्तेर्**

**ऊरु-द्वयं वितलं चातलं च ।**


    **महीतलं तज्-जघनं**[^२७]** महीपते**


    **नभस्तलं**[^२८]** नाभि-सरो गृणन्ति ॥**

**श्रीधर-स्वामी (भावार्थ-दीपिका) : **ऊरु-द्वयस्याधो-भागे **वितलं**, उत्तर-भागे **अतलम्** इति ज्ञेयम् । **नाभिर्** एव **सरः**॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ऊरु-द्वयम् इति । तस्याधो-भागे **वितलम्** ऊर्ध्व-भागे **अतलम्** इति ज्ञेयम् ॥२७॥

 **॥।**

**॥ २.१.२८ ॥**

**उरः-स्थलं ज्योतिर्-अनीकम् अस्य**

**ग्रीवा महर् वदनं वै जनोऽस्य ।**

**तपो रराटीं विदुर् आदि-पुंसः**

**सत्यं तु शीर्षाणि सहस्र-शीर्ष्णः ॥**

**श्रीधर-स्वामी (भावार्थ-दीपिका) : ज्योतिर्-अनीकं** ज्योतिषां समूहं स्वर्गम् । **महर्**-लोकं **ग्रीवेति** गृणन्ति[^२९] । **तपो**-लोकं **रराटीं** ललाटम् । **सत्यं** सत्य-लोकम् ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **महीतलं भूतलं तज् जधनं कटितटम् । महीपते इति । एतद् ध्याने विशेषतस् त्वया कार्यम् इति भावः । अगाधत्वाद् ब्रह्म-जनक-पद्म-निदानत्वाद्वा नाभिसर इत्य् उक्तम् ॥२७-२८॥

———————————————————————————————————————

**जीव-गोस्वामी (क्रम-सन्दर्भः) : **उरः-स्थलम् इत्य् अस्य टीकायां गृणन्तीत्य् अत्र विदुर् एवान्वेतुं युक्तम् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : ज्योतिर्-अनीकं** ज्योतिषां समूहं स्वर्गम् । **रराटीं** ललाटम् । **सत्यं** सत्य-लोकम् ॥२८॥

 **॥।**

**॥ २.१.२९ ॥**

**इन्द्रादयो बाहव आहुर् उस्राः**

**कर्णौ दिशः श्रोत्रम् अमुष्य शब्दः ।**

**नासत्य-दस्रौ परम् अस्य नासे**

**घ्राणोऽस्य गन्धो मुखम् अग्निर् इद्धः ॥**

**श्रीधर-स्वामी (भावार्थ-दीपिका) : उस्रा** देवाः तेजोमय-शरीरत्वात् ते **बाहव** इत्य् **आहुः** । **दिशो**ऽस्मद्-आदि-**श्रोत्रा**धिष्ठात्र्यो देवताः **कर्णौ** श्रोत्रस्याधिष्ठानम् । शब्दस् तु श्रोत्र-विषयः । स तस्य श्रोत्रेन्द्रियम् । एवं[^३०] नासिकादिष्व् अपि । **नासत्य-दस्राव्** अश्विनौ[^३१]**नासे** नासा-पुटे । **इद्धो** दीप्तः ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **अत्र व्यष्टि-समष्टि-विराजोर् यद्यपि तुल्यात्माध्यात्म्यादि-विभागस् तथापि समष्टि-विराडयं हिरण्य-गर्भोपासकैर् योगिभिः परमेश्वरत्वेनोपास्य इति । परमेश्वरस्य चेन्द्रियेभ्य एव विराजो विषया भवन्ति । तदीयेन्द्रियाधिष्ठानेभ्यस्त्व् इन्द्रियाणि तद् अधिष्ठात्र्यो देवताश् च स्युर् इति । कार्य-कारणयोर् भेदोपचारादैक्येन दिक् शब्दादिभिः समष्टि-विराजोऽस्य परमेश्वरत्वेन ध्येयत्वात् कर्ण-श्रोत्रादि-कल्पना ज्ञेया ॥२९॥

———————————————————————————————————————

**जीव-गोस्वामी (क्रम-सन्दर्भः) : **इन्द्रादय इति । अत्र टीकायां—एवं नासिकादिष्व् अपि इति प्रायिकम् एव ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : उस्रा** देवाः । **इन्द्रादयो** देवा **बाहव** इत्य् **आहुः** । **दिशो**ऽस्मद्-आदि-**श्रोत्रा**धिष्ठात्र्यो देवताः । अस्य **कर्णौ** श्रोत्रस्याधिष्ठानम् । शब्दोऽस्मद्-आदि-श्रोत्र-विषयः । **अमुष्य** श्रोत्रेन्द्रियम् । एवम् एव सर्वत्र व्यवस्था । अत्र व्यष्टि-समष्टि-विराजोर् यद्यपि तुल्य एवाध्यात्मादि-विभागः, तद् अपि समष्टि-विराड् अयं हिरण्यगर्भोपासकैर् योगिभिः परमेश्वरत्वेनोपास्य इति परमेश्वरस्य इन्द्रियेभ्य एव विराजो विषया भवन्ति । तदीयेन्द्रियाधिष्ठानेभ्यस् त्व् इन्द्रियाणीन्द्रियाधिष्ठात्र्यो देवताश् च स्युर् इति कार्य-कारणयोर् अभेदोपचाराद् ऐक्येन । दिक्-शब्दादिभिः समष्टि-विराजोऽस्य परमेश्वरत्वेन ध्येयत्वात् कर्ण-श्रोत्रादि-कल्पना ज्ञेया । **नासत्य-दस्राव्** अश्विनौ । **नासे** नासा-पुटे । **इद्धो** दीप्तः ॥२९॥

 **॥।**

**॥ २.१.३० ॥**

**द्यौर् अक्षिणी चक्षुर् अभूत् पतङ्गः**

**पक्ष्माणि विष्णोर् अहनी उभे च ।**

**तद्-भ्रू-विजृम्भः परमेष्ठि-धिष्ण्यम्**


    **आपो**[^३२]**‘स्य तालू रस एव जिह्वा ॥**

**श्रीधर-स्वामी (भावार्थ-दीपिका) : द्यौर्** अन्तरिक्षम् । **अक्षिणी** नेत्र-गोलके । **चक्षुर्** इन्द्रियम् । **पतङ्गः** सूर्यः । **अहनी** रात्र्य्-अहणी । **परमेष्ठि-धिष्ण्यं** ब्रह्म-पदम् । **तालुर्** अधिष्ठानम् । **जिह्वा** इन्द्रियम् ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **द्यौर् अन्तरिक्षं तत्रत्यः सूर्यश् चाक्षिणी नेत्र-गोलके । यद् वा, द्युपदेन मञ्चाः क्रोशन्तीति-वत्सूर्यो लक्ष्यते । पतङ्गो रूपं चक्षुर् इन्द्रिम् । अत्र पतङ्ग-पदेन तैजसं रूपं लक्ष्यते न तु सूर्य उच्यते । दिवः सूर्यस्य चाक्षिणी । इति । एतद्वै पौरुषं रूपम् । भूः पादौ । द्यौः शिरः । नभः नाभिः । सूर्योक्षिणी । नासे वायुः । कर्णौ दिशः । प्रभोर् इत्य् अग्रिम-वाक्य-विरोधात् अहनी रात्र्य् अहनी नपुंसकमनपुंसकेन इति नपुंसक-शेषः । लिङ्ग-समवायन्यायेन वाहः पदेन रात्रेर् अपि ग्रहणम् । आपो वरुणः ॥३०॥

———————————————————————————————————————

**जीव-गोस्वामी (क्रम-सन्दर्भः) : **चक्षुषि व्यभिचारात् तत्र हि सूर्यस्यैव हि गोलोकत्वेन प्राप्तत्वात् । तद् एवम् अत्र युक्तिर् नानुसन्धेया किन्तूपासनार्थं शास्त्राज्ञैव कारणम् इति सर्वं समञ्जसम् ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : द्यौर्** अन्तरिक्षम् । तत्रत्यः सूर्यश् चाक्षिणी नेत्र-गोलके । यथा—द्यु-पदेन मञ्चाः क्रोशन्तीति न्यायेन सूर्यो लक्ष्यते । पतङ्गो रूपं चक्षुर् इन्द्रियम् । अत्र **पतङ्ग**-पदेन तैजसं रूपं लक्ष्यते, न तु सूर्य उच्यते । दिवः सूर्यस्य चाक्षिणी [भा।पु। २.६.३] इति। 


        एतद् वै पौरुषं रूपं भूः पादौ द्यौः शिरो नभः । 


    नाभिः सूर्योऽक्षिणी नासे वायुः कर्णौ दिशः प्रभोः ॥ [भा।पु। १२.११.६] 

इत्य् आद्य् अग्रिम-वाक्य-विरोधात् । **अहनी** रात्र्य्-अहणी । मिथुन-गण-लक्षणया लिङ्ग-समवाय-न्यायेनाहः-शब्देन रात्रिर् अप्य् उच्यते । **परमेष्ठि-धिष्ण्यं** ब्रह्म-पदम् । आपो वरुणम् । तालुर् अधिष्ठानम् । जिह्वा इन्द्रियम् ॥३०॥

 **॥।**

**॥ २.१.३१ ॥**

**छन्दांस्य् अनन्तस्य शिरो गृणन्ति**

**दंष्ट्रा यमः स्नेह-कला द्विजानि ।**

**हासो जनोन्माद-करी च माया**

**दुरन्त-सर्गो यद्-अपाङ्ग-मोक्षः ॥**

**मध्वाचार्यः (भागवत-तात्पर्यम्) : **बहु-रूपत्वाद् दंष्ट्रार्यमेन्दु इत्य् आदि । 


        प्रतिमापेक्षयाङ्गानि भुवादीनि स्वरूपतः । 


    तद्-आश्रितानि तज्-जानि बह्व्-अङ्गत्वं बहुत्वतः ॥ इति ब्रह्म-तर्के ॥३१॥

———————————————————————————————————————

**श्रीधर-स्वामी (भावार्थ-दीपिका) : छन्दांसि** वेदाः । **शिरो** ब्रह्म-रन्ध्रम् । **स्नेह-कलाः** पुत्रादि-स्नेह-लेशाः । **द्विजानि** दन्ताः, षण्ढत्वम् आर्षम् । **दुरन्तो**ऽपारः **सर्ग** इति **यत्** स तस्य कटाक्षह् ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **षण्ढत्वं क्लीबत्वम् ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : छन्दांसि** वेदाः । **शिरो** ब्रह्म-रन्ध्रम् । **स्नेह-कलाः** पुत्रादि-स्नेह-लेशाः । **द्विजानि** दन्ताः, षण्डत्वम् आर्षम् । **दुरन्त-सर्ग** अपार-संसारः ॥३१॥

 **॥।**

**॥ २.१.३२ ॥**

**व्रीडोत्तरौष्ठोऽधर एव लोभो **

**धर्मः स्तनोऽधर्म-पथोऽस्य पृष्ठम् ।**

**कस् तस्य मेढ्रं वृषणौ च मित्रौ **

**कुक्षिः समुद्रा गिरयोऽस्थि-सङ्घाः ॥**

**श्रीधर-स्वामी (भावार्थ-दीपिका) : अधर्म**-मार्गोऽस्य **पृष्ठ**-भागः । **कः** प्रजापतिः । **मित्रौ** मित्रा-वरुणौ ॥३२॥

———————————————————————————————————————

**वंशीधरः (भावार्थ-दीपिका-प्रकाशः) : **स्तनो दक्षिणः धर्म-स्तनाद् दक्षिणतः इत्य् उक्तेः । मेढ्रं शिश्नः ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : धर्मः स्तनो** दक्षिणः । धर्म-स्तनाद् दक्षिणतः इत्य् उक्तेह् । **कः** प्रजा-पतिः । **मेढ्रं** शिश्नः । **मित्रौ** मित्रा-वरुणौ । **वृषणाव्** अण्ड-कोषौ ॥३२॥

 **॥।**

**॥ २.१.३३ ॥**

**नाड्योऽस्य नद्योऽथ तनू-रुहाणि**

**मही-रुहा विश्व-तनोर् नृपेन्द्र ।**

**अनन्त-वीर्यः श्वसितं मातरिश्वा**

**गतिर् वयः कर्म गुण-प्रवाहः ॥**

**श्रीधर-स्वामी (भावार्थ-दीपिका) : अनन्तं वीर्यं **यस्य सः । **वयः** कालस् तस्य गमनम् । **गुण-प्रवाहः **प्राणिनां संसारः कर्म तस्य क्रीडा ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **अनन्तः शेषो वा वीर्यं विक्रमो यस्य स तथा । हे नृपेन्द्रेति नर-पालकेषु मुख्यस्य तवैतद् ध्यानम्-अवश्यं कार्यम् इति भावः ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : अनन्तः** शेषो **वीर्यं** विक्रमो यस्य सः । **वयः** कालस् तस्य **गतिर्** गमनम् । **गुण-प्रवाहः** प्राणिनां संसारः । **कर्म** क्रीडा ॥३३॥

 **॥।**

**॥ २.१.३४ ॥**

**ईशस्य केशान् विदुर् अम्बुवाहान्**

**वासस् तु सन्ध्यां कुरु-वर्य भूम्नः ।**

**अव्यक्तम् आहुर् हृदयं मनश् च**

**चन्द्रमाः सर्व-विकार-कोशः ॥**

**श्रीधर-स्वामी (भावार्थ-दीपिका) : भूम्नो** विभोः । **अव्यक्तं** प्रधानम् । सः प्रसिद्धश् **चन्द्रमास्** तदीयं **मनः** । **सर्वेषांविकाराणांकोश** इवाश्रय-भूतम् ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **हे कुरुवर्येति । शुद्ध-कुलोद् भवत्वात् तुभ्यम् अहं योगि-ध्येय-रूपं वदामीति भावः ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : भूम्नः** विभोः । **अव्यक्तं** प्रधानम् । तस्य **हृदयं** बुद्धिः । स प्रसिद्धश् **चन्द्रमास्** तदीयं मनः । **सर्वेषां विकाराणां कोष** इवाश्रय-भूतम् ॥३४॥

 **॥।**

**॥ २.१.३५ ॥**


    **विज्ञान-शक्तिं महिम् आमनन्ति \
सर्वात्मनोऽन्तः-करणं गिरित्रम् । \
अश्वाश्वतर्य्-उष्ट्र-गजा नखानि**[^३३]** \
सर्वे मृगाः**[^३४]** पशवः**[^३५]** श्रोणि-देशे**[^३६]** ॥३५॥**

**श्रीधर-स्वामी (भावार्थ-दीपिका) : विज्ञान-शक्तिं** चित्तम् । **महिं** महत्-तत्त्वम् । **अन्तः-करणम्** अहंकारम् । **गिरित्रं** श्री-रुद्रम् । गर्दभाद् वडवायाम् उत्पन्ना[^३७]**अश्वतरी** ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **गिरिः कैलासः । सर्वं गिरतीति गिरिः कालो वा । गृणाति तत्त्वम् इति गिरिर् वेदो वा तं तस्मात् तेन वा त्रायते इति गिरित्रो महादेवः । मृगा हरिणादयः पशवो गवादयः श्रोणि-देशे नितम्ब-प्रदेशे उपास्या इति शेषः ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : विज्ञान-शक्तिं** चित्तम् । **महिं** महत्-तत्त्वम् । **अन्तः-करणम्** अहंकारम् । **गिरित्रं** श्री-रुद्रम् । गर्दभाद् वडवायाम् उत्पन्ना**अश्वतरी** ॥३५॥

 **॥।**

**॥ २.१.३६ ॥**

**वयांसि तद्-व्याकरणं विचित्रं**

**मनुर् मनीषा मनुजो निवासः ।**

**गन्धर्व-विद्याधर-चारणाप्सरः**

**स्वर-स्मृतीर् असुरानीक-वीर्यः ॥**

**श्रीधर-स्वामी (भावार्थ-दीपिका) : वयांसि** पक्षिणः । तस्य व्याकरणं नाम-रूपे व्याकरवाणीति श्रुत्य्-उक्तं शिल्प-नैपुण्यम् । यथाहुः—


        येन शुक्लीकृता हंसाः शुकाश् च हरितीकृताः । 


    मयूराश् चित्रिता येन स ते वृत्तिं विधास्यति ॥ इति । 

———————————————————————————————————————

**वंशीधरः (भावार्थ-दीपिका-प्रकाशः) : **तस्य शिल्पनै-पुण्ये प्रमाणम् आह । यथाहुर् इति । पुरुषत्वे मनुष्यत्वेऽतिशयेन प्रकट आत्मास्तीति श्रुति-पदार्थः । इत्य् अर्थः इति प्रथमार्थे द्वितीयेति भावः ॥३६॥

**मनुः** स्वायम्भुवः, **मनीषा** बुद्धिः, **मनुजः** पुरुषः, **निवास** आश्रयः । पुरुषत्वे चाविस्तरामात्मा इति श्रुतेः । गन्धर्वादीनां द्वन्द्वैक्यम् गन्धर्वादयः । **स्वर-स्मृतीह्** षड्जादि-स्वर-स्मृतय इत्य् अर्थः । **असुरानीकं वीर्यं** यस्य सः । "स्वरः स्मृतिर् असुरानीक-वर्यः" इति पाठे गन्धर्वादयः स्वरः असुर-समूह-श्रेष्ठः प्रह्लादः, स्मृतिस् तस्येति ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वयांसि पक्षिणस् तस्य व्याकरणं नाम-रूपे व्याकरणानीति श्रुत्य्-उक्तं शिल्प-नैपुण्यम् । यथाहुः—


        येन शुक्लीकृता हंसाः शुकाश् च हरितीकृताः ।


    मयूराश् चित्रिता येन स ते वृत्तिं विधास्यति ॥ इति ।

मनुः स्वायम्भुवः । मनीषा विचारवती बुद्धिः । मनुजः पुरुषः । पुरुषत्वे चाविस्तरम् आत्मा इति श्रुतेः । गन्धर्वादीनां द्वन्द्वैक्यम् । गन्धर्वादयः स्वरः षड्-अजादिः । असुरानीक-वर्यः प्रह्लादः स्मृतिः । "स्वर-स्मृतीर् असुरानीक-वीर्यः" इति पाठे स्वराणां स्मृतयः असुरानीकं वीर्यं यस्य सः ॥३६॥

 **॥।**

**॥ २.१.३७ ॥**

**ब्रह्माननं क्षत्र-भुजो महात्मा**

**विड् ऊरुर् अङ्घ्रि-श्रित-कृष्ण-वर्णः ।**

**नानाभिधाभीज्य-गणोपपन्नो**

**द्रव्यात्मकः कर्म वितान-योगः ॥**

**श्रीधर-स्वामी (भावार्थ-दीपिका) : ब्रह्मा** विप्रः, तस्य्**आननं** मुखम् । **क्षत्रं** क्षत्रियो **भुजौ** यस्य । **विड्** वैश्य **ऊरू** यस्य । **अङ्घ्री-श्रितः कृष्ण-वर्णः** शूद्रो यस्य । **नानाभिधा** नामानि येषां ते च ते **अभीज्या** देवाः, तेषां **गणैर्** वसु-रुद्रादिभिर् **उपपन्नो** युक्तो **द्रव्यात्मको** हविः साध्यो **वितान-योगो** यज्ञ-प्रयोगस् तस्य **कर्म** कार्यम् । आवश्यकोऽभिप्रेत इत्य् अर्थः ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **अङ्घ्रि-श्रितः अङ्घ्री पादौ श्रितः । कृष्ण-वर्णत्वं शूद्रस्य शुद्धतामसत्वात् । इत्य् अर्थ इति । आवश्यकं कृत्यम् इति भावः ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : ब्रह्मा** विप्रः, तस्य्**आननं** मुखम् । **क्षत्रं** क्षत्रियो **भुजा** यस्य । **विड्** वैश्य **ऊरू** यस्य सः । **अङ्घ्री-श्रितः कृष्ण-वर्णः** शूद्रो यस्य सः । **नानाभिधा** नामानि येषां ते च ते **अभीज्या** देवाः, तेषां **गणैर्** वसु-रुद्रादिभिर् **उपपन्नो** युक्तः । **द्रव्यात्मको** हविः साध्यो **वितान-योगो** यज्ञ-प्रयोगस् तस्य **कर्म** कार्यम् आवश्यकं कृत्यम् ॥३७॥

 **॥।**

**॥ २.१.३८ ॥**

**इयान् असाव् ईश्वर-विग्रहस्य**

**यः सन्निवेशः कथितो मया ते ।**

**सन्धार्यतेऽस्मिन् वपुषि स्थविष्ठे**

**मनः स्व-बुद्ध्या न यतोऽस्ति किञ्चित् ॥**

**श्रीधर-स्वामी (भावार्थ-दीपिका) : इयान्** एतावान् **सन्निवेशो**ऽवयव-संस्थानम् । **अस्मिन्स्व-बुद्ध्या** मनः **सन्धार्यते** मुमुक्षुभिः । **यतो** व्यतिरिक्तं **किंचिन् नास्ति** तस्मिन् ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **अत्रायम् अर्थः स्व-चाञ्चल्य-वशाद्य् अत्र यत्र भ्रमति तत्र तत्रैव भगवत इदम् अमुकम्-अङ्गम् इति स्व-बुद्ध्या विचारयेत् । एवञ् च मनसः स्वाभाविकाः सर्व एव विषया भगवद् अङ्गान्येवेति सर्वम् अपि चिन्तनं भगवच् चिन्तनत्वेन पर्यवस्येत् । तथा स्पर्द्धावज्ञादयो भावा नैवोत्पधेरन् । स्पर्द्धादि-विषयानां मनुष्य-गन्धर्वादीनाम् अपि भगवद् अङ्ग-भूतत्वेन ध्यायेदेवेति ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : इयान्** एतावान् । **सन्निवेशः** अवयव-संस्थानम् । **अस्मिन्वपुषि** । **स्व-बुद्ध्या **सारथि-भृतयेत्य् अर्थः । **मनः सन्धार्यते** योगिभिः । **यतो** व्यतिरिक्तं **किञ्चिद् अपि नास्ति **तस्मिन् । 

अयम् अर्थः—मनो हि स्व-चाञ्चल्य-वशाद् यत्र यत्र भ्रमति, तत्र तत्रैव भगवत इदम् अमुकम् अङ्गम् इति स्व-बुद्ध्या विचारयेत् । एवं च मनसः स्वाभाविकाः सर्व एव विषया भगवद्-अङ्गान्य् एवेति सर्वम् अपि चिन्तनं भगवच्-चिन्तनत्वेन पर्यवस्येत् । तथा स्पर्धावज्ञादयो भावा नैवोत्पद्येरन्, स्पर्धादि-विषयाणां मनुष्य-गन्धर्वादीनाम् अपि भगवद्-अङ्ग-भूतत्वेन ध्येयत्वाद् एवेति ॥३८॥

 **॥।**

**॥ २.१.३९ ॥**

**स सर्व-धी-वृत्त्य्-अनुभूत-सर्व**

**आत्मा यथा स्वप्न-जनेक्षितैकः ।**

**तं सत्यम् आनन्द-निधिं भजेत**

**नान्यत्र सज्जेद् यत आत्म-पातः ॥**

**श्रीधर-स्वामी (भावार्थ-दीपिका) : **तद् एवं चित्त-स्थैर्यार्थं विराड्-देह-जीवेश्वराणाम् अभेदेनोपासनम् उक्तं, तत्र तु देह-जीवाव् ईश्वरे प्रविलाप्य स एव ध्येय इति निर्धारयति—**स** इति । **सर्वेषां धी-वृत्तिभिर्**[^३८]** अनुभूतं सर्वं** येन, **स** एक एव **सर्वा**न्तर **आत्मा, तम्** एव **सत्यं भजेत** । **अन्यत्र** उपलक्षणे **न सज्जेत्** । **यत** आसङ्गाद् **आत्मनः पातः** संसारो भवति। 

एकस्य तत्-तद्-इन्द्रियैः सर्वानुभूतौ दृष्टान्तः—**स्वप्न-जनानाम् ईक्षिता** यथेति । स्वप्ने हि कदाचिद् बहून् देहान् प्रकल्प्य जीवस् तत्-तद्-इन्द्रियैः सर्वं पश्यति तद्वत् । ईश्वरस्य तु विद्या-शक्तित्वान् न बन्धः ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **नन्व् एवं भगवद्-धारणाभ्यासस्यानुषङ्गिकानि फलानि भोगैश्वर्यादीन्य् अवश्यम् उत्पद्यत एव । योगी तानि स्वतः प्राप्तान्य् उपभुञ्जीत न वा ? इति । आद्ये शैथिल्य-प्रसङ्गः । तद् उक्तम्—


    यदा न योगोपचितासु चेतो 


    मायासु सिद्धस्य विषज्जतेऽङ्ग ॥ 


    अनन्य-हेतुष्व् अथ मे गतिः स्याद् 


    आत्यन्तिकी यत्र न मृत्यु-हासः ॥ [भा।पु। ३.२७.३०] इति । 

द्वितीये--उपस्थित-भोग-त्यागस्य दुष्करत्वम् इति । विवेकेनैव सर्वं सुकरम् इति विवेक-प्रकारं दर्शयति--**स** योगी, **सर्वाभिर्** **धियां वृत्तिभिर्** इन्द्रिय-लक्षणाभिः प्राचीन-सहस्र-सहस्र-जन्म-वर्तिनीभिर् **अनुभूतम्** एव **सर्वं** देवेन्द्रत्व-नरेन्द्रत्वादिकं भोगैश्वर्यादिकं येन सः । किं पुनश् चर्वित-चर्वणया ? इति भावः । न च तस्यापि स्थिरत्वम् इत्य् अत्र दृष्टान्तः—**आत्मा** जीवो **यथा स्वप्ने जनानां** पात्र-मित्र-सैन्यादीनां तद्-उपलक्षित-राज्यादि-भोगानां च स्व-सृष्टानाम् **एक** एव **ईक्षिता** अनुभविता । अतस् **तं सत्यं** सर्व-काल-देश-वर्तिनम्, **आनन्दानां निधिं** भगवन्तम् एव **भजेत** । **न त्व् अन्यत्र** असार्वदिक्त्वाद् असत्येऽनानन्द-निधौ विषय-सुखे इत्य् अर्थः इति **विश्वनाथः **। तत्र तु त्रयाणां मध्ये तु उपलक्षणे देहादौ विद्यया च तथेतर इत्य् उक्तेर् ईशस्य बन्धो नास्तीत्य् अर्थ इति स्वामि-चरणाः ॥३९॥


    इति श्री-भागवत-भावार्थ-दीपिका-प्रकाशे द्वितीय-स्कन्धे प्रथमोऽध्यायः ॥१॥

———————————————————————————————————————

**जीव-गोस्वामी (क्रम-सन्दर्भः) : **तद् एवं विराड्-धारणाम् उक्त्वा तद्-अपवादेनापि तां पूर्वोक्तां भक्तिम् एवाह—**स सर्व-** इति । यः **सर्व-धी-** इत्य् अनुक्तत्वात् **स तं सत्यं भजेत **इति योजयितव्यस्य कर्तुर् विद्यमानत्वात् । अयम् एवार्थः—स तथाभूत-विराड्-धारणा-सिद्धो योगी विराड्-गताभिः **सर्वाभीर् धी-वृत्तिभिर्** ज्ञानेन्द्रियैर् **अनुभूतं सर्वं** विराड्-गतं येन तथाभूतः सन्, **तं सत्यम् आनन्द-निधिं** विराड्-अन्तर्यामिनं श्री-नारायणम् एव भजेत् । **अन्यत्र** विराड्-गते तद्-धारणावान्तर-फले च कुत्रापि **न सज्जते**, यतः सज्जमानाद् **आत्म-पातः** संसार एव स्यात् ।

तस्य सर्वानुभूतौ दृष्टान्तः—**आत्म**-**स्वप्न**-द्रष्टा जीवो यथा स्वप्न-गतानां सर्वेषां जनानां तद्-उपलक्षितानां वस्तूनां च, य **एक** एव **ईक्षिता** भवतीति, तद्वत् । अत्र तम् इत्य् अनेन स ऐक्षत [बृ।आ।उ। १.२.५, ऐ।उ। १.१.२] इति, स्वाभाविकी ज्ञान-बल-क्रिया च [श्वे।उ। ६.८] इति, श्रुति-प्रसिद्ध-परानपेक्ष-ज्ञानादि-सिद्धेस् तथा सन्ध्ये सृष्टिर् आह हि [वे।सू। ३.२.१], माया-मात्रं तु कार्त्स्न्येनानभिव्यक्त-स्वरूपत्वाद् [वे।सू। ३.२.३] इति न्याय-प्राप्तेन स्वप्नस्यापि कर्तृत्वेन जाग्रद्-आदिमय-जगत्-कर्तृत्वस्य पूर्णत्व-प्राप्ते वैलक्षण्यं दर्शितं सत्यादि-द्वयेन परम-पुरुषार्थत्वं चेति ज्ञेयम् ॥३९॥ [भक्ति-सन्दर्भः २६]]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् एवं भगवद्-धारणाभ्यासस्यानुषङ्गिकापि फलानि भोगैश्वर्यादीनि अवश्यम् उत्पद्यन्त एव योगी तानि स्वतः प्राप्तान्य् उपभुञ्जीत, न वा ? आद्ये योग-शैथिल्य-प्रसङ्गः । यद् उक्तं—


        यदा न योगोपचितासु चेतो


        मायासु सिद्धस्य विषज्जतेऽङ्ग ।


        अनन्य-हेतुष्व् अथ मे गतिः स्याद्


    आत्यन्तिकी यत्र न मृत्यु-हासः ॥ [भा।पु। ३.२७.३०] इति सत्यम् ।

द्वितीये उपस्थित-भोग-त्यागस्य दुष्करत्वम् इति । विवेकेनैव सर्वं सुकरम् इति विवेक-प्रकारं दर्शयति । **स** योगी, **सर्वाभिर्** **धियां वृत्तिभिर्** इन्द्रिय-लक्षणाभिः प्राचीन-सहस्र-सहस्र-जन्म-वर्तिनीभिर् **अनुभूतम्** एव **सर्वं** देवेन्द्रत्व-नरेन्द्रत्वादिकं भोगैश्वर्यादिकं येन सः । किं पुनश् चर्वित-चर्वणया ? इति भावः । न च तस्यापि स्थिरत्वम् इत्य् अत्र दृष्टान्तः—**आत्मा** जीवो **यथा स्वप्ने जनानां** पात्र-मित्र-सैन्यादीनां तद्-उपलक्षित-राज्यादि-भोगानां च स्व-सृष्टानाम् **एक** एव **ईक्षिता** अनुभविता । अतस् **तं सत्यं** सर्व-काल-देश-वर्तिनम्, **आनन्दानां निधिं** भगवन्तम् एव **भजेत** । **न त्व् अन्यत्र** असार्वदिक्त्वाद् असत्येऽनानन्द-निधौ विषय-सुखे इत्य् अर्थः ॥३९॥

इति सारार्थ-दर्शिन्यां हर्षिण्यां भक्त-चेतसाम् ।

द्वितीये प्रथमोऽध्यायः सङ्गतः सङ्गतः सताम् ॥*॥

 **॥।**


        इति श्रीमद्-भागवते महा-पुराणे ब्रह्म-सूत्र-भाष्ये 


        पारमहंस्यं संहितायां वैयासिक्यां द्वितीय-स्कन्धे 


        महापुरुष-संस्थानुवर्णनं नाम 


        प्रथमोऽध्यायः ।

**॥२.१॥**

**॥।** 

(२.२)


## द्वितीयोऽध्यायः


### योगिनां योग-धारणयोत्क्रमण-प्रकारस्य वर्णनं सद्यो-मुक्ति-क्रम-मुक्त्योर् निरूपणं च ।

**॥ २.२.१ ॥**

**श्री-शुक उवाच—**

**एवं पुरा धारणयात्म-योनिर्**

**नष्टां स्मृतिं प्रत्यवरुध्य तुष्टात् ।**

**तथा ससर्जेदम् अमोघ-दृष्टिर्**

**यथाप्ययात् प्राग् व्यवसाय-बुद्धिः ॥**

**श्रीधर-स्वामी (भावार्थ-दीपिका) : **

द्वितीये तु ततः स्थूल-धारणातो जितं मनः ।

सर्व-साक्षिणि सर्वेशे विष्णौ धार्यम् इतीर्यते ॥*॥

दृश्याऌअम्बन-रूपैवम् उक्ता वैराज-धारणा ।

इहोच्यते तु तत्-साध्या सर्वान्तर्यामि-धारणा ॥*॥

तत्र तावत् पूर्वोक्त-धारणाया अवान्तर-फलम् आह—**एवं** या धारणा, तया **तुष्टाद्** धरेः **पुरा** प्रलय-समये **नष्टां** सृष्टि-**स्मृतिंप्रत्यवरुध्य** लब्ध्वा, ब्रह्मा **अप्ययात् प्रागिदं** विश्वं **यथा** आसीत् **तथा ससर्जव्यवसायात्मिका बुद्धिर्** यस्य सः । अत एव **अमोघा दृष्टिर्** यस्येति। अतस् तया धारणया विश्व-सृष्टि-सामर्थ्यं भवति ॥१॥

**श्रीनाथ-चक्रवर्ती (चैतन्य-मत-मञ्जुषा) :एवं धारणया** भक्ति-लक्षणयेत्य् अर्थः । **तुष्टात्** श्री-कृष्णात्, भक्त्यैवासौ तुष्टो भवति । **आत्म-योनिः पुरा नष्टां स्मृतिम्** आसाद्य **यथा** पूर्वम् आसीत्, **तथेदं **विश्वं **ससर्ज** ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **ततः पूर्वोक्तायाः । तया वैराज-धारणया साध्या ।  तत्र धारणाद्वय-मध्ये अवान्तरमानुषङ्गिकम् । व्यवसाये भगवत् प्रेरणावशास्त्रक्ष्याम्य् एवेति निश्चये बुद्धिर् यस्य सः । यद् वा, व्यवसायो निश्चय एवम् एतत् स्रष्टव्यम् इत्य् एवं तदात्मिका निश्चिता बुद्धिर् यस्य स तथा । अत एव व्यवसाय-बुद्धित्वाद् एव अमोघा सफला अतः सफल-दृष्टित्वात् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

द्वितीये चिद्-घन-वपुर् धारणा सिद्ध-योगिनः ।

देहं जिहासोः सायुज्य-प्राप्ताव् उक्तं सृति-द्वयम् ॥*॥

भगवत्-तत्त्वम् इहारोप्य दृशाप्राकृत-वस्तुषु ।

धारणोक्ताथ तत्-साध्या भगवद्-धारणोच्यते ॥*॥

उक्त-धारणाया अवान्तर-फलम् आह । **प्रत्यवरुद्ध्य** प्राप्य । **तुष्टात्** परमेश्वरात् । **अप्ययात्** प्रलयात् **प्राग् इदं** विश्वं **यथासीत् तथा ससर्ज** । **व्यवसाये **भगवत्-प्रेरणा-वशात् स्रक्ष्याम्य् एवेति निश्चये **बुद्धिर्** यस्य सः ॥१॥

**॥।**

**॥ २.२.२ ॥**

**शाब्दस्य हि ब्रह्मण एष पन्था**

**यन् नामभिर् ध्यायति धीर् अपार्थैः ।**

**परिभ्रमंस् तत्र न विन्दतेऽर्थान्**

**माया-मये वासनया शयानः ॥**

**मध्वाचार्यः (भागवत-तात्पर्यम्) : **एष हरिः । यद् अपार्थैर् ध्यायति तत्रार्थान् न विन्देत । 


        सर्व-नामा यतो विष्णुस् तद्-अन्यार्थान् न तु स्मरेत् ।


    स्मरंस् तु यावद्-अर्थः स्याद् अन्यथा स्वात्महा स्मृतः ॥ इति ब्रह्माण्डे ॥२॥

———————————————————————————————————————

**श्रीधर-स्वामी (भावार्थ-दीपिका) : **उपासना-फलाद् अपि विरक्तस्य शुद्धात्म-धारणायाम् अधिकारः । अतो वैराग्यार्थं सर्वं कर्म-फलं निन्दति । **शाब्दं** शब्द-मयं **ब्रह्म** वेद । तस्य **एष पन्थाः** कर्म-फल-बोध-प्रकारः । कोऽसौ ? [**अपार्थैः**] अर्थ-शून्यैर् एव स्वर्गादि-**नामभिः** साधकस्य **धीर् ध्यायति** तत्-तद्-इच्छां करोतीति यत् । अपार्थत्वम् एवाह—तत्र **मायामये** पथि सुखम् इति **वासनया शयानः** स्वप्नान् पश्यन्न् इव **परिभ्रमन्नर्थान् न विन्दति** । तत्-तल्-लोकं प्राप्तोऽपि निरवद्यं सुखं न लभत इत्य् अर्थः ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति एवं पुण्यचितो लोकः क्षोयते इति श्रुतेः क्षयिष्णुत्वोक्तेर् इति भावः । अत्र विश्वनाथोऽवतरणिकाम् आह । अत्रा म्रियमाणः किं कुर्वीतेति प्रश्ने स्वर्ग-साधकं यागादिकं कुर्वीतात्र सर्वो वेदः प्रमाणम् इत्य् आचिख्यासुंस् तत्र काश्चन प्रत्य् आह--शाब्दस्येति ॥२॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तस्मात् श्री-कृष्ण एव भजनीय इत्य् आह—शाब्दस्य हीत्य्-आदि । **शाब्दस्य ब्रह्मणो** वेदस्यैष एव **पन्थाः** । कोऽसौ ? तत्राह—**नामभिः** श्री-कृष्ण-वासुदेव-नारायणादिभिर् नामभिर् **धीर्** धारणा-शीलः पुरुषः, **ध्यायति** चिन्तयतीति धीः । कीदृशैः ? **अप** अपकृष्टा **अर्थाः** पुरुषार्थाः धर्माः कामादयो येभ्यस् तथा तैः । कुतस् तेषाम् अपकृष्टत्वम् ? इत्य् आह—परिभ्रमंस् तत्रेत्य्-आदि । तत्र तेषु धर्म-कामादिषु **परिभ्रमन्न् अर्थान्** प्रेम-लक्षण-भक्ति-योग-सम्बन्धिनो भावनान् **विन्दते** । तेषां माया-मयत्वाद् इत्य् आह—**माया-मये** माया-स्वरूप आमयो यत्रेति । तत्रेत्य् अस्य विशेषणं, **वासनया** तत्-तद्-वासनया **शयानो** निद्रित इव ॥२॥

———————————————————————————————————————

**जीव-गोस्वामी (क्रम-सन्दर्भः) : **शाब्दस्येति । यत् यस्मात् यं श्रुत्वेत्य् अर्थः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत्र म्रियमाणः किं कुर्वीत ? इति प्रश्ने स्वर्ग-साधनं यागादिकं कर्मैव कुर्वीत, अत्र वेदः सर्व एव प्रमाणम् इत्य् आचिख्यासूंस् तत्र कांश्चन प्रत्य् आह । **शाब्दं** शब्द-मयं **ब्रह्म** वेद । तस्य **एष पन्थाः** । कोऽसौ ? **यन्-नामभिर्** नाम-मात्रैर् एव स्वर्गादिभिर् **धीः** साधकस्य बुद्धिर् **ध्यायति** । स्वर्गे सुखम् एव प्राप्स्यामीति विचारयति, वृथैव यतोऽप्य् अर्थैः । अपार्थत्वम् एवाह—**मायामये** तत्र स्वर्गादौ, सुखम् इति **वासनया**, **शयानः** स्वप्नान् पश्यन्न् इव **परिभ्रमन्न् अर्थान् न विन्दति** । तत्-तल्-लोकं प्राप्तोऽपि क्षयिष्णुत्वान् निरवद्यं सुखं न लभत इत्य् अर्थः ॥२॥

**॥।**

**॥ २.२.३ ॥**

**अतः कविर् नामसु यावद्-अर्थः**

**स्याद् अप्रमत्तो व्यवसाय-बुद्धिः ।**

**सिद्धेऽन्यथार्थे न यतेत तत्र**

**परिश्रमं तत्र समीक्षमाणः ॥**

**श्रीधर-स्वामी (भावार्थ-दीपिका) : **तर्हि सर्वथा कर्म-फल-त्यागे सद्य एव देह-पातः स्याद् इत्य् आशङ्क्याह । **अतः कविर् नामसु** नाम-मात्रेषु भोग्येषु यावतार्थेनार्थो देह-निर्वाहो यस्य स तथा-भूतः स्यात् । **अप्रमत्तस्** तावन्-मात्रेऽप्य् अनासक्तः । **व्यवसाय-बुद्धिर्** नेदं सुखम् इति निश्चयवान्। तदापि तत्र तस्मिन्न् **अर्थेऽन्यथैव सिद्धे** सति तत्र यत्ने **परिश्रमं पश्यन् न यतेत **॥३॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति तर्हीति । अर्थे देह-निर्वाहे अत्र विश्वनाथः—एवं योग-प्रसङ्ग एव कर्मिणां मत-मति-बहिरङ्गत्वेन स्पष्टम् एव विनिन्द्य कर्म-फलेषु वैराग्यं भक्त-ज्ञानिनोर् अपि साधारणम् । योगारूढानाम्-अवश्य-कर्तव्यत्वेनाह । अतो बुद्धिमान् भोगार्थं न ध्यायेत् न यतेत च । किं तु । कामस्य नेन्द्रिय-प्रीतिर् लाभो जीवेत यावता इत्य् उक्तन्यायेन नामसु भोग्य-वस्तुषु यावतार्थेन स्वीकृतेनार्थः । स्व-कृत्य-निष्पत्त्य् अर्थं देह-निर्वाहस्तावान् अर्थो ग्राह्यो तस्य तथाभूतः स्यात् । यतोऽयमप्रमत्तः स्व-साधन-सिद्धौ सावधानः । किञ् च विघ्न-बाहुल्य-दर्शनेऽपि स्व-योगान् न

परावर्तेतेत्य् आह--व्यवसाय-बुद्धिः यद् भवेत् तद् भवतु मया तु यन् निश्चितं तनिश्चितम् एवेति दृढ-विचार इत्य् अर्थः । किञ् च । यावद् अर्थतापि सुकुमारस्यैवोक्ता न तु स्वतः समर्थस्येत्य् आह अन्यथा प्रकारान्तरेणार्थे स्व-देह-निर्वाहे सिद्धे सति तत्र पिष्टषेषणन्यायेन न यतेत । यतस् तत्र यत्ने परिश्रमं धनिक-जनोपासनादिकम् ॥३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तस्माद् योगिनां नृप निर्णीतं हरेर् नामानुकीर्तनम् [भा।पु। २.१.११] इति पूर्वोक्त-रीत्या प्रथमं श्री-कृष्ण-नामभ्यां स एव कार्य इत्य् आह—अत इत्य्-आदि । **अतः** कारणात् **कविर्** विचक्षणो जनो **नामसु** भगवन्-नामसु **यावद्-अर्थः** स्यात्, यावत् साकल्ये, सर्वार्थः स्यात् । नाम-ग्रहणेनैव सर्वार्थ-सिद्धो भवति । यद् वा, यावान् अर्थो यत्रेति सप्तम्य्-अन्य-पदार्थः—अर्थ-स्फूर्ति-पर्यन्तं नामसु भवेद् इत्य् अर्थः । अर्थस् तु श्री-कृष्ण एव, तावद् एव नामसु भाव्यम्, यावद्-अर्थः फलम् इति वा । 

**अप्रमत्त **एव **व्यवसाय-बुद्धिः** । व्यवसायो व्यवहारः । एतद् विना परस्परासिद्धे कर्मणि **न यतेत** । अत उक्तं—तस्यैव हेतोः प्रयतेत कोविदः [भा।पु। १.५.१८] इत्य्-आदि । यतस् तस्मिन्न् अर्थे **परिश्रमम्** आयासं **समीक्षमाणः** । एतेन व्यवसायः सन् भगवन्-नाम-सङ्कीर्तनं कुर्याद् इत्य् अर्थः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं योग-प्रसङ्ग एव कर्मिणां मतम् अतिबहिरङ्गत्वेन स्पष्टम् एव विनिन्दा कर्म-फलेषु वैराग्यं भक्त-ज्ञानिनोर् अपि साधारणं योगारूढानाम् अवश्य-कर्तव्यत्वेनाह । अतो बुद्धिमान् भोगार्थं न ध्यायेत्, **न यतेत** च, किन्तु कामस्य नेन्द्रिय-प्रीतिर् लाभो जीवेत यावता [१.२.१०]इत्य् उक्त-न्यायेन । **नामसु** भोग्य-वस्तुषु यावतार्थेन स्वीकृतेन अर्थः स्वीकृत्य्-अनिष्पत्त्य्-अर्थं देह-निर्वाहस् तावान् अर्थो ग्राह्यो यस्य तथा-भूतः स्यात् । यतोऽयम् **अप्रमत्तः** स्व-साधन-सिद्धौ सावधानः । किं च, विघ्न-बाहुल्य-दर्शनेऽपि स्व-योगान् न परावर्ततेत्य् आह—**व्यवसाय-बुद्धिः** । “यद् भवेत् तद् भवतु, मया तु यन् निश्चितं तन् निश्चितम् एव” इति दृढ-विचार इत्य् अर्थः । किं च, यावद्-अर्थतापि कस्यचिद् इति सुकुमारस्यैवोक्ता, न तु स्वतः-समर्थस्येत्य् आह—**अन्यथा** प्रकारान्तरेण **अर्थे** स्व-देह-निर्वाहे **सिद्धे** सति तत्र पिष्ट-पेषण-न्यायेन **न यतेत** । यतस् तत्र यत्ने **परिश्रमं** धनिक-जनोपासनादिकम् ॥३॥

**॥।**

**॥ २.२.४ ॥**

**सत्यां क्षितौ किं कशिपोः प्रयासैर्**

**बाहौ स्व-सिद्धे ह्य् उपबर्हणैः किम् ।**

**सत्य् अञ्जलौ किं पुरुधान्न-पात्र्या**

**दिग्-वल्कलादौ सति किं दुकूलैः ॥**

**श्रीधर-स्वामी (भावार्थ-दीपिका) : **अन्यथा-सिद्धिम् आह द्वाभ्याम्—सत्याम् इति । **कशिपोः** शय्यायाः । **स्वतः सिद्धे बाहौ** सति **उपबर्हणैर्** उच्छीर्षकैः । **पुरुधा** बहु-प्रकारया **अन्न-पात्र्या** भोजन-पात्रेण ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **समर्थस्यान्यथासिद्धिम् आह—सत्याम् इति । देव-निर्मितायां क्षितौ सत्याम् । बाहौ भुजे । उच्छीर्षकैः शिरः-पीठैः ॥४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तर्हि व्यवसायेन विना देह-यात्रा सम्पद्यताम् ? तत्राह—सत्यां क्षिताव् इत्य्-आदि ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **समर्थस्यान्यथा-सिद्धिम् आह—सत्याम् इति । **कशिपोः** शय्यायाः । **उपबर्हणैर्** उच्छीर्षकैः । **पुरुधा** पुरु बहुः, प्रकारे धा । **अन्न-पात्र्या** भोजन-पात्रेण ॥४॥

**॥।**

**॥ २.२.५ ॥**

**चीराणि किं पथि न सन्ति दिशन्ति भिक्षां**

**नैवाङ्घ्रिपाः पर-भृतः सरितोऽप्य् अशुष्यन् ।**

**रुद्धा गुहाः किम् अजितोऽवति नोपसन्नान्**

**कस्माद् भजन्ति कवयो धन-दुर्मदान्धान् ॥**

**श्रीधर-स्वामी (भावार्थ-दीपिका) : **ननु दिक्-सद्-भावो नाम नग्न त्व् अम् एव, वल्कलम् अन्नं तोयं वास-स्थानं तु याच्ञा-प्रयत्नं विना कथं प्राप्येत ? तत्राह । **चीराणि** वस्त्र-खण्डानि । **परान् बिभ्रति** पुष्णन्ति फलादिभिर् ये । **गुहाः** गिरि-दर्यः । ननु कदाचिद् एषाम् अलाभे किं कार्यं ? तत्राह—**अजितो** हरिर् **उपसन्नान्** शरणागतान् **किं नावति** न रक्षति ? किं-शब्दस्य पूर्वत्रापि सम्बन्धः । **धनेन** यो **दुर्मदस्** तेन **अन्धान्** नष्ट-विवेकान् ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति । नन्व् इति । पुनराक्षिपति नन्व् इति । विश्वनाथस्तु—ननु शीतत्राणोपायः कस्तत्र साक्षेपं क्रुध्यन् निवाह—चीराणीति  । ननु ततोऽपि जाठरानलो दुर्वारस् तत्र तथैवाह—अङ्घ्रिपा अपि किं नैव भिक्षां ददति मनुष्याः खलु मा ददतु नामेति भावः । तर्हि पानार्थं जलं तु मृग्यम् एवेति चेद्-विक्तव बुद्धिम् इत्य् आह—सरितोपीति  । ननु शिलावर्षात् त्राणार्थं पर्णशाला काचिद् अपेक्षितैवेति चेत् तत्राह—रुद्धा इति । गुहां प्रविश्य व्याघ्रादयः खादन्तीति चेत् तत्राह—किमजित इति । व्याघ्रादीनाम् अपि स एवान्तर्यामी भक्त-वत्सलस्तान् कथं तत्र प्रेरयिष्यतीति भावः । न ह्यजित-भक्तं कोप्यभिभवितुं शक्यादित्य् अर्थः ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु शीत-त्राणोपायः कः ? तत्र साक्षेपं क्रुध्यन्न् इवाह—**चीराणि** वस्त्र-खण्डानि । ननु ततोऽपि जठरानलो दुर्वारः ? तत्र तथैवाह—**अङ्घ्रिपा** अपि **किं नैव भिक्षां दिशन्ति** ददति ? मनुष्याः खलु मा ददतु नामेति भावः । यतः **परान् बिभ्रति** पुष्णन्तीति । तर्हि पानार्थं जलं तु मृग्यम् एवेति चेत् ? धिक् तव बुद्धिम् इत्य् आह—**सरितो**ऽपीति । ननु शिला-वर्षात् त्राणार्थं पर्ण-शाला काचिद् अपेक्षितव्यैव इति चेत् ? तत्राह—**रुद्धा** इति । गुहां प्रविश्य व्याघ्रादयः खादन्ति चेत् ? तत्राह—**किम् अजित** इति । व्याघ्रादीनाम् अपि स एवान्तर्यामी भक्त-वत्सलस् तान् कथं तत्र प्रेरयिष्यतीतीति भावः ॥५॥

**॥।**

**॥ २.२.६ ॥**

**एवं स्व-चित्ते स्वत एव सिद्ध**

**आत्मा प्रियोऽर्थो भगवान् अनन्तः ।**

**तं निर्वृतो नियतार्थो भजेत**

**संसार-हेतूपरमश् च यत्र ॥**

**मध्वाचार्यः (भागवत-तात्पर्यम्) : **एतम् इतस् तं प्रेत्याभिसम्भवितास्मीति **नियतार्थः** ॥६॥

———————————————————————————————————————

**श्रीधर-स्वामी (भावार्थ-दीपिका) : **तदा तेन किं कर्तव्यं ? हरिस् तु सेव्य इत्य् आह—**एवं** विरक्तः संस् **तं भजेत** । भजनीयत्वे हेतवः—**स्व-चित्ते स्वत एव सिद्धः** । यत **आत्मा**, अत एव **प्रियः** । प्रियस्य च सेवा सुख-रूपैव । **अर्थः** सत्यो न त्व् अनात्मवन् मिथ्या । **भगवान्** भजनीय-गुणश् च **अनन्तश्** च नित्यः । य एवंभूतस् तं भजेत । **नियतार्थो** निश्चित-स्वरूपः । तद्-अनुभवानन्देन **निर्वृतः** सन्न् इति स्वतः-सुखात्मत्वं दर्शितम् । किं च, **यत्र** यस्मिन् भजने सति **संसार-हेतोर्** अविद्याया **उपरमो** नाशो भवति ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **तदा बनाद्य् एकान्त-देश-प्राप्ति-समये तेन विरक्तेन न केवलं सुखात्मतैवान्यद् अप्य् आधिक्यमस्तीत्य् आह । **किं च इति**। विश्वनाथः—ननु तर्हि भजनीयेश्वरस्य तद् भजनोपकरणानाञ्चान्वेषणं तु कर्तव्यम् एव योगिभिर् इति चेत् तत्राह—स्वचित्ते स्वत एव सिद्धो यत आत्मा चित्ताधिष्ठाता वासुदेव इति । नाप्य् आवाहनादि-श्रम इति भावः ।  किं च,  तस्य भजनं स्वत एव भवितुम् उचितम् इत्य् आह—प्रिय इत्य्-आदि-चतुर्-विशेषणैः । प्रियः स्व-भावत एव प्रेमास्पदम् न च प्रेमास्पदत्वेऽपि पति-पुत्रादि-रूपोऽनर्थः यतोर्थः परम-वस्तु-रूपः । वस्तु-रूपत्वेऽपि न केवलम्-अन्तरात्मैव यतो भगवान् सौन्दर्यादि-गुणवत् त्वेन दृश्यः । न च तत्र देश-नियम इत्य् आह । अनन्तः । सर्व-व्यापकत्वात्-सर्वत्रैव देशे स्थितः । न च भजने श्रमः कोऽपीत्य् आह—निर्वृत्तिः । भजनानन्द-मयः सन् नियतः प्रेमैव भक्तावनुसंहितार्थः प्रयोजनं यस्य तथाभूतः सन् । यद् वा, नित्यम् एतावन्ति नामानि ग्रहीतव्यानि एतावती कथा श्रोतव्या एतावत्यः प्रणतयः कार्या एतावत् कालं ध्यानं कर्तव्यम् इत्य् एवं नियम-युक्तानि कीर्तन-श्रवणादीनि यस्य तथाभूतः सन्भजेत । यत्र भजने संसार-हेतोर् अविद्या या उपरमश्र भवेद् इत्य् अनुसंहितं फलं भक्तमते ज्ञानि-योगिनोर् मते तु संसार-हेतू-परम एवानुसंहितं फलम् । चकारः पाद-पूरणे । नियतार्थो निश्चल-रूप इत्य् अर्थः ॥६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** एवं विषयेषु वैराग्यं बोधं हरिर् एव सेव्य इति वैराग्यस्य च फलं हरि-भजनम् एवेति दर्शयति—एवम् इति द्वाभ्याम् ॥६॥

———————————————————————————————————————

**जीव-गोस्वामी (क्रम-सन्दर्भः) : **एवं तत्र तत्र भगवत्य् एव तात्पर्ये सति **स्व-चित्तेस्वत एव सिद्धः **श्री-भगवान् एव परम-पुरुषार्थतया सेव्यः । किं तत्-तद्-आग्रहेण ? इत्य् आह—एवं स्व-चित्ते इति । तस्माद् भारत सर्वात्मा [भा।पु। २.१.५] इत्य्-आदिना यद् उक्तं तद् एव पुनर् निर्णीयत इति भावः । **च**-शब्देनानुषङ्गिकम् एवाविद्या-निवृत्तिः फलम् इति बोधितम् ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु तर्हि भजनीयेश्वरस्य तद्-भजनोपकरणानां चान्वेषणं तु कर्तव्यम् एव योगिभिर् इति चेत् ? तत्राह—**स्व-चित्ते स्वत एव सिद्धो** यत **आत्मा** चित्ताधिष्ठाता वासुदेव इति नाप्य् आवाहनादि-श्रम इति भावः । किं च, तस्य भजनं स्वत एव भवितुम् उचितम् इत्य् आह—**प्रिय** इत्य् आदिभिश् चतुर्भिर् विशेषणैः । **प्रियः** स्वभावत एव प्रेमास्पदम् । न च प्रेमास्पदत्वेऽपि पति-पुत्रादि-रूपोऽनर्थः, यतोऽ**र्थः** परम-वस्तु-रूपः परम-वस्तु-रूपत्वेऽपि न केवलम् अन्तरात्मैव, यतो **भगवान्** सौन्दर्यादि-गुणवत्त्वेन दृश्यः । न च तत्र देश-नियम इत्य् आह—**अनन्तः** सर्व-व्यापकत्वात् सर्वत्रैव देशे स्थितः । न च भजने श्रमः कोऽपीत्य् आह—**निर्वृतो** भजनानन्द-मग्नः सन्, **नियतः** प्रेमैव भक्ताव् अनुसंहितोऽ**र्थः** प्रयोजनं यस्य तथा-भूतः सन् । 

यद् वा, नित्यम् एतावन्ति नामानि गृहीतव्यानि, एतावती कथा श्रोतव्या, एतावत्यः प्रणतयः कर्तव्याः, एतावत् कालं ध्यानं कर्तव्यम् इत्य् एवं नियम-युक्तानि कीर्तन-श्रवणादीनि, यस्य तथा-भूतः सन् **भजेत** । **यत्र** भजने **संसार-हेतोर्** अविद्यायाः **उपरमश् च **भवेद् इत्य् अननुसंहितं फलं भक्त-मते । ज्ञानि-योगिनोर् मते तु संसार-हेतूपरम एवानुसंहितं फलम् । **च**-कारः पाद-पूरणे । **नियतार्थो** निश्चल-स्वरूप इत्य् अर्थः ॥६॥

**॥।**

**॥ २.२.७ ॥**

**कस् तां त्व् अनादृत्य परानुचिन्ताम्**

**ऋते पशून् असतीं नाम कुर्यात् ।**

**पश्यञ् जनं पतितं वैतरण्यां**

**स्व-कर्मजान् परितापाञ्-जुषाणम् ॥**

**मध्वाचार्यः (भागवत-तात्पर्यम्) : **

यथैकस् तु बहून् सुप्तान् असुप्तः पश्यति प्रभुः ।


    एवम् ईशो बहून् जीवान् अज्ञान् पश्यति नित्य-दृक् ॥ इति व्योम-संहितायाम् ।

स्वप्नेन शारीरम् अभिप्रहत्य् आसुप्तः सुप्तान् अभिचाकशीतीति च ।


        यथेष्ट-भवनाद् विष्णुर् अनुभूः परिकीर्तितः ।


        उदधिः कर्मणाम् ईशः सर्वः पूर्ण-गुणो यतः ।


    सत्यः केवल-सारत्नान् नियमो नियते रजः ॥ इति बृहत्-संहितायाम् ॥७॥

———————————————————————————————————————

**श्रीधर-स्वामी (भावार्थ-दीपिका) : **एतद् एवान्य-चिन्ता-निन्दया द्रढयति—क इति । **तां** तथा-भूतां **परस्य** हरेर् **अनुचिन्तां** धारणाम् **अनादृत्य पशून्** कर्म-जडान् **विना** । यथा, पशुर् एवायं स देवानाम् इति श्रुतेः । **असतीं** विषय-चिन्तां **को **नाम** कुर्यात्** ? तया चिन्तया **वैतरण्यां पतितं**, तत्र च **स्व-कर्मजान्** आध्यात्मिकादि-क्लेशान् सेवमानं **जनंपश्यन्** । वैतरणी यमस्य द्वार-स्था नदी तत्-तुल्यत्वात् संसृतिर् वैतरणी ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **एतद् एव हरिभजनम् एव । स कर्मजडः देवानां पशुर् एव पशुर्यथा स्वामिव्यापारक्लिष्टः सर्वदा तिष्ठति तथा सोपीति श्रुतिपदार्थः तत्तुल्यत्वात् । वैतरणी यथा दुःखेन तीर्यते वितरणेन दानेन च तथा भवोपीति भावः ॥७॥

———————————————————————————————————————

**जीव-गोस्वामी (क्रम-सन्दर्भः) : **व्यतिरेकेण तद् एव द्रढयति—कस् ताम् इति ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **व्यतिरेकेण तद् एवाह—क इति । **परस्य** हरेः । **अनुचिन्तां** तां प्रसिद्धां भक्तिम् **अनादृत्य** । **पशून्** कर्म-जडान् **विना** । पशुर् एव स देवानाम् इति श्रुतेः । **असतीं** विषय-चिन्तां **को** नाम **कुर्यात्** ? ॥७॥

**॥।**

**॥ २.२.८ ॥**

**केचित् स्व-देहान्तर्-हृदयावकाशे**

**प्रादेश-मात्रं पुरुषं वसन्तम् ।**

**चतुर्-भुजं कञ्ज-रथाङ्ग-शङ्ख-**

**गदा-धरं धारणया स्मरन्ति ॥**

**श्रीधर-स्वामी (भावार्थ-दीपिका) : **ताम् एव धारणां स-विशेषणाम् आह—केचिद् इति षड्भिः । **स्व-देहस्यान्तर्** मध्ये तद् **धृदयं** तत्र यो**ऽवकाशस्** तस्मिन् **वसन्तम्** । **प्रादेशस्** तर्जन्य्-अङ्गुष्ठयोर् विस्तारः, स एव **मात्रा** प्रमाणं[^३९] यस्येति हृदय-परिमाणं तत्रोपचर्यते । **कञ्जं** पद्मम् । **रथाङ्गं** चक्रम् ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **एवं च वैराग्यं भक्तेर् अन्वय-व्यतिरेकी च प्रदर्श्य पुनर् अपि योगिनां पूर्वोक्त-धारणातोप्यतिश्रेष्ठाम्-अन्तर्यामिणश् चिद्धन-रूपस्य धारणाम् आह । केचिद् इति । पूर्वोक्त-वैराज-धारणानिष्ठेभ्योप्यपि-श्रेष्ठा इत्य् अर्थः । किम्वा वक्ष्यमाण-वाक्यानुसारेण वैराज-धारणाभ्यासेन शुद्ध-चित्ता एवं तद्-अन्तर्यामिणश् चिद्-धन-रूपस्य धारणां कुर्यर् इत्य् अभिप्रायेणाह । केचिद् इति । अत्र धारणायां चतुर्-विधा योगिनः सम्भवन्ति । तत्र प्रथमा भगवद् रूपम्-अनालम्ब्य-मानाः प्राणमनोधारणावन्तः श्री-भागवता सन्मता विगीता एव । द्वितीयाः पूर्वोक्त-वैराज-धारणया शुद्ध-चित्ताः मृणाल-गौरायत-शेष-भोग इत्य् आदि तृतीय-स्कन्धोक्त-तद्-अन्तर्यामि-धारणावन्तः । तृतीया वैराज-धारणानन्तर-व्यष्टि-विराड्-अन्तर्यामि-चतुर्-भुज-रूप-धारणावन्तः चतुर्थाः । स्वत एव शुद्ध-चित्ताः ।  प्रथमत एव व्यष्टन्तर्यामि-चतुर्-भुज-धारणावन्तस्त एवात्र केचिच् छब्देनोच्यन्ते । प्रादेशमात्रम् इति प्रादेश-प्रमाण-हृदय-ध्येयत्वात् पुरुषं तावन् मात्र-प्रदेशेऽप्य् अचिन्त्य-शक्त्या पञ्च-दश-वर्षीय-पुरुषाकार-प्रमाणम् । सन्तं वयसि कैशोरे इत्य् उक्तेः । अत एव स्वामि-चरणैर् उक्तं हृदय-प्रमाणं तत्र भगवत्य् उपचर्यते इति । वसन्तं तत्रान्तर्यामितया कृतवासम् ॥८॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** केचिद् इत्य्-आदिना उदाहरण-दर्शनेन न केवलं नामान्य् एव कीर्तयेत्, ध्यायेच् च । **स्व-देह**-मध्ये यद् **धृदयं** तस्य **अवकाशे वसन्तम् चतुर्-भुजं पुरुषं** चिन्तयन्ति । तद्-विशेषणानि—**प्रादेश-मात्रं** प्रकृष्ट आदेश आज्ञा प्रादेशो वेदः, स एव मात्रा प्रमाणं यस्य । अन्यानि स्पष्टानि । एतच् चतुर्भुज-ध्यानं मुमुक्षु-परम् । वक्ष्यति चैकादशे [भा।पु। ११.११.४६] । अत एव श्रीधर-स्वामि-मतं न भवति, अत एव वक्ष्यति, अमुनी भगवद्-रूपे [भा।पु। २.१०.३५] इत्य्-आदि ॥८॥

———————————————————————————————————————

**जीव-गोस्वामी (परमात्म-सन्दर्भः (५): **प्रादेशस् तर्जन्य्-अङ्गुष्ठयोर् विस्तारः, तत्-प्रमाणं, हृद्य् अपेक्षया मनुष्याधिकारत्वात् [वे।सू। १.३.२५] इति न्यायेन ॥८॥

———————————————————————————————————————

**जीव-गोस्वामी (क्रम-सन्दर्भः) : **अथ तत्राप्य् एक-देशिनां मतम् आह—केचिद् इत्य्-आदि-सार्ध-चतुष्कैः व्यष्ट्य्-अन्तर्यामिण एव धारणेयम् । गर्भोदक-शायि-रूप-समष्ट्य्-अन्तर्यामि-धारणा तु तृतीय-स्कन्धे तत्-तद्-वर्णनानुसारेण ज्ञेया । सैव सूचिता तं सत्यम् आनन्द-निधिं भजेत [भा।पु। २.१.३९] इत्य् अनेनेति ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं च वैराग्यं भक्तेर् अन्वय-व्यतिरेकौ च प्रदर्श्य, पुनर् अपि योगिनां पूर्वोक्त-धारणतोऽप्य् अतिश्रैष्ठ्यम् अन्तर्यामिणश् चिद्-घन-रूपस्य धारणाम् आह—केचिद् इति । पूर्वोक्त-वैराज-धारणा-निष्ठेभ्योऽप्य् अतिश्रेष्ठा इत्य् अर्थः । किं वा, वक्ष्यमाण-वाक्यानुसारेण वैराज-धारणाभ्यासेन शुद्ध-चित्ता एवं तद्-अन्तर्यामिणश् चिद्-घन-रूपस्य धारणां कुर्युर् इत्य् अभिप्रायेणाह—केचिद् इति । 

अत्र धारणायां चतुर्-विधा योगिनः सम्भवन्ति । तत्र प्रथमाः—भगवद्-रूपम् अनालम्बमानाः प्राण-मनो-धारणावन्तः श्री-भागवतासम्मता विगीता एव ।  द्वितीयाः—पूर्वोक्त-वैराज-धारणया शुद्ध-चित्ताः, मृणाल-गौरायत-शेष-भोग- [भा।पु। ३.८.२३] इत्य्-आदि तृतीय-स्कन्धोक्त-तद्-अन्तर्यामि-चतुर्भुज-रूप-धारणावन्तः ।  तृतीयाः—वैराज-धारणानन्तर-व्यष्टि-विराड् अन्तर्यामि-चतुर्भुज-रूप-धारणावन्तः । चतुर्थाः—स्वत एव शुद्ध-चित्ताः । 

प्रथमत एव व्यष्ट्य्-अन्तर्यामि-चतुर्भुज-धारणावन्त एवात्र **केचित्**-शब्देनोच्यन्ते । **प्रादेश-मात्रम्** इति प्रादेश-प्रमाण-**हृदये** ध्येयत्वात् । **पुरुषं** तावन्-**मात्रम्** इति प्रदेशोऽप्य् अचिन्त्य-शक्त्या पञ्चदश-वर्षीय-पुरुषाकार-प्रमाणम् । सन्तं वयसि कैशोरे [भा।पु। ३.२८.१७] इत्य् उक्तेः । **वसन्तं** तत्रान्त्र्यामितया कृत-वासम् ॥८॥

**॥।**

**॥ २.२.९ ॥**

**प्रसन्न-वक्त्रं नलिनायतेक्षणं**

**कदम्ब-किञ्जल्क-पिशङ्ग-वाससम्**

**लसन्-महा-रत्न-हिरण्मयाङ्गदं**

**स्फुरन्-महा-रत्न-किरीट-कुण्डलम् ॥**

**श्रीधर-स्वामी (भावार्थ-दीपिका) : नलिनं** पद्मं तद्वत् **प्रसन्नेआयते** दीर्घे **ईक्षणे** यस्य । **कदम्ब**-कुसुमस्य **किञ्जल्काः** केसरास् तद्वत् **पिशङ्गे** पीते **वाससी** यस्य । **लसन्ति महा-रत्नानि** येषु तानि सुवर्णमयान्य् **अङ्गदानि** यस्य । **स्फुरन्ति** च तानि **महा-रत्नानि** च तन्-मयानि **किरीट-कुण्डलानि** यस्य ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **महा-रत्नानि पद्म-रागादीनि ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : महा-रत्नानि** पद्म-रागादीनि ॥९॥ 

**॥।**

**॥ २.२.१० ॥**

**उन्निद्र-हृत्-पङ्कज-कर्णिकालये**

**योगेश्वरास्थापित-पाद-पल्लवम् ।**

**श्री-लक्ष्मणं कौस्तुभ-रत्न-कन्धरम्**

**अम्लान-लक्ष्म्या वन-मालयाचितम् ॥**

**श्रीधर-स्वामी (भावार्थ-दीपिका) : उन्निद्रं** विकसितं यद् **धृत्-पङ्कजं,** तस्य **कर्णिका** एव **आलयः** स्थानं, तस्मिन् । **योगेश्वरैर् आस्थापितौ पाद-पल्लवौ** यस्य । **श्रीर्** एव **लक्ष्म** चिह्नं तद्-युक्तम् । पामादि-विहितो मत्व्-अर्थीयो न-प्रत्ययः । **कौस्तुभ-रत्नं कन्धरायां** यस्य । **अम्लाना लक्ष्मीः** शोभा यस्यास् तया **वन-मालया आचितं** व्याप्तम् ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **योगेश्वरेत्य् उक्तेस्तद् भक्तान् योगेश्वरान् अपि ध्यायेद् इति भावः । वामस्तनोर्द्धूलक्ष्मीरेखायुक्तम् इत्य् अर्थः । कौस्तुभ-रत्नं तद्-ग्रथित-हिरण्मय-सूत्र-सहितम्  ॥१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उन्निद्रं विकसितं **हृत्-पङ्कजं** तस्य कर्णिकैवालयः, तत्र योगेश्वरैर् आस्थापितौ पाद-पल्लवौ यस्य तम् इति । तद्-भक्तान् योगेश्वरान् अपि ध्यायेद् इति भावः । श्री-लक्ष्मणं श्रीर् एव लक्ष्म वाम-स्तनोर्ध्वे लक्ष्मी-रेखा-युक्तम् । पामादि-विहितो मत्व्-अर्थीयो न-प्रत्ययः । कौस्तुभ-रत्नं तद्-ग्रथन-हिरण्मय-सूत्रं कन्धरायाः यस्य तम् । आचितं व्याप्तम् ॥१०॥

**॥।**

**॥ २.२.११ ॥**

**विभूषितं मेखलयाङ्गुलीयकैर्**

**महा-धनैर् नूपुर-कङ्कणादिभिः ।**


    **स्निग्धामलाकुञ्चित-नील-कुन्तलैर्**[^४०]

**विरोचमानानन-हास-पेशलम् ॥**

**श्रीधर-स्वामी (भावार्थ-दीपिका) : **स्निग्धत्वादि-विशिष्टैः कुन्तलैर् विरोचमाने आनने यो हासस् तेन पेशलं सुन्दरम् ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **महा-धनैर् बहु-मूल्यैः  ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **महा-धनैर् बहु-मूल्यैः । स्निग्धत्वादि-विशिष्टैः कुन्तलैर् विरोचमाने आनने यो हासस् तेन पेशलं मनोहरम् ॥११॥

**॥।**

**॥ २.२.१२ ॥**

**अदीन-लीला-हसितेक्षणोल्लसद्-**

**भ्रू-भङ्ग-संसूचित-भूर्य्-अनुग्रहम्**

**ईक्षेत चिन्तामयम् एनम् ईश्वरं**


    **यावन् मनो**[^४१]** धारणयावतिष्ठते ॥**

**मध्वाचार्यः (भागवत-तात्पर्यम्) : **चिन्तामयं चिन्ता-प्रधानम् ।


        यस्मात् स चिन्तितो विष्णुश् चिन्तितं प्रददात्य् अजः ।


    तस्माच् चिन्ता-मयं देअं वदन्ति ज्ञान-चक्षुषः ॥ इति च ॥१२॥

———————————————————————————————————————

**श्रीधर-स्वामी (भावार्थ-दीपिका) : **अदीनम् उदारं यल्-लीला-हसितं तेन यद् ईक्षणं तस्मिन्न् उल्लसन्तो यो भ्रू-भङ्गा भ्रू-विक्षेपास् तैः संसूचितो भूरिर् अनुग्रहो येन । चिन्तामयं चिन्तया आविर्भवन्तम् ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **धारणया कृत्वा मनो यावद् अवतिष्ठते निश्चलं भवति तावद् ईक्षेतेत्य् अन्वयः  ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अदीनम् अतिमाधुर्यं यल्-लीला-हसितं तद्-युक्तम् ईक्षणम् उल्लसन्न् उल्लासं प्राप्नुवन् भ्रू-भङ्गश् च ताभ्यां संसूचितो भूरिर् अनुग्रहो येन तम् । चिन्तामयं चिन्तयैवाविर्भवन्तम् ॥१२॥

**॥।**

**॥ २.२.१३ ॥**

**एकैकशोऽङ्गानि धियानुभावयेत्**

**पादादि यावद् धसितं गदाभृतः**

**जितं जितं स्थानम् अपोह्य धारयेत्**

**परं परं शुद्ध्यति धीर् यथा यथा ॥**

**श्रीधर-स्वामी (भावार्थ-दीपिका) : **अस्यैव ध्यानम् आह—**एकैकश** इति । **अनुभावयेद्** ध्यायेत् । यद् यज् **जितम्** अयत्नतः स्फुरितं पादगुल्फादि-स्थानम् अवयवस् तत् तद् अपोह्य त्यक्त्वा परं परं जङ्घाजान्वादि धारयेद् ध्यायेत् । शुध्यति[^४२] तस्मिन् निश्चला भवति ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **यद् वा, यथा-यथा धीः शुध्यति विषय-लाम्पट्यं यजति तथा-तथा धारयेद् इति । चित्त-शुद्धि-तारतम्येनैव ध्यान-तारतम्यम् उक्तं तेनात्यन्ताशुद्ध-चित्तस्य नात्राधिकारः । किं तु वैराग्य-धारणायाम् एवेति ध्वनितम्  ॥१३॥

———————————————————————————————————————

**कैवल्य-दीपिका** : अवयवशो रूपं क्रमेण चिन्त्यम् इत्य् उक्तम् । तस्यावधिम् आह—**एकैक** इति । **अपोह्य** त्यक्त्वा पादौ ध्यायन्तो **धीर्** यदा **शुद्ध्यति** ध्येयं विनावतिष्ठते तदा गुल्फौ ध्यायेत् । गुल्फौ ध्यायन्ती यदा प्राग्वत् तदा जह्न्वे ध्यायेद् इत्य्-आदि क्रमेण हसितं त्यक्त्वा निर्विषयैवावतिष्ठते स समाधिः ॥१३॥ [मु।फ। २.३२]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** एकैकशोऽङ्गानीत्य् अभ्यास-दार्ढ्यथार्थं, अभ्यासे सति सर्वावयवम् एकदापि ध्यायेद् इत्य् अर्थः । यथैव धीः शुध्यति प्रसीदति, तथैव ध्यायेद् इत्य् अर्थः । नात्र एकैकशो नियमः ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्यैव ध्यानम् आह—एकैकश इति । न निश्चितम् । भावये ध्यायेत् । जितं जितं ध्यानेनाभ्यस्तम् । स्थानं पा-गुल्फादि । अपोह्य त्यक्त्वा । परं परं जङ्घा-जन्व्-आदि धारयेत्, स्व-मनः प्रयोज्य ग्राहयेद् इत्य् अर्थः । यथा यथा धीश् च सुध्यति विषय-लाम्पट्यं त्यजति, तथा तथा धारयेद् इति चित्त-शुद्धि-तारतम्येनैव ध्यान-तारतम्यम् उक्तम् । तेनात्यन्ताशुद्ध-चित्तस्य नात्राधिकारः, किन्तु वैराज-धारणायाम् एवेति व्यञ्जितम् ॥१३॥

**॥।**

**॥ २.२.१४ ॥**

**यावन् न जायेत परावरेऽस्मिन्**

**विश्वेश्वरे द्रष्टरि भक्ति-योगः ।**

**तावत् स्थवीयः पुरुषस्य रूपं**

**क्रियावसाने प्रयतः स्मरेत ॥**

**श्रीधर-स्वामी (भावार्थ-दीपिका) : **पूर्वोक्त-वैराज-धारणाया एतद् धारणाङ्गत्वम् आह— यावद् इति । **परे** ब्रह्मादयोऽ**वरे** यस्मात् । कुतः ? **विश्वेश्वरे द्रष्टरि** न तु दृश्ये, चैतन्य-घनत्वात् । **भक्ति-योगः** प्रेम-लक्षणः । **क्रियावसाने** आवश्यक-कर्मानुष्ठानानन्तरम् । अनेन कर्मापि भक्ति-योग-पर्यन्तम् एवेत्य् उक्तम् । **प्रयतो** नियम-तत्-परः ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **अत एवाशुद्ध-चित्तत्वादेतद् रूपं ध्यातुं यावन् न शक्रुयात् तावद् वैराज-रूपम् एव ध्यायेद् इत्य् अभिप्रेत्य् आह । पूर्वोक्तेत्यादि । अवरेऽर्वाचीनाः । अनेन क्रियावसान इति कथनेन ॥१४॥

———————————————————————————————————————

**हेमाद्रि (कैवल्य-दीपिका-टीका) :** एवं सपरिकरां भक्तिं निरूप्य तत्र मुमुक्षोः प्रवृत्ति-विशेषार्थं तन्-माहात्म्यम् आह—विष्णु-भक्तीति । तत्राप्य् अष्टादशभिः पूर्व-रङ्गं विधास्यन् प्रथमेन भक्तेर् गहनत्वम् आह—**यावद्** इति । **परावरे** कार्य-कारण-रूपे **अस्मिन्** शास्त्र-प्रसिद्धे **विश्वेश्वरे** विश्वस्य प्रथम-कारणे द्रष्टरि साक्षित्वेन निष्पादित-कार्ये **भक्ति-योगः** । तल्-लीला-श्रवणादिभिर् विना स्थातुम् अशक्तिः । **स्थवीयः** षोडश-कलं स्थूलत्वं  नाम-रूपादिमत्त्वम् । तच् चान्यत्रान्यस्माद् अतिशयितम् इतीयसून् प्रत्ययः[^४३] । **क्रियावसाने** षोडशोपचार-पूजानन्तरम् । **प्रयतः** पूत-चित्तः । एवं-भूतो शक्ति-योग इयता प्रबन्धेन निष्पाद्यत इत्य् अस्य सहसा दुर्लभत्वात् गहनत्वम् इत्य् अर्थः ॥१४॥ [मु।फ। ६.१]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु पूर्वम् उक्तं विराड्-देहानुध्यानम् इदानीम् एव कथयति, कोऽर्थ इत्य् आशङ्क्यः—यावद् इत्य्-आदि । **परावरेऽस्मिन् विश्वेश्वरे** श्री-कृष्णे **द्रष्टरि भक्ति-योगो यावन् न जायेत**, **तावत्** प्राग्-उक्तं स्थूल-रूपं स्मरेत । भक्ति-योगे सति तदा तद्-रूप-ध्यानम् अकिञ्चित्-करम् इत्य् अर्थः ॥१४॥

———————————————————————————————————————

**जीव-गोस्वामी (भक्ति-सन्दर्भः २७) :** परे ब्रह्मादयोऽवरे यस्मात् । कुतः ? **विश्वेश्वरे द्रष्टरि,** न तु दृश्ये, चैतन्य-घनत्वात् । **भक्ति-योगः,**केचित् स्वदेहान्तर्-हृदयावकाशे प्रादेश-मात्रं पुरुषं वसन्तं चतुर्भुजम् [भा।पु। २.२.८] इत्य्-आदिनोक्त-साधन-लक्षणाभिनिवेशः । **क्रियावसाने** आवश्यक-कर्मानुष्ठानानन्तरम् । अनेन कर्मापि भक्ति-योग-पर्यन्तम् इत्य् उक्तम् ॥१४॥

———————————————————————————————————————

**जीव-गोस्वामी (क्रम-सन्दर्भः) : **यावद् इति । भक्ति-योगः—केचिद् स्व-देहान्तः [भा।पु। २.२.८]इत्य् आदिनोक्त-साधनाभिनिवेशः । अन्यत् तैः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत एव अशुद्ध-चित्तत्वद् एतद्-रूपं यावद् ध्यातुं न शक्नुयात्, तावद् वैराज-रूपम् एव ध्यायेद् इत्य् आह—यावद् इति । **परे** ब्रह्मादयोऽ**वरे** यस्मात् । कुतः ? **विश्वेश्वरे द्रष्टरि,** न तु दृश्ये । **भक्ति-योगो** योगाङ्ग-भूत-ध्यान-लक्षणः। **क्रियावसाने** आवश्यक-कर्मानुष्ठानानन्तरम् ॥१४॥

**॥।**

**॥ २.२.१५ ॥**

**स्थिरं सुखं चासनम् आस्थितो यतिर्**

**यदा जिहासुर् इमम् अङ्ग लोकम् ।**

**काले च देशे च मनो न सज्जयेत्**

**प्राणान् नियच्छेन् मनसा जितासुः ॥**

**मध्वाचार्यः (भागवत-तात्पर्यम्) : **भक्त्या प्राणं वशं नीत्वा जित-प्राणो भवत्य् उत इति षाड्गुण्ये ॥१५॥

———————————————————————————————————————

**श्रीधर-स्वामी (भावार्थ-दीपिका) : **एवं तावद् आसन्न-मृत्योः पुंसः कृत्यम् उक्तम्, इदानीं तस्यैव स्वयं देहं त्यक्तुम् इच्छतः कृत्यम् आह—स्थिरम् इति सार्धैश् चतुर्भिः । **अङ्ग** हे राजन्, एवंभूतो **यतिर् यदा इमं लोकं** देहं **जिहासुर्** हातुम् इच्छति, तदा **देशे** पुण्य-क्षेत्रे **काले** चोत्तरायणादौ **मनो न सज्जयेत्** सङ्गं न प्रापयेत् । न हि देश-कालौ योगिनः सिद्धि-हेतू, किंतु योग एवेति दृढ-निश्चयो भूत्वा **स्थिरं सुख-**करं** चासनम् आस्थितः प्राणान् नियच्छेद्** इत्य् अर्थः ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **अङ्गेति संबुद्ध्य् अर्थेऽव्ययम् । इत्य् अर्थ इति । प्राणायामं कुर्याद् इति भावः । जितासुर् जितेन्द्रियः असुः प्राणेन्द्रिय-बले इति कोशात् । अत्र विश्वनाथेन प्राणान् इति पठित्वा व्याख्यातम् । तथा हि—प्राणान्-इन्द्रियाणि मनः नियच्छेत् प्राणान् मनोनियम्यान्कुर्यादित्य् अर्थः । तेन नियन्तरि मनसीन्द्रियाणि प्रविलापयेद् इति घोतितम् ॥१५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** भक्ति-योगो वाञ्छ्यते यदि, तदा स्वच्छन्द-मृत्युश् च भवतोऽतिमुमुर्षोः परीक्षितः प्रत्य् अयथार्थम् आह—स्थिरं सुखम् इत्य्-आदि । यावत् त्वां तक्षको न दशति, तावत् तथानुध्यानेन त्वं स्वच्छन्दं शरीरं त्यजेः ॥१५॥

———————————————————————————————————————

**जीव-गोस्वामी (क्रम-सन्दर्भः) : **अनन्तरं पूर्ववच् च यदि महत्-कृपा-विशेषेण दिव्य-दृष्टिता भवति, तदा विशेषोपलब्धिश् च भवेत् । न चेन्, निर्विशेष-चिन्-मात्र-ब्रह्मानुभवेन तल्-लीन एव भवति । तथैव निदिध्यासनम् अपि तेषाम् । तद् यथा—**स्थिरं सुखं चासनम्** इत्य्-आदिना ॥१५॥ [भक्ति-सन्दर्भः २८, २१५*]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ तस्यैव भक्ति-मिश्र-योगिनः स्वयं देह-त्याग-कृत्यम् आह—स्थिरम् इति। **लोकं** देहम् । **यदा जिहासुर्** भवेत्, तदा **देशे** पुण्य-क्षेत्रे, **काले** चोत्तरायणादौ, **मनो न सज्जयेत्** सङ्गं न प्रापयेत् । योगिनः काल-देशौ न सिद्धि-हेतू, किन्तु योग एवेति दृढ-निश्चयो भूत्वा, **प्राणान्** इन्द्रियाणि **मनसा नियच्छेत्** । प्राणान् मनो-नियमान् कुर्याद् इत्य् अर्थः । तेन नियन्तरि मनसीन्द्रियाणि प्रविलापयेद् इति द्योतितम् ॥१५॥

**॥।**

**॥ २.२.१६ ॥**

**मनः स्व-बुद्ध्यामलया नियम्य**

**क्षेत्र-ज्ञ एतां निलयेत् तम् आत्मनि ।**

**आत्मानम् आत्मन्य् अवरुध्य धीरो**

**लब्धोपशान्तिर् विरमेत कृत्यात् ॥**

**मध्वाचार्यः (भागवत-तात्पर्यम्) : **

जीवस्थो भगवान् विष्णुः क्षेत्रज्ञ इति गीयते ।


    देहस्थोऽपि स एवात्मा व्याप्तोऽप्य् आत्मेति भण्यते ॥ इति तत्त्व-निर्णये ।


        हरौ हरेर् भवेन् नीतिस् तद् एकत्वस्य चिन्तनम् ।


    अन्यत्र तन्-निमित्त्य्-आदि-चिन्तनं नाभिरुच्यते ॥ इति प्रकाश-संहितायाम् ॥१६॥

———————————————————————————————————————

**श्रीधर-स्वामी (भावार्थ-दीपिका) : **तद् गृहीत-विषयं **मनो बुद्ध्या** निश्चय-रूपया **नियम्य** तन्मात्रं कृत्वा, **एतां** बुद्धिं **क्षेत्र-ज्ञे** बुद्ध्य्-आदि-द्रष्टरि **निलयेत्** प्रविलापयेत् । **तं** च क्षेत्रज्ञम् **आत्मनि** शुद्धे[^४४] । तं च शुद्धम् **आत्मानम्** आत्मैवाहम् इत्य् **आत्मनि** शुद्धे[^४५] ब्रह्मण्य् **अवरुध्य** एकीकृत्य **लब्धोपशान्तिः** प्राप्त-निर्वृतिः सन् **कृत्याद् विरमेत**, ततः परं प्राप्याभावात् ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **ततस् तन् मनः स्व-बुद्ध्या नियम्येति मनो बुद्धौ प्रविलापयेद् इति भावः । बुद्ध्यादि-द्रष्टरि जीवे शुद्धे शुद्ध-जीवेन्तर्यामिणि वा शुद्धे शोधि-सत्वं पदार्थे अग्रे शुद्धे ब्रह्मणि शोधित-तत्-पदार्थ इति केचित् । ततः शुद्ध-ब्रह्मणः परमन्यत् प्राप्यं नास्ति तस्यैव परमावधित्वाद् इति ॥१६॥

———————————————————————————————————————

**जीव-गोस्वामी (क्रम-सन्दर्भः) : **तथा मन इति । **एतां** बुद्धिं **क्षेत्रज्ञे** बुद्ध्य्-आदि-द्रष्टरि **निलयेत्**, प्रविलापयेत् । **तं** च क्षेत्रज्ञं **स्व्**अरूप-भूतया **बुद्ध्या आत्मनि** तद्-द्रष्टृत्वादि-रहिते शुद्धे जीवे । तं च शुद्ध-सत्त्वम् **आत्मानम् आत्मनि** ब्रह्मण्य् **अवरुध्य** तद्-एकत्वेन विचिन्त्य **लब्धोपशान्तिः** प्राप्त-निर्वृतिः सन् **कृत्याद् विरमेत**, तस्य ततः परं प्राप्याभावात्॥१६॥ [भक्ति-सन्दर्भः २१५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् गृहीत-विषयं **मनो बुद्ध्या** निश्चय-रूपया **नियम्य** तन्मात्रं कृत्वा, **एतां** बुद्धिं **क्षेत्र-ज्ञे** बुद्ध्य्-आदि-द्रष्टरि **निलयेत्** प्रविलापयेत् । **तं** च क्षेत्र-ज्ञम् **आत्मनि** शुद्धे। तं च शुद्धम् **आत्मानम्** आत्मैवाहम् इत्य् **आत्मनि** शुद्धेब्रह्मण्य् **अवरुध्य** एकीकृत्य **लब्धोपशान्तिः** प्राप्त-निर्वृतिः सन् **कृत्याद् विरमेत**, ततः परं प्राप्याभावात् ॥१६॥

**॥।**

**॥ २.२.१७ ॥**

**न यत्र कालोऽनिमिषां परः प्रभुः**

**कुतो नु देवा जगतां य ईशिरे ।**

**न यत्र सत्त्वं न रजस् तमश् च**

**न वै विकारो न महान् प्रधानम् ॥**

**मध्वाचार्यः (भागवत-तात्पर्यम्) : **कालो वायुः ।


        हरिश् च प्रकृतिश् चैव ब्रह्म-वायु तथैव च । 


        सुपर्ण-शेष-रुदाश् च शकः सूर्य-यमाव् अपि ॥


        अग्निर् यमानुजश् चैव काल-शब्दो रताः क्रमात् ।


    पूर्वोक्तास् त्व् अपरोक्तानां प्रभवः सर्वशो मता ॥ इत्य् उद्दाम-संहितायाम् ॥१७॥

———————————————————————————————————————

**श्रीधर-स्वामी (भावार्थ-दीपिका) : **तद् एवाह—न यत्रेति । **यत्र** आत्म-स्वरूपे **कालो न प्रभुः** किम् अपि कर्तुं न समर्थः । अत एव देवा न प्रभव इत्य् आह—**अनिमिषां**[^४६] देवानां **परः प्रभुः** कालोऽपि यत्र न प्रभुः, तत्र **कुतो नु देवाः** प्रभवेयुः ? देव-नियम्यानां तु जगतां प्राणिनां का वार्ता ? इत्य् आह—**जगताम्** इति[^४७] । कुतो न प्रभवन्ति ? इत्य् अपेक्षायां निरुपाधित्वाद् इत्य् आह—न यत्रेति । यद् वा, जगत्-कारणान्य् अपि न यस्य सृष्ट्य्-आदौ प्रभवन्तीत्य् आह—न यत्रेति । **विकारो**ऽहंकारः ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एव ब्रह्म-स्वरूपम् एव । अत एव कालस्याप्रभुत्वम् एव । **अनिमिषाम्** इति षष्ठ्यां तं क्विब्-अन्त-मिषे रूपम् । **जगतां** प्राकृत-जगत्स्व् एव **ईशिरे** ऐश्यं चक्रिरे **देवा** इन्द्राद्याः । 

ननु देवास् तत्त्वाभिमानिनो जगत्-कारणीभूतास् तत्र कथं न प्रभवेयुः ? इति तत्राह—यद् वेति । अत्र [प्रीति-] सन्दर्भः—पूर्वोक्त-धारणा-फलं द्विविधं ब्रह्म-कैवल्य-प्राप्तिर् वैकुण्ठ-प्राप्तिश् च, भक्ति-सिद्ध-ज्ञान-निष्ठत्वाद् भक्ति-मय-ज्ञान-निष्ठत्वाच् च । अत उत्तरावस्थाम् अजामिलादि-न्यायेन तत्रैव वैकुण्ठाभिव्यक्ति-दर्शनार्थम् आह—**न यत्र** इति युग्मकेन । अत्र वैकुण्ठस्य सच्-चिद्-आनन्द-रूपत्वं श्री-भगवतैवोक्तम् तद् यथा । 


    एवम् एतान् मया दिष्टान् अनुतिष्ठन्ति मे पथः । 


    क्षेमं विदन्ति मत्-स्थानं यद् ब्रह्म परमं विदुः ॥ [भ।पु। ११.२०.३७]]

_मे पथः_ ज्ञान-भक्ति-कर्म-लक्षणान् मत्-प्राप्त्य्-उपायान् । ज्ञान-कर्मणोर् अपि भक्तेषु भक्तः प्रथमतः क्वचित् किञ्चित् साहाय्य-कारित्वात् _क्षेमं_ मद्-भक्ति-मङ्गलमयं _मत्-स्थानं परमं ब्रह्म _इति जानन्ति । इत्थम् एवोदाहरिष्यते च । इति सञ्चित्य भगवान् महा-कारुणिको हरिः । दर्शयामास लोकं स्वं गोपानां तमसः परम् ॥ 


    सत्यं ज्ञानम्-अनन्तं यद्-ब्रह्म ज्योतिः सनातनम् । 


    यद्धि पश्यन्ति मुनयो गुणापाये समाहिताः ॥ इति । 

उभयत्रापि चकारादध्याहारादिना त्व् अर्थान्तरं कष्टं भवति । तैर् एव च व्याख्यातम्  । तमसः प्रकृतेः परम् इति । वैकुण्ठस्यापि विशेषणीकृत्येति ॥१७॥

———————————————————————————————————————

**कैवल्य-दीपिका :** तत्रापि **न यत्र** इति तटस्थस्य, **परं पदम्** इति स्वरूपस्य, तत् परं पदं वैष्णवम् आमनन्ति । विष्णुनाधिष्ठितेन राजाधिष्ठितवत् । ब्रह्मादि-पदानाम् अपि विष्णुनाधिष्ठितत्वात् परम् इत्य् उक्तं विष्णुनैवाधिष्ठितम् इत्य् अर्थः ।  यत्र पदे **कालो नास्ति** यः अनिमिषां ब्रह्मादीनां परः प्रभुः संहर्ता महा-प्रलयेऽपि नाशो नास्त्य् एवेएत्य् अर्थः । अत एव कालाभावे किं पुनर् न्यायेन देवा अपि तत्र न सन्तीत्य् आह—कुतोऽन्व् इति । तथा देवाभावे जीवा अपि न सन्तीत्य् आह—**जगताम्** इति । ये देवा जगताम् उच्चावचां गतिं गच्छतां जीवानाम् ईशाः । तेषां वार्ता तत् कृत-विघ्न-गन्धोऽपि नास्तीत्य् आह—**ईशिरे** इत्य् अनित्यत्व-द्योतनार्थं लिट्-प्रयोगः ॥ 

**यत्र** च पदे **सत्त्वादिर् नास्ति** । **सत्त्वम्** इन्द्रिय-देवता-रूपं, **रज** इन्द्रियं, **तम** इन्द्रियार्थ-रूपं, निराकारोऽहङ्कारस् तेषां त्रयाणां कारणं **महान्** बुद्धि-तत्त्वं तद् अहङ्कारस्य, **प्रधानम्** अव्यक्तं तन् महतः, सत्त्वाद्य्-अभावाद् एतत् प्राप्तवतां पुनर् जन्मादि-शङ्का-बीज-लेशोऽपि नास्तीत्य् अर्थः ॥१७॥ [मु।फ। १.७]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** एवं सति किं स्यात् ? इत्य् आह—न यत्रेति द्वाभ्याम् ॥१७॥

———————————————————————————————————————

**जीव-गोस्वामी (क्रम-सन्दर्भः) : **तत्-फलं च द्विविधम्—ब्रह्म-कैवल्य-प्राप्तिः, वैकुण्ठ-प्राप्तिश् च, भक्ति-सिद्ध-ज्ञान-निष्ठत्वात्, भक्ति-मय-ज्ञान-निष्ठत्वात् । अथोत्तरावस्थाम् अजामिलादि-न्यायेन तत्रैव वैकुण्ठाभिव्यक्ति-दर्शनार्थम् आह—न यत्रेति युग्मकेन ।

अत्र वैकुण्ठस्य सच्-चिद्-आनन्द-रूपत्वं श्री-भगवतैवोक्तम् । तद् यथा—


        एवम् एतान् मया दिष्टान् अनुतिष्ठन्ति मे पथः ।


    क्षेमं विन्दन्ति मत्-स्थानं यद् ब्रह्म परमं विदुः ॥ [भा।पु। ११.२०.३७॥

इत्य् अत्र _मे पथः_—ज्ञान-कर्म-भक्ति-लक्षणान् मत्-प्राप्त्य्-उपायान् । ज्ञान-कर्मणोर् अपि भक्तेषु भक्तेः प्रथमतः क्वचित् कदाचित् किञ्चित् साहाय्य-कारित्वात् । _क्षेमं_ मद्-भक्ति-मङ्गल-मयं यत् _स्थानं परमं ब्रह्म_ इति _विदुर्_ जानन्ति । 

इत्थम् एवोदाहरिष्यते च—


        इति सञ्चिन्त्य भगवान् महा-कारुणिको हरिः ।


        दर्शयामास लोकं स्वं गोपानां तमसः परम् ॥


        सत्यं ज्ञानम् अनन्तं यद् ब्रह्म-ज्योतिः सनातनम् ।


    यद् धि पश्यन्ति मुनयो गुणापाये समाहिताः ॥ [भा।पु। १०.२८.१५-१६] इति ।

उभयत्रापि च-काराद्य् अध्याहारादिना त्व्-अर्थान्तरं कष्टं भवति । तैर् एव च _तमसः_ प्रकृतेः _परम्_ इति वैकुण्ट्ःअस्यापि विशेषणत्वेन व्याख्यातम् इति ॥१७॥ [भगवत्-सन्दर्भ ७३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न च युक्तं कोऽप्य् अतिक्रम्यतीत्य् आह । यत्र प्राप्त-ब्रह्म-स्वरूपे तस्मिन् **अनिमिषां**देवानाम् अपि **परः** शास्ता **कालोन प्रभुः,** तत्र **कुतो नु देवाः** प्रभवेयुः ? **ये** देवा इन्द्राद्याः **जगतां** प्राकृत-जगत्स्व् एव, **ईशिरे** ईशांश्चक्रिरे । ननु तद् एव ब्रह्म किं-स्वरूपम् ? तत्राह—**न यत्र सत्त्वम्** इति । **यत्र** ब्रह्मणि । **विकारो**ऽहंकारः ॥१७॥

**॥।**

**॥ २.२.१८ ॥**

**परं पदं वैष्णवम् आमनन्ति तद्**

**यन् नेति नेतीत्य् अतद्-उत्सिसृक्षवः**

**विसृज्य दौरात्म्यम् अनन्य-सौहृदा**

**हृदोपगुह्यार्ह-पदं पदे पदे ॥**

**श्रीधर-स्वामी (भावार्थ-दीपिका) : **निरुपाधित्वं कुतः ? इत्य् अत आह—परम् इति । **यद्** यस्मात् **अतद्** आत्म-व्यतिरिक्तं **नेति नेतीत्य्** एवम् **उत्स्रष्टुम् इच्छवो दौरात्म्यं** देहाद्य्-आत्मत्वं **विसृज्य**, **अर्हस्य** पूज्यस्य श्री-विष्णोः **पदं पदे पदे** क्षणे क्षणे **हृदा उपगुह्य** आश्लिष्य, नान्यस्मिन् **सौहृदं** येषां तथा-भूताः सन्तः, **तद् वैष्णवं पदम्** अत एव **परं** सर्वतः श्रेष्ठम् **आमनन्ति** इत्य् अन्वयः ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **[क्रम-सन्दर्भ] **परं पदम्** इति । **अतच्** चिद्-व्यतिरिक्तं **नेति-नेतीत्य्** एवम् **उत्स्रष्टुम् इच्छवो** **दौरात्म्यं** भगवद्-आत्मनोर् अभेद-दृष्टिं **विसृज्य** **अर्हस्य** श्री-भगवतः **पदं** चरणारविन्दं **पदे पदे** प्रतिक्षणं **हृदोपगुह्य** आश्लिष्य **अनन्य-सौहृदा** नान्यस्मिन् सौहृदं येषां तथाभूताः सन्तो **यद् आमनन्ति,** **तद्** एव **वैष्णवं पदं** श्री-वैकुण्ठाख्यम् इति ब्रह्म-स्वरूपम् एव तद् इति तात्पर्यम् । अनेन भक्ति-लक्षण-साधन-लिङ्गेन निराकार-रूपम् अर्थान्तरं निरस्तम् । 

अत्र निराकार-परायणस्यापि मुक्ता-फल-टीका-कृतो दैवा-व्यञ्जिता गीर् यथा तत्-परं पदं वैष्णवम् आमनन्ति अधिकृताधिष्ठित-राजाधिष्ठितत्ववत् । ब्रह्मादि-पदानाम् अपि विष्णुना अधिष्ठितत्वात् परम् इत्य् उक्तम् । विष्णुना इवाधिष्ठितम् । _इत्य् अर्थ_ इति । अत एव श्रुताव् अपि तस्य स्व-महिमैक-प्रतिष्ठितत्वम् । स भगवान् कस्मिन् प्रतिष्ठितः इति स्वे महिम्नि [छा।उ। ७.२४.१] इति । 

विश्वनाथस् तु—सत्त्वादयः कथं न सन्तीत्यत आह—परं प्रधानात् परम् । अत एव वैष्णवं पदं विष्णोर् निर्विशेष-स्वरूपं तत्-प्रसिद्धम् एव । तद् अपि भगवद् भक्ता नारदादय एव यथा जानन्ति न तथा ज्ञानिनोपीत्य् आह । यद्-ब्रह्म नेति-नेतीत्य् एवम् एनत् तद्-व्यतिरिक्तं वस्तु उत्सिसृक्षवः आ सम्यग् एवामनन्ति जानन्ति । किं कृत्वा दौरात्म्यं केवलं ज्ञानिनाम् इव निर्बुद्धित्वं विसृज्य कीदृशा अनन्य-सौहृदा विष्णु-सम्बन्ध-व्यतिरिक्त-वस्तुनि स्नेहाभाववन्तः । अर्हस्य पूज्यस्य श्री-विष्णोः पदं चरणारविन्दं पदे-पदे क्षणे-क्षणे हृदोपगुह्य इदम् अस्माकं सर्व-स्वम् इत्य् आलिङ्ग्य । अत्र तद्-उत्सृजन्त इत्यन् उक्ते यदा स्व-प्रभोर् ब्रह्म-स्वरूपं केवलम् अनुबुभूषन्ति तदात त्यक्तुम् इच्छवो भवन्ति सर्वथा तु भगवत् सेवोपकरणत्वात् । दृश्यं जगन् न त्यजन्तीत्य् अर्थालभ्यते । दौरास्यम् इति । विष्णोर् देहे मायिकत्व-बुद्धिमतो दुरात्मान एव ज्ञेयाः ॥१८॥

———————————————————————————————————————

**कैवल्य-दीपिका**: एवं दुःखं नास्तीत्य् उक्त्वा सुखम् अस्तीत्य् आह—**यन् नेति** इति । **यद्** विष्णु-पदं हृदा मनसा उपगूह्याश्लिष्य अनन्य-सौहृदा भवन्ति, अन्यत्र विषये प्रीतिं परित्यजन्ति तादृक् सुखाभावात् । तद् धि **पदे पदे** क्षणे क्षणे **अर्ह-पदम्** अर्हणस्यादरस्य स्थानम् उत्तरोत्तर-चमत्करणीयत्वात् । **दौरात्म्यं** **विसृज्य** अनादि-दुर्वासना-वासितत्वं त्यक्त्वा विषयान्तर-स्मृतिर् अपि नास्तीत्य् अर्थः, **नेति नेति** इत्य् उपनिषद्-उपदेश-विश्वास-बलात्[^४८] । **उत्सिसृक्षवः** स्वेच्छयैवोत्सृष्टवन्तः । नित्य-निरतिशय-सुखानुभव-रूपेऽनुभविता अनुभवनम् अनुभवनीय इति कर्तृ-करण-कर्माणि **अतच्**-छब्देनोच्यन्ते । तानि ह्य् अनुभवार्थम् उपादीयन्ते, सत्य् अनुभवे तु त्यज्यन्ते असत्यत्वाद् अन्तरायत्वाच् च ॥१८॥  [मु।फ। १.८]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** **अनन्य-सौहृदा** एकान्त-भक्त्या **अर्ह-पदं** श्री-भगवत्-पदं **पदे पदे** क्षणे क्षणे **उपगुह्य** आलिङ्ग्य **दौरात्म्यम्** देहाध्यासम् **उत्सृज्य वैष्णवं** श्री-कृष्ण-लोकम् **आमनन्ति** प्राप्नुवन्ति । धातूनाम् अनेकार्थत्वाद् आङ्-पूर्वो मनुर् उत्-प्राप्तौ । कीदृशाः सन्तः ? **नेति नेति** कृत्वा **अतत्** तद् विना यद् अन्यत्, तद्**-उत्सिसृक्षवः** । तन् न यत्र काल [भा।पु। १.११.६] इत्य्-आदि । सुसमञ्जसम् एव द्वयम् ॥१८॥

———————————————————————————————————————

**जीव-गोस्वामी (क्रम-सन्दर्भः) : **परं पदम् इति । **अतच्** चिद्-व्यतिरिक्तं **नेति नेतीत्य् **एवम् **उत्स्रष्टुम् इच्छवो दौरात्म्यं** भगवद्-आत्मनोर् अभेद-दृष्टिं विसृज्य, **अर्हस्य** श्री-भगवतः, **पदं** चरणारविन्दं, **पदे पदे** प्रतिक्षणं **हृदा उपगुह्य** आश्लिष्य, नान्यस्मिन् सौहृदं येषां तथाभूताः **सन्तोयद् आमनन्ति** जानन्ति, **तद् वैष्णवं पदं** श्री-वैकुण्ठम् इति ब्रह्म-स्वरूपम् एव तद् इति तात्पर्यम् । अनेन प्रेम-लक्षण-साधन-लिङ्गेन निराकार-रूपम् अर्थान्तरं निरस्तम् । 

अत्र निराकार-परायणस्यापि मुक्ता-फल-टीका-कृतो दैवाभिव्यञ्जिता गीर् यथा—तत् परं पदं वैष्णवम् आमनन्ति, अधिकृताधिष्ठित-राजाधिष्ठितत्ववत् । ब्रह्मादि-पदानाम् अपि । विष्णुनाधिष्ठितत्वात् परम् इत्य् उक्तम् । विष्णुनैवाधिष्ठितम् इत्य् अर्थ इति ।

अत एव श्रुताव् अपि तस्य स्व-महिमैक-प्रतिष्ठितत्वं स भगवः कस्मिन् प्रतिष्ठित इति स्वे महिम्नि [छा।उ। ७.२४.१] इति । अत एवोक्तं क इत्था वेद यत्र सः [क।उ। १.२.२५] इति ॥१८॥ [भगवत्-सन्दर्भः ५९ (७३)]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सत्त्वादयः कथं न सन्ति ? इत्य् अत आह—**परं** प्रधानात् परम्, अत एव **वैष्णवं पदं** विष्णोर् निर्विशेष-स्वरूपम् । तत् प्रसिद्धम् एव । तद् अपि भगवद्-भक्ता नारदादय एव यथा जानन्ति, न तथा ज्ञानिनोऽपीत्य् आह—यद् ब्रह्म **नेति नेतीत्य्** एवम् अतत् तद्-व्यतिरिक्तं वस्तु उत्सिसृक्षवः आ सम्यग् एव आमनन्ति जानन्ति । किं कृत्वा ? **दौरात्म्यं** केवलं ज्ञानिनाम् इव निर्बुद्धित्वं विसृज्य । कीदृशाः ? अनन्य-सौहृदा विष्णु-सम्बन्ध-व्यतिरिक्त-वस्तुनि स्नेहाभाववन्तः । **अर्हस्य** पूज्यस्य श्री-विष्णोः **पदं** चरणारविन्दं **पदे पदे** क्षणे क्षणे **हृदा उपगुह्य** इदम् एवास्माकं सर्वस्वम् इत्य् आलिङ्ग्य । तत्र तद् उत्सृजन्ते इत्य् अनुक्तेर् यदा स्व-प्रभोर् ब्रह्म-स्वरूपं केवलम् अनुबुभूषन्ति, तदा **अतत्** त्यक्तुम् इच्छवो भवन्ति, सर्वथा तु भगवत्-सेवोपकरणत्वात् दृश्यं जगन् न त्यजन्तीत्य् अर्थो लभ्यते । **दौरात्म्यम्** इति विष्णोर् देहे मायिकत्व-बुद्धिमन्तो दुरात्मन एव ज्ञेयाः ॥१८॥

**॥।**

**॥ २.२.१९ ॥**

**इत्थं मुनिस् तूपरमेद् व्यवस्थितो**

**विज्ञान-दृग्-वीर्य-सुरन्धिताशयः ।**

**स्व-पार्ष्णिनापीड्य गुदं ततोऽनिलं**

**स्थानेषु षट्सून्नमयेज् जित-क्लमः ॥**

**श्रीधर-स्वामी (भावार्थ-दीपिका) : **तस्माद् **इत्थं**[^४९] ब्रह्मत्वेन **व्यवस्थितो मुनिर् उपरमेत्** । **तु**-शब्देन यदि प्रयास्यन्[भा।पु। २.२.२२] इति वक्ष्यमाणात् स-कामाद् विशेष[^५०] उक्तः । तम् आह—विज्ञायतेऽनेनेति **विज्ञानं** शास्त्रं, तेन जाता **दृग्** ज्ञानं, तस्य **वीर्यं** बलं, तेन **सुरन्धिता** विहिंसिता **आशया** विषय-वासना यस्य सः । इदानीं तस्य देह-त्याग-प्रकारम् आह—**स्व-पार्ष्णिना** पाद-मूलेन **गुदं** मूलाधारम् **आपीड्य** निरुध्य **अनिलं** प्राणम् **उन्नमयेद्** ऊर्ध्वं नयेत् । **जितः क्लमो** येन । **षट्सु** स्थानेषु नाभ्य्-आदिषु[^५१] ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **तं विशेषम् । षट्सु नाभि-हृद्-उरस्तालु-मूल-भ्रूमध्य-ब्रह्मरङ्घ्रेषु  ॥१९॥

———————————————————————————————————————

**कैवल्य-दीपिका**: एवम् अस्य द्विविधं लक्षणम् उक्त्वाऽत्राधिकारिणम् आह—**इत्थम्** इति । **इत्थं** **व्यवस्थितः** अनेन प्रकारेण व्यवस्थाम् आपन्नो **मुनिर् उपरमेत्**, न किञ्चित् कुर्यात् । यतो **विज्ञानस्य** विशुद्ध-ज्ञान-रूपस्य विष्णोर् **दृग्** दर्शनं साक्षात्कारः । तस्य **वीर्यं** बलं, तेन **सुरन्धितो** यथा पुनर् नोदेति, तथा हिंसित **आशयो** जीवत्वोपाधिर् येन स तथा । 

अयम् अर्थः—वक्ष्यमाण-भूमिकोपासना-क्रम-बलात् सत्त्व-पुरुषान्यता-ख्यातिम् आपन्नस् ताम् अपि सायुज्यार्थी निरोद्धु-काम इत्य् एताम् अवस्थाम् आपन्नो मुनिः अत्राधिक्रियते, नान्यः[^५२] । अवश्यं चाधिकारि-निर्धारणार्थम् **इत्थम्** इत्य्-आदि ज्ञेयम् । अन्यथास्योद्धरणं निष्प्रयोजनं स्यात् ॥१९॥ [मु।फ। १.९]

———————————————————————————————————————

**जीव-गोस्वामी (क्रम-सन्दर्भः) : **इत्थम् इत्य् अर्धकम् ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इदानीं तस्य देह-त्यागे प्रकारम् आह—**स्व-पार्ष्णिना** पाद-मूलेन । **गुदं** मूलाधारम् **आपीड्य** निरुध्य, **अनिलं** प्राणं **षट्सु** स्थानेषु नाभि-हृद्-उरस्-तालु-मूल-भ्रू-मध्य-ब्रह्म-रन्ध्रेषु **उन्नमयेत्** । तत्र प्रथमं नाभेर् अधः स्वाधिष्ठान-चक्रेऽधिरोप्य उरसि कण्ठाद् अधो-देश-स्थिते विशुद्ध-चक्रे ॥१९॥

**॥।**

**॥ २.२.२० ॥**

**नाभ्यां स्थितं हृद्य् अधिरोप्य तस्माद्**

**उदान-गत्योरसि तं नयेन् मुनिः ।**

**ततोऽनुसन्धाय धिया मनस्वी**

**स्व-तालु-मूलं शनकैर् नयेत ॥**

**मध्वाचार्यः (भागवत-तात्पर्यम्) : **उदान-गत्या ब्रह्मणाज्ञा । अथैकयोर्ध्व उदान इति श्रुतेः ।


        प्राणापानाव् इडायां च पिङ्गलायां च सर्वतः ।


        ध्यानः सन्धिषु सर्वत्र उदानो ब्रह्म-नाडिगः ।


    सर्वत्रैव समानं तु समं चरति सर्वगः ॥ इति भारते ॥२०॥

———————————————————————————————————————

**श्रीधर-स्वामी (भावार्थ-दीपिका) : नाभ्यां** मणिपूरके स्थितं **हृदि** अनाहत-चक्रेऽ**धिरोप्य** । **उरसि** कण्ठाद् अधो-देशे स्थिते विशुद्ध-चक्रे । **मनस्वी** जित-चित्तः । **स्व-तालु-मूलं** तस्यैव चक्रस्याग्र-देशम् । ततो बहुधा गमन-संभवाच् **छनकैर्** इत्य् उक्तम् ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र प्रथमं नाभेर् अधः स्वाधिष्ठान-चक्राद् उपरि नाभ्यां तस्यैव चक्रस्य विशुद्धि-चक्रस्य ॥२०॥

———————————————————————————————————————

**जीव-गोस्वामी (क्रम-सन्दर्भः) : **तत इति सार्धकम् ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : मनस्वी** जित-चित्तः । **स्व-तालु-मूलं** तस्यैव चक्रस्याग्र-देशम् । ततो बहुधा गमन-सम्भवाच् **छनकैर्** इत्य् उक्तम् ॥२०॥

**॥।**

**॥ २.२.२१ ॥**

**तस्माद् भ्रुवोर् अन्तरम् उन्नयेत**

**निरुद्ध-सप्तायतनोऽनपेक्षः ।**

**स्थित्वा मुहूर्तार्धम् अकुण्ठ-दृष्टिर्**

**निर्भिद्य मूर्धन् विसृजेत् परं गतः ॥**

**मध्वाचार्यः (भागवत-तात्पर्यम्) : परं** चिन्तयेत् ॥२१॥

———————————————————————————————————————

**श्रीधर-स्वामी (भावार्थ-दीपिका) : तस्माद् भ्रुवोर् अन्तरम्** आज्ञा-चक्रम् । **निरुद्धानि** श्रोत्रे नेत्रे नासिके मुखं चेत्य् एवं **सप्तास्व् अयनानि**[^५३] प्राण-मार्गा येन सः । **अनपेक्षश्** चेत् **परं** ब्रह्म **गतः** सन् **मूर्धन्** मूर्धनि ब्रह्म-रन्ध्रे **निर्भिद्य** देहम् इन्द्रियाणि च **विसृजेत्** ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **अनपेक्षः क्रमम् उक्तवत् पारमेष्ठ्यादि-पद-भोग-कौतुकानपेक्षः ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : तस्माद्भ्रुवोर् अन्तरम्** आज्ञा-चक्रम् । **निरुद्धानि सप्तास्व् अयनानि** श्रोत्रे नेत्रे नासिके मुखं चेत्य् एवं सप्त प्राण-मार्गा येन सः । **अनपेक्षः मूर्धन्** मूर्धनि ब्रह्म-रन्ध्रे **निर्भिद्य** देहम् इन्द्रियाणि च **विसृजेत्** ॥२१॥

**॥।**

**॥ २.२.२२ ॥**

**यदि प्रयास्यन् नृप पारमेष्ठ्यं**

**वैहायसानाम् उत यद् विहारम् ।**

**अष्टाधिपत्यं गुण-सन्निवाये**

**सहैव गच्छेन् मनसेन्द्रियैश् च ॥**

**मध्वाचार्यः (भागवत-तात्पर्यम्) : **

चिन्तात्राणीन्द्रियाण्य् आहुर् मुक्तानाम् अन्यदैव तु ।


    तान्य् एव जड-युक्तानि ह्य् अभिन्नानि स्वरूपतः ॥ इति ब्राह्मे ॥२२॥

———————————————————————————————————————

**श्रीधर-स्वामी (भावार्थ-दीपिका) : **सद्यो-मुक्तिम् उक्त्वा क्रम-मुक्ति-प्रकारम् आह—यदीति दशभिः । **यदि** तु **पारमेष्ठ्यं**[^५४] पदं **प्रयास्यन्** भवति । **उतवैहायसानां** खेचराणां सिद्धानां यद् **विहारं** क्रीडा-स्थानम् । कीदृशम् ? **अष्टाव् आधिपत्यान्य्** अणिमाद्य्-ऐश्वर्याणि यस्मिंस् तद् अपि प्रयास्यन् । क्व ? **गुण-सन्निवाये** गुण-समुदाय-रूपे ब्रह्माण्डे । सर्वत्रेत्य् अर्थः । तर्हि देह-त्यागावसरे **मनश् चेन्द्रियाणि** च न त्यजेत्, किन्तु तैः **सहैव** तत्-तल्-लोक-भोगार्थं **गच्छेत्** ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । यस्मिल् लोके गमनेच्छा भवेत् तत्र सर्वत्रेति भावः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इति सद्यो-मुक्तिम् उक्त्वा क्रम-मुक्तिम् आह—यदीति । **पारमेष्ठ्यं** ब्रह्म-पदं **यदि प्रयास्यन्** भवेत् । तथा **वैहायसानां** खेचराणां, **यद्विहारं** विहरत्य् अस्मिन्न् इति विहारं क्रीडा-स्थानम् । कीदृशम् ? **अष्टाव् आधिपत्यान्य्** अणिमाद्य्-ऐश्वर्याणि यस्मिन् तच् च प्रयास्यन् । क्व ? **गुण-सन्निवाये** गुण-समुदाय-रूपे ब्रह्माण्डे सर्वत्रेत्य् अर्थः । तर्हि देह-त्यागावसरे **मनश् चेन्द्रियाणि** च न त्यजेत्, किन्तु तैः **सहैव** तत्-तल्-लोक-भोगार्थं **गच्छेत्** ॥२२॥

**॥।**

**॥ २.२.२३ ॥**

**योगेश्वराणां गतिम् आहुर् अन्तर्-**

**बहिस्-त्रि-लोक्याः पवनान्तर्-आत्मनाम् ।**

**न कर्मभिस् तां गतिम् आप्नुवन्ति**

**विद्या-तपो-योग-समाधि-भाजाम् ॥**

**मध्वाचार्यः (भागवत-तात्पर्यम्) : **पवनस्याप्य् अन्तरात्मा यस् तं पवनश् चान्तरात्मा चेति व ।


        इयुस्वीन् कर्मणा लोकान् ज्ञानेनैव तद्-उत्तरान् ।


        तत्र मुख्या हरिं यान्ति तद् अन्ये वायुनेव तु ॥


        अपक्वायेन ते यान्ति वायुं वा हरिम् एव वा ।


    स्थान-मात्राश्रितास् ते तु पुनर् जनि-विवर्जिताः ॥ इति ब्रह्म-तर्के ॥२३॥

———————————————————————————————————————

**श्रीधर-स्वामी (भावार्थ-दीपिका) : **यतः कर्म-गतिवन् न योग-गतिः परिच्छिन्नेत्य् आह । **योगेश्वराणां त्रिलोक्या अन्तर्-बहिश्** च महर्-लोकादिषु ब्रह्माण्डाद् बहिश् च **गतिम् आहुः** । अत्र हेतुः—**पवनस्यान्तः आत्मा** लिङ्ग-शरीरं येषाम् इति । **विद्या** उपासना, **तपो** भगवद्-धर्मः, **योगो**ऽष्टाङ्गः, **समाधिर्** ज्ञानं, तान् ये भजन्ति, तेषां या **गतिस् ताम्** ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **अत्र बाह्याभ्यन्तर् अगमने ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भोगेऽपि योगिनो न कर्मिभिः साधारण्यम् इत्य् आह—**योगेश्वराणां त्रिलोक्या अन्तर्-बहिश्** च महर्-लोकादिषु ब्रह्माण्डाद् बहिश् च **गतिम् आहुः** । अत्र हेतुः—**पवनस्यान्तरात्मा** लिङ्ग-शरीरं येषां तेषाम् । **विद्या** भगवद्-उपासना, **तपो** भगवद्-धर्मः, **योगो**ऽष्टाङ्गः, **समाधिर्** ज्ञानं, तान् ये भजन्ति, तेषां या **गतिस् ताम्** ॥२३॥

**॥।**

**॥ २.२.२४ ॥**

**वैश्वानरं याति विहायसा गतः**

**सुषुम्णया ब्रह्म-पथेन शोचिषा ।**

**विधूत-कल्कोऽथ हरेर् उदस्तात्**

**प्रयाति चक्रं नृप शैशुमारम् ॥**

**मध्वाचार्यः (भागवत-तात्पर्यम्) : **हरेः शिशुमारं चक्रम् । वैश्वानरोदस्तात् ।


        वैश्वानरे द्यु-नद्यां वा सूर्ये वा देह एव वा ।


        गच्छन् वैश्वानरं याति तस्मान् मार्गः स ईरितः ॥


        दक्षिणाः पिङ्गलाः सर्वा इडा वामाः प्रकीर्तिताः ।


    नाड्योऽथ मध्यमाः प्रोक्ताः सुषुम्णा वेद-पारगैः ॥ इति भागवत-तन्त्रे ।


        देवयानस्य मार्ग-स्था अहः-शब्दाभिसंज्ञिताः ।


    पितृ-यानस्य मार्ग-स्था रात्रि-शब्दाह्वया मताः ॥ इति बृहत्-तन्त्रे ।

शतायुर् मरणं चैव कालिकं परमावृतिर् इत्य् अभिधाने । पिङ्गलाभिः शतायुषा । अहः-संज्ञं देवयानम् इतीडाभी रात्रि-संज्ञं पितृ-यानम् । विष्णुवत्ता ब्रह्म-यानो विशेषेण सुखं यतः ।


        पिङ्गला देव-यानं स्यात् पिङ्गाख्य-सुखदं यतः ।


    इडान्न-दानात् पितॄणाम् एवं मार्गाः प्रकीर्तिताः ॥ इति ब्रह्म-तर्के ॥२४॥

———————————————————————————————————————

**श्रीधर-स्वामी (भावार्थ-दीपिका) : **ताम् आह[^५५]—वैश्वानरम् इत्य् अष्टभिः । **विहायसा** आकाशेन, तत्र च **ब्रह्म**-लोक-**पथेनगतः** सन् प्रथमं **वैश्वानरम्** अग्न्य्-अभिमानिनीं देवतां **याति** । केनोपायेन ? **सुषुम्नया** नाड्या । सा च देहाद् बहिर् अपि विततास्तीत्य् आह । **शोचिषा** ज्योतिर्-मय्या **विधूतस्** त्यक्तः **कल्को**[^५६] मलो येन सः, क्वाप्य् असज्जमान इत्य् अर्थः । **उदस्ताद्** उपरिष्टाद् वर्तमानं **हरेः** संबन्धि तारा-रूपम्, नारायणाधिष्ठितम् इत्य् अर्थः । **शैशुमारं** चक्रं पञ्चम-स्कन्धे वक्ष्यमाणं शिशुमाराश्रयं ज्योतिश् चक्रम् । चक्र-स्थान्य् आदित्य्-आदि-ध्रुवान्तानि पदानि **प्रयाति** इत्य् अर्थः ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **तां गतिम् । इत्य् अर्थ इति । हृदये नारायणः इत्य् उक्तेर् इति भावः । इत्य् अर्थ इति । शिशुमार-चक्र-गतानि सूर्यादि-स्थानानि गच्छति योग-बलेनेति भावः ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र प्रथमं वैश्वानरम् अग्न्य्-अभिमानिनीं देवतां याति । **विहायसा** आकाशेनैव । **सुषुम्नया** नाड्या । सा च देहाद् बहिर् अपि विततास्तीत्य् आह—**शोचिषा** ज्योतिर्-मय्या **विधूत-कल्कः** त्यक्त-मालिन्यः, क्वाप्य् असज्जमान इत्य् अर्थः । अथ **हरेर्** भगवतः सम्बन्धि **उदस्ताद्** इत ऊर्ध्वं स्थितं चक्रं **शैशुमारं** शिशुमाराकारम् । चक्र-स्थान्य् आदित्यादीनि ध्रुवान्तानि पदानि **प्रयाति** इत्य् अर्थः ॥२४॥

**॥।**

**॥ २.२.२५ ॥**

**तद् विश्व-नाभिं त्व् अतिवर्त्य विष्णोर्**

**अणीयसा विरजेनात्मनैकः ।**

**नमस्कृतं ब्रह्म-विदाम् उपैति**

**कल्पायुषो यद् विबुधा रमन्ते ॥**

**मध्वाचार्यः (भागवत-तात्पर्यम्) : **

अशेष-जगद्-आधारः शिशुमारो हरिः परः ।


    सर्वे ब्रह्म-विदो नत्वा तं यान्ति परमं पदम् ॥ इति ब्रह्माण्डे ।

तद् विष्णोर् विश्वाधारं रूपं प्रतिपद्य यत्र कल्पायुषस् तं महर्-लोकम् उपैति । 


        मन्वन्तरायुषः स्वर्ग्या महर्-लोके तु काल्पिकाः ।


    आब्रह्मओ जनाद्यास् तु महर्-लोकेऽपि ये वराः ॥ इति ब्राह्मे ॥२५॥

———————————————————————————————————————

**श्रीधर-स्वामी (भावार्थ-दीपिका) : तद्** विष्णोश् चक्रम्[^५७] । **विश्वस्य नाभिं** सूर्याद्य्-आश्रय-भूतम् । आविष्ट-लिङ्गत्वान् नाभि-शब्दस्य[^५८] न षण्ढत्वम् । **अतिवर्त्य** अतिक्रम्य । परतः स्वर्गिणां गत्य्-अभावाद् **एक** एव निर्मलेन लिङ्ग-शरीरेण **ब्रह्मविदां** स्थानम् अन्यैर् **नमस्कृतं** महर्-लोकम् **उपैति**। **यत्** यस्मिन् **विबुधा** महा-**कल्पायुषो** भृग्व्-आदयः ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **आविष्ट-लिङ्गत्वाद् अजह-लिङ्गत्वात् । षण्ढत्वं क्लीबत्वं नेत्य् अर्थः । नाभिर् मुख्य-नृपे चक्र-मध्य-क्षत्रिययोः पुमाम् इति मेदिनी ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च **तद् विष्णोश् **चक्रम् **अतिवर्त्य** अतिक्रम्य । कीदृशम् ? **विश्वस्य नाभिं** विश्वात्मक-पुरुषस्य नाभि-स्थानीयं, **अणीयसा** अणिमादि-सिद्धिमत्त्वाद् अतिसूक्ष्मेण, **विरजेन** निर्मलेन लिङ्ग-शरीरेण सह, अतः परत्र स्वर्गिणां गत्य्-अभावात् **एकः**, **नमस्कृतं** पूज्यं, **ब्रह्म-विदां** स्थानं महर्-लोकम् **उपैति** । यद् यस्मिन् **विबुधा** महा-**कल्पायुषो रमन्ते** खेलन्ति ॥२५॥

**॥।**

**॥ २.२.२६ ॥**

**अथो अनन्तस्य मुखानलेन**

**दन्दह्यमानं स निरीक्ष्य विश्वम् ।**

**निर्याति सिद्धेश्वर-जुष्ट-धिष्ण्यं**

**यद् द्वैपरार्ध्यं तद् उ पारमेष्ठ्यम् ॥**

**श्रीधर-स्वामी (भावार्थ-दीपिका) : अथो**[^५९] अनन्तरं कल्पान्ते **स विश्वं** त्रैलोक्यम् अतिशयेन **दह्यमानंनिरीक्ष्य**, तत्राप्य् ऊष्म-प्राप्तेः । **यत्द्विपरार्ध**-स्थायि **तत् पारमेष्ठ्यं** पदं प्रति **निर्याति** । **सिद्धेश्वरैर् जुष्टानि धिष्ण्यानि** विमानानि यस्मिंस् तत् । **उ** इति श्रैष्ठ्यं सूचितम् ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **तत्रापि महर्-लोकेऽपि उष्मा वह्न्य् उत्थम् औष्ण्यम् । पारमेष्ठ्यं सप्त-लोकं प्रति ॥२६॥

———————————————————————————————————————

**जीव-गोस्वामी (क्रम-सन्दर्भः) : **अथो लीला-गृहीत-शरीरेण तद्-भोगानन्तरम् ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत आह—अथो अनन्तरम् । यदि कल्प-पर्यन्तं कौतुक-वशात् तत्रैव स्थातुम् इच्छति, तदा कल्पान्ते सति । **विश्वं** लोक-त्रयम् । **निर्याति** उष्णीभूतात् महर्-लोकाद् ऊर्ध्वं यद् **द्वैपरार्ध**-पर्यन्त-स्थायि **तत् पारमेष्ठ्यं** सत्य-लोकं प्रति याति । **सिद्धेश्वरैर् जुष्टानि धिष्ण्यानि विमानानि** यस्मिंस् तत् ॥२६॥

**॥।**

**॥ २.२.२७ ॥**

**न यत्र शोको न जरा न मृत्युर्**

**नार्तिर् न चोद्वेग ऋते कुतश्चित् ।**

**यच् चित्ततोऽदः कृपयानिदं-विदां**

**दुरन्त-दुःख-प्रभवानुदर्शनात् ॥**

**मध्वाचार्यः (भागवत-तात्पर्यम्) : **ऋते सत्य-लोके । अनिदं-विदाम् अब्रह्म-विदाम् । दुरन्त-दुःखं च प्रभवश् च।


        सर्व-दुःख-विहीना ये मुक्ताः प्रायस् तु तादृशाः ।


    अमुक्तास् तु जनाद्येषु विशेषेण तु सत्यगाः ॥ इति वाराहे ।


        विष्णोर् लोकं तदैवैके यान्ति कालान्तरे परे ।


        आज्ञयैव हरेः केचित् पूर्तेः केचिद् अञ्जसा ।


    विहृतैवान्य-लोकेषु मुच्यन्ते ब्रह्मणा सह ॥ इति वामने ॥२७॥

———————————————————————————————————————

**श्रीधर-स्वामी (भावार्थ-दीपिका) : **तद् एवाह—न यत्रेति । **अर्तिर्** दुःखम् । **उद्वेगो** भयम् । किन्तु **चित्ततो** हेतोर् **यद्** दुःखम् **अदः, ऋते** तद् एकं विना । तत् कुतो भवति ? **अनिदं-विदाम्** इदं भगवतो ध्यानम् अजानतां प्राणिनां **दुरन्त-दुःखो** यः **प्रभवो** जन्म **तस्यानुदर्शनात्** तेषां **कृपया** । 

यद् वा, **चित्त-तोदो** मनः-पीडेति यत्, तद् विना कुतश्चिद् अपि यत्र शोकादयो न सन्तीति । तत्र ब्रह्म-लोकं गतानां त्रिविधा गतिः । ये पुण्योत्कर्षेण गतास् ते कल्पान्तरे पुण्य-तारतम्येनाधिकारिका भवन्ति । ये तु हिरण्यगर्भाद्य्-उपासना-बलेन गतास् ते ब्रह्मणा सह मुच्यन्ते । ये तु भगवद्-उपासकास् ते स्वेच्छया ब्रह्माण्डं भित्त्वा वैष्णवं पदम् आरुहन्ति ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एव सत्य-लोक-माहात्म्यम् एव उत्तानार्थम् आह । यद् वेति । तत्र व्याजस्तुतौ सत्य-लोकस्था महा-कृपालवो धन्या एवेति भावः ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सप्त-लोकस्य माहात्म्यम् आह—न यत्रेति । **आर्तिर्** दुःखम् । **उद्वेगो** भयम् । किन्तु **चित्ततो** हेतोर् **यद्** दुःखं, **अदःऋते** तद् एकं **विना** । तद् एव किम् ? कथं वा भवेत् ? तत्राह—**अनिदं-विदाम्** इमं वैष्णवं योगम् अजानतां त्रिलोक-स्थ-जनानाम् । **दुरन्त-दुःखो** यः **प्रभवः** संसारस् तस्य **अनुदर्शनाद्** या **कृपा**, तया । तेन व्याज-स्तुत्या सत्य-लोक-स्थास् ते महा-कृपालवो धन्या एवेति भावः ॥२७॥

**॥।**

**॥ २.२.२८ ॥**

**ततो विशेषं प्रतिपद्य निर्भयस्**

**तेनात्मनापोऽनल-मूर्तिर् अत्वरन् ।**

**ज्योतिर्मयो वायुम् उपेत्य काले**

**वाय्व्-आत्मना खं बृहद् आत्म-लिङ्गम् ॥**

**मध्वाचार्यः (भागवत-तात्पर्यम्) : **ब्रह्मणा सह विशेषं पृथिवीं तेनात्मना पृथिव्य्-आत्मना । ज्योतिर्मयः अग्नि-प्रधानः । आकाशवत् सर्व-गतश् च नित्य इति । परमात्म-सदृशं किञ्चित् ।


        ज्ञानिनः प्रलये सर्वे ब्रह्मणा सह पार्थिवम् ।


        परमात्मानम् आविश्य वारिस्थं तत्-समन्विताः ॥


        अग्निस्थं तद्-युताश् चैव तेन नीताश् च वायुगम् ।


        नभो-गतं तेन नीता मनः-स्थं तद्-युतस् तथा ॥


        ततो बुद्धि-स्थम् ईशेशं ततोऽहङ्कार-गं हरिम् ।


        ततो विज्ञान-नामानं महत्-तत्त्व-गतं हरिम् ॥


        तत् आनन्द-नामानम् अव्यक्त-स्थं जनार्दनम् ।


        प्राप्तान् आवृत्तिम् आयान्ति शान्ति-भूता निरामयाः ॥


        येषां पदान्तरापेक्षा वाय्व्-आदीनां महात्मनाम् ।


        आवृत्य ते पुनर् यान्ति ज्ञानिनोऽपि निरामयाः ।


    अनावृत्तिम् असंमूढाः परानन्दैक-भागिनः ॥ इति ब्रह्म-तर्के ।


        भूम्य्-अब्ज-मग्न-नामानं प्राणम् अग्न्य्-आदि-संस्थितम् ।


        मानसं मन-आदि-स्थं विज्ञानं महति स्थितम् ॥


        आनन्दम् अव्यक्त-गतं क्रमशो यान्ति देवताः ।


    ब्रह्माद्याः केचिद् एवात्र तद् अन्ये क्रमशोऽपरान् ॥ इति बृहत्-तन्त्रे ॥२८॥

———————————————————————————————————————

**श्रीधर-स्वामी (भावार्थ-दीपिका) : **तत्र प्रस्तुतस्य भगवद्-भक्तस्य ब्रह्माण्ड-भेदन-प्रकारम् आह—**तत** इत्य्-आदिना । तत्रेयं प्रक्रिया—ईश्वराधिष्ठितायाः प्रकृतेः केनचिद् अंशेन महत्-तत्त्वं भवति । तस्यांशेनाहंकारः । तस्यांशेन शब्द-तन्मात्र-द्वारा नभः । तस्यांशेन स्पर्श-तन्मात्र-द्वारा वायुः । तस्यांशेन रूप-तन्मात्र-द्वारा तेजः । तस्यांशेन रस-तन्मात्र-द्वारा आपः । तद्-अंशेन गन्ध-तन्मात्र-द्वारा पृथ्वी । तैश् च मिलितैश् चतुर्दश-भुवनात्मकं विराट्-शरीरम् । तस्य च पञ्चाशत्-कोटि-योजन-विशालस्य पृथिव्य् एवाण्ड-कटाह-विशेष-शब्द-वाच्या कोटि-योजन-विशालं प्रथमावरणम् । पञ्चाशत्-कोटि-योजन-विशालम् इत्य् एके । ततश् चाबादीनां ये परिणता अंशास् तान्य् एवोत्तरोत्तरं दश-गुणान्य् आवरणानि । अष्टमं तु प्रकृत्य्-आवरणं व्यापकम् एव। तद् एवं स्थिते पृथिव्य्-आद्य्-आवरण-भेद-प्रकारः कथ्यते । ततो विशेषं प्रतिपद्य[^६०] लिङ्ग-देहेन पृथिव्य्-आत्मतां प्राप्येत्य् अर्थः । एवम् उत्तरत्रापि द्रष्टव्यम् । निर्भयः कथं यास्याम् इति शङ्का-शून्यः । **तेन आत्मना** प्र्थिवी-रूपेण तन्-निरन्तरा अपः प्रतिपद्य । **अत्वरंस्** त्वराम् अकुर्वन् तत्-तद्-आत्मत्वेन क्लेद-दाहादि-शङ्काभावाद् यथेष्टं भोगान् भुञ्जान इत्य् अर्थः । एवं **ज्योतिर्मयः** सन् । **काले** भोगावसाने । **बृहद् आत्मने लिङ्गं** परमात्म-मूर्तित्वेनोपासनेषूक्तम् । यद् वा, वेद-शब्दात्मना[^६१] तस्य प्रमापकम् इति ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र त्रिषु प्रस्तुतस्य ये तु भगवद् उपासका इत्य् उक्तस्य । _इत्य् अर्थ_ इति । तस्य लिङ्ग-देह एव पृथिवी-रूपो भूत्वा पृथिव्यां प्रविशतीति भावः । उत्तरत्रापि जलादिष्व् अपि । _इत्य् अर्थ_ इति । घ्राण-रसनादीन्द्रियैर् गन्ध-रसादीन् विचित्र-भोग्य-विषयान् सेवमान एव यातीति भावः । खं ब्रह्मेत्य् उपासीत इति श्रुतेर् आत्म-मूर्तित्वम् । लिङ्गं मूर्ति-लक्ष्म-शेफ-ज्ञापकेषु कारणे इति कोशात् । अर्थान्तरम् आह—_यद् वा_ इति वेद-शब्दात्मना सगुणी-भूत-शब्द-रूप-वेद-रूपेण तस्य ब्रह्मणो प्रमापकं ज्ञापकम् इत्य् अर्थः ॥२८॥

———————————————————————————————————————

**जीव-गोस्वामी (क्रम-सन्दर्भः) : **ततो विशेषम् इति । अत्र टीकायाम् एक-ब्रह्माण्ड-पक्ष एव सङमितः । बहु-ब्रह्माण्ड-पक्षस् त्व् एवम्—ब्रह्माण्डानि खल्व् एकत्रैवानुच्च-नीचत्वेन मण्डलीभूय वर्तन्ते । तेषां पृथिव्य्-आवरणं प्रत्येकं पृथग् एव । जलावरणं तु तन्-मण्डलाद् बहिः पूर्वावरणाद् दश-गुणम् एकम् एव । यस्योपरि च सर्व-ब्रह्माण्ड-कारणं कारणार्णव-शाय्य् एक एक शेते । यत् तु मण्डलाभ्यन्तरेऽपि यत् किञ्चिज् जलं प्रविशति तत्त्वावरण-संज्ञं न भवति अनिश्चय-मानत्वात् । तद् एवम् एवाहङ्काराद्य्-आवरणानां सर्व-भूतावरकत्वं सङ्गच्छेत इति । विशेषं प्रतिपद्य—प्राचीन-स्थूल-देहे इव तत्र लिङ्ग-देहावेशं कृत्वा । पुनश् च तेन विशेषाविष्टेन लिङ्ग-देहाख्येनैवात्मना अपो जलावरणं प्रतिपद्य प्राचीन-स्थूल-देहत इव विशेषत उत्क्रम-पूर्वकं तत्र तद्-आवेशं कृत्वा । पुनश् च पूर्ववद् अनल-मूर्तिः सन्न् इत्य् आदि योज्यम् । तत्र तत्र लोक-विशेषेषु भोगश् चेल् लीला-शरीरम् अपि मन्तव्यम् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ तत्रैव यदि महा-कल्प-पर्यन्तं स्थातुम् इच्छति, तदा ब्रह्मणा सहैव मुच्यते, यदि च तद्-अन्तर् एव मोक्षम् इच्छति, तदा सप्तावरणानि निभिद्यैव ब्रह्म प्रविशतीति तत्-प्रकारम् आह—ततो विशेषं पञ्चाशत्-कोटि-योजन-विशालस्य ब्रह्माण्डस्य प्रथमावरण-रूपां पृथिवीं पञ्चाशत्-कोटि-योजन-प्रमाणां प्रतिपद्य प्राप्य । केन प्रकारेण ? तेनात्मना पृथिवी-रूपेण । एवम् उत्तरत्रापि द्रष्टव्यम् । निर्भयः तत्-तद्-आत्मत्वेन क्लेद-दाहादि-शङ्का-शून्य इत्य् अर्थः । ततोऽपः पृथिवी-दश-गुण-प्रमाणाः प्रतिपद्य अवात्मनेति शेषः । ततोऽनल-मूर्तिर् जल-दश-गुणं तेज आवरणं प्राप्येत्य् अर्थः । अत्वरन् भवेत् । तत्र तत्र पृथिवी-जनादिषु घ्राण-रसनादीन्द्रियैर् गन्ध-रसादीन् विचित्र-भोग-विषयान् भोक्तुम् एवेति भावः । ततो ज्योतिर्मयः काले वाय्व्-आत्मना वायुं तेजो-दश-गुणम् उपेत्य खं वायु-दश-गुणम् आकाशं बृहद्-आत्मनो लिङ्गं परमात्म-मूर्तित्वेनोपासनेषूक्तम् । यद् वा—वेद-शब्दात्मना तत्-प्रमाणकम् इति ॥२८॥

**॥।**

**॥ २.२.२९ ॥**

**घ्राणेन गन्धं रसनेन वै रसं**

**रूपं च दृष्ट्या श्वसनं त्वचैव ।**

**श्रोत्रेण चोपेत्य नभो-गुणत्वं**

**प्राणेन चाकूतिम् उपैति योगी ॥**

**मध्वाचार्यः (भागवत-तात्पर्यम्) : **

पञ्चेन्द्रियैर् ये विषया एष्टव्याःसर्वतो वराः ।


        मानसांश्चाखिलान् प्राप्य मुक्तौ मोदन्ति देवताः ।


    तथोद्रिक्त-निजानन्दा नित्यानन्दा असंवृताः ॥ इति षाड्गुण्ये ॥२९॥

———————————————————————————————————————

**श्रीधर-स्वामी (भावार्थ-दीपिका) : **इन्द्रियार्थानां भूत-सूक्ष्माणाम् अतिक्रमम् आह । घ्राणेनाधिष्ठितेन गन्धम्[^६२] उपेत्य । श्वसनं स्पर्शम् । नभो-गुणत्वं शब्दात्मताम् । प्राणेन तत्-तत्-कर्मेन्द्रियेण । आकूतिं तत्-तत्-क्रियाम् ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **पृथिव्याद्य् आवरणेषु गन्धादयः सन्ति तेषाम् अतिक्रमं पूर्वम् अनुक्तं सम्प्रत्य् आह—घ्राणेनेति  ॥२९॥

———————————————————————————————————————

**जीव-गोस्वामी (क्रम-सन्दर्भः) : **घ्राणेन गन्धम् इति । अनेनाकाशा-वरणाद् बहिर् एव सूक्ष्म-रूपाण्य् आवरणानि लभ्यन्ते । युक्तं चेदम् । कारण-कारणानां बहिर्-बहिर्-अवस्थान-प्राप्तेः, व्यवहितानाम् अपि कारणानाम् अंशम् अंशम् उपादयेश्वरेण तत्-तत्-कार्य-सृष्टेः, यथा गन्ध-तन्मात्रस्य जलस्य चांशम् उपादाय तेन पृथिवी सृष्टेत्य् आदि । किन्तु गन्ध-तन्-मात्रादीनां सूक्ष्मत्वेनानुपलभ्यमानत्वाद् आकाश-तुल्यत्वम् इति आकाशान्तर्-गणनाद् अष्टाव् एवावरणान्य् अवसीयन्ते । वाक्यम् इदं त्व् एवं विवेचनीयम् । तत्र घ्राणेनेति घ्राण-द्वारा गन्धम् आविश्येत्य् अर्थः । एवम् उत्तरत्रापि ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इन्द्रियार्थानां भूत-सूक्ष्माणाम् अतिक्रमम् आह—घ्राणेन्द्रियेण ग्राह्यं गन्धम् उपेत्य । एवं रसनेनेत्य् आदि । श्वसनं स्पर्शम् । नभो-गुणत्वं नभो-गुणं शब्दम् । प्राणेन कर्मेन्द्रियेण । आकूतिं तत्-तत्-क्रियाम् । अत्र पृथिव्य्-आद्य्-अवरणेष्व् एव गन्धादयः सन्ति च तेषाम् अतिक्रमं पूर्वम् अनुक्तं सम्प्रत्य् आहेति ज्ञेयम् ॥२९॥

**॥।**

**॥ २.२.३० ॥**

**स भूत-सूक्ष्मेन्द्रिय-सन्निकर्षं**

**मनोमयं देवमयं विकार्यम् ।**

**संसाद्य गत्या सह तेन याति**

**विज्ञान-तत्त्वं गुण-सन्निरोधम् ॥**

**मध्वाचार्यः (भागवत-तात्पर्यम्) : **भूत-सूक्ष्मेन्द्रियैश् च सह अनादिर् भगवान् आकाशगो मनो-मयं याति । नादवत्त्वात् सनातनः । नादेन तेन महता सनातन इति स्मृत इति मोक्ष-धर्मे विविध-कार्य-युक्तं विकार्यम् । देव-मयं देव-प्रधानम् । 


        मनः-स्थितो हरिर् नित्यं सर्व-देवेषु संस्थितः । 


    देव प्रधानकान् लोकान् करोत्य् अनुगतः सदा ॥ इति वाराहे ।

भूत-सूक्ष्माणि पञ्च-भूतानि जीवाश् च । पञ्च-भूतैश् च शब्दाद्यैर् इन्द्रियैर् जीव-राशिभिः । युक्त आकाशगो विष्णुर् मनः-स्थम् उपगच्छतीति वामने । योसावनादि-मनो-मयस् तम् इति वा। विपर्ययश् चेत् तस्यैव गन्तृत्वम् इति ज्ञापयितुम् । मतिस्थेन तेन मनः-स्थेन च सह-विज्ञान-तत्त्वं याति । गुण-संनिरोधं निर्गुणं वासुदेवम् ॥३०॥

———————————————————————————————————————

**श्रीधर-स्वामी (भावार्थ-दीपिका) : **तद् एवं स्थूल-सूक्ष्म-भूतातिक्रमम् उक्त्वा तद्-आवरण-भूताहंकार-प्राप्त्या महद्-आदि-प्राप्तिम् आह । स योगी विकार्यं संसाद्य विज्ञान-तत्त्वं याति । विविधं कार्यम् अस्येति विकार्योऽहंकारः । स त्रिविधः, तामसो राजसः सात्त्विक इति । तत्र तामसाज् जडानि भूत-सूक्ष्माणि जायन्ते । राजसाद् बहिर्-मुखानि दशेन्द्रियाणि । सात्त्विकान् मन इन्द्रिय-देवताश् च । तेषां लयश् च तत्-तद्-अहंकारे । तत्र भूत-सूक्ष्माणाम् इन्द्रियाणां च सन्निकर्षं लय-स्थानं तामसं, राजसं च मनोमयं देवमयं च सात्त्विकं प्राप्य । गत्या एवं गमनेन । तेनाहंकारेण सह विज्ञान-तत्त्वं महत्-तत्त्वं[^६३] याति । ततो गुणानां[^६४] सन्निरोधो लयो यस्मिंस् तत् प्रधानं याति ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एवम् इत्थं तद् आवरण-भूतः स्थूल-सूक्ष्म-भूतानाम् आवरण-भूतो योऽहंकारस् तस्य प्राप्त्या तत्-तद् अहंकारे यतो यतो यस्योद्भवस् तत्र तत्राहंकारे ॥३०॥

———————————————————————————————————————

**जीव-गोस्वामी (क्रम-सन्दर्भः) : **तेनाहङ्कारेण सहेति तल्-लग्नं विज्ञान-तत्त्वम् इत्य् अर्थः ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं स्थूल-सूक्ष्म-भूतातिक्रमम् उक्त्वा तद्-आवरण-भूताहंकार-प्राप्त्या महद्-आदि-प्राप्तिम् आह—स योगी । विविधं कार्यम् अस्येति विकार्योऽहंकारः । संसाद्य प्राप्य । तं कीदृशम् ? भूत-सूक्ष्माणाम् इन्द्रियाणां च सन्निकार्षो लयो यत्र तम् । तामसाहंकारे भूत-सूक्ष्माणि । राजसाहंकारे इन्द्रियाणि प्र्विलाप्येत्य् अर्थः । पुनः कीदृशम् ? मनो-मयं देव-मयम् । सात्त्विकाहंकारे मनो-देवताश् च प्रविलाप्येत्य् अर्थः । ततश् चावशिष्टेन तेनाहंकारेण सह गत्या विज्ञान-तत्त्वं महत्-तत्त्वंयाति । अहंकारं महत्-तत्त्वे प्रविलापयतीत्य् अर्थः । ततस् तेन महत्-तत्त्वेन गुणाः संनिरुध्यन्ते येन तत् प्रधानं याति । महत्-तत्त्वं प्रधाने विलापयतीत्य् अर्थः ॥३०॥

**॥।**

**॥ २.२.३१ ॥**

**तेनात्मनात्मानम् उपैति शान्तम्**

**आनन्दम् आनन्दमयोऽवसाने**

**एतां गतिं भागवतीं गतो यः**

**स वै पुनर् नेह विषज्जतेऽङ्ग ॥**

**मध्वाचार्यः (भागवत-तात्पर्यम्) : एतां गतिं गतो** **न विषज्जते** । वासुदेवाश्रित्य ब्रह्माद्य्-आमुक्त-बन्धणाः ।


        भेद-दृष्ट्याभिमानेन चावृत्तिं नैव यान्ति ते ।


        भुञ्जते तु पृथग् भोगान्नानन्दस् तत्-स्वरूपकम् ।


    स्वरूपं च पृथक् तेषाम् आविष्ट-ग्रहवद् भवेत् ॥ इति ब्रह्माण्डे ॥३१॥

———————————————————————————————————————

**श्रीधर-स्वामी (भावार्थ-दीपिका) : तेनात्मना** प्रधान-रूपेण **आनन्दमयः** सन्न् उपाधीनाम् **अवसाने** शान्तम् अविकृतम् **आनन्दं** परम् **आत्मानम् उपैति** । **न विषज्जते** नावर्तते इत्य् अर्थः ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **ततस् तेन प्रधानेन सहात्मना स्व-स्व-रूपेणात्मानं परं ब्रह्म आदि-पुरुषम् आनन्द-रूपम् उपैति । प्रकृत्य् आवरणात् परत्र कारणार्णवशायि-महा-पुरुषस्य स्थितेः। ततोऽ**वसाने** **आनन्दमय** इति तस्मिन्न् एव सायुज्यं प्राप्येत्य् अर्थः । _इत्य् अर्थ_ इति । मां प्राप्य न निवर्तते मृत्यु-संसार-वर्मनि इति भगवद् उक्तेर् अयं भावः । अत्र सन्दर्भः । तेनात्मना शुद्धेन स्व-रूपेण प्रधान-भावेशितेन पुनस् तत उत्क्रमितेन आत्मानं परमात्मानं परम-वैकुण्ठ-नाथम् इत्य् अर्थः, **भागवतीं गतिम्** इत्य् उक्तेः । ततो विशेषम् इत्य् अत्र टीकावतारिकायां, ये तु भगवद् उपासकास् ते स्वेच्छयो ब्रह्माण्डं भित्त्वा वैष्णवं पदम् आरोहन्तीति । तस्मात् तन्-मतेऽपि प्रकृत्य्-आवरणाद् बहिर् महा-वैकुण्ठ-लोकः प्रकृत्य्-आवरणस्य च व्यापकत्वं चापेक्षिकम् इति ॥३१॥

———————————————————————————————————————

**जीव-गोस्वामी (क्रम-सन्दर्भः) : **तेनात्मनेति । **आत्मना** शुद्धेन स्वरूपेण । तेन प्रधानम् आवेशितेन पुनस् तत उत्क्रमितेन । **आत्मानं** परमात्मानं परम-वैकुण्ठ-नाथम् इत्य् अर्थः, **भागवतीं गतिम्** इत्य् उक्तेः । ततो विशेषं [भा।पु। २.२.२८] इत्य् अत्र टीकावतारिकायां च, ये तु भगवद्-उपासकास् ते स्वेच्छया ब्रह्माण्डं भित्त्वा वैष्णवं पदम् आरोहन्ति इति । तस्मात् तन्-मतेऽपि प्रकृत्य्-आवरणाद् बहिर् महा-वैकुण्ठ-लोकः । प्रकृत्य्-आवरणस्य व्यापकत्वं चापेक्षिकम् इति ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततस् **तेन** प्रधानेन सह **अत्मना** स्व-स्वरूपेण । **आत्मानं** परं ब्रह्म । आदि-पुरुषम् **आनन्द**-रूपम् **उपैति** । प्रकृत्य्-आवरणात् परत्र कारणार्णव-शायि-महा-पुरुषस्य स्थितेः । ततोऽ**वसाने आनन्द-मय** इति तस्मिन्न् एव सायुज्यं प्राप्नोतीत्य् अर्थः । **न विषज्जते** इह संसार नावर्तते ॥३१॥

**॥।**

**॥ २.२.३२ ॥**

**एते सृती ते नृप वेद-गीते**

**त्वयाभिपृष्टे च सनातने च ।**

**ये वै पुरा ब्रह्मण आह तुष्ट**

**आराधितो भगवान् वासुदेवः ॥**

**श्रीधर-स्वामी (भावार्थ-दीपिका) : सृती** मार्गौ, प्रकाराव् इत्य् अर्थः । हे नृप! [अनपेक्षो] निर्भिद्यमूर्धन् विसृजेत् परं गतः [भा।पु। २.२.२१] इति या सद्यो-मुक्तिः, सैका सृतिः । यदि प्रयास्यन्न् [भा।पु। २.२.२२] इत्य्-आदिना क्रम-मुक्तिश् च द्वितीया सृतिः । **एते सृती वेदेन गीते** उक्ते, न तु स्वोत्प्रेक्षिते । तत्र,


        यदा सर्वे प्रमुच्यन्ते कामा येऽस्य ह्र्दि श्रिताः ।


    अथ मर्त्योऽमृतो भवत्य् अत्र ब्रह्म समश्नुते [क।उ। २.३.१४] इति सद्यो-मुक्तिः। 

तेऽर्चिर् अभिसंभवन्ति [बृ।आ।उ। ६.२.१५] इत्य्-आदिना क्रम-मुक्तिश् च वेदेनोक्ता । यद् वा, न कर्मभिस् तां गतिम् आप्नुवन्ति [भा।पु। २.२.२३] इति दक्षिण-मार्गस्यापि सूचितत्वाद् एते सृती इति द्वि-वचनम् । **त्वयाऽभिपृष्टे**यच् छ्रोतव्यं[भा।पु। १.१९.३८] इत्य्-आदि-प्रश्नेन, अर्थान् मुक्ति-विषये द्वे अपि सृती पृष्टे । ब्रूहि यद् वा विपर्ययं [भा।पु। १.१९.३८] इति दक्षिण-मार्गोऽप्य् अर्थात् पृष्टः । एवं त्वया च ये पृष्टे एते सृती इत्य् अन्वयः ॥३२॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति । लक्षणया सृति-पदं प्रकार-परम् इति भावः । _प्रकारो_ भेदः । प्रकारस् तुल्य-भेदयोः इति मेदिनी । सृतिः स्त्री गमने मार्गे इति च । हे **नृप** इति । नृ-पालनासक्तेन त्वयैतत् काल-पर्यन्तं न ज्ञातम् इति भावः । तत्र द्वयोर् मध्ये अस्य पुंसो हृदि मनसि श्रिताः स्थिता ये ते यदा न त्व-विचारेण प्रमुच्यन्ते नश्यन्ति । कर्म-कर्तरि प्रयोगः । अथ तद्-अनन्तरम् एव मर्त्यो मरण-धर्माप्य् अमृतस् तद्-धर्म-रहितो भवति । अत्रैव देहे ब्रह्मावाप्नोति तद्-रूपो भवतीति श्रुत्य् अर्थः सृति-पदस्य प्रसिद्धार्थत्यागे कारणाभावम्-आलक्ष्याह—यद् वेति । कर्मिणाम् एव ते धूमम्-अभिसम्भवन्ति इत्य्-आदि-श्रुत्या दक्षिण-मार्गस्याभिहितत्वाद् अर्चिरादि-गतिस् तेषां नास्तीत्य् आह—न कर्मभिस्तां गतिम् इति ॥३२॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** भागवतास् तु एवं-विधं श्री-कृष्ण-लोकं परम-वैकुण्ठं यान्त्य् एवात्र न सन्देह इति दर्शितम् । सम्प्रति मुमुक्षूणां सद्यो-मुक्ति-क्रमं दर्शयति—इत्थम् [२.२.१९] इत्य्-आदि बहुभिः । हे परीक्षित् ! यदि परं पदं वैष्णवं लोकं गन्तुम् इच्छसि, तदोक्त-प्रकारं भगवद्-भक्ति-लक्षणं धारणादिकं कुर्याः । यदि वा सद्यो-मुक्तिम् इच्छसि, तदैवं कुर्याः । यदि वा क्रम-मुक्तिम् इच्छसि, तदैवम् इति स-विशेषं दर्शयित्वा उपसंहरति—एते इत्य्-आदि । हे नृप ! स्थूल-शरीरान्तर्-हृदय-स्थ-चतुर्भुज-ध्याने **सृती** वर्त्मनी **गदिते** । उभयोर् दर्शितः पन्था येनेष्टं तेन गम्यताम् इतिवत् ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सृती** ब्रह्म-मार्गौ । निर्भिद्यमूर्धन् विसृजेत् परं गतः [भा।पु। २.२.२१] इति यावत् सद्यो-मुक्तिर् एका सृतिः । यदि प्रयास्यन्न् [भा।पु। २.२.२२] इत्य्-आदिना क्रम-मुक्तिश् च द्वितीया सृतिः । एते सृती **वेदेन गीते**, न तु स्वोत्प्रेक्षिते । 


        यदा सर्वे प्रमुच्यन्ते कामा येऽस्य ह्र्दि स्थिताः ।


    अथ मर्त्योऽमृतो भवत्य् अत्र ब्रह्म समश्नुते [क।उ। २.३.१४] इति सद्यो-मुक्तिः । 

तेऽर्चिर् अभिसम्भवन्ति [बृ।आ।उ। ६.२.१५] इत्य्-आदिना क्रम-मुक्तिश् च वेदेनोक्ता । **त्वयाऽभिपृष्टे** इति "म्रियमानस्य किं कर्तव्यम् ?" इति प्रश्नेनैवैतत् प्रश्न-सिद्धेः ॥३२॥

**॥।**

**॥ २.२.३३ ॥**

**न ह्य् अतोऽन्यः शिवः पन्था विशतः संसृताव् इह ।**

**वासुदेवे भगवति भक्ति-योगो यतो भवेत् ॥**

**मध्वाचार्यः (भागवत-तात्पर्यम्) : **यद् भगवान् आह अतो भागवताख्यात् ग्रन्थाच् छिवः पन्था न ॥३३॥

———————————————————————————————————————

**श्रीधर-स्वामी (भावार्थ-दीपिका) : **सन्ति संसरतः पुंसो बहवो मोक्ष-मार्गास् तपो-योगादयः, समीचीनस् त्व् अयम् एवेत्य् आह—न हीति । **यतो**ऽनुष्ठिताद् **भक्ति-योगो भवेदतोऽन्यः शिवः **सुख-रूपो निर्विघ्नश् च नास्त्य् एव ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **समीचीनः—सर्व-साध्य-परम-सार-प्रापकः । अयं क इति चेत् तत्राह—यत इति । भक्ति-योगः प्रेमा यच् छब्देनात्र भगवत् सन्तोषार्थं कर्मोच्यते । स वै पुंसां परो धर्मः इत्य् उक्तेः । अत्र पूर्वम् उक्त-लक्षणं सृति-द्वयं यथा मोक्ष-प्रापकं तथायं पन्था भक्ति-योग-प्रापक इति प्रापकस्यास्य पथः परमोत्कर्ष-प्रति-पादनाद् एतत् प्राप्यस्य भक्ति-योगस्यापि सृति-द्वय-प्राप्यान् मोक्षात् परमोत्कर्षो युक्ति-सिद्धः । इति भक्ति-योगस्यास्य प्रेम-लक्षणस्य मोक्ष-साधन त्व् अं न व्याख्यातुं शक्यम् इत्य् अवधेयम्  ॥३३॥

———————————————————————————————————————

**हेमाद्रि (कैवल्य-दीपिका-टीका) :** शुद्ध-भक्तेर् अन्यम् उपायं षड्भिर् निन्दति । वस्तुतो गहनत्वेन निराकारत्वे प्रतिपत्तये पुनः पुनर् वचनं न दोषायेत्य् आह—**न ह्य् अत** इति । इह दृष्ट-श्रुत-सुख-रूपाणां संसृतौ । **भगवति** इति विशेषणं विषय-सौन्दर्याद् एव भक्ति-निर्वाह इत्य् एवम् अर्थं शुकः ॥३३॥ [मु।फ। ६.५०]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ताटस्थ्येनोक्त्वा कदाचिद् अयं विपथ-गामी स्याद् इति पुनर् आशङ्क्य भक्ति-योग एव कर्तव्य इति द्रढयति—**न ह्य् अतोऽन्यः शिवः पन्था** इत्य्-आदि । हि निश्चये । शिवः सुखदो हि, जानीहीति वा ॥३४॥

———————————————————————————————————————

**सनातन-गोस्वामी-** [ह।भ।वि। ११.५६६] अधुना सर्व-मार्ग-फलत्वेन भक्तेः सर्व-मार्गाधिकत्वं द्रढयति—न हीति द्वाभ्याम् । सन्ति च संसरतः पुंसो बहवो मोक्ष-मार्गाः, किन्तु **यतः** पथोऽनुष्ठिताद् **भक्ति-योगो भवेत्, अतोऽन्यः शिवः** सुख-रूपो निर्विघ्नश् च नास्त्य् एवेत्य् अर्थः ॥३३॥ 

———————————————————————————————————————

**जीव-गोस्वामी (क्रम-सन्दर्भः) : **अथ स्थिरं सुखं चासनं [भा।पु। २.२.१५] इत्य्-आदिना यदि प्रयास्यन् नृप पारमेष्ठ्यं [भा।पु। २.२.२३] इत्य्-आदिना च क्रमेण सद्यो-मुक्ति-क्रम-मुक्त्य्-उपायौ ज्ञान-योगाव् उक्त्वा, ततोऽपि श्रेष्ठत्वं भक्ति-योग-हेतु-भगवद्-अर्पित-कर्मणोऽप्य् उक्त्वा साक्षाद्-भक्ति-योगस्य तु कैमुत्यम् एवानीतं, यथा—न हीति । टीका च—

सन्ति संसरतः पुंसो बहवो मोक्ष-मार्गास् तपो-योगादयः, समीचीनस् त्व् अयम् एवेत्य् आह—न हीति । यतोऽनुष्ठिताद् भक्ति-योगो भवेद् अतोऽन्यः शिवः सुख-रूपो निर्विघ्नश् च नास्त्य् एव इत्य् एषा ।

यच्-छब्देनात्र भगवत्-सन्तोषार्थं कर्मोच्यते, स वै पुंसां परो धर्मः [भा।पु। १.२.१३] इत्य् उक्तेः । अन्यत् तैः ॥३३॥ [भक्ति-सन्दर्भ २८]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किन्तु सर्व-साध्य-परम-सार-प्रापकस् त्व् अयम् एव पन्थाः इत्य् आह—न हीति। यतो भक्ति-योगः प्रेमा भवेद् अतोऽन्यः शिवः सुख-रूपो निर्विघ्नश् च पन्था नास्त्य् एव । अत्र पूर्वम् उक्त-लक्षणं सृति-द्वयं यथा मोक्ष-प्रापकं तथायं पन्था भक्ति-योग-प्रापक इति । प्रापकस्यास्य पथः परमोत्कर्ष-प्रतिपादनाद् एतत्-प्राप्यस्य भक्ति-योगस्यापि सृति-द्वय-प्राप्यान् मोक्षात् परमोत्कर्षः युक्ति-सिद्ध इति । भक्ति-योगस्यास्य प्रेम-लक्षणस्य मोक्ष-साधन त्व् अं न व्याख्यातुं शक्यम् इत्य् अवधेयम् ॥३३॥

**॥।**

**॥ २.२.३४ ॥**

**भगवान् ब्रह्म कार्त्स्न्येन त्रिर् अन्वीक्ष्य मनीषया ।**

**तद् अध्यवस्यत् कूट-स्थो रतिर् आत्मन् यतो भवेत् ॥**

**मध्वाचार्यः (भागवत-तात्पर्यम्) : **तद् भागवतं पुराणम् अपश्यत् ।


        नित्य-ज्ञानेन सिद्धिं च पुनः पुनर् अवेक्षते ।


    लीलयैव हरिर् देवो दृष्टानां मोहनाय च ॥ इति पाद्मे ॥३४॥

———————————————————————————————————————

**श्रीधर-स्वामी (भावार्थ-दीपिका) : **कुत एतत् ? अत आह—**भगवान्** ब्रह्मा । **कूटस्थो** निर्विकारः, एकाग्र-चित्तः सन्न् इत्य् अर्थः । **त्रिस्** त्रीन् वारान् **कार्त्स्न्येन** साकल्येन **ब्रह्म** वेदम् **अन्वीक्ष्य** विचार्य । **यत आत्मनि **हरौ **रतिर् भवेत्**, **तद्** एव **मनीषयाअध्यवस्यत्** निश्चितवान् ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । यावच् चेतो विकारवत् तावदैकारणं न जायते दति भातः । कानिधनीति कटाः ऽकटोरमीनिचले गठौंऽ दगाटिकोसान सर्व-सारत्वेन स्वाभिमतत्वेन चेमम् एव पन्थानं निश्चिनोष्यन्यं वा तत्र सामान्यस्य वा का कथा भगवान् एव स्वमनीषया प्रथमम् एव निरणैषीद् एवेत्य् आह । भगवान् स्व-प्रकाश-सार्वज्ञ्यादि-गुणः परमेश्वरोऽपि स्व-निःश्वासोद्भूत-ब्रह्म-वेदं कार्त्स्न्येन सामस्त्येन त्रिरन्वीक्ष्येति यथान्ये मुनयः शास्त्रं द्विस्तिरन्वीक्ष्यैव तत् तात्-पर्यं पर्यालोचयन्ति तथैव स मुनिर् भूत्वा सम-चिन्तयत् इति श्रुतेर् भगवान् अपि मुनिलीलत्वे नैव सर्व-वेदाभिधेय-साराकर्षण-लीलया वेदानां दुर्ज्ञेयत्वं लोके व्यञ्जयं स्त्रिर् विचार्येत्य् अर्थः । कर्म-भक्ति-ज्ञान-प्रतिपादकत्वाभिप्रायेण वा त्रिरन्वीक्ष्य अनन्त-वैकुण्ठ-वैभवादिमयानाम्-अनन्त-विरिञ्च-पाठ्य-भेदानां वेदानां तथेक्षणं तेनैव सम्भवतीत्य् आह कूटस्थः । कालव्यापी स कूटस्थ एक-रूपतयैव यः इत्यमरः । अत एवोक्तं स्वयम् एव । 


    किं विधत्ते किमाचष्टे किमनूदा विकल्पयेत् । 


    इत्यस्य हृदयं लोके नान्यो मद्-वेद कश्चन । इति । 

स तद्-वस्तु अध्यवस्यत् सर्व-वेद-प्रतिपाद्यत्वेन निश्चिकाय । यत आत्मनि स्वस्मिन्न् अतिः प्रेमा भवेत् । प्रेम्णो हि प्रथमावस्था रतिः । सन्दर्भस्तु—स हि भक्ति-योगः सर्व-वेद-सिद्ध इत्य् आह—भगवान् इति । भगवान् ब्रह्मेति स्वामिवत् । अत्राप्य् उपसंहारानुरोधेनात्म-शब्दस्य हरि-वाचकता । निरुक्तञ् च । आततत्वाच् च मातृत्वाद् आत्मा हि परमो हरिः इति । अतोऽग्रे विश्वनाथवदि-द्वितीयोऽर्थः विशेषस् तु निगद-कृद् उपजह्रे भृङ्ग-गवद् वेद-सारम् इति शुकोक्तिर् एव ॥३४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** इमम् एव पन्थानं ब्रह्मापि निश्चितवान् इत्य् आह—भगवान् इत्य्-आदि। **कार्त्स्न्येन** श्री-नारायणो **ब्रह्म** वेदम् **अन्वीक्ष्य** भगवता कथितं वेदं पुनः पुनर् आलोक्य, मयादौ ब्रह्मणे प्रोक्तो धर्मो यत्र मद्-आत्मकः [भा।पु। ११.१४.३] इति वक्ष्यमाणो यो वेदः, **अध्यवस्यन् **निश्चितवान्, इयम् एव पन्थानम् इत्य् अर्थः । अतः केवलम् अहम् एव निश्चिनोमीति न, स-प्रमाणम् एवैतद् इति भावः । कोऽसौ पन्थाः ? **यत आत्मन्** आत्मनि श्री-कृष्णे **रतिर् भवेत्** । यद् वा, हे आत्मन् ! आत्मीय-रतिर् भवेत् ॥३४॥

**सनातन-गोस्वामी-** [ह।भ।वि। ११.५६७] अतस् तद् आह—**भगवान्** ब्रह्मा । **कूटस्थो** निर्विकारः, एकाग्र-चित्तः सन्न् इत्य् अर्थः । **त्रिस्** त्रीन् वारान् **कार्त्स्न्येन** साकल्येन **ब्रह्म** वेदम् **अन्वीक्ष्य** विचार्य । **यत आत्मनि **हरौ **रतिर् भवेत्**, **तद्** एव मनीषया **अध्यवस्यत्** सन्-मार्गत्वेन सद्-वस्तुत्वेन वा निश्चितवान् । एवं रति-हेतुत्वेन भक्ति-योगस्यैव सन्-मार्गत्वं दर्शितम् । यद् वा, कार्य-कारणयोर् अभेद-विवक्षया **रतिर्** एव भक्ति-योग इत्य् अभिप्रेतम् । यद् वा, यतो भक्ति-योगात्, तद् इति तम् इति भक्ति-योग-माहात्म्यम् उक्तम् ॥३४॥ 

———————————————————————————————————————

**जीव-गोस्वामी (क्रम-सन्दर्भः) : **स हि भक्ति-योगः सर्व-वेद-सिद्ध इत्य् आह—भगवान् इति । टीका च—

**भगवान्** ब्रह्मा । **कूटस्थो** निर्विकारः, एकाग्र-चित्तः सन्न् इत्य् अर्थः । **त्रिस्** त्रीन् वारान् **कार्त्स्न्येन** साकल्येन **ब्रह्म** वेदम् **अन्वीक्ष्य** विचार्य । **यत आत्मनि **हरौ **रतिर् भवेत्**, **तद्** एव मनीषया **अध्यवस्यत्** निश्चितवान् इत्य् एषा । 

**त्रिर् अन्वीक्ष्य** इति कर्म-ज्ञान-भक्ति-प्रतिपादकतया अभिप्रेत्येति ज्ञेयम् । अत्राप्य् उपसंहारानुरोधेनात्म-शब्दस्य हरि-वाचकता । निरुक्तं च—आततत्वाच् च मातृत्वाद् आत्मा हि परमो हरिः इति । 

अथवा, परम-वेद-विदा स एव मत इत्य् आह—**भगवान्** स्व-प्रकाश-सार्वज्ञ्यादि-गुणः परमेश्वरोऽपि सर्व-वेदाभिधेय-साराकर्षण-लीलार्थं **त्रिर् अन्वीक्ष्य** तत्र शास्त्र-विद्-अन्तराणाम् ईक्षणम् अनुकृत्य, अनन्त-वैकुण्ठ-वैभवादि-मयानाम् अनन्त-विरिञ्च-पाठ्य-भेदानां वेदानां तथेक्षणं च तेनैव सम्भवतीत्य् आह—कूटस्थ एक-रूपतयैव काल-व्यापी [अमरः] इति । अत एवोक्तं स्वयम् एव—


        किं विधत्ते किम् आचष्टे किम् अनूद्य विकल्पयेत् ।


    इत्य् अस्या हृदयं लोके नान्यो मद् वेद कश्चन ॥ [भा।पु। ११.२१.४२] इति ।

श्री-शुकेन च—निगम-कृद् उपजह्रे भृङ्गवद् वेद-सारं [भा।पु। ११.२९.४९] इति ॥३४॥ [भक्ति-सन्दर्भ २९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु त्वं मनीषया सर्व-सारत्वेन स्वाभिमतत्वेन चेमम् एव पन्थानं निश्चिनोषि, अन्यं वा ? तत्र ममान्यस्य वा का कथा ? भगवान् एव स्व-मनीषया प्रथमम् एव निरनेइषीद् एवेत्य् आह—**भगवान्** स्व-प्रकाश-सार्वज्ञ्यादि-गुणः परमेश्वरोऽपि स्व-निश्वासोद्भूतं **ब्रह्म** वेदम् । क्**आर्त्स्न्येन त्रिर् अन्वीक्ष्य **इति यथान्ये मुनयः शास्त्रं द्वि-त्रिर् अन्वीक्ष्यैव तत्-तात्पर्यं पर्यालोचयन्ति, तथैव स मुनिर् भूत्वा समचिन्तयत् इति श्रुतेर् भगवान् अपि मुनि-लीलत्वेनैव सर्व-वेदाभिधेय-साराकर्षण-लीलया वेदार्थानां दुर्ज्ञेयत्वं लोके व्यञ्जयन् त्रिर् विचार्येत्य् अर्थः । 

अनन्त-वैकुण्ठ-वैभवादि-मयानाम् अनन्त-विरिञ्चि-पाठ्य-भेदानां वेदानां तथेक्षणं च तेनैव सम्भवतीत्य् आह—**कूटस्थः** । काल-व्यापी स कूटस्थ एक-रूपतयैव यः इत्य् अमरः । अत एवोक्तं स्वयम् एव—


        किं विधत्ते किम् आचष्टे किम् अनूद्य विकल्पयेत् ।


    इत्य् अस्या हृदयं लोके नान्यो मद् वेद कश्चन ॥ [भा।पु। ११.२१.४२] इति ।

स तद् वस्तु **अध्यवस्यत्** सर्व-वेद-प्रतिपाद्यत्वेन निश्चिकाय, **यत आत्मनि** स्वस्मिन् **रतिः** प्रेमा भवेत् । प्रेम्णो हि प्रथमावस्था रतिः ॥३४॥

**॥।**

**॥ २.२.३५ ॥**

**भगवान् सर्व-भूतेषु लक्षितः स्वात्मना हरिः ।**

**दृश्यैर् बुद्ध्य्-आदिभिर् द्रष्टा लक्षणैर् अनुमापकैः ॥**

**मध्वाचार्यः (भागवत-तात्पर्यम्) : **लक्षितश् चास्मिन् पुराणे बुद्ध्य्-आदीनां पारवश्य-दर्शनाद् अन्यो नियन्तास्तीति ।


        समाधाव् असमाधौ च निःस्वतन्त्रस्य देहिनः ।


    अन्यो नियन्ता भगवान् वासुदेवः परः प्रभुः ॥ इति ब्रह्म-तर्के ॥३५॥

———————————————————————————————————————

**श्रीधर-स्वामी (भावार्थ-दीपिका) : **नन्व् अनुभूतेऽर्थे रतिर् भवति, अननुभूते तु भगवति कथं रतिः स्यात् ? तत्राह—**भगवान् लक्षितो** दृष्टः । कथम् ? **स्वात्मना** क्षेत्र-ज्ञान्तर्यामितया । कैः ? **दृश्यैर् बुद्ध्य्-आदिभिः** । तद् एव द्वेधा दर्शयति—दृश्यानां जडानां दर्शनं स्व-प्रकाशं द्रष्टारं विना न घटत इत्य् अनुपपत्ति-मुखेन **लक्षणैः**[^६५] स्व-प्रकाशान्तर्यामि-लक्षकैः। तथा बुद्ध्य्-आदीनि कर्तृ-प्रयोज्यानि, करणत्वाद् वास्यादिवद् इति व्याप्ति-मुखेन **अनुमापकैः** । स्वतन्त्रश् च कर्तेत्य् एवम् ईश्वर-सिद्धिः ॥३५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** आत्मनीति भगवत आत्मत्वं दर्शयति—भगवान् इत्य्-आदि । कथं लक्षितः ? **स्वात्मना** स्वस्यान्तर्यामि-रूपेण स्थितेनांशेनान्तर्यामिणोऽपि प्रेरकेण । **दृश्यैर् बुद्ध्य्-आदिभिर् अनुमापकैर्** गुणैः, यतोऽसौ **द्रष्टा** ॥३५॥

———————————————————————————————————————

**जीव-गोस्वामी (क्रम-सन्दर्भः) : **नन्व् इतरेषां तावत् कथं तस्मिन् भगवति आस्तिक्य-बुद्धिः स्यात्? तत्राह—भगवान् इति । **स्वात्मना** स्व-चित्तेन प्रथमं **द्रष्टा** जीवो लक्षितः । कैः ? **दृश्यैर् बुद्ध्य्-आदिभिः** । तद् एव द्वेधा दर्शयति—दृश्यानां जडानां बुद्ध्य्-आदीनां दर्शनं स्व-प्रकाशं द्रष्टारं विना न घटत इत्य् अनुपपत्ति-द्वारा **लक्षणैः** स्व-प्रकाश-द्रष्टृ-लक्षकैः, तथा बुद्ध्य्-आदीनि कर्तृ-प्रयोज्यानि करणत्वाद् वास्यादिवद् इति व्याप्ति-द्वारा **अनुमापकैर्** इति ।

अथ **भगवान्** अपि **लक्षितः** । केन ? **सर्व-भूतेषु** सर्वेषु तेषु द्रष्टृषु प्रविष्टेन **स्वात्मना** स्वांश-रूपेणान्तर्यामिणा । आदौ सर्वैर् द्रष्टृभिर् अन्तर्यामी लक्षितः, ततस् तेन भगवान् अपि लक्षित इत्य् अर्थः । स तु[^६६] पूर्ववत् द्विधैव लक्ष्यते । तथा हि—कर्तृत्व-भोक्तृत्वयोर् अस्वातन्त्र्य-दर्शनात् कर्मणो जडत्वात् सर्वेषाम् अपि जीवानां तत्र तत्र प्रवृत्तिर् अन्तः-प्रयोजक-विशेषं विना न घटत इत्य् अनुपपत्ति-द्वारान्तर्यामी लक्ष्यते—एष ह्य् अनेनात्मना चक्षुषा दर्शयति, श्रोत्रेण श्रावयति, मनसा मानयति, बुद्ध्या बोधयति, तस्माद् एताव् आहुः—सृतिर् असृतिः इति भाल्लवेय-श्रुतिश् च ।

अथ तस्मै चान्तर्यामित्वैश्वर्याय तेषु यदि सर्वांशेनैव प्रविशति कोऽपि परस् तदा स्वतः-पूर्णत्वाभावाद् अनीश्वरत्वम् एव स्याद् इत्य् अनुपपत्ति-द्वारान्तर्यामि-रूपेण तस्यांशेन भगवान् अपि लक्षितः । अत एव गीतोपनिषत्सु—


        अथवा बहुनैतेन किं ज्ञातेन तवार्जुन । 


    विष्टभ्याहम् इदं कृत्स्नम् एकांशेन स्थितो जगत् ॥ [गीता १०.४२] इति । 

विष्णु-पुराणे च—स्व-शक्ति-लेशावृत-भूत-सर्गः [वि।पु। ६.५.८४] इति । तथा जीवाः प्रयोजक-कर्तृ-प्रेरित-व्यापाराः, अस्वातन्त्र्यात् । तक्षादि-कर्म-कर-जनवद् इत्य् एवम् अन्तर्यामिणि तत्त्वे व्याप्ति-द्वारा सिद्धे, पुनस् तेनैव भगवान् अपि साध्यते । तुच्छ-वैभव-जीवान्तर्यामि-स्वरूपम् ईश्वर-तत्त्वं निजांशि-तत्त्वाश्रयं तथैव पर्याप्तेः । राज-प्रभुत्वाश्रित-तक्षकादि-कर्म-कर प्रयोजक-प्रभुत्वादिवद् इति । 

अथवात्र, 


    यथेन्द्रियैः पृथग्-द्वारैर् अर्थो बहु-गुणाश्रयः । 


    एको नानेयते तद्वद् भगवान् शास्त्र-वर्त्मभिः ॥ [भा।पु। ३.३२.३३] 

इत्य् एवोदाहरणीयम् । अनेनैव गति-सामान्यं च सिध्यतीति ॥३५॥ [परमात्म-सन्दर्भ ११०]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सा च रतिः । येषाम् अहं प्रिय आत्मा सुतश् च सखा गुरुः सुहृदो दैवम् इष्टं [भा।पु। ३.२५.३८] इति भगवद्-वाक्येनाग्रे प्रतिपादयिष्यमाणा शान्ति-प्रीति-सख्य-वात्सल्य-प्रियताभिधाना पञ्च-विधा भवन्ति । तत्र प्रथमं शान्त्य्-आख्यया रतेर् असाधारण्येन प्रकारं विषयालम्बनं च दर्शयति—भगवान् इति । स्वात्मना स्वस्य जीवस्यात्मना अन्तर्यामिणैव, स्वस्मिन्न् एव सर्व-भूतेषु सर्व-व्यापकत्वात् तद्-अंशी भगवान् हरिः लक्षितः शान्त-भक्तैर् अनुभव-गोचरी-कृत इत्य् अर्थः । विष्टभ्याहम् इदं कृत्स्नम् एकांशेन स्थितो जगत् [गीता १०.४२] इति भगवद्-उक्तेः । 

ननु जीव एव कथं लक्षयितव्यः ? तत्राह—**दृश्यैः बुद्ध्य्-आदिभिर्** हेतुभिर् **द्रष्टा** जीवो **लक्षितः,** दृश्यानां जडानां बुद्ध्य्-आदीनां दर्शनं हि चेतनं द्रष्टारं विना न सम्भवेतित्य् अनुपपत्ति-मुखेन, तथा बुद्ध्य्-आदीनि कर्तृ-प्रयोज्यानि करणत्वाद् वास्यदिवतिति व्याप्ति-मुखेन चानुमितः । तथा अनुमापयन्ति यानि लक्षणानि चिह्नानि तैर् द्रष्टा अन्तर्यामी च लक्षितः । तानि च सर्वस्यापि जीवस्य कर्तृत्व-भोक्तृत्वयोर् अस्वातन्त्र्यं, तथा कर्म-साम्येऽपि फल-तारतम्यं, क्वचित् फलाभावश् चेत्य् आदीनि ज्ञेयानि । तथा हि—जीवाः प्रयोजक-कर्तृ-स्वामिकाः अस्वातन्त्र्यात् यथा-योग्य-स्वामि-दत्त-कर्म-फल-तारतम्य-तद्-अभाववत्त्वाच् च तक्षादि-कर्मक-रजनवत् इति ॥३५॥

**॥।**

**॥ २.२.३६ ॥**

**तस्मात् सर्वात्मना राजन् हरिः सर्वत्र सर्वदा ।**

**श्रोतव्यः कीर्तितव्यश् च स्मर्तव्यो भगवान् नृणाम् ॥**

**मध्वाचार्यः (भागवत-तात्पर्यम्) : **यस्माद् भगवतैष एवोक्तस् तस्मात् स एव श्रोतव्यादिः ॥३६॥

———————————————————————————————————————

**श्रीधर-स्वामी (भावार्थ-दीपिका) : **यच् छ्रोतव्यम् इत्य् आदि-प्रश्नोत्तरम् उपसंहरति—तस्माद् इति ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । तद् एव लक्षितत्वम् एव । सन्दर्भः । अथ भगवान् अपि लक्षितः केन सर्व-भूतेषु सर्वेषु तेषु द्रष्टृषु प्रविष्टेन स्वात्मना स्वांश-रूपेण तस्माद् एकेन मनसा भगवान् सात्वतां पतिः ॥ श्रोतव्यः कीर्तितव्यश् च इत्य् अनेनैक-वाक्यत्वाच् छ्रोतव्य इति प्राधान्यात् श्रवण-कीर्तन-स्मरणान्य् उक्तानि पाद-सेवनादीन्य् अपि ज्ञेयानि ॥३६॥

———————————————————————————————————————

**हेमाद्रि (कैवल्य-दीपिका-टीका) :** **तस्माद्** इति । **तस्माद्** यस्माद् भक्ताव् एव वेदस्य तात्पर्यम् । **सर्वात्मना** सर्वावस्थेनापि सर्व-देशेषु सर्व-कालेषु च ॥३६॥ [मु।फ। ७.९७]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** उपसंहरति—तस्माद् इत्य्-आदि । भगवान् श्री-कृष्णः ॥३६॥

———————————————————————————————————————

**जीव-गोस्वामी (क्रम-सन्दर्भः) : **अथ किं तत् यतस् तत्र रतिः स्यात् तथैव यच् छ्रोतव्यम् इत्य् आदि-प्रश्नस्योत्तरत्वेनोपसंहरति—तस्माद् इति । च-कारात् पाद-सेवादयोऽपि गृह्यन्ते ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भक्ति-योगो यतो भवेत् इत्य् अत्र, रतिर् आत्मन् यतो भवेत् इत्य् अत्र च यत्-पद-वाच्यं साधनम् आह—तस्माद् इति । यस्मान् न ह्य् अतोऽन्यः शिवः पन्थास् तस्माद् इत्य् अर्थः । यस्मात् सर्व-भूतेषु भगवान् लक्षितस् तस्माद् इति वा । सर्वत्र सर्वदेति । नात्र देश-काल-नियमोऽपेक्षितव्य इत्य् अर्थः । सर्वेणैवात्मना मनसा न च क्वचन मनो-वृत्तौ ज्ञान-कर्माद्य्-अपेक्षणीयम् इति भावः । 


        तस्माद् एकेन मनसा भगवान् सात्वतां पतिः ।


    श्रोतव्यः कीर्तितव्यश् च ध्येयः पूज्यश् च नित्यदा ॥ [भा।पु। १.२.१४]

इत्य् अनेनैक-वाक्यत्वात् श्रोतव्य इति प्राधान्यात्, श्रवण-कीर्तन-स्मरणान्य् उक्तानि पाद-सेवनादीन्य् अपि ज्ञेयानि ॥३६॥

**॥।**

**॥ २.२.३७ ॥**

**पिबन्ति ये भगवत आत्मनः सतां**

**कथामृतं श्रवण-पुटेषु सम्भृतम् ।**

**पुनन्ति ते विषय-विदूषिताशयं**

**व्रजन्ति तच्-चरण-सरोरुहान्तिकम् ॥**

**श्रीधर-स्वामी (भावार्थ-दीपिका) : **श्रवणादि-फलम् अभिनयेनाह—पिबन्तीति । **सताम् आत्मन** आत्मत्वेन प्रकाशमानस्य **कथैवामृतम्** । **विषयैर् विदूषितं** मलिनीकृतम् **आशयं पुनन्ति** शोधयन्ति । **तस्य चरण-पद्मान्तिकं** श्री-विष्णु-पदं **व्रजन्ति** ॥३७॥ 

———————————————————————————————————————

**वंशीधरः (भावार्थ-दीपिका-प्रकाशः) : **प्रीतादि-चतुर्-विधाया रतेः साधारण्येनानुभावम् एव प्रेम्णः साधनं वदंस्तत् फलम् अपि दर्शयति । आत्मनः स्वस्य यो भगवान् उपास्यस्तस्य नारायणस्य रामस्य कृष्णस्य वा कृष्णस्यापि स्वीय-भावानुरूपस्य बालस्य पौगण्डस्य किशोरस्य वा कथामृतं तथा तादृशस्य तस्य सतां भक्तानां नारदादीनां हनुमदादीनां नन्दादीनां श्री-दामादीनां गोपालादीनां च कथामृतं पिबन्तीत्य् अनेन तत्-कतृणां जातरतित्वं व्यञ्जितं तथात्वं एव माधुर्योपलम्भेन पानपद-प्रयोग-सिद्धेः । अजातरतीनां तु तस्मात् सर्वात्मना इत्य् अनेन श्रवण-कीर्तनादीनि रतेः साधनान्युक्तान्य् एव । आशयम् अन्तःकरणं पुनन्ति क्षालयन्तीत्य् अननुसंहितं फलं व्रजन्ति साक्षात् सेवितुम् इत्य् अनुसंहितं फलम् इति । अतः पृच्छामि संसिद्धम् इति प्रश्नस्योत्तरम् उक्तम् । सन्दर्भस् तु सताम् इति व्यधि-करणषष्ट्या सतां स्वस्य यो भगवांस्तस्येत्य् अर्थः । तेषां भगवति स्वामित्वेन ममतास्पदत्वात् पुनन्तीत्यनेन पूर्वोक्त-स्थूल-धारण-मार्गश् च परिहृतः भक्ति-योगस्य स्वतः पावनत्वादलं तत्-प्रयासेनेति । अत्र कथामृतं प्रशस्यमानं श्री-भागवताख्यम् एव मुख्यं यस्यां वै श्रूयमाणायाम् इत्य्-आदिकं च तथैवोक्तम् ॥३७॥


    इति श्री-भागवत-भावार्थ-दीपिका-प्रकाशे द्वितीय-स्कन्धे द्वितीयोऽध्यायः ॥२॥

———————————————————————————————————————

**जीव-गोस्वामी (क्रम-सन्दर्भः) : **रत्य्-उत्पत्तिम् एव श्रवण-प्राधान्येन दर्शयन् तन्-महिम-पराकाष्ठाम् आह—पिबन्तीति । **सताम् आत्मनः** प्राणेश्वरस्य । यद् वा, व्यधिकरणे षष्ठी सताम् आत्मनः स्वस्य यो भगवांस् तस्येत्य् अर्थः, तेषां भगवति स्वामित्वेन ममतास्पदत्वात् । अत्र **कथामृतं** प्रक्रम्यमाणं श्री-भागवताख्यम् एव मुख्यम्, यस्यां वै श्रूयमाणायाम् [भा।पु। १.७.७] इत्य्-आदिकं च तथैवोक्तम् इति ॥३७॥ [परमात्म-सन्दर्भ १०८]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** भक्तेः श्रैष्ठ्यं दर्श्यते तत्-फलम् आह—पिबन्तीत्य्-आदि । **व्रजन्ति तच्-चरण-सरोरुहम्** इत्य् अनेन भक्तेः फलं भगवच्-चरण-फल-प्राप्तिर् एव ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रीत्य्-आदि-चतुर्विधाया रतेः साधारण्येनानुभावम् एव प्रेम्णः वदन् तत्-फलम् अपि दर्शयति—आत्मनः स्वस्य यो भगवान् उपास्यः तस्य नारायणस्य रामस्य कृष्णस्य वा कृष्णस्यापि स्वीय-भावानुरूपस्य बाल्यस्य पौगण्डस्य किशोरस्य वा कथामृतं, तादृशस्य तस्य सतां भक्तानां नारदादीनां हनूमद्-आदीनां नन्दादीनां श्रीदामादीनां गोप-बालादीनां च कथामृतं पिबन्तीत्य् अनेन तत्-कर्तॄणां जात-रतित्वं व्यञ्जितं, तथात्वे एव माधुर्योपलम्भेन पान-पद-प्रयोग-सिद्धेः । अजात-रतीनां तु—तस्मात् सर्वात्मना [भा।पु। २.२.३६]इत्य् अनेन श्रवण-कीर्तनादीनि रतेः साधनान्य् उक्तान्य् एव । आशयम् अन्तः-करणं पुनन्ति क्षालयन्तीत्य् अननुसंहितं फलं, व्रजन्ति साक्षात् सेवितुम् इत्य् अनुसंहितं फलम् इति, अतः पृच्छामि संसिद्धिं [भा।पु। १.१९.३७] इत्य् अस्य प्रश्नस्योत्तरम् उक्तम् ॥३७॥

इति सारार्थ-दर्शिन्यां हर्षिण्यां भक्त-चेतसाम् ।

द्वितीयेऽत्र द्वितीयोऽयं सङ्गतः सङ्गतः सताम् ॥*॥

 **॥।**


        इति श्रीमद्-भागवते महा-पुराणे ब्रह्म-सूत्र-भाष्ये 


        पारमहंस्यं संहितायां वैयासिक्यां द्वितीय-स्कन्धे 


        महापुरुष-संस्थानुवर्णनं नाम 


        द्वितीयोऽध्यायः ।

**॥२।**२**॥**

**॥।**

 

(२.३)


## तृतीयोऽध्यायः 


### नाना-विध-कामना-सिद्धये नाना-देवानाम् उपासनम्, शौनक-प्रश्नः—तत्र भगवत्-सेवा-परायणेन्द्रियाणां प्रशंसनं च ।

**॥ २.३.१ ॥**

**श्री-शुक उवाच—**

**एवम् एतन् निगदितं पृष्टवान् यद् भवान् मम ।**

**नृणां यन् म्रियमाणानां मनुष्येषु मनीषिणाम् ॥**

**श्रीधर-स्वामी (भावार्थ-दीपिका) :**

तृतीये विष्णु-भक्तेषु वैशिष्ट्यं शृण्वतां मुनेः ।

भक्त्य्-उद्रेकेण तत्-कर्म-श्रवणादर ईर्यते ॥*॥

इदानीम् अन्य-देवता-भजनस्यापि पुत्रादि-भजनवद् एव तुच्छ-फलत्वेन हेयत्वं वक्तुं पूर्वोक्तम् अनुवदति—एवम् इति । ममेति माम् । कदाचिद् दैव-योगेन मनुष्यत्वं प्राप्तेषु जीवेषु ये मनीषिणस् तेषां तत्रापि ये म्रियमाणास् तेषां विशेषत एवम् एतद् धरि-कथा-श्रवणादिकं निगदितं विहितम् इत्य् अर्थः ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **मुनेः सकाशाद् विष्णु-भक्तेर् आधिक्यं शृण्वतो राज्ञो विष्णु-कर्म-श्रवणादरो वर्ण्यते । म्रियमाणानां नृणां कृत्यं यत्-पृष्टं तद् एतत् । योगिमते सृति-द्वयं निगदितम् । तथा तेष्व् एव मनुष्येषु मध्ये ये मनीषिणो म्रियमाणा भवद् विधास् तेषाम् एतच् छ्रवण-कीर्तन-स्मरण-कथामृतादि निगदितम् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

तृतीये तु नृणां क्षुल्ल-फलैर् अन्य-सुरार्चना ।

तथैवेन्द्रिय-वैफल्यं चोक्तं भक्तिम् ऋते हरेः ॥*॥

म्रियमाणानां नृणां कृत्यं यत् पृष्टं तद् एतत् योग-मते सृति-द्वयं निगदितम् । तथा तेष्व् एव मनुष्येषु मध्ये ये मनीषिणो म्रियमाणास् तेषां भवद्-विधानाम् एवम् एतत् श्रवण-कीर्तन-स्मरण-कथामृतादि निगदितम् ॥१॥

 **॥।**

**॥ २.३.२ ॥**

**ब्रह्म-वर्चस-कामस् तु यजेत ब्रह्मणः पतिम् ।**

**इन्द्रम् इन्द्रिय-कामस् तु प्रजा-कामः प्रजापतीन् ॥**

**श्रीधर-स्वामी (भावार्थ-दीपिका) : **ब्रह्मणस्पतिं वेदस्य पतिं ब्रह्माणम् । इन्द्रिय-पाटव-क्âमस् त्व् इन्द्रम् । प्रजा-कामः प्रजापतीन् दक्षादीन् ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **ये च तेष्व् एव मनुष्येषु मन्दधियस् तेषां च कृत्यं शृण्व् इत्य् आह यद् वा, किं वा भजनीयम् इति यत्-पृष्टं तत्र प्रथमं मन्दधियां भजनीयान् आह ब्रह्म-वर्चस इत्य्-आदिना काम-कामो यजेत्सोमम् इत्यन्तेन । प्रजाकामो जनकामः । प्रजां तु जन-पुत्रयोः इति यादवः ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ये च तेष्व् एव मनुष्येषु मध्ये मन्द-धियस् तेषां च कृत्यं शृण्व् इत्य् आह । यद् वा, किं वा भजनीयम् इति यत् पृष्टं तत्र प्रथमं मन्द-धियां भजनीयान् आह—ब्रह्म-वर्चसेत्य्-आदिना, काम-कामो यजेत् सोमम् [२.३.९ब्] इत्य् अन्तेन । ब्रह्मणः पतिं वेद-पतिं ब्रह्माणं प्रजापतीन् दक्षादीन् ॥२॥

 **॥।**

**॥ २.३.३ ॥**

**देवीं मायां तु श्री-कामस् तेजस्-कामो विभावसुम् ।**

**वसु-कामो वसून् रुद्रान् वीर्य-कामोऽथ वीर्यवान् ॥**

**श्रीधर-स्वामी (भावार्थ-दीपिका) : **मायां दुर्गाम् । विभाव-सुतम् अग्निम् । वसुकामो धनार्थी । वीर्यं प्रभावस् तत्-कामो वीर्यवान् सन् रुद्रान् यजेत् ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **श्रीर् लक्ष्मीः शोभा च । तेजो बले प्रभावे च ज्योतिष्य् अर्चिषि रेतसि इति कोशात् । प्रभावेच्छुः । वसु हिरण्यं गावश् चेति । वीर्य-कामो बहु-स्त्री-सम्भोगार्थं शुक्राधिक्यकामः । वीर्यं पराक्रमे रेतस्यन्न-माहात्म्ययोर् अपि इति च ॥३॥

———————————————————————————————————————

**जीव-गोस्वामी (क्रम-सन्दर्भः) : **वीर्यवान् गलच्-छेदनादि-साहसवान् इत्य् अर्थः ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मायां दुर्गाम् । विभाव-सुतम् अग्निम् । वीर्यवान् बलवान् पुरुषः । वीर्य-कामः बहु-स्त्री-सम्भोगार्थं शुक्राधिक्य-कामश् चेत् रुद्रान् यजेत् ॥३॥

 **॥।**

**॥ २.३.४ ॥**

**अन्नाद्य-कामस् त्व् अदितिं स्वर्ग-कामोऽदितेः सुतान् ।**

**विश्वान् देवान् राज्य-कामः साध्यान् संसाधको विशाम् ॥**

**श्रीधर-स्वामी (भावार्थ-दीपिका) : **अन्नाद्यं भोज्यं भक्ष्यं च । अदितेः सुतान् द्वादशादित्यान् । विशां देश-स्थ-प्रजानां स्वाधीनताम् इच्छन् साध्यान् यजेत् ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **यद् दन्तैर् अवखण्ड्यावखण्ड्य भक्ष्यतेऽपूपादि तद्-भक्ष्यम् । यत् तु केवलं जिह्वया विलोड्य निगीर्यते संयावादि तद्-भोज्यम् इति विवेकः । साध्यान्साध्य-संज्ञान् ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्नाद्यं भोज्यं भक्ष्यं च अदितेः पुत्रान् द्वादशादित्यान् विशां कृषि-वाणिज्य-दीनां साधकः साधने प्रवृत्तः साध्यान् ॥४॥

 **॥।**

**॥ २.३.५ ॥**

**आयुष्-कामोऽश्विनौ देवौ पुष्टि-काम इलां यजेत् ।**

**प्रतिष्ठा-कामः पुरुषो रोदसी लोक-मातरौ ॥**

**श्रीधर-स्वामी (भावार्थ-दीपिका) :  **इलां पृथ्वीम् । प्रतिष्ठा स्थानाद् अप्रच्युतिः । रोदसी द्याव्-आभूमी ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **पुष्टिर् देह-पुष्टिः ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इलां पृथ्वीम् । प्रतिष्ठा स्वपदाद् अप्रच्युतिः । रोदसी द्याव्-आपृथिव्यौ ॥५॥

 **॥।**

**॥ २.३.६ ॥**

**रूपाभिकामो गन्धर्वान् स्त्री-कामोऽप्सर उर्वशीम् ।**

**आधिपत्य-कामः सर्वेषां यजेत परमेष्ठिनम् ॥**

**श्रीधर-स्वामी (भावार्थ-दीपिका) :  **अप्सराश् चासाव् उर्वशी च ताम् ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **परमेष्ठिनं ब्रह्माणम् ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अप्सराश् चासाव् उर्वशी च ताम् ॥६॥

 **॥।**

**॥ २.३.७ ॥**

**यज्ञं यजेद् यशस्-कामः कोश-कामः प्रचेतसम् ।**

**विद्या-कामस् तु गिरिशं दाम्पत्यार्थ उमां सतीम् ॥**

**श्रीधर-स्वामी (भावार्थ-दीपिका) : **यज्ञं यज्ञोपाधिं विष्णुम् । कोशो वसु-सञ्चयः । वसु-काम इत्य् अत्र धन-मात्रम् इति भेदः । दाम्पत्यम् अन्योन्य-प्रीतिस् तद् एवार्थो यस्य सः ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **यज्ञं तन् नामानम् इन्द्रं वा ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यज्ञं यज्ञ-संज्ञम् इन्द्रम् । दाम्पत्यं स्त्री-पुरुषयोः परस्परोपरि प्रीतिः ॥७॥

 **॥।**

**॥ २.३.८ ॥**

**धर्मार्थ उत्तम-श्लोकं तन्तुः तन्वन् पितॄन् यजेत् ।**

**रक्षा-कामः पुण्य-जनान् ओजस्-कामो मरुद्-गणान् ॥**

**श्रीधर-स्वामी (भावार्थ-दीपिका) : **धर्मार्थो धर्म-कामः । उत्तमः-श्लोकोपाधिं विष्णुम् । तन्तुं तन्वन् सन्तान-वृद्धिम् अन्विच्छन् । रक्षा बाधा-निवृत्तिस् तत्-कामः । पुण्य-जनान् यक्षान् । ओजो बलं तत्-कामो मरुद्-गणान् देवान् ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **कोश–कामो निधिकामः । प्रचेतसं वरुणम् ॥८॥

———————————————————————————————————————

**जीव-गोस्वामी (क्रम-सन्दर्भः) : **उत्तमः-श्लोकाः पुण्य-श्लोका धार्मिका नलादयस् तद्-उपाधिं तद्-अधिष्ठानकं विष्णुम् इत्य् अर्थः ।उत्तमः-श्लोको धर्माचरण-ख्यातिर् वा ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उत्तमः-श्लोकं धर्मम् । तन्तुं तन्वन् सन्तान-वृद्धिम् इच्छन् । पुण्य-जनान् यक्षान् । मरुद्-गणान् देवान् ॥८॥

 **॥।**

**॥ २.३.९ ॥**


        **राज्य-कामो मनून् देवान् निरृतिं त्व् अभिचरन् यजेत् ।**


        **काम-कामो यजेत् सोमम् अकामः पुरुषं परम् ॥**

**श्रीधर-स्वामी (भावार्थ-दीपिका) : **राज्यं राजत्वं तत्-कामो मनून् देवान् मन्वन्तर-पालान् । राज्ञः कर्म राज्यं तत्-कामो विश्वान् देवान् इति विशेषः । अभिचरन् शत्रु-मरणम् इच्छन् निरृतिं राक्षसम् । काम-कामो भोगेच्छुः । अकामो वैराग्य-कामः । पुरुषं परं प्रकृति-व्यतिरेकोपाधिम् ईश्वरम् ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **उत्तम-श्लोकाः पुण्य-श्लोका धार्मिका नलादयस्तद् उपाधि तद्-अधिष्ठानकं विष्णुम् इति सन्दर्भः ॥९॥

———————————————————————————————————————

**जीव-गोस्वामी (क्रम-सन्दर्भः) : **अकामः सर्व-कामना-क्षय-कामः । अत्र टीकायां—पुरुषं परं प्रकृति-व्यतिरेकोपाधिम् ईश्वरम् इत्य् एषा । प्रकृतेः सकाशाद् यो व्यतिरेकः पूर्वं तत्-सम्बन्धम् आरोप्य पश्चात् तद्-अभाव-चिन्तनम् । वस्तुत एव तद्-अभावात् सोऽप्य् उपाधिर् यस्य तम् इत्य् अर्थः । प्रकृत्येकोपाधिम् इति तु पाठः क्वचित् ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **राज्यं राजत्वं तत्-कामो मनून् देवान् मन्वन्तर-पालान् । राज्ञः कर्म राज्यं तत्-कामो विश्वान् देवान् इति विशेषः । अभिचरन् शत्रु-मरणम् इच्छन् । निरृतिं राक्षसम् । काम-कामः काम-भोगेच्छुः । एवं मन्द-धियां कृत्यम् उक्त्वा उदार-धियां कृत्यम् आह । अकामः कामनाक्षय-कामः परं पुरुषं पुरुषोत्तमं भगवन्तम् इत्य् अर्थः ॥९॥

 **॥।**

**॥ २.३.१० ॥**

**अकामः सर्व-कामो वा मोक्ष-काम उदार-धीः ।**

**तीव्रेण भक्ति-योगेन यजेत पुरुषं परम् ॥ \
**

**मध्वाचार्यः (भागवत-तात्पर्यम्) : **

अकामो धर्म-कामो वा मोक्ष-कामोऽपि यो भवेत् ।


    अथवा सर्व-कामो यः स विष्णुं पुरुषं यजेत् ॥ इति स्कान्दे ।

———————————————————————————————————————

**श्रीधर-स्वामी (भावार्थ-दीपिका) : अकाम** एकान्त-भक्तः उक्तानुक्त-**सर्व-कामो वा** **पुरुषं पूर्णं** निरुपाधिम् ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : सर्व-काम** इत्य् अनेनैव सकाम-सामान्ये लब्धे मोक्ष-काम इति पृथग् उपादानं तद्-अधिकारिणां वयं निष्कामा इत्य् अभिमान-खण्डनार्थम् । किं वा, **सर्व-काम** इत्य् अपि मोक्ष-कामस्य सकामत्वातिशय-ज्ञापनार्थम् । तथा च स्वस्य दुःख-हानेच्छा सुख-प्राप्तीच्छा च काम उच्यते । सा सा च स्वस्य तात्कालिक-किञ्चिन् मात्र-दुःख-खण्डनार्थं नश्वर-स्वर्गादि-सुखार्थं च प्रवृत्तेभ्यः कर्मिभ्यो देवतान्तरोपासकेभ्यश् च ज्ञानाधि-कारिणां स्वीय-संसार-दुःख-खण्डने प्रवृत्तानां ब्रह्म-सुखम्-अनुबुभूषूणाम् अधिकैव दृश्यते भक्तानां तु भजनीय-परमेश्वर-सुखार्थम् एव प्रवृत्तानां निष्कामता तद्-वचनैर् एवावसीयते । तानि च यथा—


    नाथ योनि-सहस्रेषु येषु येषु व्रजाम्य् अहम् । 


    तेषु तेष्व् अच्युता भक्तिर् अच्युतास्तु सदा त्वयि ॥ [वि।पु। १.२०.१८] इति । 


    स्व-कर्म-फल-निर्दिष्टां यां यां योनिं व्रजाम्य् अहम् । 


    तस्यां तस्यां हृषीकेश त्वयि भक्तिर् दृढास्तु मे ॥ इति । 


    तन् नः समादिशोपायं येन ते चरणाब्जयोः । 


    स्मृतिर् यथा न विरमेद् अपि संसरताम् इह ॥ इति ।** **

प्रायोपवेशारम्भे राज्ञोऽपि वचनं यथा । 


    पुनश् च भूयाद् भगवत्य् अनन्ते 


    रतिः प्रसङ्गश् च तदाश्रयेषु । 


    महत्सु यां याम् उपयामि सृष्टिं 


    मैत्र्यस् तु सर्वत्र नमो द्विजेभ्यः ॥ [भा।पु। १.१९.१६] इति । 

उदार-धीः सुबुद्धिः । काम-राहित्ये साहित्ये वा भक्तेर् भगवद् विषयत्वम् एव सुबुद्धित्वचिह्नं तदभाव एव मन्द-बुद्धित्व-चिह्नम् इत्य् अर्थः । तीव्रेण ज्ञान-कर्माद्य् अमिश्रेण मेघाद्य् अमिश्र एव सौरकिरणो यथा तीव्रः स्यात् तथेत्य् अर्थः । सन्दर्भस्तु—एवं प्राक्तनाध्यायाभ्यां कर्म-योग-ज्ञानेभ्यः श्रेष्ठत्वम् उक्त्वा तद्-उत्तराध्यायेऽपि सर्व-देवोपासनेभ्यः । श्रेष्ठत्व-वचनेन भगवद् भक्ति-योगस्यैवामिधेयत्वम् आह—अकाम इति । तीव्रेण दृढेन स्व-भावत एवानुपघात्येनेति विघ्नानवकाशतोक्ता । कामना तु यादृच्छिकेनापि स्यात् । यथोक्तं भारते—


    भक्त-क्षणः क्षणोः विष्णोः स्मृतिः सेवा स्व-वेश्मनि । 


    स्व-भोज्यस्यार्पणं दान-फलम् इन्द्रादि-दुर्लभम् ॥ इति** ।** 

तद् उक्तं श्री-कर्दमं प्रति श्री-कपिलेन--न वै जातु मृषैव स्यात् प्रजाध्यक्ष मद्-अर्हणम् [भा।पु। ३.२१.२४] इति । अथवा यत् तत् कामस् तीव्रेणैव यजेत । ततश् च शुद्ध-भक्ति-सम्पादनायैवान्ते पर्यवसिष्यत्य् असाव् इत्य् अभिप्रायेण स-विशेषणम् उपदिष्टम् । तद् अनेनैकान्त-भक्ते मुमुक्षौ वा तद् भक्ति-योगस्यैवाभिधेयत्वं किं वक्तव्यम् ? अपि तु सर्वकामेष्वपीति तद् एव सर्वथापि निर्णीतम् । यद् वाकामत्वं भजनीय-परम-पुरुष-सुख-मात्र-स्व-सुखत्वं भक्ति-मात्र-कामत्वे व्याख्याते धर्म-पुरुषार्थिन्य् अतिव्याप्तिः । स्यात् तीव्रेण सर्वेषु साध्येषु परम-साधकतमत्वेन ॥१०॥

———————————————————————————————————————

**हेमाद्रि (कैवल्य-दीपिका-टीका) :** अतः परं शुद्ध-भक्तिं स्तौति—**अकाम** इति । **अकामो** भक्ति-मात्र-कामः । **सर्वेषु** उक्तानुक्तेषु **कामो** यस्य । **भक्ति-योगः** श्रद्धा-भक्तिः **परं पुरुषं** विष्णुम् ॥१०॥ [मु।फ। ६.३५]

———————————————————————————————————————

**सनातन-गोस्वामी : **[ह।भ।वि। ११.५७५] **अकाम** एकान्त-भक्तः । **सर्व-कामः** ब्रह्म-वर्चस-कामस् तु [भा।पु। २.३.२] इत्य्-आद्य्-अष्ट-श्लोक-ब्रह्म-वर्चस-कामः । उक्तानुक्ताखिल-कामो वा । **उदार-धीर्** महा-बुद्धिश् चेत्, तदा **परं पुरुषं** श्री-कृष्णं **भजेत्** । **तीव्रेण** दृढेन । यद् वा, अकामो वैराग्य-कामः । उदार-धीः भगवद्-एक-प्राप्ति-कामो वा । अन्यत् समानम् ॥१०॥ 

———————————————————————————————————————

**जीव-गोस्वामी (क्रम-सन्दर्भः) : **एवं प्राक्तनाध्यायाभ्यां कर्म-योग-ज्ञानेभ्यः श्रेष्ठत्वम् उक्त्वा तद्-उत्तराध्यायेऽपि सर्व-देवतोपासनेभ्यः श्रेष्ठत्व-प्रवचनेन भगवद्-भक्ति-योगस्यैवाभिधेयत्वम् आह—ब्रह्म-वर्चस-कामस् तु यजेत ब्रह्मणः पतिं [भा।पु। २.३.२] इत्य्-आद्य्-अनन्तरम्—अकामः सर्व-कामो वेति । 

टीका च—अकाम एकान्त-भक्तः उक्तानुक्त-कामो वा सर्व-कामो वा । पुरुषं पूर्णं निरुपाधिम् इत्य् एषा । तीव्रेण दृढेन स्वभावत एव अनुपघात्येनेति विघ्नानवकाशतोक्ता । कामना तु यथा कथञ्चित् कृतेनापि स्यात् । यथोक्तं भारते—


    भक्तेः क्षणः क्षणो विष्णोः स्मृतिः सेवा स्व-वेश्मनि ।


    स्व-भोज्यस्यार्पणं दानं फलम् इन्द्रादि-दुर्लभम् ॥[^६७]

तद् उक्तं श्री-कपिलेन श्री-कर्दमं प्रति—न वै जातु मृषैव स्यात् प्रजाध्यक्ष मद्-अर्हणम् [भा।पु। ६.२१.२४] इति । 

अथवा यत्-तत्-कामस् तीव्रेणैव यजेत, ततश् च शुद्ध-भक्ति-सम्पादनायैवान्ते पर्यवसिष्यत्य् असाव् इत्य् अभिप्रायेण स-विशेषणम् उपदिष्टम् । तद् अनेन एकान्त-भक्ते मुमुक्षौ वा तद्-भक्ति-योगस्यैवाभिधेयत्वं किं वक्तव्यम् ? अपि तु सर्व-कामेष्व् अपीति तद् एव सर्वथापि निर्णीतम्। 

यद् वा, अकामत्वं भजनीय-परम-पुरुष-सुख-मात्र-स्व-सुखत्वम् । भक्ति-मात्र-कामत्वे व्याख्यायते धर्म-पुरुषार्थिन्य् अतिव्याप्तिः स्यात् । तीव्रेण सर्वेषु परम-साधकतमेन ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न केवलम् अकाम एव परम-पुरुषं यजेद् अपि तु उक्तानुक्त-सर्व-कामोऽपि निष्कामश् च भगवन्तम् एव यजेद् इत्य् आह—अकाम एकान्त-भक्त इति श्रीधर-स्वामि-चरणाः। अकामो भजनीय-परम-पुरुष-सुख-मात्र-स्व-सुख इति सन्दर्भः । सर्व-काम इत्य् अनेनैव स-काम-सामान्ये लब्धे मोक्ष-काम इति पृथग्-उपादानं तद्-अधिकारिणां वयं निष्कामाः इत्य् अभिमान-खण्डनार्थम् । किं वा, सर्व-कामेभ्योऽपि मोक्ष-कामस्य सकामत्वातिशय-ज्ञापनार्थम् । तथा च—स्वस्य दुःख-हानेच्छा सुख-प्राप्तीच्छा च काम उच्यते । सा सा च स्वस्य तात्कालिक-किञ्चिन्-मात्र-दुःख-खण्डनार्थं नश्वर-स्वर्गादि-सुखार्थं च प्रवृत्तेभ्यः कर्मिभ्यो देवतान्तरोपासकेभ्यश् च ज्ञानाधिकारिणां स्वीय-संसार-दुःख-खण्डने प्रवृत्तानां निष्कामता तद्-वचनैर् एवावसीयते । तानि च यथा—


        नाथ योनि-सहस्रेषु येषु येषु व्रजाम्य् अहम् ।


    तेषु तेष्व् अच्युता भक्तिर् अच्युतास्तु सदा त्वयि ॥ [वि।पु। १.२०.१८] इति ।


        स्व-कर्म-फल-निर्दिष्टां यां यां योनिं व्रजाम्य् अहम् ।


    तस्यां तस्यां हृषीकेश त्वयि भक्तिर् दृढास्तु मे ॥ इति ।


        तन् नः समादिशोपायं येन ते चरणाब्जयोः ।


    स्मृतिर् यथा न विरमेद् अपि संसरताम् इह ॥ इति ।

प्रायोपवेशारम्भे राज्ञोऽपि वचनं यथा—


    पुनश् च भूयाद् भगवत्य् अनन्ते


    रतिः प्रसङ्गश् च तद्-आश्रयेषु ।


    महत्सु यां याम् उपयामि सृष्टिं


    मैत्र्य् अस्तु सर्वत्र नमो द्विजेभ्यः ॥ [भा।पु। १.१९.१६] इति ।

उदार-धीः सुबुद्धिः । काम-राहित्ये काम-साहित्ये वा भक्तेर् भगवद्-विषयत्वम् एव सुबुद्धित्व-चिह्नम् । तद्-अभाव एव मन्द-बुद्धित्व-चिह्नम् इत्य् अर्थः । तीव्रेण ज्ञान-कर्माद्य्-अमिश्रेण मेघाद्य्-अमिश्र एव सौर-किरणो यथा तीव्रः स्यात् तथेत्य् अर्थः ॥१०॥

 **॥।**

**॥ २.३.११॥**

**एतावान् एव यजताम् इह निःश्रेयसोदयः ।**

**भगवत्य् अचलो भावो यद् भागवत-सङ्गतः ॥**

**श्रीधर-स्वामी (भावार्थ-दीपिका) :** पूर्वोक्त-नाना-देवता-यजनस्यापि संयोग-पृथक्त्वेन[^६८] भक्ति-योग-फलत्वम् आह—एतावान् इति । इन्द्रादीन् अपि यजताम् इह तत्-तद्-यजनेन भागवतानां सङ्गतो भगवत्य् अचलो भावो भक्तिर् भवतीति यत् एतावान् एव निःश्रेयसस्य परम-पुरुषार्थस्योदयो लाभः। अन्यत् तु सर्वं तुच्छम् इत्य् अर्थः ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **किं च, एतावान् इति । _इत्य् अर्थ_ इति । हरि-भक्तिं विना फलान्तरस्य क्षयिष्णुत्वात् तुच्छत्वम् इति भावः । अत्र इन्द्रम् इन्द्रिय-कामस्तु इत्याद्य् उक्त पाटवादिकं पृथक्त्वेन फलं भागवत-संयोगे तु भावः फलं खादिरयूपसंयोगे यागस्य फल-वैशिष्ट्यवद् इति सन्दर्भः । एकस्य तूभयत्त्वे संयोग-पृथक्त्वम् इति जैमिनि-सूत्रम् । तद् अर्थस्तु एकस्य कर्मण उभयत्वेऽनेक-फल-सम्बन्धे संयोग उभय-सम्बन्ध-बोधक-वाक्यं तस्य पृथक्त्वे भेदः स हेतुः । यथा ज्योतिष्टोमादि-कर्मणां कर्मणा पितृलोकः इत्य्-आदि-श्रुतेः स्वर्गादि-हेतुत्वेऽपि यज्ञेन इत्य्-आदि-श्रुर्ज्ञानार्थत्वं तद्वद् अत्रेन्द्रादि-यजनस्येन्द्रिय-पाटवादि-हेतुत्वेऽपि भागवत-संगतो भक्ति-फलकत्वम् अपीत्य् अर्थः । खादिरो यूपो भवति, खादिरं वीर्य-कामस्य यूपं कुर्वीत इत्य् उभय-विध-वाक्योपलब्धेः खादिरस्योभयार्थता यथा तथात्रापीत्य् अप्य् अत्रानुसन्धेयम् । 

विश्वनाथस् तु—ननूक्त-लक्षणानां देवतान्तर-भक्तानां लब्धं तत् तत् कामानामन्ते खलु का गतिः स्याद् इति चेन्न कापि किन्तु यादृच्छिकमहत् कृपा स्यात् तदैव भक्तिः स्याद् इत्य् आह—एतावान् एव । यजतां देवतान्तर-याजिनां निःश्रेयसोदयः कोऽसौ यद्यदि भागवतानां संगतो हेतो-भगवति भावः सेव्यत्वकामना स्याद् अन्यथा न निःश्रेयसं तत् तद् देवतानाम् अपि निःश्रेयसाभावाद् इति भावः । तद् उक्तं भगवता—


        येऽप्य् अन्य-देवता-भक्ता यजन्ते श्रद्धयान्विताः ।


        तेऽपि माम् एव कौन्तेय यजन्त्य् अविधि-पूर्वकम् ॥


        अहं हि सर्व-यज्ञानां भोक्ता च प्रभुर् एव च ।


    न तु माम् अभिजानन्ति तत्त्वेनातश् च्यवन्ति ते ॥ [गीता ९.२३-२४] इति ।

इति देवतान्तरस्य यजनं तु न हि भगवद् भाव-कारणं किं तु भागवत-सङ्ग एव स च यदृच्छयैव भवेद् इति प्राक्-प्रतिपादितम् ॥११॥

———————————————————————————————————————

**जीव-गोस्वामी (क्रम-सन्दर्भः) : **किं च, एतावान् इति । टीका च—पूर्वोक्त-नानादेवता-यजनस्यापि संह्योग-पृथक्त्वेन भक्ति-योग-फलत्वम् आह एतावान् इति । इन्द्रादीन् अपि यजताम् इह तत्-तद्-यजने भागवतानां सङ्गतो भावो भक्तिर् भवतीति यद् एतावान् एव निःश्रेयसस्य परम-पुरुषार्थसोदयः लाभः अन्यत् तु सर्वं तुच्छम् इत्य् अर्थः इत्य् एषा । 

अत्र इन्द्रम् इन्द्रिय-कामस् त्व् इत्य्-आद्य् उक्तम् । इन्द्रिय-पाटवादिकं पृथक्त्वेन फलम् । भागवतेन संयोगे तु भावः फलं खादिर-यूप-संयोगे यागस्य फल-वैशिष्ट्यवद् इति ज्ञेयम् ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननूक्त-लक्षणानां देवान्तर-भक्तानां लब्ध-तत्-तत्-कामानाम् अन्ते खलु का गतिः स्याद् इति चेत् ? न कापि । किन्तु यदि यादृच्छिक-महत्-कृपा स्यात्, तदैव भक्तिः स्याद् इत्य् आह—एतावान् एव यजतां देवतान्तर्-याजिनां निःश्रेयसोदयः । कोऽसौ ? यत् यदि भागवतानां सङ्गतो हेतोर् भगवति भावः सेव्यत्व-भावना स्यात्, अन्यथा न निःश्रेयसं, तत्-तद्-देवतानाम् अपि निःश्रेयसाभावाद् इति भावः । यद् उक्तं भगवता—


        येऽप्य् अन्य-देवता-भक्ता यजन्ते श्रद्धयान्विताः ।


        तेऽपि माम् एव कौन्तेय यजन्त्य् अविधि-पूर्वकम् ॥


        अहं हि सर्व-यज्ञानां भोक्ता च प्रभुर् एव च ।


    न तु माम् अभिजानन्ति तत्त्वेनातश् च्यवन्ति ते ॥ [गीता ९.२३-२४] इति ।

देवतान्तरस्य यजनं तु नैव भगवद्-भाव-कारणम्, किन्तु भागवत-सङ्ग एव । स च यदृच्छयैव भवेद् इति प्राक् प्रतिपादितम् ॥११॥

 **॥।**

**॥ २.३.१२ ॥**

**ज्ञानं यद् आ प्रतिनिवृत्त-गुणोर्मि-चक्रम्**

**आत्म-प्रसाद उत यत्र गुणेष्व् असङ्गः ।**

**कैवल्य-सम्मत-पथस् त्व् अथ भक्ति-योगः**

**को निर्वृतो हरि-कथासु रतिं न कुर्यात् ॥**

**श्रीधर-स्वामी (भावार्थ-दीपिका) : **भागवत-सङ्गत इत्य् अनेन सूचितां हरि-कथा-रतिं स्तौति—ज्ञानम् इति । **यत्**[^६९] यासु कथासु **ज्ञानं** भवति । कीदृशम् ? **आ** सर्वतः **प्रतिनिवृत्तम्** उपरतं **गुणोर्मीणां** रागादीनां[^७०] **चक्रं**[^७१] समूहो यस्मात् तत् । **उत** अनन्तरम् । तद्-धेतुर् **आत्म-प्रसादश्** च । **यत्र** यासु मनः-प्रसाद-हेतुः, **गुणेषु** विषयेष्व् **असङ्गो** वैराग्यं च । "उभयत्र" इति पाठे इहामुत्र च गुणेष्व् असङ्गः । **कैवल्यम्** इत्य् एव **संमतः पन्थाः** यो **भक्ति-योगः** । निर्वृतः श्रवण-सुखेन । अन्यत्रानिर्वृत इति वा । तासु हरि-कथासु को रतिं न कुर्यात् ? ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **ननु यावज् जीवं यो यमाश्रितस् तस्यान्ते खल्वाश्रयान्तरान् औचित्यम् एव तस्मात् सर्व-कालम् एव तत् तद् देवोपासकस्यान्ते भागवत सङ्गादपि भगवति भावः कथं कर्तुम् उचित इति चेद् देवतान्तरोपासकः खलु को वराको यतो ब्रह्मोपासकोऽपि भगवति शुद्धां भक्तिं करोतीत्यत्र क्रमरीतिं दर्शयन्न् आह । ज्ञानं यदा स्यात् कीदृशं प्रति-निवृत्तम् उपरतं गुणोर्मीणां रागादीनां चक्रं समूहो यस्मात् तत् । तदात्म प्रसादः स्यात् यत्रात्म-प्रसादे सति गुणेष्व् असङ्गो वैराग्यम् । कीदृशः कैवल्ये संमतः पन्था अथ तद्-अनन्तरं भक्ति-योगः स्यात् । भक्ति-योगस्य यादृच्छिकतायाः प्राक् प्रति-पादितत्वाद् असङ्ग-कार्यत्वं नाशङ्कनीयम् । भगवत् कृपया सनकादीनाम् इव भागवत-कृपया शुकस्येव कीर्तनादि-रूपः । ततः कः खलु निर्वृतो भक्ति-सुखे निमग्नः । रतिम् आसक्तिं यो रतिं न कुर्यात्स त्व-निर्वृत इति भावः । अत्र कर्म-ज्ञान-योग-देवतान्तरोपासनेभ्यः शुद्ध-भक्तेर् उत्कर्ष इति तथा तत् तत् साध्यं केवलया भक्त्यैव सिध्यतीति तथा तत् तत् साधनवतामप्यन्ते पुनर् भक्त्यैव निःश्रेयसम् इति । कर्म-ज्ञानादि-निरपेक्षा स्मरण-कीर्तन-श्रवण-प्रधाना शुद्धा भक्तिर् एव प्रेम-भक्ति-साधनम् इति शुकदेवस्य स्वाभिमतम् । तत्रापि नाम-कीर्तनं सर्वोत्कृष्टतमम् इति वस्तु-पञ्चकं निरूपितम् इति प्रकरणार्थ-संक्षेपः । सन्दर्भस्तु—प्रपञ्चातीतत्वात् कैवल्य-रूप एव विद्वद्भिः संमतः पन्था भगवत् प्राप्त्य् उपायश् चेत्यर्थः । एको नारायणो देवः इत्यादौ । परापराणाम्-परम आस्ते कैवल्य-संज्ञितः इत्य् उक्त-दिशा कैवल्याय श्री-नारायणं लब्धं संमतः पन्था उपायो यो भक्ति-भोगस् तत्-प्रेमा स च यत्रेति वा ॥१२॥

———————————————————————————————————————

**जीव-गोस्वामी (क्रम-सन्दर्भः) : **ज्ञानम् इति । प्रपञ्चातीतत्वात् कैवल्य-रूप एव विद्वद्भिः सम्मतः पन्थाः भगवत्-प्राप्त्य्-उपायश् चेत्य् अर्थः । एको नारायणो देवः [भा।पु। ११.९.१६] इत्य् आदौ, परावराणां परम आस्ते कैवल्य-संज्ञितः [भा।पु। ११.९.१८] इत्य्-उक्त-दिशा कैवल्याय श्री-नारायणं लब्धुं सम्मतः पन्था उपायो यो भक्ति-योगस् तत् प्रेमा, स च यत्रेति ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु, यावज् जीवन-पर्यन्तं यो यम् आश्रितस् तस्यान्ते खल्व् आश्रयान्तरानौचित्यम् एव, तस्मात् सर्व-कालम् एव तत् तद् एवोपासकस्यान्ते भागवत-सङ्गाद् अपि भगवति भावः कथं कर्तुम् उचित इति चेत् ? देवतान्तरोपासकः खलु को वराकः ? यतो ब्रह्मोपासकोऽपि भगवति शुद्धां भक्तिं करोतीत्य् अत्र क्रम-रीतिं दर्शयन्न् आह—ज्ञानं यदा स्यात् । कीदृशम् ? प्रतिनिवृत्तम् उपरतं गुणोर्मीणां चक्रं समूहो यस्मात् तत् तद् आत्म-प्रसादः स्यात् । यत्र आत्म-प्रसादे सति गुणेषु असङ्गो वैराग्यम् । उभयत्रेति पाठे इहामुत्र च गुणेष्व् असङ्गः । कीदृशः ? कैवल्ये सम्मतः पन्थाः । 

अथ तद्-अनन्तरं च भक्ति-योगः । भक्ति-योगस्य यादृच्छिकत्यायाः प्राक् प्रतिपादितत्वाद् असङ्ग-कार्यत्वं नाशङ्कनीयम् । भगवत्-कृपया सनकादीनाम् इव भागवत-कृपया सनकादीनाम् इव भागवत-कृपया शुकस्येव कीर्तनादि-रूपः । अतः कः खलु निर्वृतः भक्ति-सुखे निमग्नः । रतिम् आसक्तिम् । यो रतिं न कुर्यात्, स तु अनिर्वृतः इति भावः । 

अत्र कर्म-ज्ञान-योग-देवतान्तरोपासनेभ्यः शुद्ध-भक्तेर् उत्कर्ष इति । तथा तत्-तत्-साध्यं केवलया भक्त्यैव सिध्यतीति, तथा तत्-तत्-साधनवताम् अप्य् अन्ते पुनर् भक्त्यैव निःश्रेयसम् इति कर्म-ज्ञानादि-निरपेक्षा निष्कामा श्रवण-कीर्तन-स्मरण-प्रधाना शुद्धा भक्तिर् एव प्रेम-भक्ति-साधनम् इति शुकदेवस्य स्वाभिमतम् । तत्रापि नाम-कीर्तनं सर्वोत्कृष्टतमम् इति वस्तु-पञ्चकं निरूपितम् इति प्रकरणार्थ-सङ्क्षेपः ॥१२॥

 **॥।**

**॥ २.३.१३ ॥**

**शौनक उवाच—**

**इत्य् अभिव्याहृतं राजा निशम्य भरतर्षभः ।**

**किम् अन्यत् पृष्टवान् भूयो वैयासकिम् ऋषिं कविम् ॥**

**श्रीधर-स्वामी (भावार्थ-दीपिका) : **अभिव्याहृतम् उक्तम् । ऋसिं पर-ब्रह्म-दर्शिनम् । कविं शब्द-ब्रह्म-निष्णातम् ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **ऋषिं पर-ब्रह्म-दर्शिनम् । कवि-मृषिष्व् अपि मध्ये तद्-वर्णनातिशय-चतुरम् ॥१३॥

———————————————————————————————————————

**जीव-गोस्वामी (क्रम-सन्दर्भः) : **इत्य् अभीत्ति । सम्भाव्यैवेदं पृच्छति ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किम् अन्यत् पृष्टवान् इति । उक्तेनैतेनैव सर्व-जिज्ञासित-सिद्धेर् इति विस्मयः सूचितः । ऋषिं पर-ब्रह्म-दर्शिनम् । कविम् ऋषिष्व् अपि मध्ये तद्-वर्णनातिशय-चतुरम् ॥१३॥

 **॥।**

**॥ २.३.१४ ॥**

**एतच् छुश्रूषतां विद्वन् सूत नोऽर्हसि भाषितुम् ।**

**कथा हरि-कथोदर्काः सतां स्युः सदसि ध्रुवम् ॥**

**श्रीधर-स्वामी (भावार्थ-दीपिका) : **श्रवणेच्छायां हेतुः—हरि-कथा एव उदर्कः उत्तर-फलं यासु ताः कथाः सतां भागवतानां सदसि सभायां स्युः ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **श्रवण-कीर्तनादीन्य् एव स्व-कर्तव्यत्वेन ज्ञात्वापि राज्ञा यद् अन्यत् पृष्टं तस्मात् तेषाम् एव श्रवणादीनां विषयाः कृष्ण-कथा एव प्रष्टव्या भविष्यतीत्य् आशयेन् आह—एतद् इति । न च सर्ग-विसर्ग-मन्वन्तर-नाना-राजादि-कथानाम् अपि तद् अन्यकथात्वं वाच्यम् इत्य् आह । कथा अपि हरि-कथा एवोदर्क उत्तर-फलं यासु ताः सर्गादि-कथानाम् अपि कृष्ण-कथायाम् एव पर्यवसितत्वात्ता अपि श्रवणादि-विषया इति भावः । सतां सदसि प्राचीनार् वाचीनेषु मध्ये हे सूतेति कथनात् सूतस्य तु राज-वंश-कथा-ज्ञत्वम् अस्ति न तु हरि-कथाभिज्ञत्वम् इत्याक्षेपवारणायाह—हे विद्वन्न् इति । व्यास-शिष्यत्वात् त्वं सर्व-ज्ञासीति भावः ॥१४॥

———————————————————————————————————————

**जीव-गोस्वामी (क्रम-सन्दर्भः) : **कथा इति । लौकिक-कथा अपि हरि-कथास् त्व् आदित एव तद्-रूपाः स्युर् इत्य् अर्थः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्रवना-कीर्तनादीन्य् एव स्व-कर्तव्यत्वेन ज्ञात्वापि राज्ञा यद् अन्यत् पृष्टं, तस्मात् तेषाम् एव श्रवणादीनां विषयाः कृष्ण-कथा एव प्रष्टव्या भविष्यन्तीत्य् आशयेनाह—एतद् इति । न च सर्ग-विसर्ग-मन्वन्तर-नाना-राजादि-कथानाम् अपि कृष्ण-कथायाम् एव पर्यवसितत्वात् ता अपि श्रवणादि-विषयाः इति भावः ॥१४॥

 **॥।**

**॥ २.३.१५ ॥**

**स वै भागवतो राजा पाण्डवेयो महा-रथः ।**

**बाल-क्रीडनकैः क्रीडन् कृष्ण-क्रीडां य आददे ॥**

**श्रीधर-स्वामी (भावार्थ-दीपिका) : **एतत् प्रपञ्चयति—स वा इति द्वाभ्याम् । कृष्ण-पूजादि-रूपां क्रीडां यः स्वीकृतवान् ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **सा सभा सर्वतः श्रेष्ठा यत्र श्रोता वक्ता च सर्वतोऽपि विलक्षण इत्य् आह—स वा इति । य इति । या या श्री-कृष्णस्य वृन्दावनादौ बाल-क्रीडा श्रुतास्ति तत्-प्रेमावेशेन तत्-सख्यादि-भाववान् तां ताम् एव क्रीडां कृतवान् इत्य् अर्थः । बालानां क्रीडनकैः क्रीडा-साधनैर् गोवत्सादि-प्रति-कृतिभिः ॥१५॥

———————————————————————————————————————

**जीव-गोस्वामी (क्रम-सन्दर्भः) : **स वा इति । या या श्री-कृष्णस्य वृन्दावनादौ बाल-क्रीडा श्रुतास्ति, तत्-प्रेमावेशेन तत्-सख्यादि-भाववान् तां ताम् एव क्रीडां यः कृतवान् इत्य् अर्थः ॥१५॥ [श्री-कृष्ण-सन्दर्भ ४९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सतां सदसि प्राचीनार्वाचीनेषु मध्ये, सा सभा सर्वतः श्रेष्ठा, यत्र श्रोता वक्ता च सर्वतोऽपि विलक्षण इत्य् आह—स वा इति द्वाभ्याम् । कृष्ण-क्रीडां कृष्ण-क्रीडानुकरणम् ॥१५॥

 **॥।**

**॥ २.३.१६ ॥**

**वैयासकिश् च भगवान् वासुदेव-परायणः ।**


    **उरुगाय-गुणोदाराः सतां**[^७२]** स्युर् हि समागमे ॥**

**श्रीधर-स्वामी (भावार्थ-दीपिका) : **उरुगायस्य गुणैर् उदारा महत्यः कथाः स्युः ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **भगवान् सर्वज्ञः सतां समागमे सति उरुभिर् वेदविद्भिर् गीयत इति उरुगायः श्री-कृष्णास् तस्य गुणा एवोदारा मनोरथ-प्रदातारः तत्रत्यानां जनिष्यमाणानां च जनानां ध्रुवं स्युर् अतस्तान् गुणानत्र प्रवर्तयेति । तेन कृष्ण-कथोदर्काः कथाश् च भक्तेर् आस्वादनीया इति भावः ॥१६॥

———————————————————————————————————————

**जीव-गोस्वामी (क्रम-सन्दर्भः) : **अत एव स वै भागवतो राजा [भा।पु। २.३.१५] इत्य्-आद्य्-अनन्तरं राज्ञा समान-वासनात्वेनैव तम् आह—वैयासकिश् चेति । च-शब्दः प्राग्-वर्णितेन समान-वासन त्व् अं बोधयति । तस्मात् श्री-वसुदेव-नन्दनत्वेनैवात्रापि वासुदेव-शब्दो व्याख्येयः । अन्येषाम् अपि सतां समागमे तावद् उरुगायस्य गुणोदाराः कथा भवन्ति । तयोस् तु श्री-कृष्ण-चरित-प्रधाना एव ता भवेयुर् इति भावः ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगवान् सर्वज्ञः । सतां समागमे सति, उरुगायस्य कृष्णस्य गुणाएव उदारा मनो-वाञ्छितार्थ-प्रदातारः । तत्रत्यानां जनिष्यमाणानां च ध्रुवं स्युः । अतस् तान् गुणान् अत्र प्रवर्तयति । तेन कृष्ण-कथोदर्काः कथाश् च भक्तैर् आस्वादनीया इति भावः॥१६॥

 **॥।**

**॥ २.३.१७ ॥**

**आयुर् हरति वै पुंसाम् उद्यन्न् अस्तं च यन्न् असौ ।**

**तस्य र्ते यत्-क्षणो नीत उत्तम-श्लोक-वार्तया ॥**

**मध्वाचार्यः (भागवत-तात्पर्यम्) : **तस्यायुषः **उत्तमः-श्लोक-वार्तया ऋते यः क्षणः स नीत** एव वृथा ॥१७॥

———————————————————————————————————————

**श्रीधर-स्वामी (भावार्थ-दीपिका) : **किं च, वृथैव क्षीयमाणम् आयुर् हरि-कथया सफलं कुर्व् इत्य् आशयेनाह त्रिभिः—आयुर् इति । **असौ** सूर्यः **उद्यन्न्** उद्गच्छन्न् **अस्तम्** अदर्शनं च **यन्** गच्छन् । **यत्** येन **क्षणो** नीतस् **तस्य आयूः ऋते** वर्जयित्वा वृथैव **हरति** ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **नत्र विलम्बः कार्य इत्य् आह—किं चेति । हरति वृथागामित्वाद् बलादाच्छिनत्तीव । यद् वा, क्षणोऽपि निमेष-त्रयम् अपि तावतैव कालेन सर्वमायुः सफलं भवति । एकस्याम् एव शाखायां फलितायां वृक्षोयं फलवान् इति यथोच्यते । प्रतिशाखं फलवत् त्वे कैमुत्यम् इव सर्वस्यायुषः कृष्ण-वार्तायुक्तत्वम् अपेक्ष्यम् । नन्व् एवं चेदायुर् हरणाभावात् कृष्ण-वार्तयापि तत्-क्षणे जनो न म्रियेत् । सत्यम् । सत्-पात्री-कृत-वित्तो जनोऽक्षय-वित्तो यथोच्यते परत्र तद्-भोगानन्त्य् अप्राप्तेः—


    स मम ब्राह्मणे दानं द्वि-गुणं ब्राह्मण-ब्रुवे । 

अधीते शत-साहस्रम् अनन्तं वेद-पारगे ॥ इति स्मृतेः । 

अब्राह्मणे ब्राह्मणेतरे सत्-कर्मणि लिङ्गिजनादौ । ब्राह्मण-ब्रुवे कुत्सित-विप्रे । अधीते शास्त्राध्येतरि । वेद-पारगे वेदार्थ-ज्ञानवति इति । तथैव कृष्ण-सात्-कृत-खायुर्जनः परत्र तत्-पार्षदत्वप्राप्त्या ध्रुवम् अक्षयायुर् भवतीति । कृष्ण-भक्तस्यायुर् हरणाभावो ज्ञेयः । जरा-मरण-रोगादिकं तु भक्त्य् उत्कर्ष-वृद्ध्यर्थं मतान्तरोत्थानाभावार्थं च स्व-भक्ते रहस्यत्व-रक्षणार्थं च भगवद् इच्छयैव भवति न तु तत्र काल-कर्मादेर् वस्तुतः कारणतेत्य् उपपादितं भीष्म-निर्याणाध्याये ॥१७॥

———————————————————————————————————————

**हेमाद्रि (कैवल्य-दीपिका-टीका) :** एवम् अन्वय-मुखेन प्राग्-वर्गान् उक्त्वा व्यतिरेक-मुखेन दर्शयन्न् आह—**आयुर्** इति । **उद्यन्** उदयन् । **अस्तं** पश्चिमाद्रिं च **यन्** गच्छन् । असाव् अभिनयेन सूर्यं दर्शयति । **तस्य र्ते** तस्यायुर् विना यद् येन । **हृतम्** अपि तस्यायुः सफलत्वाद् अहृतवद् इत्य् अर्थः । अत्र वार्तयेत्य् अन्यं प्रति गुणाभिधानम् एकम् अङ्खम् इत्य् अभिप्रेतम् । उत्तरत्र **गाथोपगानम्** एकाकिनः ॥१७॥  [मु।फ। ७.८०]

———————————————————————————————————————

**जीव-गोस्वामी (क्रम-सन्दर्भः) : **अनन्तरं श्री-शौनकेनापि व्यतिरेकोक्त्या तस्यैवाभिधेयत्वं दृढीकृतम् । यथाह—आयुर् हरतीति । **असौ** सूर्य **उद्यन्** उद्गच्छन् **अस्तं** च **यन्** गच्छन् **हरति** वृथा-गामित्वाद् आच्छिनत्तीव । **यत्-क्षणो**ऽपि येन **नीतःउत्तमः-श्लोक-वार्तयातस्य आयुः ऋते** वर्जयित्वा, तावतैव सर्व-साफल्यात् । यद्यपि क्षणं भगवद्-वार्तयापि सर्वम् आयुः सामान्याकारेण सफलं जायते, एकस्यां शाखायां फलितायाम् अखण्ड-वृक्षवत्, तथापि प्रति-विशेषावस्थम् अपि सफलं जायताम् इत्य् एतद् अर्थं मम प्रश्न इति भावः ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नात्र विलम्बः कार्य इत्य् आह—आयुर् इति । असौ सूर्यः उद्यन् उदयं प्राप्नुवन्, अस्तम् अदर्शनं च यन् गच्छन् । तस्य आयुर् ऋते विना । यत् येन क्षणोऽवसरः । यद् वा, क्षणोऽपि निमेष-त्रयम् अपि, तावतैव कालेन सर्वम् आयुः सफलं भवति । एकस्याम् एव शाखायां फलितायां वृक्षोऽयं फलवान् इति यथोच्यते, प्रतिशाखं फलवत्त्वे कैमुत्यम् इव, सर्वस्यायुषः कृष्ण-वार्तायुक्तत्वम् अपेक्ष्यम् । नन्व् एवं चेत् आयुर् हरणाभावात् कृष्ण-वार्तायापि तत्-क्षणे जनो न म्रियते ? सत्यम् । सत्-पात्रीकृत-वित्तो जनोऽषय-वित्तो यथोच्यते, परत्र तद्-भोगानन्त्य-प्राप्तेः । 


        समम् अब्राह्मणे दानं द्विगुणं ब्राह्मण-ब्रुवे ।


    अधीते शत-साहस्रम् अनन्तं वेद-पारगे ॥ इति स्मृतेः ।

तथैव कृष्ण-सात्कृत-स्वायुर्जनः परत्र तत्-पार्षदत्व-प्राप्त्या ध्रुवम् अक्षयम् आयुर् भवतीति कृष्ण-भक्तस्यायुर् हरणाभावो ज्ञेयः । जरा-मरण-रोगादिकं तु भक्त्य्-उत्कण्ठा-वृद्ध्य्-अर्थम् । मतान्तरोत्खाताभावार्थं च, स्व-भक्ते रहस्यत्व-रक्षणार्थं च भगवद्-इच्छयैव भवति । न तु तत्र वस्तुतः काल-कर्मादेः कारणतेत्य् उपपादितं भीष्म-निर्याणाध्याये ॥१७॥

 **॥।**

**॥ २.३.१८ ॥**

**तरवः किं न जीवन्ति भस्त्राः किं न श्वसन्त्य् उत ।**

**न खादन्ति न मेहन्ति किं ग्रामे पशवोऽपरे ॥**

**श्रीधर-स्वामी (भावार्थ-दीपिका) :** ननु जीवनम् एव तेसाम् आयुषः फलम् अस्ति ? तत्राह—तरव इति । ननु तेषां श्वासो नास्ति, तर्हि **भस्त्राश्** चर्म-कोशाः । ननु तासाम् आहारादिकं नास्ति, तत्राह—**न खादन्ति** नाश्नन्ति। **न मेहन्ति** न रेतः-सेकं मैथुनं न कुर्वन्ति **किम्** ? **उत** अपि । नराकारं पशुं मत्वाह—**अपरे** इति ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—_नन्व्_ इति । मनुष्येभ्योऽपि तेषां तरु-भस्त्रा-ग्राम-पशूनां जीवनाधिक्य-श्वासाधिक्य-खादनाद्य्-आधिक्यानि सन्तीत्य् अतस् ते _नराकाराः पशव_ एवेति भावः ॥१८॥

———————————————————————————————————————

**हेमाद्रि (कैवल्य-दीपिका-टीका) :** ननु कथम् आयुषो वैयर्थ्यं भोग-सद्भावात् ? इत्य् अत आह—**तरव** इति । **उत** अहो ॥१८॥ [मु।फ। ७.८१]

———————————————————————————————————————

**जीव-गोस्वामी (क्रम-सन्दर्भः) : **तत्रायुर् एक-देशेऽपि तत्-सम्बन्ध-बहिर्-भूतान् निन्दंस् तद् एव द्रढयति—**तरव** इति द्वयेन । न च तरूणां श्वासो नास्तीति तेषु न्यून त्व् अं वाच्यम् । सत्य् अपि श्वासे सफल-जीवनाभाव-दर्शनात् सोऽयम् अकिञ्चित्कर इत्य् आह—**भस्त्रा** इति । ननु तरूणां रसादि-भोगो नास्ति ? तत्राह—**न खादन्तीति** । **न मेहन्ति** न मैथुनं कुर्वन्ति । तान् अपि नराकारान् पशून् मत्वाह—**अपर** इति ॥१८॥ [भक्ति-सन्दर्भ ३४]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न चायुर् हरणाभावस्य मर्त्य-लोके जीवनम् एव फलम् इत्य् अत आह—**तरव** इति । प्रत्युत मनुष्येभ्योऽपि तेषां जीवनाधिक्यम् । ननु तेषां श्वासो नास्ति ? इत्य् अत आह—**भस्त्रा** इति । प्रत्युत मनुष्येभ्योऽपि भस्त्राणां श्वासाधिक्यम् । ननु तेषाम् आहारादिकं नास्तीति ? तत्राह—**न खादन्तीति** । **न मेहन्ति** स्त्री-सम्भोगं न कुर्वन्ति । मेहनं रेतः-सेकः । प्रत्युत मनुष्येभ्योऽपि तेषां खादनाद्य्-आधिक्यम् । **अपरे** इत्य् अनेन तेषाम् अपि नराकार-पशुत्वं व्यञ्जितम् ॥१८॥

 **॥।**

**॥ २.३.१९ ॥**

**श्व-विड्-वराहोष्ट्र-खरैः संस्तुतः पुरुषः पशुः ।**

**न यत्-कर्ण-पथोपेतो जातु नाम गदाग्रजः ॥**

**श्रीधर-स्वामी (भावार्थ-दीपिका) : **तद् एवाह **श्वादिभिः संस्तुतः** सदृशो निरूपितः । **यस्य कर्ण-पथं** कदाचिद् अपि नागतः । स अवज्ञास्यदत्वाच् **छ्वभिः** कश्मल-विषयासक्तत्वाद् **विड्-वराहैर्** ग्राम-सूकराइः, कण्टकवद् दुःखद-विषयासक्तत्वाद् **उष्ट्रैः**, भार-वाहित्वात् **खरैस्** तुल्य इत्य् अर्थः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एव नराकार-पशुत्वम् एव । तेषां पशुत्वेऽप्य् अतिगर्हणीयत्वम् आह--**श्वादिभिः** **संस्तुतः** सम्यक् स्तुतः । अस्माकं चतुर्णाम् अपि धर्मानयम् एक एव धत्ते । वयं तु परस्पर-धर्म-ग्रहणेऽप्य् असमर्था इति । तथायं मनुष्योऽपि भूत्वा वयं तु पशवो भूत्वा पश्व्-अन्तरस्यैकस्यापि धर्मं धर्तुं न शक्नुम इति । तथायं शास्त्रादिष्टं स्व-धर्मम् अप्य् उल्लङ्घ्यातिरागेणैव धत्ते । वयं तु नियति-कृते स्व-स्व-धर्मे एव पतिता इति । तथायम् असद्-धर्मे जनिष्यमाणं नरकं ज्ञात्वा वयं तु मूढा एवेति चतुर्की स्तुतिः । तेषां श्वादीनां धर्मा निर्हेतु-रोषणत्वामेध्य-भोजित्व-महाभारवाहित्व-स्व-स्त्रीपाद-ताडितत्वादयः । यस्य कार्य-पथे जातु कदाचिद् अपि नोपेतो गतः गदाग्रज इति । गदस्य रोगस्थाग्रे प्रतियोद्धेव जायते प्रादुर्भवतीति श्लेषेण तदैव ते क्रोधादयः पुरुषस्य रोगा नश्यन्तीति भावः ॥१९॥

———————————————————————————————————————

**हेमाद्रि (कैवल्य-दीपिका-टीका) :** **विड्-वराहो** ग्राम्य-शूकरः । श्वादिभिः सह **संस्तुतः** तत्-प्रस्तावे गृहीत-नामा ॥१९॥ [मु।फ। ७.८२]

———————————————————————————————————————

**जीव-गोस्वामी (क्रम-सन्दर्भः) : **तद् एवाह—**श्व-विड्-वराह** इति । श्वादि-तुल्यैस् तत्-परिकरैः **सम्यक्-स्तुतो**ऽप्य् असौ **पुरुषः पशुः** । तेषाम् एव मध्ये श्रेष्ठश् चेत् तर्हि महा-पशुर् एवेत्य् अर्थः । यद् वा, श्वादिभिः सम्स्तुतः सम्यक् स्तुतः सर्वेषाम् अस्माकं यत्-किञ्चिद् गुणादिकं तत् सर्वम् अनेन धृतम् इत्य् अर्थः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तेषां पशुत्वेऽप्य् अतिगर्हणीयत्वम् आह—**श्वादिभिः सम्यक् स्तुतः** । अस्माकं चतुर्णाम् अपि धर्मानयम् एक एव धत्ते । वयं तु परस्पर-धर्मेऽप्य् असमर्था इति । तथा अयं मनुष्योऽपि भूत्वा । वयं तु पशवोऽपि भूत्वा, पश्व्-अन्तरस्यैकस्यापि धर्मं धर्तुं न शक्नुम इति । तथायं शास्त्रादिष्टं स्व-धर्मम् अप्य् उल्लङ्घ्य अतिरागेणैव धत्ते, वयं तु नियति-कृते स्व-स्व-धर्म एव पतित इति । तथायम् अस्मद्-धर्मे जनिष्यमाणं नरकं ज्ञात्वापि । वयं तु ंऊढा एवेति—चतुर्धा स्तुतिः । तेषां श्वादीनां धर्मास् तु निर्हेतु-रोषणत्वामेध्य-भोजित्व-महाभार-वाहित्व-स्वस्त्री-पाद-ताडितत्वादयः । यस्य **कर्ण-पथे जातु** कदाचिद् अपि **न उपेतो** गतः । **गदाग्रज** इति गदस्य रोगस्याग्रे प्रतियोद्धेव जायते प्रादुर्भवतीति, श्लेषेण तदैव ते क्रोधादयः पुरुषस्य रोगान् नश्यन्तीति भावः ॥१९॥

 **॥।**

**॥ २.३.२० ॥**

**बिले बतोरुक्रम-विक्रमान् ये**

**न शृण्वतः कर्ण-पुटे नरस्य ।**

**जिह्वासती दार्दुरिकेव सूत**

**न चोपगायत्य् उरुगाय-गाथाः ॥**

**श्रीधर-स्वामी (भावार्थ-दीपिका) : **तस्याङ्गानि च निष्फलानीत्य् आह—बिले इति पञ्चभिः । बतेति खेदे । न शृण्वतोऽशृण्वतो नरस्य ये कर्ण-पुटे ते बिले वृथा-रन्ध्रे । न चेद् उपगायति तस्य जिह्वा असती दुष्टा दर्दुरो भेकस् तदीया जिह्वेव ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **तस्याङ्गिनः पुरुषस्य निन्दां कृत्वा प्रत्येकतद् अङ्गानि निन्दति । बिले एव ग्राम्य-वार्ताभुजग-गृह-तुल्ये । श्लेषणासती स्त्रीव तस्य सुकृत-सर्वस्वं विप्लावयति । अत्र यद्यपि पुरुषो भुजाद्य् एकाङ्ग-कृतयापि भक्त्या कृतार्थ एव भवति तद् अपि तस्याङ्गान्तराणि तु व्यर्थान्य् एव भवन्तीत्य् आशयेनाङ्गानां निन्दा ज्ञेया ॥२०॥

———————————————————————————————————————

**हेमाद्रि (कैवल्य-दीपिका-टीका) : **बिलेति । **बिले** च्छिद्रे न त्व् इन्द्रिये । **बत** कष्टं **न शृण्वत** इति नर-विशेषणम् । अत्र **कर्ण-पथोपेत** इति न शृण्वतो ये [इति च] कथा-श्रवणम् उक्तम् । **दर्दूरो** मण्डूकः । **च**-शब्दश् चेद्-अर्थे **गाथाः** कथाः ॥२०॥ [मु।फ। ७.८३]

———————————————————————————————————————

**जीव-गोस्वामी (क्रम-सन्दर्भः) : **अथायुर्-विशेषावस्था-वैफल्य-दृष्टान्तत्वेन तत्-तद्-अङ्ग-विशेष-वैफल्यम् आह—बिले बतेति त्रिभिः । न शृण्वतः अशृण्वतो नरस्य ये कर्ण-पुटे ते बिले ते वृथा-रन्ध्रे इत्य् अर्थः । असती दुष्टा । न योपेति क्वचित् पाठः, स तु स्वाम्य्-असम्मतः । पूर्ववत् यत्-तच्-छब्दाभ्याम् अनन्वयात् । चेच्-छब्दाध्याहाराच् च ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं पुरुषम् अङ्गिनं निन्दित्वा, प्रत्येक-भक्त्या विना प्रत्येक-तद्-अङ्गानि निन्दति—बिले इति पञ्चभिः । बत खेदे । न शृण्वतः अशृण्वतः पुंसो ये कर्ण-पुटे ते बिले एव । ग्राम्य-वार्ता-भुजङ्ग-गृह-तुल्ये । दर्दुरो भेकः । तदीयेवासती-भूता दुष्टा वा श्लेषेण असती स्त्री इव तस्य सुकृत-सर्वस्वं विप्लावयति । अत्र यद्यपि भुजाद्य्-एकाङ्ग-कृतयापि भक्त्या पुरुषः कृतार्थ एव भवति । तद् अपि तस्याङ्गान्तराणि तु व्यर्थान्य् एव भवन्तीत्य् आशयेनाङ्गानां निन्दा ज्ञेया ॥२०॥

 **॥।**

**॥ २.३.२१॥**

**भारः परं पट्ट-किरीट-जुष्टम्**

**अप्य् उत्तमाङ्गं न नमेन् मुकुन्दम् ।**

**शावौ करौ नो कुरुते सपर्यां**

**हरेर् लसत्-काञ्चन-कङ्कणौ वा ॥**

**श्रीधर-स्वामी (भावार्थ-दीपिका) : **पट्ट-वस्त्रोष्णीषेण किरीटेन च जुष्टम् अपि शिरो यदि न नमेत् तर्हि केवलं भार एव । शवो मृतकस् तत्-कर-तुल्यौ । लसती काञ्चन-कङ्कणे ययोस् तौ । अप्य्-अर्थे वा-शब्दः॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **भार एव संसार-सिन्धौ प्रविशन्तं तम् अधिकं निमज् जयतीति भावः । मृतक-करतुल्यत्वाद् देव-पित्रादयोऽपि तदृत् तं जलादिकं न ग्रहन्तीति भावः ॥२१॥

———————————————————————————————————————

**हेमाद्रि (कैवल्य-दीपिका-टीका) :** **पट्ट**-वस्त्रं शवस्य इमौ **शावौ** । **वा**-शब्दो यद्य्-अर्थे ॥२१॥ [मु।फ। ७.८४]

———————————————————————————————————————

**जीव-गोस्वामी (क्रम-सन्दर्भः) : **भारः परम् इति । पट्ट-वस्त्रौष्णीषेण किरीटेन वा जुष्टम् अपि । अप्य् अर्थे वा शब्दः ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उत्तमाङ्गं शिरः पट्ट-वस्त्रोष्णीषेण च किरीटेन च जुष्टम् अपि परं केवलं भारः । संसार-सिन्धौ प्रविशन्तं तम् अधिकं निमज्जयतीति भावः । शवो मृतकस् तत्-सम्बन्धिनाव् इति—देव-पित्रादयोऽपि तद् दत्तं जलादिकम् अशुचित्वान् न गृह्णन्तीति भावः । वा-शब्दोऽप्य्-अर्थे ॥२१॥

 **॥।**

**॥ २.३.२२ ॥**

**बर्हायिते ते नयने नराणां**

**लिङ्गानि विष्णोर् न निरीक्षतो ये ।**

**पादौ नृणां तौ द्रुम-जन्म-भाजौ**

**क्षेत्राणि नानुव्रजतो हरेर् यौ ॥**

**श्रीधर-स्वामी (भावार्थ-दीपिका) : ये नयने विष्णोर्** मूर्तीर् **न निरीक्षेते,** **ते बर्हायिते **मयूर-पिञ्छ-तुल्ये नेत्रे । **द्रुमवज् जन्म भजेते** इति तथा । वृक्ष-मूल-तुल्याव् इत्य् अर्थः ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **मयूर-पिच्छ-नेत्र-तुल्ये । ताभ्याम् आत्मन उद्धार-पदवीम् अपश्यन्तः संसार-कण्टक-क्षेत्र एव पतन्तीति भावः । _इत्य् अर्थ_ इति । यम-दूतैर् एव कुठारैश् छिद्यमानौ भविष्यत इति भावः ॥२२॥

———————————————————————————————————————

**हेमाद्रि (कैवल्य-दीपिका-टीका) :** **बर्हं** मयूर-पिच्छम् । **द्रुम-जन्म** वृक्ष-मूलत्वम् ॥२२॥ [मु।फ। ७.८५]

———————————————————————————————————————

**जीव-गोस्वामी (क्रम-सन्दर्भः) : द्रुमवज्** **जन्म-भाजाव्** इति तथा वृक्ष-मूल-तुल्याव् इत्य् अर्थः ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : बर्हायिते** मयूर-पिञ्छ-तुल्ये इति—ताभ्याम् आत्मनः उद्धार-पदवीम् अपश्यन्तः संसार-कण्टक-क्षेत्रे एव पतन्तीति भावः । **ये नयने **विष्णोर् मूर्तीर् **न निरीक्षेते** । **द्रुम-जन्म भजेते** इति तथा तौ । वृक्ष-मूल-तुल्याव् इति—यम-दूतैर् एव कुठारैश् छिद्यमानौ तौ भविष्यत इति भावः ॥२२॥

 **॥।**

**॥ २.३.२३ ॥**

**जीवञ् छवो भागवताङ्घ्रि-रेणुं**

**न जातु मर्त्योऽभिलभेत यस् तु ।**

**श्री-विष्णु-पद्या मनुजस् तुलस्याः**

**श्वसञ् छवो यस् तु न वेद गन्धम् ॥**

**श्रीधर-स्वामी (भावार्थ-दीपिका) : नाभिलभेत** अभितो न स्पृशेन् न धारयेत् । **श्री-विष्णु-पद्याः** श्री-विष्णु-पद-लग्नायाः । **न वेदेति** अवघ्राय नाभिनन्देद् इत्य् अर्थः ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **एकैकान्य् अङ्गानि निन्दित्वा समुदितानि निन्दति—जीवन्न् इति । **जीवञ् छवः** प्रेत-शरीर-विशेष इव चेष्टमानः । साधून्भीषयते । तत्-प्राणि-कृत-सपर्यादिकम् अपि भगवान् न गृह्णातीति भावः । इत्य् अर्थ इति । यथा शवो गन्धादिभिर् अर्चितोऽपि तन् नाभिनन्दति तद्वत्सोपीति भावः ॥२३॥

———————————————————————————————————————

**हेमाद्रि (कैवल्य-दीपिका-टीका) :** **नाभिलभेत** न स्पृशेत । **श्री**-शब्दो नाम्नः पूजार्थः । **विष्णोः पादौ** एति गच्छति इति **विष्णु-पादो** विष्णु-चरण-स्थेत्य् अर्थः । इलकान्ताव् इति दीर्घोऽप्य् अस्ति अद्-आदौ ॥२३॥ [मु।फ। ७.८६]

———————————————————————————————————————

**जीव-गोस्वामी (क्रम-सन्दर्भः) : **अथ तत्-तत्-सर्व-कारण-विशेषं विना तत् तद् अपि न सम्पद्यते । तथा च श्री-वैष्णव-चरण-रजसा सर्वाङ्ग-स्नानम् एव पूर्वोक्तेषु नमस्कारादिषु कारणम् । श्री-चरण-तुलसी-गन्धस् तु हृद्-विकार-कारणम् । हृद्-विकारस् तु पुलकादिषु कारणम् इति ज्ञेयम् इत्य् अभिप्रायेणाह—जीवन्न् इत्य् अर्धेन । यम् एव विना तादृश-हृदयं न जायत इत्य् अभिप्रायेणाह—श्रीति-सार्धेन । श्री-विष्णु-पद्यास् तत्-पद-लग्नायाः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एकैकान्य् अङ्गानि निन्दित्वा समुदितानि निन्दति । नाभिलभेत अभितो न स्पृशेत्—सर्वाङ्गेषु न धारयेद् इत्य् अर्थः । स जीवञ् छवः—प्रेत-शरीर-विशेष इव चेष्टमानः साधून् भीषयते । तत्-पाणि-कृत-सपर्यादिकम् अपि भगवान् न गृह्णातीति भावः । श्री-विष्णु-पद्या विष्णु-पद-लग्नत्वेन विष्णु-पदीत्य् अभिधानायाः तुलस्या गन्धं न वेद—अवघ्राय नाभिनन्देद् इत्य् अर्थः । श्वसकृत् छवः—पूर्ववत् सोऽपि जीवञ् छव इत्य् अर्थः ॥२३॥

**॥।**

**॥ २.३.२४ ॥**

**तद् अश्म-सारं हृदयं बतेदं**

**यद् गृह्यमाणैर् हरि-नाम-धेयैः ।**

**न विक्रियेताथ यदा विकारो**

**नेत्रे जलं गात्र-रुहेषु हर्षः ॥**

**श्रीधर-स्वामी (भावार्थ-दीपिका) :** अश्मवत् सारो बलं काठिन्यं यस्य । विक्रिया-लक्षणम् आह—अथेति । गात्र-रुहेषु रोमसु हर्ष उद्गमः ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एवं व्यस्त-समस्ततया  बाह्यम् अङ्गं प्राधान्येन निन्दित्वाभ्यन्तरम् अपि निन्दति—**तद् अश्म-सारं** लोहमयम् एव यत् खलु गृह्यमाणैः कीर्त्यमानैर् अपि बहुभिर् हरिनाम-धेयैर् न विक्रियते । विक्रिया-लक्षणम् आह—अथेत्यादि । गावरुहेषु रोमसु **हर्षः** रोमाञ्चः बहु-नाम-ग्रहणेऽपि चित्त-द्रवाभावो नामापराध-लिङ्गम् इति सन्दर्भः । किं च, अश्रु-पुलकाव् एव चित्त-द्रव-लिङ्गम् इत्य् अपि न शक्यते वक्तुम् । तद् उक्तं श्रीमद्-रूप-गोस्वामि-चरणैः—


    निसर्ग-पिच्छिल-स्वान्ते तद्-अभ्यास-परेऽपि च । 

सत्त्वाभासं विनापि स्युः क्वाप्य् अश्रु-पुलकादयः ॥ [भ।र।सि। २.३.८९] इति । 

तथातिगम्भीर-महानुभाव-भक्तेषु हरि-नामभिश् चित्त-द्रवेऽपि बहिर् अश्रु-पुलकादयो न दृश्यन्ते इति । तस्माद् इदम् एवं व्याख्येयम् । यद्-धृदयं **न विक्रियेत** कदा ? यदा विकारस् तद् अपीत्य् अर्थः । विकार एव कः ? तत्राह—**नेत्रे जलम्** इति । ततश् च बहिर् अश्रु-पुलकयोः सतोर् अपि यद्-धृदयं न विक्रियेत, तद् अश्म-सारम् इति वाक्यार्थः । ततश् च हृदय-विक्रिया-लक्षणान्य् असाधारणानि शान्ति-नाम-ग्रहणासत्तयादीन्य् एव ज्ञेयानि । तद् उक्तम्—


    क्षान्तिर् अव्यर्थ-कालत्वं विरक्तिर् मान-शून्यता । 


    आशाबन्धः समुत्कण्ठा नाम-गाने सदा रुचिः ॥


    आसक्तिस् तद्-गुणाख्याने प्रीतिस् तद्-वसति-स्थले । 

इत्य् आदयोऽनुभावाः स्युर् जात-भावाङ्कुरे जने ॥ [भ।र।सि। १.३.२५-२६]

अश्रु-पुलकादीनि तु साधारणान्य् एव । अयम् अर्थः । उत्तमाधिकारिणां निर्मत्सराणां नाम-ग्रहणे सत्य् एव नाम-माधुर्यस्यानुभवः स्यात् तस्मिंश् च सति हृदय-विक्रिया च स्यात् । सत्यां च तस्यां तद्-व्यञ्जकाः क्षान्त्यादयोऽश्रु-पुलकादयश् च भवन्त्येव कनिष्ठाधिकारिणां समत्सराणान्तु सापराध-चित्तत्वान् नाम-ग्रहण-बाहुल्येऽपि तन् माधुर्यानुभवाभावे चित्तं नैव विक्रियेत तद्-व्यञ्जकाः क्षान्त्यादयोऽपि न भवन्ति । तेषाम् एवाश्रु-पुलकादि-सत्त्वेष्यश्म-सार-हृदयतया निन्दैषा । किं च,  तेषाम् अपि साधु-सङ्गेनानर्थ-निवृत्ति-निष्ठारुच्यादि-भूमिकारूढानां कालेन चित्त-द्रवे सति चित्तस्याश्म-सारत्वम् अपगच्छत्येव येषां तु चित्त-द्रवे सति चित्तस्याश्म-सारता तिष्ठेद् एव ते तु दुश्चिकित्स्या एव ज्ञयाः । तथा च वक्ष्यते तृतीये सबीज-योग-ध्याने 


    एवं हरौ भगवति प्रतिलब्ध-भावो 


    भक्त्या द्रवद्-धृदय उत्पुलका प्रमोदात् ।


    औत्कण्ठ्य-बाष्प-कलया मुहुर् अर्द्यमानस्


    तच् चापि चित्त-बडिशं शनकैर् वियुक्ते ॥ [भा।पु। ३.२८.३४] इति । 

अत्र द्रवद्-धृदय इति चित्त-द्रवः । तच् च चित्त-बडिशाम् इति चित्तस्याश्म-सारता बडिशस्य लोहमयत्वात् । अश्म-सारस्य लोहपर्यायत्वात् । प्रतिलब्धो भावो येनेति भावो यमाभास-रूप एव चित्त-द्रवोऽपि तादृश एव ज्ञेय इति यथार्थत्वे शनकैर् वियुक्तं इति तस्य पुरुषार्थ-बुद्ध्या तत् त्यागानुपपत्तेः । अत एव तादृशध्यान-भक्त्याप्ययं भक्त-शब्देन नाभिधीयते । किं तु योगि-शब्देनैव चित्तस्य बडिशत्वेन कठोरत्व-कुटिलत्वाभ्यां तद्-विषयस्य भगवद् अङ्गस्य दुःखदात एव पर्याप्तेर् इति । एवं च सा वाग् यया तस्य गुणान् गृणीते करौ च तत्-कर्म-करौ [भा।पु। १०.८०.३] इत्य्-आदि-वक्ष्यमाण-वाक्यैर् अन्वयेन बिले वतेत्यादि-वाक्यैर् व्यतिरेकेण च भक्तेर् एव शास्त्राभिवेयत्वं दृढी-कृतम् ॥२४॥

———————————————————————————————————————

**हेमाद्रि (कैवल्य-दीपिका-टीका) :** **अश्म-सारं** पाषाणवद् लोहवद् वा कठिनम् । **विकृतं** कथं लक्ष्यं विक्रिया-योगात् । **यदा विकारस् तदा अश्रूणि रोमहर्षश् च** ॥२४॥ [मु।फ। ७.८७]

———————————————————————————————————————

**जीव-गोस्वामी (क्रम-सन्दर्भः) : **तद् अश्म-सार इति । अश्मवत् सारो बलं काठिन्यं यस्य । विक्रिया-लक्षणम् अथेति । यदा तद्-विकारो भवेत् तदा नेत्रादौ जलादिकं भवतीत्य् अर्थः । इदम् एवान्वयेन श्रीमता राज्ञा दृढीकरिष्यते—सा वाग् यया तस्य गुणान् गृणीते [भा।पु। १०.८०.३-४] इत्य् आदिभ्याम् । 

तद् एवं श्री-शुक-वाक्यारम्भाध्याय एवाभिधेयत्वेन श्री-भक्तिर् एव लब्धा । टीका च—


    तत्र तु प्रथमेऽध्याये कीर्तण-श्रवणादिभिः ।


    स्थविष्ठे भगवद्-रूपे मनसो धारणोच्यते ॥


    द्वितीये तु ततः स्थूल-धारणातो जितं मनः ।


    सर्व-साक्षिणि सवशे विष्णौ धार्यम् इतीर्यते ॥


    तृतीये विष्णु-भक्तेस् तु वैशिष्ट्यं शृण्वतो मुनेः ।

भक्त्य्-उद्रेकेण तत्-कर्म-श्रवणादर ईर्यते ॥ इत्य् एषा[^७३] ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं व्यस्त-समस्ततया बाह्यम् अङ्गं प्राधान्येन निन्दित्वा । अभ्यन्तरम् अपि निन्दति । तद् अश्म-सारं लोह-मयम् एव हृदयम् । यत् खलु गृह्यमाणैः कीर्त्यमानैर् अपि बहुभिर् हरि-नाम-धेयैर् न विक्रियेत । विक्रिया-लक्षणम् आह—अथेत्य् आदि। गात्र-रुहेषु रोमसु हर्षो रोमाञ्चः । बहु-नाम-ग्रहणेऽपि चित्त-द्रवाभावो नामापराध-लिङ्गम् इति सन्दर्भः । 

किं च, अश्रु-पुलकाव् एव चित्त-द्रव-लिङ्गम् इत्य् अपि न शक्यते वक्तुम् । यद् उक्तं श्रीमद्-रूप-गोस्वामि-चरणैः—


        निसर्ग-पिच्छिल-स्वान्ते तद्-अभ्यास-परेऽपि च ।


    सत्त्वाभासं विनापि स्युः क्वाप्य् अश्रु-पुलकादयः ॥ [भ।र।सि। २.३.८९] इति ।

तथा, अतिगम्भीर-महानुभाव-भक्तेषु हरि-नामभिश् चित्त-द्रवेऽपि बहिर् अश्रु-पुलकादयो न दृश्यन्त इति । तस्मात् पद्यम् इदम् एवं व्याख्येयम् । यद् धृदयं न विक्रियेत । कदा ? यदा विकारस् तदापीत्य् अर्थः । विकार एव कः ? तत्राह—नेत्रे जलम् इति । ततश् च बहिर् अश्रु-पुलकयोः सतोर् अपि यद् धृदयं न विक्रियेत, तद्-अश्म-सारम् इति वाक्यार्थः। ततश् च हृदय-विक्रिया-लक्षणान्य् असाधारणानि क्षान्ति-नाम-ग्रहणासक्त्य्-आदीन्य् एव ज्ञेयानि । यद् उक्तं—


        क्षान्तिर् अव्यर्थ-कालत्वं विरक्तिर् मान-शुन्यता ।


        आशा-बन्धः समुत्कण्ठा नाम-गाने सदा रुचिः ॥


        आसक्तिस् तद्-गुणाख्याने प्रीतिस् तद्-वसति-स्थले ।


    इत्य् आदयोऽनुभावाः स्युर् जात-भावाङ्कुरे जने ॥ [भ।र।सि। १.३.२५-६]

अश्रु-पुलकादीनि तु साधारणान्य् एव । 

अयम् अर्थः—उत्तमाधिकारिणां निर्मत्सराणां नाम-ग्रहणे सत्य् एव नाम-माधुर्यानुभवः स्यात् । सत्यां च तस्यां तद्-व्यञ्जकाः क्षान्त्य्-आदयोऽश्रु-पुलकादयश् च भवन्त्य् एव । कनिष्ठाधिकारिणां स-मत्सराणां तु सापराध-चित्तत्वान् नाम-ग्रहण-बाहुल्येऽपि तन्-माधुर्यानुभवाभावे चित्तं नैव विक्रियेत । तद् व्यञ्जकाः क्षान्त्य्-आदयोऽपि न भवन्ति । तेषाम् एवाश्रु-पुलकादिमत्त्वेऽप्य् अश्म-सार-हृदयतया निन्दैषा । 

किं च, तेषाम् अपि साधु-सङ्गेनानर्थ-निवृत्ति-निष्ठा-रुच्य्-आदि-भूमिकारूढानां कालेन चित्त-द्रवे सति चित्तस्याश्म-सारत्वम् अपगच्छत्य् एव । येषां तु चित्त-द्रवे सति चित्तस्याश्म-सारता तिष्ठेद् एव । ते तु दुश्चिकित्स्या एव ज्ञेयाः । तथा च वक्ष्यते तृतीये स-बीज-योग-ध्याने—


        एवं हरौ भगवति प्रतिलब्ध-भावो 


        भक्त्या द्रवद्-धृदय उत्पुलकः प्रमोदात् ।


        औत्कण्ठ्य-बाष्प-कलया मुहुर् अर्द्यमानस्


    तच् चापि चित्त-बडिशं शनकैर् वियुङ्क्ते ॥ [भा।पु। ३.२८.३४] इति ।

अत्र द्रवद्-धृदय इति चित्त-द्रवः । तच् च चित्त-बडिशम् इति चित्तस्याश्म-सारता । बडिशस्य लोहमयत्वात् । अश्म-सारस्य लोह-पर्यायत्वात् । प्रतिलब्धो भावो येनेति भावोऽयम् आभास-रूप एव चित्त-द्रवोऽपि तादृश एव ज्ञेयः । यथार्थत्वे शनकैर् वियुङ्क्ते इति तस्य पुरुषार्थ-बुद्ध्या तत्-त्यागानुपपत्तेः । अत एव तादृश-ध्यान-भक्त्याप्य् अयं भक्त-शब्देन नाभिधीयते, किन्तु योगि-शब्देनैव । चित्तस्य बडिशत्वेन कठोरत्व-कुटिलत्वाभ्यां तद्-विषयस्य भगवद्-अङ्गस्य दुःख-दानत एव पर्याप्तेर् इति । एवं च—सा वाग् यया तस्य गुणान् गृणीते करौ च तत्-कर्म-करौ [भा।पु। १०.८०.३] इत्य्-आदि वक्ष्यमाण-वाक्यैर् अन्वयेन । बिले बत इत्य् आदि-वाक्यैर् व्यतिरेकेण च भक्तेर् एव शास्त्राभिधेयत्वं दृढीकृतम् ॥२४॥

 **॥।**

**॥ २.३.२५ ॥**

**अथाभिधेह्य् अङ्ग मनो-ऽनुकूलं**

**प्रभाषसे भागवत-प्रधानः ।**

**यद् आह वैयासकिर् आत्म-विद्या-**

**विशारदो नृपतिं साधु पृष्टः ॥**

**श्रीधर-स्वामी (भावार्थ-दीपिका) : **यस्माद् अभक्तस्य सर्वम् एतद् व्यर्थम् । मनसोऽनुकूलं प्रियं च ब्रूषे । अथ अतः साधु पृष्टः सन् वैयासकिर् नृपतिं प्रति यद् आह तद् अभिधेहीति ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **तद् अभिधेहीति । ततोधिकमन्यत् किं वक्तव्यम् अस्तीति भावः ॥२५॥


    इति श्री-भागवत-भावार्थ-दीपिका-प्रकाशे द्वितीय-स्कन्धे तृतीयोऽध्यायः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यस्माद् एवं तस्माद् अभिधेहि । ननु किम् अभिदधामीति ? तत्राह त्वं मनोऽनुकूलं प्रभाषसे तस्माद् यद् वैयासकिर् आह तद् एव । ततोऽधिकम् अन्यत् किं वक्तव्यम् अस्तीति भावः ॥२५॥

इति सारार्थ-दर्शिन्यां हर्षिण्यां भक्त-चेतसाम् ।

द्वितीयेऽत्र तृतीयोऽपि सङ्गतः सङ्गतः सताम् ॥

 **॥।**


        इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वितीय-स्कन्धे 


        महा-पुरुष-संस्थानुवर्णनं नाम


        तृतीयोऽध्यायः


        ॥३॥

**॥।**

 

(२.४)


## अथ चतुर्थोऽध्यायः


## सूतोक्तिः, राज्ञः सृष्टिविषयकः प्रश्नः, शुकस्य मङ्गलाचरणपूर्वकं कथारम्भश् च ।

**॥ २.४.१ ॥**

**सूत उवाच—**

**वैयासकेर् इति वचस् तत्त्व-निश्चयम् आत्मनः ।**

**उपधार्य मतिं कृष्णे औत्तरेयः सतीं व्यधात् ॥**

**श्रीधर-स्वामी (भावार्थ-दीपिका) : **

तुर्ये परीक्षिता पृष्टं सृष्ट्य्-आदि हरि-चेष्टितम् ।

शुकेन ब्रह्म-तत्-पुत्र-संवादेनोपवर्ण्यते ॥१॥

राज्ञः प्रश्नं कथयितुं तस्य प्राक्तनीं स्थितिम् आह चतुर्भिः । **वैयासकेः** शुकस्य इति एवंभूतम् आत्मनस् **तत्त्वस्य निश्चयो** यस्मात् **तद्-वच उपधार्य** आकलय्य । **सतीं** कृष्ण एव सेव्यो नान्य इत्य् एवंभूताम् ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **ब्रह्म-पुत्रे । नारदः ॥ सतीं विद्यमानाम् एव मतिं विशेषेणाधात् । यत औत्तरेय उत्तराया गर्भे प्रविष्टं कृष्णं तद् अवधि सदा स्मरन्न् एवेत्य् अर्थः । यद् वा, सतीम् अव्यभिचारिणीम् ॥१॥

———————————————————————————————————————

**जीव-गोस्वामी (क्रम-सन्दर्भः) : सती** विद्यमाना **कृष्णे** या **मतिस्** ताम् एव **व्यधात् **विशेषेण अधात् । अकाम इत्य्-आदिना सामान्याकारेणोपधारितेऽपि विशेषे तात्पर्य्यावगमात् **कृष्णे** इति विशेषोक्तिः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

चतुर्थे तु शुकः प्रोक्तः सृष्टि-लीलां परीक्षिता ।

ब्रह्म-नारद-संवादेनाह नत्वा गुरुं हरिम् ॥ओ॥

**आत्मनस्** **तत्त्वस्य निश्चयो** यस्मात्, तत् । **कृष्णे सतीं** विद्यमानाम् एव **मतिं** **विशेषेण अधात्** । यत **औत्तरेयः**, उत्तराया गर्भे प्रविष्टं कृष्णं तद्-अवधि सदा स्मरन्न् एवेत्य् अर्थः । यद् वा—**सतीम्** अव्यभिचारिणीम् ॥१॥

 **॥।**

**॥ २.४.२ ॥**

**आत्म-जाया-सुतागार- पशु-द्रविण-बन्धुषु ।**


    **राज्ये चाविकले**[^७४]** नित्यं विरूढां ममतां जहौ ॥**

**मध्वाचार्यः (भागवत-तात्पर्यम्) : **अन्येषां नित्यं निरूढां तदा विशेषतो जहौ ॥२॥

———————————————————————————————————————

**श्रीधर-स्वामी (भावार्थ-दीपिका) : **आत्मा देहः । पशवो गजादयः ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **जहौ यः पूर्वम् एवेति शेयम् । विमर्शितौ हेयतया पुरस्तात् इत्य् उक्तेः । निरूढां दृढी-भूताम् ॥२॥

———————————————————————————————————————

**जीव-गोस्वामी (क्रम-सन्दर्भः) : **जहौ यः पूर्वम् एवेति ज्ञेयम् । विमर्शितो हेयतया पुरस्तात् [भा।पु। १.१९.५] इत्य् उक्तेः॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आत्मा देहः ॥२॥

 **॥।**

**॥ २.४.३ ॥**


    **पप्रच्छ चेमम् एवार्थं यन्**[^७५]** मां पृच्छथ सत्तमाः ।**

**कृष्णानुभाव-श्रवणे श्रद्दधानो महा-मनाः ॥**

**श्रीधर-स्वामी (भावार्थ-दीपिका) : **इमम् एवार्थं हरि-लीला-लक्षणम् ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **यन् मां पृच्छथेति । आयुर् हरति वै पुंसाम् इत्य्-आदि-वाक्यैर् व्यञ्जितां कृष्ण-कथां ब्रूहीति यत् पृच्छथेमम् एवार्थं राजा शुकं पप्रच्छेत्य् अन्वयः । हे सत्तमा इति । शुद्ध-व्यवहार-प्रष्टारः सन्तः सामान्यतो धर्म-कथा-प्रष्टारः सत्तराः श्री-कृष्ण-कथा-प्रष्ट्वत्वाद् यूयं सत्तमा इति भावः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यन् मां पृच्छथेति आयुर् हरति वै पुंसाम् इत्य् आदि-वाक्यैर् व्यञ्जितां कृष्ण-कथां ब्रूहीति यत् पृच्छथ । इदम् एवार्थं राजा शुकं पप्रच्छेत्य् अर्थः ॥३॥

 **॥।**

**॥ २.४.४ ॥**

**संस्थां विज्ञाय सन्न्यस्य कर्म त्रै-वर्गिकं च यत् ।**

**वासुदेवे भगवति आत्म-भावं दृढं गतः ॥**

**मध्वाचार्यः (भागवत-तात्पर्यम्) : **

आप्तेः सर्व-गुणानां य आत्म-नामतया हरिम् ।


    उपास्ते नित्यशो विद्वान् आप्त-कामस् तदा भवेत् ॥ इति वामने ॥४॥

———————————————————————————————————————

**श्रीधर-स्वामी (भावार्थ-दीपिका) : **संस्थां मृत्युम् । त्रैवर्गिकं धर्मार्थ-काम-प्रधानम् । सन्न्यस्य त्यक्त्वा आत्म-भावं परम-प्रेम्णा भगवद्-आत्मत्वं गतः प्राप्तः सन् पप्रच्छ ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **पूर्वं सिद्धम् अपि तदा दृष्टं प्राप्तस्तद्वार्थं चकारेत्यर्थः ॥४॥

———————————————————————————————————————

**जीव-गोस्वामी (क्रम-सन्दर्भः) : **आत्मनो भावं प्रेमाणम् एव दृढं यथा स्यात् तथा गतः प्राप्तः॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **संस्थां मृत्युम् । सन्न्यस्य त्यक्त्वा । आत्मनो भावं प्रेमाणं पूर्व-सिद्धम् अपि तदा दृढं गतः प्राप्तः ॥४॥

 **॥।**

**॥ २.४.५ ॥**

**राजोवाच—**

**समीचीनं वचो ब्रह्मन् सर्व-ज्ञस्य तवानघ ।**

**तमो विशीर्यते मह्यं हरेः कथयतः कथाम् ॥**

**श्रीधर-स्वामी (भावार्थ-दीपिका) : **मह्यं मम तमोऽज्ञानं विशीर्यते नश्यति तव कथयतः सतः । अतः समीचीनम् ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **हे ब्रह्मन्न् इति । साक्षाद् ब्रह्म-स्वरूप एव त्वम् असीति भावः ॥५॥

———————————————————————————————————————

**जीव-गोस्वामी (क्रम-सन्दर्भः) : **यतो ममापि तमो विशीर्यते अतो हरेः कथां कथयतः कथयितुम् आरभमाणस्य सर्वज्ञस्य तव वचः समीचीनम् इत्य् एव योज्यम् ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तमोऽज्ञानम् । मह्यं मम ॥५॥

 **॥।**

**॥ २.४.६ ॥**


    **भूय एव विवित्सामि**[^७६]** भगवान् आत्म-मायया ।**


    **यथेदं सृजते विश्वं दुर्विभाव्यम् अधीश्वरैः**[^७७]** ॥**

**श्रीधर-स्वामी (भावार्थ-दीपिका) : **पुनश् च वेदितुम् इच्छामि । इदं दुर्विभाव्यम् अवितर्क्यं विश्वं यथा सृजति ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **भूय एवेत्य् अत्र राज्ञोयम् अभिप्रायः । म्रियमाणस्य मम कृत्यानि श्रवण-कीर्तन-स्मरणान्येवोक्तानि तेषु च विषयाः कृष्ण-लीला-रूप-गुणाद्यास् तत्र प्रथमं माया-शक्तिम् अतस्तस्य सृष्ट्यादि-लीला जिज्ञास्यास् ततश् च चिच्-छक्तिमतो गोवर्द्धनोद्धरणाद्या इति भूय एव पुनर् अपि विवित्सामि । इड-भाव आर्षः ॥६॥

———————————————————————————————————————

**जीव-गोस्वामी (क्रम-सन्दर्भः) : **भूय इति । एतद् अपि ज्ञातुम् इच्छामीत्य् अर्थः । आपाततः साक्षात् श्री-कृष्ण-चरित-श्रवणे तद्-वियोग-दुःख-बुद्धिः स्याद् इति निज-धैर्यापादनाय तद्-ऐश्वर्य-विशेष-प्रश्नोऽयं ज्ञेयः ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भूय एवेत्य् अत्र राज्ञोऽयम् अभिप्रायः—मिर्यमाणस्य मम कृत्यानि श्रवण-कीर्तन-स्मरणान्य् एवोक्तानि । तेषां च विषयाः कृष्ण-लीला-रूप-गुणाद्याः । तत्र प्रथमं माया-शक्तिमतस् तस्य सृष्ट्य्-आदि-लीला जिज्ञास्या । ततश् च चिच्-छक्तिमतो गोवर्धनोद्धरणाद्या इति । भूय एव पुनर् अपि विवित्सामि वेदितुम् इच्छामि । इड-भाव आर्षः । दुर्विभाव्यं ध्यातुम् अशक्यम् ॥६॥

 **॥।**

**॥ २.४.७-८ ॥**

**यथा गोपायति विभुर् यथा संयच्छते पुनः ।**

**यां यां शक्तिम् उपाश्रित्य पुरु-शक्तिः परः पुमान् ।**


    **आत्मानं क्रीडयन् क्रीडन् करोति विकरोति च ॥**[^७८]

**नूनं भगवतो ब्रह्मन् हरेर् अद्भुत-कर्मणः ।**

**दुर्विभाव्यम् इवाभाति कविभिश् चापि चेष्टितम् ॥**

**श्रीधर-स्वामी (भावार्थ-दीपिका) : **गोपायति पालयति । संयच्छते संहरते । पुरु-शक्तिर् बहु-शक्तिमान् । क्रीडन् यथा करोति । आत्मानं ब्रह्मादि-रूपिणं क्रीडयन् विकरोति विविधं करोति ॥७-८॥

———————————————————————————————————————

**वंशीधरः (भावार्थ-दीपिका-प्रकाशः) : **पुरवो बह्व्यश् चिन्-मया जीवा अन्तरङ्गा बहिरङ्गाः तटस्थाभिधानाः शक्तयो यस्य सः इति **विश्वनाथः **। क्रीडन् माया-शक्त्या सह दीव्यन्न् आत्मानं करोति महद् अहंकारादि-रूपत्वेन सृजतीति सर्ग-प्रश्नः । तथा क्रीडयन् ब्रह्म-मरीच्यादीन्देवयन् विकरोति आत्मानं देव-तिर्यग्-नरादि-रूपत्वेन सृजतीति विसर्ग-प्रश्नः । 

नन्व् इदं त्वं प्रायः सर्वं जानास्येव तत् किं पृच्छसीति तत्राह । **नूनं** निश्चितम् एव भगवतश्वेष्टितम् इदं सृष्ट्यादि-चरितं कविभिश् चापि न्यायादि-शास्त्र-कृद्भिर् अपि **दुर्विभाव्यम्** इव विभाति तैर् अपि परमाण्वादि-द्वारा सृष्ट्यादि-कथनाद् भवद् अभिप्रायाज्ञानाहुर् विभाव्यं दुर्ज्ञेयं ममाज्ञस्यात्र का कथेति भावः ॥७-८॥

———————————————————————————————————————

**जीव-गोस्वामी (क्रम-सन्दर्भः) : **यथेति सार्ध-द्विकम् ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गोपायति पालयति । संयच्छते संहरति । पुरवो बह्व्यश् चिन्मया जीवा अन्तरङ्गा बहिरङ्गाः तटस्थाभिधानाः शक्तयो यस्य सः । क्रीडन् माया-शक्त्या सह दीव्यन् । आत्मानं करोति महद्-अहङ्कारादि-रूपत्वेन सृजतीति सर्ग-प्रश्नः । तथा क्रीडयन् ब्रह्म-मरीच्य्-आदीन् देवयन् विकरोति आत्मानं देव-तिर्यङ्-नरादि-रूपत्वेन सृजतीति विसर्ग-प्रश्नः ॥७-८॥

**॥।**

**॥ २.४.९ ॥**

**यथा गुणांस् तु प्रकृतेर् युगपत् क्रमशोऽपि वा ।**

**बिभर्ति भूरिशस् त्व् एकः कुर्वन् कर्माणि जन्मभिः ॥**

**श्रीधर-स्वामी (भावार्थ-दीपिका) : **एकः पुरुष-रूपेण युगपत्, जन्मभिर् ब्रह्माद्य्-अवतारैः क्रमशो वा यथा प्रकृतेर् गुणान् गृह्णाति ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **यथैका पुरुष-रूपेण युगपत् प्रकृतेर् गुणान्विभर्त्ति तत्रालिप्त एवेक्षणादिभिर् धारयति पालयति च । तथा जन्मभिर् ब्रह्म-मरीच्यादि-प्रादुर् भावैर् भूरिशो बहु-रूपं क्रमशोऽपि वा बिभर्ति । कीदृशः कर्माणि कुर्वन् । ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यथा एकः पुरुष-रूपेण युगपत् प्रकृतेर् गुणान् बिभर्ति, तत्रालिप्त एव ईक्षणादिभिर् धारयति पालयति च, तथा जन्मभिर् ब्रह्म-मरीच्य्-आद्य्-प्रादुर्भावैर् भूरिशो बहु-रूपः । क्रमशोऽपि क्रमेणापि वा बिभर्ति । कीदृशः ? कर्माणि सृष्ट्य्-आदीनि कुर्वन् ॥९॥

 **॥।**

**॥ २.४.१० ॥**

**विचिकित्सितम् एतन् मे ब्रवीतु भगवान् यथा ।**

**शाब्दे ब्रह्मणि निष्णातः परस्मिंश् च भवान् खलु ॥**

**श्रीधर-स्वामी (भावार्थ-दीपिका) : **विचिकित्सितं सन्दिग्धम् । शाब्दे ब्रह्मणि विचारेण निष्णातः परस्मिन्न् अनुभवेन ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **ननु कविभिश् चापि दुर्विभाव्यम् इदं चेद् अहं जानामीति तत्त्वं कथं जानासि तत्राह । यथा भगवान् कृष्णस्तद् भक्तो भवान् अपि तथेत्य् अर्थः । तत्रापि शब्दे ब्रह्मणि वेदे परस्मिन् ब्रह्मणि कृष्णे चानुभवेन अपरे शास्त्र-कर्तारस्तु श्री-कृष्णं नैवानुभवन्तीति ते न जानन्ति किं विधत्ते किमाचष्टे इत्य्-आदि-भगवद् उक्तेर् भगवान् एव वेदार्थं जानाति तत्कृपया तद्भक्ताश् च नान्य इति भावः । इह चिच्-छक्ति-प्राधान्येन कृष्ण-रासाद्य् अवतार-लीला इव माया-शक्ति-प्राधान्येन पुरुषाद्य् अवतार-लीला ब्रह्माण्ड-निर्माणाद्या अपि वैष्णवैः श्रव्या एव नात्र कटाक्षः कार्य इति श्रोतृवक्त्रोः परीक्षिच्-छुकयोर् अभिप्रायो वेदितव्यः ॥१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विचिकित्सितं सन्दिग्धम् । ननु कविभिश् चापि दुर्विभाव्यम् इदं चेत्, अहं जानामीति तत्, त्वं कथं जानासि ? तत्राह—यथा भगवान् कृष्णस् तद्-भक्तो भवान् अपि तथेत्य् अर्थः । तत्रापि शाब्दे ब्रह्मणि वेदे विचारेण निष्णातः, परस्मिन् ब्रह्मणि कृष्णे च खल्व् अनुभवेन, इत्य् एवम् अपरे शास्त्र-कर्तारस् तु नैवानुभवन्ति, ते न जानन्ति । 


        किं विधत्ते किम् आचष्टे किम् अनूद्य विकल्पयेत् ।


    इत्य् अस्या हृदयं लोके नान्यो मद् वेद कश्चन ॥ 


    <p style="text-align: right">
[भा।पु। ११.२१.४२] इति भगवद्-उक्तेः ।</p>


इह चिच्-छक्ति-प्राधान्येन कृष्ण-रामाद्य्-अवतार-लीला इव माया-शक्ति-प्राधान्येन पुरुषावतार-लीला ब्रह्माण्ड-निर्माणाद्या वैष्णवैः श्रव्या एव, नात्र कटाक्षः कार्य इति श्रोतृ-वक्त्रोः परीक्षित्-शुकयोर् अभिप्रायो वेदितव्यः ॥१०॥

 **॥।**

**॥ २.४.११ ॥**

**सूत उवाच—**

**इत्य् उपामन्त्रितो राज्ञा गुणानुकथने हरेः ।**

**हृषीकेशम् अनुस्मृत्य प्रतिवक्तुं प्रचक्रमे ॥**

**श्रीधर-स्वामी (भावार्थ-दीपिका) : **उपामन्त्रितः प्रार्थितः । प्रचक्रमे देवता-गुरु-नमस्कारादि-रूपम् उपक्रमं कृतवान् इत्य् अर्थः ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **हृषीकेशम् इति । सर्वेन्द्रिय-प्रवर्तकम् इति । मद्वाचि स एव स्थित्वा प्रतिवदत्व् इत्य् अभिप्रायेण प्रचक्रमे इत्य् अर्थः इति । देवतैव गुरुर् इति तन्न् अतिरूपं मङ्गलम् गुरुर् ब्रह्मा गुरुर् विष्णुः इत्याद्य् उक्तेः । यद् वा, गुरुर् व्यासो देवता परमात्मा तन्न् अतिरूपं वा मङ्गलं चकारेति भावः ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हृषीकेशं सर्वेन्द्रिय-प्रवर्तकम् इति—मद्-वाचि स एव स्थित्वा प्रतिवदत्व् इत्य् अभिप्रायेण । प्रचक्रमे देवता-गुरु-नमस्कार-पूर्वकम् उपक्रमं कृतवान् इत्य् अर्थः ॥११॥

 **॥।**

**॥ २.४.१२ ॥**

**श्री-शुक उवाच—**

**नमः परस्मै पुरुषाय भूयसे **

**सद्-उद्भव-स्थान-निरोध-लीलया ।**

**गृहीत-शक्ति-त्रितयाय देहिनां **

**अन्तर्-भवायानुपलक्ष्य-वर्त्मने ॥**

**श्रीधर-स्वामी (भावार्थ-दीपिका) : **तद् एवाह त्रयोदशभिः । परस्मै सर्वोत्तमाय । तत्र हेतुः—भूयसे अपरिमित-महिम्ने । तद् दर्शयति । सतः प्रपञ्चस्य उद्भवादिषु निमित्त-भूता या लीला तया गृहीतं ब्रह्मादि-रूपेण रज-आदि शक्ति-त्रितयं येन तस्मै । अन्तर्भवाय अन्तर्यामिणे । अत एव सर्वान्तरत्वाद् अनुपलक्ष्यं[^७९] वर्त्म यस्य ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एवं मङ्गलम् एव । तत्र सर्वोत्तमत्वे । तत् अपरिमित-महिमत्वम् । अत एवान्तर्यामि त्वाद् एव । अत्र विश्वनाथः—परस्मै पुरुषाय पुरुषोत्तमाय श्री-कृष्णायः नमः । यस्मात् क्षरमतीतोहम् इत्य्-आदि तद् उक्तेः । पुरुषोत्तमत्वं तत्रैव नान्यत्रेति हरिर् यथैकः पुरुषोत्तमः स्मृतः इति महाकव्युक्तेश् व । प्रथमैश्वर्यम् आह—भूयसे पुरुषाद्य् अवतारैर् अपरिमित-महिम्ने । तत्र पुरुषावतार-लीलाम् आह । देहिनां ब्रह्मादीनां समष्टि-व्यष्टीनाम् अन्तर्भवाय अनुपलक्ष्यं योगिभिर् अपि दुर्ज्ञेयं वर्त्म भक्ति-योग-लक्षणं यस्य तस्मै ॥१२॥

———————————————————————————————————————

**जीव-गोस्वामी (क्रम-सन्दर्भः) : **तत्र प्रथमं भगवत्-तत्त्वं विवृण्वन् नमस्करोति—नम इति त्रयोदशभिः । परस्मै स्वयं भगवते श्री-कृष्णाय । यतः भूयसे सर्वतः परिपूर्णय । अतो ह्य् अंशतः पुरुषादि-रूपाय स्वतस् त्व् अनुपलक्ष्य-वर्त्मने ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवाह त्रयोदशभिः । परस्मै पुरुषाय पुरुषोत्तमाय श्री-कृष्णाय नमः । प्रथमम् ऐश्वर्यम् आह—भूयसे पुरुषाद्य्-अवतार-लीलाम् आह—समुद्भवेति । शक्ति-त्रितयं रजः-सत्त्व-तमः । द्वितीय-तृतीय-पुरुषावतार-लीलाम् आह—देहिनां ब्रह्मादीनां समष्टि-व्यष्टीनाम् अन्तर्भवाय अन्तर्यामिणे । अनुपलक्ष्यंयोगिभिर् अपि दुर्ज्ञेयं वर्त्म भक्ति-योगो यस्य तस्मै ॥१२॥

 **॥।**

**॥ २.४.१३ ॥**

**भूयो नमः सद्-वृजिन-च्छिदेऽसतां **

**असम्भवायाखिल-सत्त्व-मूर्तये ।**

**पुंसां पुनः पारमहंस्य आश्रमे **

**व्यवस्थितानाम् अनुमृग्य-दाशुषे ॥**

**मध्वाचार्यः (भागवत-तात्पर्यम्) : **

अखिल-सत्त्व-मूर्तये पूर्ण-साधु-भाव-स्वरूपाय ।


    निःशेष-गुण-पूर्णत्वात् सत्त्व इत्य् एव तं विदुः ॥ इति महा-संहितायाम् ॥१३॥

———————————————————————————————————————

**श्रीधर-स्वामी (भावार्थ-दीपिका) : **विचित्र-फल-दातृत्वम् अनुस्मरन् प्रणमति । भूयः पुनश् च नमः । सतां धर्म-वर्तिनां वृजिन-च्छिदे दुःख-हन्त्रे । असताम् अधर्म-शीलानाम् असंभवायानुद्भव-हेतवे । अखिल-सत्त्व-मूर्तये, तत्-तद्-देवतादि-रूपेण तत्-तत्-फलदायेत्य् अर्थः । समग्र-सत्त्व-मूर्तये इति वा । पुनर्[^८०] इति पूर्वोक्तोभय-वैलक्षण्यम् आह ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । तत् तद् देवताभक्त-रूपेणार्चयित्वा तत् तद् देवता-रूपेण फलदातापि स एव यो यो यां यां तनुं भक्तः श्रद्धयार्चितुम् इच्छति । इत्यारम्य लभते च ततः कामान् मयैव विहितान् हितान् इत्यन्त श्री-मुखोक्तेः । श्लेषेण तम् अग्र-सत्त्व-मूर्तये शुद्ध-सत्त्वमूतय इति । विश्वनाथः—कृपा-माधुर्यम् आह । सद्-वृजिनच्छिदे राम-कृष्णाद्य् अवतारैः स्वभक्त-दुःखच्छिदे असतां पापिनामभक्त-राक्षसासुरादीनाम् अपि स्वकर्तृकवधेना-सम्यग्-भव-दुःख-निवर्तकाय व्यवस्थितानां विशेषतोवस्थितानां भक्ति-मिश्र-ज्ञानिनां शुद्ध-भक्तानां चानुमृग्यो ब्रह्मानन्दः प्रेमानन्दश् च तस्य दात्रे । सन्दर्भः । सतां वेदानुवर्तिनामसतां तद्बहिर् मुखानां दैत्यादीनामप्य् असम्भवाय मुक्तिदाय पुंसां पुनर् इति । तत्रानुमृग्यं भक्ति-योगैकसाध्यं स्वचरणारविन्दम् एव ज्ञेयम् । तथा परमहंसानाम् इति—कुन्ती-वाक्यात् । परमहंस-महामुनीनाम् अमलात्मनां भक्ति-योग-विधानार्थम् इति । प्रथमे परमहंस-महामुनीनाम् अन्वेषणीय-चरणौ चलयन् सहश्रीः इति तृतीये च निरूपितत्वात् ॥१३॥

———————————————————————————————————————

**जीव-गोस्वामी (क्रम-सन्दर्भः) : **तत्र स्व-प्रयोजनं लीलावतारं दर्शयन्न् आह—भूय इति द्वाभ्याम् । सतां वेद-मार्गानुसारिणां देवादीनां दुःख-हन्त्रे । असतां तद्-बहिर्-मुखानां दैत्यादीनाम् अपि असम्भवाय मुक्ति-दाय । पुंसां पुनर् इति । अत्रानुमृग्यं भक्ति-योगैक-स्वाद्यं[^८१] स्व-चरणारविन्दम् एव ज्ञेयम् । 


        तथा परमहंसानां मुनीनाम् अमलात्मनाम् । 


    भक्ति-योग-विधानार्थं कथं पश्येम हि स्त्रियः ॥ [भा।पु। १.८.२०] 

इत्य् आदि कुन्ती-वाक्यात् प्रथमे । 


        तस्मिन् ययौ परमहंस-महा-मुनीनाम्


    अन्वेषणीय-चरणौ चलयन् सह-श्रीः ॥ [भा।पु। ३.१५.३७] 

इति तृतीये च निरूपितत्वात् ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कृपा-माधुर्यम् आह । भूयः पुनर् अपि नमः । सद्-वृजिन-च्छिदे राम-कृष्णाद्य्-अवतारैः स्व-भक्त-दुःख-हन्त्रे । असतां पापिनां, अभक्त-राक्षसासुरादीनाम् अपि स्व-कर्तृक-वधेन असम्भवाय सम्यग्-भव-दुःख-निवर्तकाय । खिलं निकृष्टं, प्राकृतं सत्त्वम् । अखिलं प्रकृष्टम् अप्राकृतं सत्त्वम् । शुद्ध्-सत्त्वम् एव मूर्तिः शरीरं यस्य तस्मै । परम-हंसानां भावः पारमहंस्यं तस्मिन् विषये य आश्रयस् तत्र विशेषतोऽवस्थितानां भक्ति-मिश्र-ज्ञानिनां शुद्ध-भक्तानां चान्मृग्यो यो ब्रह्मानन्दः प्रेमानन्दश् च तस्य तस्य **दाशुषे** दात्रे ॥१३॥

 **॥।**

**॥ २.४.१४ ॥**

**नमो नमस् तेऽस्त्व् ऋषभाय सात्वतां **

**विदूर-काष्ठाय र्मुहुः कुयोगिनाम् ।**

**निरस्त-साम्यातिशयेन राधसा **

**स्व-धामनि ब्रह्मणि रंस्यते नमः ॥**

———————————————————————————————————————

**श्रीधर-स्वामी (भावार्थ-दीपिका) : **सात्त्वतां भक्तानाम् ऋषभाय[^८२] पालकाय । कुयोगिनां भक्ति-हीनानां विदूरा काष्ठा दिग् अपि यस्य । दुर्ज्ञेयेत्य् अर्थः । तद् एवं वैषम्य-प्रतीताव् अपि निर्दोषत्वायाचिन्त्यम् ऐश्चर्यम् आह । निरस्तं साम्यम् अतिशयश् च यस्य यद् अपेक्षया अन्यस्य साम्यम् अतिशयश् च नास्ति, तेन राधसा ऐश्वर्येण स्व-धामनि स्व-स्वरूपे ब्रह्मणि रममाणाय ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । दुराराध्यमसाधुभिः इत्य् उक्तेर् अयं भावः । **विश्वनाथः **ऐश्वर्य-माधुर्ययोः परिपूर्णत्वम् आह । नमो नम इति । वीप्सया निरन्तरम् एव नम इत्य् अर्थः । ते तुभ्यम् इति । युष्मत् प्रयोगेण साक्षात् कारात् स्वेष्टद् एव त्वं ध्वनितम् । सात्वतां यादव-विशेषाणां वृषभाय देवकीनन्दनाय सात्वतां भक्तानां पालकायेत्य् अर्थस्तु पूर्व-श्लोके व्यञ्जित एव । कुयोगिनां भक्ति-हीनानां विदूरकाष्टाय तेषां दूरे वा गुप्तो वा त्वं न च वर्तस इत्य् अर्थः । स्वधामनि मथुरा-मण्डले रंस्यते रममाणाय रमणोचिततनैः सहेत्य् अर्थतो गम्यम् । खधामनि कीदृशे ब्रह्मणि ब्रह्म-स्वरूपे तासां मध्ये साक्षाद् ब्रह्म-गोपालपुरी इति गोपाल-तापनीय-श्रुतेः। अत्र राधसेऽत्यैश्वर्य रंस्थत इति माधुर्यम् । यद् वा, स्वधामनि वृन्दावने राधसा राधया सह रंस्यते क्रीडते कीदृशे स्वधामनि ब्रह्मणि सर्वोत्कृष्टे लोकेषु पृथिवी धन्या तत्र वृन्दावनं महत् इत्य् उक्तेः । किं भूतेन राधसा निरस्तौ साम्यातिशयौ तौल्याधिक्ये यस्य तेन—


    न राधासदृशी काचिद् देवताभ्यधिका कुतः । 

अनेक-कोटि-ब्रह्माण्ड-पतिर् यस्या वशे हरिः ॥ इत्य्-आदि-पुराणात् । 

सान्तोऽपि राधधातु-निष्पन्नो राधः-शब्दो राधा-वाचकः समानार्थ-प्रत्यय-निष्पन्नत्वात् । द्विरूप-कोशे अवर्णान्तासंतयोः मनश् च मनसा सह इत्य्-आदि-प्रयोग-दर्शनात् । सन्दर्भस् तु । अन्तरङ्ग-प्रयोजनम् आह—सात्वतां यादवान् आमृषभाय तैः सह नाना-विहारार्थम् अवतीर्णाय तथापि कुयोगिनां तद्बहिर् मुख-योग-निष्ठानाम् । पुनश् च यथावद् एव स्थितिम् एव दर्शयति । ब्रह्मणि ब्रह्म-स्वरूपे । स्वधामनि वैकुण्ठे । रंस्यते तत्पश्चाद् रममाणाय  ॥१४॥

———————————————————————————————————————

**जीव-गोस्वामी (क्रम-सन्दर्भः) : **तत्रान्तरङ्ग-प्रयोजनम् आह । सात्वतां यादवानाम् ऋषभाय, तैः सह नाना-विहारार्थम् अवतीर्णाय । तथापि कुयोगिनां तद्-बहिर्-मुख-योग-निष्ठानां विदूर-काष्ठाय । पुनश् च, यथावद् अवस्थितिम् एव दर्शयति—निरस्तेति । ब्रह्मणि ब्रह्म-स्वरूपे स्व-धामनि स्वकीये वैकुण्ठे रंस्यते तत्-पश्चात् रममाणाय ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ऐश्वर्य-माधुर्ययोः परिपूर्णत्वम् आह—नमो नम इति वीप्सया निरन्तरम् एव नम इत्य् अर्थः । ते तुभ्यम् इति युष्मत्-पद-प्रयोगेण साक्षात्कारात् स्वेष्ट-देवत्वं ध्वनितम् । सात्वतां यादव-विशेषाणाम् । ऋषभाय देवकी-नन्दनाय । सात्वतां भक्तानां पालकायेत्य् अर्थस् तु पूर्व-श्लोके व्यञ्जित एव । कुयोगिनां भक्ति-हीनानां विदूरा काष्ठा दिग् अपि यस्य तस्मै । न च त्वं दूरे वा गुप्तो वा वर्तस इत्य् आह—निरस्तं साम्यम् अतिशयश् च यस्य, यद् अपेक्षया अन्यस्य साम्यम् अतिशयश् च नास्ति तेन । राधसा ऐश्वर्येण । स्व-धामनि मथुरा-मण्डले । रंस्यते रममाणाय । रमणोचित-जनैः सहेत्य् अर्थतो गम्यम् । स्व-धामनि कीदृशे ? ब्रह्मणि ब्रह्म-स्वरूपे । तासां मध्ये साक्षाद् ब्रह्म गोपाल-पुरी हि [गो।ता।उ। २.२९] इति गोपाल-तापिनी-श्रुतेः । अत्र राध्सेत्य् ऐश्वर्यं रंस्यत इति माधुर्यम् ॥१४॥

 **॥।**

**॥ २.४.१५ ॥**


    **यत्-कीर्तनं**[^८३]** यत्-स्मरणं यद्-ईक्षणं**

**यद्-वन्दनं यच्-छ्रवणं यद्-अर्हणम् ।**

**लोकस्य सद्यो विधुनोति कल्मषं **

**तस्मै सुभद्र-श्रवसे नमो नमः ॥**

**श्रीधर-स्वामी (भावार्थ-दीपिका) : **सर्व-साधनेभ्यो भक्तेः श्रैष्ट्यम् अनुस्मरन् प्रणमति—यत्-कीर्तनम् इति द्वाभ्याम् । अर्हणं पूजनम् । सुभद्रं मङ्गलं श्रवो यशो यस्य तस्मै ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **यद्-ईक्षणं यत्-प्रतिमादेर् अवलोकनम्  । एतेन तत्प्राप्ति-प्रतिबन्धकं कल्मषं तत्कीर्तनादिभिर् एव नश्यतीत्य् उक्तम् ॥१५॥

———————————————————————————————————————

**जीव-गोस्वामी (क्रम-सन्दर्भः) : **न केवलम् अवतार-समय एव तस्य तादृशत्वं किन्त्व् अन्यदापित्य् आह—यत्-कीर्तनम् इति । यच्-छब्दावृत्त्यैक-वचनेन च सकृत् तत्-तन्मात्रम् अपीत्य् अभिहितम् ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्-प्राप्ति-प्रतिबन्धकं कल्मषं तत्-कीर्तनादिभिर् एव नश्यतीत्य् आह—यद् इति । यद्-ईक्षणं यत्-प्रतिमावलोकनम् । सुभद्रं सुमङ्गलं श्रवो यशो यस्येति कीर्ति-म्ढुर्यम् उक्तम् ॥१५॥

 **॥।**

**॥ २.४.१६ ॥**

**विचक्षणा यच्-चरणोपसादनात् **

**सङ्गं व्युदस्योभयतोऽन्तर्-आत्मनः ।**

**विन्दन्ति हि ब्रह्म-गतिं गत-क्लमास् **

**तस्मै सुभद्र-श्रवसे नमो नमः ॥**

**श्रीधर-स्वामी (भावार्थ-दीपिका) : **विचक्षणा विवेकिनो यस्य चरणयोर् उपसादना उपसत्तेर् भजनाद् अन्तरात्मनो मनस उभयत्रेह च परत्र च सङ्गं व्युदस्य निरस्य । गत-क्लमाः प्रयास-रहिताः ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **गतक्लमा इत्य् उक्तेर् अन्ये त्वभजन्तः श्रमम् एव लभन्ते । श्रेयःसृतिं भक्तिम् उदस्य ते विभो इत्याद्य् उक्तेः । ब्रह्म-रूपा चासौ गतिस्ताम् । गतिर् गम्यो लोको वा ॥१६॥

———————————————————————————————————————

**जीव-गोस्वामी (क्रम-सन्दर्भः) : **शरणागति-मात्रम् अपि यस्य सिद्धि-करम् इत्य् आह—विचक्षणा इति । तथोक्तं श्री-गीतान्ते—मन्-मना भव [गीता १८.६५] इत्य् आदि सर्व-धर्मान् [गीता १८.६६] इत्य् आदि च ब्रह्म-गतिं ब्रह्म-स्वरूपा च सा गतिः गम्यो लोकश् च ताम् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वीत-कल्मषा ज्ञानिनोऽपि यम् एव भजन्तीत्य् आह—विचक्षणा इति । उभयतः इह परत्र च । व्युदस्य निरस्य । अन्तर्-आत्मनोऽन्तः-करणस्य । गत-क्लमा इत्य् अन्ये त्व् अभजन्तः श्रमम् एव लभन्ते । श्रेयः-सृतिं भक्तिम् उदस्य [भा।पु। १०.१४.४] इत्य् आदेः ॥१६॥

 **॥।**

**॥ २.४.१७ ॥**

**तपस्विनो दान-परा यशस्विनो **

**मनस्विनो मन्त्र-विदः सुमङ्गलाः ।**

**क्षेमं न विन्दन्ति विना यद्-अर्पणं **

**तस्मै सुभद्र-श्रवसे नमो नमः ॥**

**श्रीधर-स्वामी (भावार्थ-दीपिका) : **भक्ति-शून्यानां सर्व-साधन-वैफल्यं दर्शयन् नमति— तपस्विन इति । **मनस्विनो** योगिनः । **सुमङ्गलाः** सदाचाराः । यस्मिंस् तप-आद्य्-**अर्पणं विना** । **सुभद्र-श्रवसे** इत्य् आवृत्तिर् यशः-श्रवणादेः प्राधान्य-ज्ञापनाय ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **किं बहुना भक्तिं विना महात्मनोऽपि विफल-साधना विगीता एव भवन्तीत्य् आह । तपस्विनो ज्ञानिनः दानपराः कर्मिणः यशस्विनः कर्मि-विशेषा अश्वमेधादिकारः मन्त्र-विदः आगमीयाः ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं बहुना, भक्तिं विना महात्मानोऽपि विफल-साधना विगीता एव भवन्तीत्य् आह—**तपस्विनो** ज्ञानिनः । **दान-पराः** कर्मिणः । **यशस्विनः** कर्मि-विशेषाः अश्वमेधादि-कर्तारः । **मनस्विनो** योगिनः । **मन्त्र-विद** आगमीयाः । **सुमङ्गलाः** सदाचाराः । **सुभद्र-श्रवसे** इत्य् आवृत्तिर् यशः-श्रवणादेः प्राधान्य-ज्ञापनाय ॥१७॥

 **॥।**

**॥ २.४.१८ ॥**


    **किरात**[^८४]**-हूणान्ध्र-पुलिन्द-पुल्कशा **


    **आभीर-शुम्भा यवनाः खसादयः**[^८५]** ।**

**येऽन्ये च पापा यद्-अपाश्रयाश्रयाः **

**शुध्यन्ति तस्मै प्रभविष्णवे नमः ॥**

**श्रीधर-स्वामी (भावार्थ-दीपिका) : **भक्तेः परम-शुद्धि-हेतुत्वं दर्शयन्न् आह । किरातादयो ये पाप-जातयोऽन्ये च ये कर्मतः पाप-रूपास् ते यद्-उपाश्रया भागवतास् तद्-आश्रयाः सन्तः शुध्यन्ति । असम्भावना-शङ्कां परिहरति, प्रभविष्णवे प्रभवन-शीलायेति ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **शुध्यन्ति निष्पापा भवन्ति न तु वस्तुतस्तजातित्यागो भवति यत् तु वैष्णवे जातिबुद्धिर् इति विष्णु-धर्मोक्तिः सा हि तस्यादराधिक्यमतिरस्कार्यत्वं वक्ति अन्यथा नारद-विदरादौ विप्र क्षत्तर् इत्य्-आदि संबुद्धि-श्रवणाद् व्यस-मैत्रेयादीनाम् अपि पातकित्वं स्याद् इति । किराताद्य् उत्पत्तिस् तु मन्वादिभ्योऽवसेया विस्तरभियात्र नोक्ता । यद् वा, किरातादयो विजयध्वजेनोक्ता ग्राह्याः शबरात् पराशव्यां जाताः किराताः आङ्घ्रकाः । वैदेहात् पुष्कसीजाताः हूणाः । वैश्याब्राह्मणीजातो वैदेहस्तत् पुत्राश्चान्ध्राः । अज्ञात-विप्रादिभवा मधुपायिनः । ततः किरातीजाताः पुलिन्दाः । निषादाच्-छूद्राजातः पुल्कसः । ब्राह्मणाद् वैश्याजातोम्बष्ठः । ब्राह्मणादम्बष्ठ्यां जाता आभीराः । कङ्का अपि नीचजातय एव यवनान् नृपाद् वैश्यां जाता यवनाः श्मश्रुलाः । एवं खसादयः । आदिना कुरुविन्दडोम्बादयः । इति तीर्थः । असम्भावना शङ्का कथं ते शुध्यन्ति विना तपश्चर्यादिनेत्य् एवं रूपा शङ्का ताम् प्रभविष्णवे कर्तुम् अकर्तुम् अन्यथाकर्तुं समर्थायेत्य् अर्थः ॥१८॥

———————————————————————————————————————

**जीव-गोस्वामी (क्रम-सन्दर्भः) : **भक्ताश्रितानां पप-जीवानाम् अपि परम-शुद्धौ हेतुत्वं दर्शयन्न् आह—किरातेति । अत्र यद् अपाश्रयाश्रयत्वं व्यवहारेच्छयैव । परमार्थेच्छुत्वे तु पूर्वेषाम् अपि भगवद्-अपाश्रयाणां तत्-पूर्वं भक्तान्तराश्रयत्वं विद्यत एवेति न विशेषः स्यात् ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भक्ति-गन्धेनापि केवलेन युक्ताश् चेत् पापात्मनो विगीता अपि कृतार्था भवन्तीत्य् आह । किरातादयो ये जातित एव पापाः । अन्ये च ये कर्मत एव पापास् ते च शुध्यन्ति । यद्-उपाश्रया वैष्णवा एव गुरुत्वेनाश्रया येषां ते तथा-भूताः सन्त इति सद्-गुरु-चरणाश्रय-मात्रेणैव जाति-कर्मभ्यां सकाशात् पापिनः शुध्यन्तीति प्रारब्धाप्रारब्ध-पाप-नाशकत्वं भक्तेर् व्यञ्जितम् । तथा हि, किरातादीनाम् अशुद्धौ दुर्जातिर् एव कारणम् । दुर्जात्य्-आरम्भकं यत् पापं तत् प्रारब्धम् एव । शुध्यन्तीति शुद्धान्यथानुपपत्त्या च प्रारब्ध-पाप-नाशोऽवगम्यत एव । तथापि ते तज्-जातित्वेन यद् आख्यायन्ते तद्-व्यवहारत एव, न तु तत् परमार्थत इति ज्ञेयम् । अर्च्ये विष्णौ शिला-धीर् गुरुषु नर-मतिर् वैष्णवे जाति-बुद्धिः इति तेषु जाति-बुद्धेर् निषेधात् । तथैतादृश-दुर्जातयोऽपि भक्तिम् उपदेष्टव्या इति विधिश् च प्राप्तः । वक्ष्यते चैकादशे—स्त्रियः शूद्रादयश् चापि तेऽनुकम्पा भवादृशां [भा।पु। ११.५.४] इत्य् अत्रादि-पदेन दुर्जातय एव लभ्यन्ते । अत्रास्मभावनादि-सर्वापेक्षापरिहारार्थम् आह प्रभविष्णवे इति । एषाप्य् एका भगवतः प्रभुता स्वाभाविकी नात्र युक्तिर् योजनीयेति भावः ॥१८॥

 **॥।**

**॥ २.४.१९ ॥**

**स एष आत्मात्मवताम् अधीश्वरस्**

**त्रयीमयो धर्ममयस् तपोमयः ।**

**गत-व्यलीकैर् अज-शङ्करादिभिर्**

**वितर्क्य-लिङ्गो भगवान् प्रसीदताम् ॥**

**श्रीधर-स्वामी (भावार्थ-दीपिका) : **सर्वोपास्यत्वम् अनुस्मरन् प्रार्थयते । स एष आत्मवतां धीराणाम् आत्मा । आत्मत्वेनोपास्य इति अर्थः । त्रयीमयत्वादि-विशेषणैस् तत्-तन्-[^८६]मार्गेणोपास्यत्वं विवक्षितम् । गत-व्यलीकैर् निष्कपटैर् भक्तैर् वितर्क्यम् अत्याश्चर्येण वीक्षणीयं लिङ्गं मूर्तिर् यस्य स प्रसीदतु ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । आत्मैव भगवान्हरिर्ने तु भिन्न इत्येवमुपास्य इति भावः । निष्कपटैर्मोक्षपर्यन्तकामनाशून्यैः परमभक्तैः ॥१९॥

———————————————————————————————————————

**जीव-गोस्वामी (क्रम-सन्दर्भः) : **प्रत्यक्षवत् स्फुरणात् स एष इत्य् उक्तम् । त्रयी-मयः कर्म-काण्डोपास्यः । धर्म-मयः मन्व्-आदि-धर्म-शास्त्रोपास्यः । तपो-मयः उपासना-काण्डोपास्यः । गत-व्यलीकैः प्रोज्झित-कैतवैः मोक्ष-पर्यन्त-कामना-शून्यैः परम-भक्तैः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं श्लोक-द्वयेन व्यतिर् एकान्वयाभ्यां भक्ति-मताम् एव सर्वोत्कर्षम् अभिव्यज्य, परेषाम् अप्य् अयम् एव प्रतिस्वार्थ-सिद्धये उपास्य इत्य् आह । स प्रसिद्धेः । एषः अधीश्वरः । आत्मवतां ज्ञानिनां योगिनां च आत्मा आत्मत्वेनोपास्यः । त्रयीमय-त्वादि-विशेषणैस् तत्-तन्-मार्गेणोपास्यत्वम् । न च कैर् अप्य् एष ज्ञातुं शक्यः इत्य् आह—गत-व्यलीकैर् निष्कपटैर् वितर्क्यम् एव, न तु निश्चयेन ज्ञातुं शक्यं लिङ्गं लक्षणम् अपि, किम् उत लिङ्ग-गम्यं स्वरूपं यस्य सः । स-कपट-नामात्मवतादीनां का वार्तेति भावः ॥१९॥

 **॥।**

**॥ २.४.२० ॥**

**श्रियः पतिर् यज्ञ-पतिः प्रजा-पतिर्**

**धियां पतिर् लोक-पतिर् धरा-पतिः ।**

**पतिर् गतिश् चान्धक-वृष्णि-सात्वतां**

**प्रसीदतां मे भगवान् सतां पतिः ॥**

**श्रीधर-स्वामी (भावार्थ-दीपिका) : **सर्व-पालकत्वम् अनुस्मरन्न् आह—श्रिय इति । गतिश् च सर्वापत्सु रक्षकः ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एवं निजोपास्य-विशेषं रहस्यत्वेनाभिव्यज्य परम-प्रेमावेशेनैव व्यञ्जयन्न् आह । श्रियः सर्व-सम्पदाधिष्ठात्र्याः पतिः स्वामी । अतो यज्ञानां सर्व-श्रेयः-साधनानां च पतिः फलदातातः प्रजानां सर्वासाम् एव पतिर् ईश्वरः । यतो धियां पतिस् तासाम् अन्तर्यामी च ततस् ततश् च तासां ये लोकाभोग्यभुवनानि तेषाम् अपि पतिर् भोक्ता च य एव च धरापतिः कृपयावतीर्य धरापतित्वं लीलां च व्यजितवान् इत्य् अर्थः । कोसाव् इत्य् अपेक्षायाम् आह । पतिः पालको गतिर् नित्याश्रयश् च तत्र प्रमाणम् आह । सतां तद् अनुभविनां पतिराश्रय इति । वस्तुतस्तु लोक-पतिर् इत्य् उक्तेर् एव सर्व-पतित्वमायाति सर्वस्य श्र्यादेर् लोकान्तः-पातित्वात् तद् अपि पार्थक्येन पतित्व-वर्णनं प्रेमावेशाद् एव हेत्वन्तरानुपलब्धेर् इति ध्येयम् ॥२०॥

———————————————————————————————————————

**जीव-गोस्वामी (क्रम-सन्दर्भः) : **तद् एवं निजोपास्य-विशेषं रहस्यत्वेनाभिव्यज्य परम-प्रेमावेशेनैव प्रकटं व्यञ्जयन्न् आह । श्रियः सर्व-सम्पद्-अधिष्ठात्र्याः पतिः स्वामी । अतः यज्ञानां सर्व-श्रेयः-साधनानां च पतिः फल-दाता । अतः प्रजानां सर्वासाम् एव पतिरीश्वरः । यतो धियां पतिः तासाम् अन्तर्यामी च ततस् ततश् च तासां ये लोका भोग्य-भुवनानि तेषाम् अपि पतिर् भोक्ता । य एव च धरा-पतिः कृपयाऽवतीर्य धरापतित्व-लीलां च व्यञ्जितवान् इत्य् अर्थः । कोऽसौ इत्य् अपेक्षायाम् आह—पतिर् इति । पतिः पालकः गतिः नित्याश्रयश् च । तत्र प्रमाणम् आह—सतां तद्-अनुभविनां पतिर् आश्रय इति ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्व-पालकत्वम् आह—श्रिय इति । तत्रापि विशेषम् आह । पतिर् गतिश् च प्राप्यश् च । अप्रकट-प्रकाशे स यादव-रूपत्वेनेत्य् अर्थः ॥२०॥

 **॥।**

**॥ २.४.२१ ॥**

**यद्-अङ्घ्र्य्-अभिध्यान-समाधि-धौतया**

**धियानुपश्यन्ति हि तत्त्वम् आत्मनः ।**

**वदन्ति चैतत् कवयो यथा-रुचं**

**स मे मुकुन्दो भगवान् प्रसीदताम् ॥**

**श्रीधर-स्वामी (भावार्थ-दीपिका) : **ज्ञान-प्रदत्वम् अनुस्मरन्न् आह—यद्-अङ्घ्रीति द्वाभ्याम् । यस्याङ्घ्र्योर् अनुध्यानम् एव समाधिस् तेन धौतया शोधितया । यथा-रुचं[^८७] रुच्य्-अनुसारेण सगुण-निर्गुणादि-भेदैः । यद् वा, रुक् प्रतिभा । यथा-मतीत्य् अर्थः ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **स कृष्ण एव मे ज्ञानप्रदो भवत्व् इति प्रार्थनां व्यञ्जयति । यद्-अङ्घ्रीति । चस्त्वर्थेः कवयः स्व-पाण्डित्य-बलेनैव यथारुचं खरुच्यनुरोधेनैवैतत्-परमात्मनस् तत्त्वं स्वरूपं साकारं निराकारं वा जीवात्म-स्वरुपम् अणुप्रमाणं सर्व-गतं वा यद्वैतद् विश्वं मिथ्यैव सत्यम् एव नित्यम् एवेत्य् एवं वदन्ति युक्त्या प्रमाणयन्ति । न तु तेषां धीर्धौतात एवात्मनस् तत्त्वं न पश्यन्तीत्य् अर्थः । अत्र पक्षे तु स्थानेनेति पाठ्यम् । यथारुचि कथनं हि प्रमाणं न भवतीति चेद् आह—स्वामी यद् वेति । इत्य् अर्थ इति । अनन्त-महिमत्वेन स्वमत्यनुसारेणैव वदन्तीति भावः ॥२१॥

———————————————————————————————————————

**जीव-गोस्वामी (क्रम-सन्दर्भः) : **तादृशानुभवे कारणम् उपन्यस्यन्न् आह—यद्-अङ्घ्रीति । आत्मनः भगवतः तत्त्वं याथार्थ्यम् । अन्यथा तु कवयः पण्डितम्-मन्या अपि यथा-रुच्य् एव वदन्तीत्य् अर्थः । यद् वा, तथाप्य् अनन्त-महिमत्त्वात् तेऽपि कवयो यथात्म-प्रकाशम् एव वदन्तीति ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स श्री-कृष्ण एव मे ज्ञान-प्रदो भवत्व् इति प्रार्थनां व्यञ्जयति । यद्-अङ्घ्र्योर् अभिध्यानम् एव समाधिर् न तु ततोऽन्यस् तेन शोधितया । च-कारस् त्व्-अर्थे । कवयस् तु स्व-पाण्डित्य-बलेनैव यथा-रुचं स्व-स्व-रुच्य्-अनुसारेण । एतत् परमात्मनस् तत्त्वं स्वरूपम् । साकारं निराकारं जीवात्म-स्वरूपम् अणु-प्रमाणं सर्व-गतं वा । यद् वा—एतद्-विश्वं मिथ्यैव । सत्यम् एव नित्यम् इवेत्य् एवं वदन्ति—युक्त्या प्रतिपादयन्ति, न तु तेषां धीर् धौता, अत आत्मनस् तत्त्वं न पश्यन्ति ॥२१॥

 **॥।**

**॥ २.४.२२ ॥**

**प्रचोदिता येन पुरा सरस्वती **

**वितन्वताजस्य सतीं स्मृतिं हृदि ।**

**स्व-लक्षणा प्रादुरभूत् किलास्यतः **

**स मे ऋषीणाम् ऋषभः प्रसीदताम् ॥**

**श्रीधर-स्वामी (भावार्थ-दीपिका) : **किं च, पुरा कल्पादाव् अजस्य हृदि सतीं सृष्टि-विषयां वितन्वता **येन प्रचोदिता** सती **सरस्वती** तस्य मुखतः किल प्रादुर्भूता । **स्वानि**[^८८]**लक्षणानि** शिक्षाद्य्-उक्तानि यस्याः सा । **ऋषीणां** ज्ञान-प्रदानाम् **ऋसभः** श्रेष्ठः ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **अथ तद्-वर्णन-सामग्री मम स एव यथा ब्रह्मणो मुखाद् वेदं प्रवर्त्तयाम् आस तथा मन् मुखात् स्व-लीला-कथां स एव प्रवर्तयत्व् इत्य् अभिप्रेत्याह—किं चेति । स्वान्यसाधारणानि शिक्षाद्य् उक्तानि पाणिन्यादि-प्रणीत-शिक्षादि-ग्रन्थ-प्रोक्तान्य् उदात्तादि-स्वरस्थानाद्य् उपैतानि स्वरस्थान-प्रयत्नादि-युक्तेति यावत् । यद् वा, स्वं श्री-कृष्णं लक्षयत्य् उपास्यत्वेन दर्शयति या सा स्वलक्षणा । तद् उक्तं भगवतैव मयादौ ब्रह्मणे प्रोक्तो धर्मो यस्यां मदात्मकः इति ॥२२॥

———————————————————————————————————————

**जीव-गोस्वामी (क्रम-सन्दर्भः) : **अथ तद्-वर्णन-सामग्री मम स एवेत्य् आह—प्रचोदितेति द्वाभ्याम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यथा ब्रह्मणो मुखाद् वेदं प्रवर्तयामास, तथा मन्-मुखात् स्व-लीला-कथां स एव प्रवर्तयत्व् इत्य् आशास्ते । **येन प्रचोदिता** प्रेरिता **सरस्वती** वेद-रूपा, **अजस्य** ब्रह्मणः **आस्यतः प्रादुरभूत्** । येन कीदृशेन ? **पुरा** कल्पादौ । अजस्य तस्य **हृदि सतीं स्मृतिं वितन्वता** प्रकाशयता । सरस्वती कथम्भूता ? **स्वं** श्री-कृष्णं लक्षयति उपास्यत्वेन दर्शयतीति सा । यद् उक्तं भगवतैव—मयादौ ब्रह्मणे प्रोक्तो धर्मो यस्यां मद्-आत्मकः [भा।पु। ११.१४.३] इति ॥२२॥

 **॥।**

**॥ २.४.२३ ॥**

**भूतैर् महद्भिर् य इमाः पुरो विभुर् **

**निर्माय शेते यद् अमूषु पूरुषः ।**

**भुङ्क्ते गुणान् षोडश षोडशात्मकः **

**सोऽलङ्कृषीष्ट भगवान् वचांसि मे ॥**

**श्रीधर-स्वामी (भावार्थ-दीपिका) : **इदाणीं स्व-वाच्यं श्रोतृ-जनाह्लादिनीं शृङ्गार-करुणादि-शोभां प्रार्थयते—भूतैर् इति । स मे वचांस्य् अलङ्कृषीष्ट अलङ्करोतु । अन्यस्य वचसाम् अन्योन्यालङ्कारासम्भवम् आशङ्क्य तस्यान्तर्यामिताम् आविष्करोति । यो महद्भिर् भूतैर् इमाः पुरः शरीराणि सृष्ट्वा अमूषु पूर्ष्व् अन्तर्यामितया शेते वसति । अत्र पुरुष-समाख्यां प्रमाणयति । यद् यस्मात् पुरुष इति । अत एव य एकादशेन्द्रिय-पञ्चभूत-रूपान् षोडश-गुणान् कला भुङ्क्ते प्रकाशयति पालयतीति वा । तदा त्व् आत्मनेपदम् आर्षम् । अत्र हेतुः— यतः षोडशानाम् आत्मा चेतयिता । स्वार्थे कः । न त्व् अत्र जीवत्वम् उच्यते प्रार्थना-विरोधात् ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **अत्रान्तर्यामित्वे पुरुषसमाख्यां पुरुष-पद-निरुक्तिम् । अत एव पुरुषत्वाद् एव । पूरुष इह दीर्घत्व-मौणादिकत्वात् । तदा तु पालनार्थे भुजोऽनवने इति सूत्रात् । अत्र षोडश-कलाप्रकाशकत्वे अत्र श्लेषेण मद्-वचसाम् अपि गुणानास्वादयन् प्रसीदत्व् इति । तेन शरीराणि निरात्मकानि वस्त्रालङ्कारादि-युक्तान्य् अपि सद्भिर् अस्पृश्यानि यथा तथा मद्-वचांसि तद्-विनाभूतानि मा भवन्त्व् इति भावः ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इदाणीं मद्-वचःसु स्व-सृष्टेष्व् एव स्व-स्थित्यैव श्रोतृ-जनाह्लादिनीं शृङ्गार-करुणादि-रस-ध्वनि-गुणालङ्कार-शोभां तेषां करोत्व् इत्य् आशास्ते—भूतैर् इति । स मे वचांस्य् अलङ्कृषीष्ट तेषु स्वयं निवसन्न् अलङ्करोतु । यथा मनुष्यादि-शरीराणि सृष्ट्वा, तेषु स्वयं वसन्न् एव तानि सफलीकरोतीत्य् आह । यो महद्भिर् भूतैर् इमाः पुरः शरीराणि सृष्ट्वा अमूषु पूर्ष्यु अन्तर्यामितया शेते वसति । अत्र पुरुष-समाख्यां प्रमाणयति । यद् यस्मात् पुरुष इति । अत एव य एकादशेन्द्रिय-पञ्चभूत-रूपान् गुणान् भुङ्क्ते, निर्लेप एव दृष्टैर् आस्वादयति । अत्र श्लेषेण मद्-वचसाम् अपि गुणान् आस्वादयन् प्रसीदत्व् इति भावः । षोडशानाम् आत्मा चेतयिता । स्वार्थे कः । तेन शरीराणि निरात्मकानि वस्त्रालङ्कारादि-युक्तान्य् अपि सद्भिर् अस्पृश्यानि यथा तथा मद्-वचांसि तद्-विना-भूतानि मा भवत्व् इति भावः ॥२३॥

 **॥।**

**॥ २.४.२४ ॥**

**नमस् तस्मै भगवते वासुदेवाय वेधसे ।**

**पपुर् ज्ञानम् अयं सौम्या यन्-मुखाम्बुरुहासवम् ॥**

**श्रीधर-स्वामी (भावार्थ-दीपिका) : **श्री-व्यासं नमस्करोति—नम इति । सौम्या भक्ताः । यस्य मुखाम्बुरुहे आसवो मकरदस् तम् ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **ज्ञान-मयं ज्ञायते भक्ति-तत्त्वम् अनेनेति ज्ञानं भक्ति-योगस् तत्-प्रधानं यत्र तज्-ज्ञान-मयं भागवत-शास्त्रम् इत्य् अर्थः ॥२४॥

———————————————————————————————————————

**जीव-गोस्वामी (क्रम-सन्दर्भः) : **नम इति टीकायां श्री-व्यासं नमस्करोतीति । पपुर् इत्य् आदि-स्वारस्यात् । उत्तर-वाक्येन तु चतुः-श्लोकी-वक्तारम् इत्य् आयाति ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गुरुं श्री-व्यासं नमस्करोति । वासुदेवाय तद्-अवताराय । वेधसे शास्त्र-कर्त्रे । यन्-मुख-वाङ्-मकरन्दम् । यद् वा, वासुदेवाय कृष्णाय । सौम्याः कृष्ण-कान्ताः । ज्ञान-मयम् इति । नृत्य-गीत-वाद्य-कला-वैदिग्ध्य-रसालङ्कारादि-ज्ञानं सर्वतो विलक्षणम् अशिक्षितम् अपि यं पीत्वैव प्रापुर् वयम् अपि तद्-अनुगास् तत् तद् आप्नुयाम् एवेति भावः इति रहस्यम् ॥२४॥

 **॥।**

**॥ २.४.२५ ॥**

**एतद् एवात्म-भू राजन् नारदाय विपृच्छते ।**

**वेद-गर्भोऽभ्यधात् साक्षाद् यद् आह हरिर् आत्मनः ॥**

**श्रीधर-स्वामी (भावार्थ-दीपिका) : **इदानीं प्रश्नोत्तरतया ब्रह्म-नारद-संवादं प्रस्तौति—एतद् इति । उत्पत्ति-समय एव वेदा गर्भे यस्य सः । साक्षाद् धरिर् यद् आह तद् आह ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **यज् ज्ञान-मयं पुराणम् । हरिः श्री-नारायणः । आत्मन इति द्वितीयार्थे षष्ठी आत्मानं स्वं ब्रह्माणं प्रति चतुः-श्लोकी-रूपेणाह एतद् एव वेद-गर्भो ब्रह्मा आत्मनः परमात्मनः सकाशाद् भवतीति तथाभूतः पृच्छते नारदायाभ्यधाद् अभ्यभाषत । हे राजन्न् इति । वैराग्येण दीप्यमानस्त्वम् एवास्य श्रवणाधिकारीति तुभ्यम् अहं वर्णयामीति भावः ॥२५॥


    इति श्री-भागवत-भावार्थ-दीपिका-प्रकाशे द्वितीय-स्कन्धे चतुर्थोऽध्यायः ॥४॥

———————————————————————————————————————

**जीव-गोस्वामी (क्रम-सन्दर्भः) : **आत्मन इति आत्मानं ब्रह्माणां प्रतीत्य् अर्थः ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इदानीं प्रश्नोत्तरतया ब्रह्म-नारद-संवादं प्रस्तौति—एतद् इति । उत्पत्ति-समय एव वेदा गर्भे यस्य । साक्षाद् धरिर् यद् आह । आत्मनः आत्मानं प्रति ॥२५॥

इति सारार्थ-दर्शिन्यां हर्षिण्यां भक्त-चेतसाम् ।

द्वितीयेऽत्र चतुर्थोऽपि सङ्गतः सङ्गतः सताम् ॥

 **॥।**


        इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वितीय-स्कन्धे 


        महा-पुरुष-संस्थानुवर्णनं नाम


        चतुर्थोऽध्यायः


        ॥४॥

**॥।**

(२.५)


## पञ्चमोऽध्यायः


## ब्रह्माणं प्रति नारदप्रश्नः, ब्रह्मोक्तिः, तत्त्वानामुत्पत्तिः, ब्रह्माण्डनिर्माणवर्णनं च ।

**॥ २.५.१ ॥**

**नारद उवाच—**

**देव-देव नमस् तेऽस्तु भूत-भावन पूर्वज ।**

**तद् विजानीहि यज् ज्ञानम् आत्म-तत्त्व-निदर्शनम् ॥**

**मध्वाचार्यः (भागवत-तात्पर्यम्) : **विजानीहि विज्ञापय । व्यत्ययो भेद-स्वातन्त्र्य-करणेष्व् इति वचनात् ॥१॥

———————————————————————————————————————

**श्रीधर-स्वामी (भावार्थ-दीपिका) : **

पञ्चमे नारदेनाथ पृष्ठः सृष्ट्य्-आदि वक्त्य् अजः ।

हरेर् लीलां विराट्-सृष्टिं काल-कर्मादि-शक्तिभिः ॥१॥

नारदाय विपृच्छते वेद-गर्भोऽभ्यधाद् इत्य् उक्तं, तत्र नारद-प्रश्नम् आह—देव-देवेति। हे भूत-भावन, अत एव सर्वेषां पूर्वज अनादे, ज्ञायतेऽनेनेति ज्ञानं तत् साधनं यत् तद् विजानीहि[^८९] । विशेषेण ज्ञापयेत्य् अर्थः । कथम्भूतम् ? आत्म-तत्त्वं नितरां दृश्यते येन तत् ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **सृष्ट्यादि-रूपां हरेर् लीलां काल-कर्मादि-शक्तिभिर् विराट् सृष्टिञ् च प्रथमादिना स्थित्य्-आदि-ग्रहः द्वितीयादिना स्वभावादि-ग्रहः ॥ हे देवानाम् इन्द्रादि-देवानाम् अपि देवः प्रकाशकस्त्वम् असीति भावः । अतस् ते नमोऽस्तु । भूतानि स्थावरजङ्गमानि भावयति सृजतीति हे तथा-भूत अत एव भूतोत्पादकत्वाद् एव । हे पूर्वजेति । तत्-साधनं ज्ञान-साधनम्  । इत्य् अर्थ इति । धातूनाम् अनेकार्थत्वाज् जानातेर्ज्ञापनार्थतापीति भावः ॥१॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** परीक्षिता यत् पृष्टं तत् कथयितुम् ब्रह्मणा नारद-संवादं प्रमाणीकृत्य, एतद् एवात्म-भू राजन् नारदाय विपृच्छते [भा।पु। २.४.२५] इति यद् उक्तं, तद् एव नारद-प्रश्नेनाह देव-देवेत्य्-आदि बहुभिः । सर्वं सुसमञ्जसम् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

पञ्चमे नारदं प्राह तत्त्वानां सृष्टिम् आत्मभूः ।

तैर् विराजश् च तत्-पादाद्य्-अङ्गैर् भूर्-आदि-कल्पनम् ॥१॥

भूतानि भावयन्ति सृजन्तीति भूत-भावना मरीच्य्-आदयः पूर्वजाः अस्मद्-भ्रातरो यस्मात्, हे तथा-भूत ! आत्मनोः परमात्म-जीवात्मनोस् तत्त्व-निदर्शनं तत्त्व-ज्ञापकं यज् ज्ञानं तद् विजानीहिविशेषेण जानासि । लड्-अर्थे लोट् । विज्ञापयेति वा ॥१॥

 **॥।**

**॥ २.५.२ ॥**

**यद् रूपं यद् अधिष्ठानं यतः सृष्टम् इदं प्रभो ।**

**यत् संस्थं यत् परं यच् च तत् तत्त्वं वद तत्त्वतः ॥**

**श्रीधर-स्वामी (भावार्थ-दीपिका) : **उपलक्षण-भूतं विश्वम् एवात्म-ज्ञान-साधनम् अतस् तद्-विशेषं पृच्छति । यद् रूपं येन रूप्यते प्रकाश्यते । यद् अधिष्ठानं यद् आश्रयम् । यतो येन सृष्टम् । यत् संस्थं यस्मिंल् लीयते । यत् परं यद् अधीनम् । यच् चेति यद् आत्मकम् । स्वतः सत्कारणतो वेत्य् अर्थः । तस्य तत्त्वं याथार्थ्यं तत्त्वतो वद ॥२॥ 

———————————————————————————————————————

**वंशीधरः (भावार्थ-दीपिका-प्रकाशः) : **यतो विश्वमेवात्म-ज्ञान-साधनम् अतो हेतोस् तद् विशेषं विश्वस्यैव विशेषं भेदं यद्-रूपं यल्-लक्षणं यत इति तृतीयार्थे तसिः । इत्य् अर्थ इति । सतो यत्-स्वरूपं सतः कारणाद्वा यत्-स्वरूपं यद्-वेद स्वत एव सत्त्व-प्रतीतेः कारणतो वा कारणसत्तयावत्सदस्तीति भावः । तस्यास्य विश्वस्य तत्त्वतः परमार्थतः प्रभो इति त्वं मत्-सन्देहापाकरण-समर्थोसीति भावः ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इदं विश्वं यद्-रूपं यद् अस्य लक्षणम् । यद्-अधिष्ठानं योऽस्याश्रयः । यतः येन सृष्टम् । यत्-संस्थं यस्मिन् लीयते । यत्-परं यस्याधीनम् । यच् च यद्-आत्मकम् । तस्य तत्त्वं याथार्थ्यं तत्त्वतो वद ॥२॥

 **॥।**

**॥ २.५.३ ॥**

**सर्वं ह्य् एतद् भवान् वेद भूत-भव्य-भवत्-प्रभुः ।**

**करामलक-वद् विश्वं विज्ञानावसितं तव ॥**

**श्रीधर-स्वामी (भावार्थ-दीपिका) : **न जानामीति न वक्तव्यम् इत्य् आह—सर्वम् इति । भूतं जातं, भव्यं जनिष्यमाणं, भवत् जायमानं, तेषां प्रभुर् यतः, अतो विशिष्टेन ज्ञानेनावसितं निश्चितम् ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **हिरण्यगर्भः समवर्तताग्रे भूतस्य जातः पतिर् एक आसीत् इति श्रुतौ भूत-पदं भवद् भविष्ययोर् अप्य् उपलक्षणम् इत्य् अभिप्रायेणाह । भूतभव्येति । करस्थितामलक-फलबाह्याभ्यन्तरावयवज्ञानवत्सर्वं भवान् वेदेति । नन्व् आमलकस्य स्थूलान्तरावयवप्रतीतावपि सूक्ष्मतरावयवा प्रतीतेर् दृष्ठान्ते वैष्यम्यम् इति चेत् तत्र श्लेषेणाह । अमलं निर्मलं च तत्-कं जलं चेत्य् अमलकं करेऽमलकं करामलकं तद्वत् । यथा करस्थ-निर्मल-जलेऽतिसूक्ष्मरेखादेर् ज्ञनं भवति तथातिसूक्ष्मम् अपि वस्तु विश्वस्मिंस्तवाज्ञातं नास्तीति भावः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्वम् इति । परमात्मा जीवात्मा जगद् इति त्रिकम् । भूतं पूर्व-जातं प्राणि-वृन्दम् । भव्यं जनिष्यमाणं, भवज् जायमानं, तेषां प्रभुर् यतः, अतो विशिष्टेन ज्ञानेनावसितम् अवगतम् । कर-स्थम् आमलक-फलम् इव ॥३॥

 **॥।**

**॥ २.५.४ ॥**

**यद्-विज्ञानो यद्-आधारो यत्-परस् त्वं यद्-आत्मकः ।**

**एकः सृजसि भूतानि भूतैर् एवात्म-मायया ॥**

**मध्वाचार्यः (भागवत-तात्पर्यम्) : **तद्-वशत्वाद् इदं रूपं हरेर् नैव स्वरूपतः इति मानस-संहितायाम् ।

अधिष्ठानम् इति प्रोक्तं मूलाधारं विचक्षणः ।


        यत् स्थितं दृश्यते वस्तु संस्थानं तद् उदीरितम् ।


    उभयं हरिर् एवास्य जगतो मुनि-पुङ्गव ॥ इति वामने ।


        हरिः परोऽस्य जगतो ह्य् अवक्तादेश् च कृत्स्नशः ।


    अतस् तत् परम् एवेदं वदन्ति मुनयोऽमलाः ॥ इति सात्वत-संहितायाम् ।


        यद् अधीना यस्य सत्ता तत् तद् इत्य् एव भण्यते ।


    विद्यमाने विभेदेऽपि मिथो नित्यं स्वरूपतः ॥ इति भविष्य-पर्वणि ।

तद्-अधिकं ज्ञातुं पूर्व-पक्षं दर्शयति—एकः सृजतीत्य् आदिना ॥४॥

———————————————————————————————————————

**श्रीधर-स्वामी (भावार्थ-दीपिका) : **आस्ताम् इदम्, आदौ तावत् त्वाम् एव कथयेत्य् आह । यतो विज्ञानं यस्य । कस् तव विज्ञान-द इत्य् अर्थः । यद्-आधारः कस् तवाश्रयः । यत्-परो यद्-अधीनः । यद्-आत्मको यत्-स्वरूपः । मम तु त्वम् एव स्वतन्त्रः परमेश्वर इति बुद्धिह् । तव तपश्-चरणेन तु पराशङ्कया पृच्छामीत्य् आह सार्धैश् चतुर्भिः । एकोऽसहायः ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **इदं विश्ववृत्तमास्तां तिष्ठतु आत्मानं स्वम् एव त्वं ब्रूहीति । इत्य् अर्थ इति । आर्थिकोयम् अर्थ इति भावः । एव मग्रेऽपि ॥४॥

———————————————————————————————————————

**जीव-गोस्वामी (क्रम-सन्दर्भः) : **यद्-विज्ञान इत्य् आदौ तं वदेति शेषः । मम तु तत्-तद्-रूपत्वेन त्वम् एव भासीत्य् आह—एक इति । अत्रास्ताम् इत्य्-आदि-टीकायां त्वाम् एवेत्य् अत्र च आत्मानम् एव कथयेति तु वाच्यम्[^९०] ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आस्ताम् इदम् आदौ तावत् त्वाम् एव त्वं ब्रूहीत्य् आह । यद् विज्ञानं यतो विज्ञानं यस्य सः । यस् तव विज्ञान-प्रदः । यद्-आधारो यस् तवाश्रयः । यत्-परो यस्य त्वम् अधीनः । यद्-आत्मको यस् तवात्मा । मम तु त्वम् एव स्वतन्त्रः परमेश्वर इति बुद्धिह् । तव तपश्-चरणेन तु पराशङ्कया पृच्छामीत्य् आह सार्धैश् चतुर्भिः । एकोऽसहायः ॥४॥

 **॥।**

**॥ २.५.५ ॥**

**आत्मन् भावयसे तानि न पराभावयन् स्वयम् ।**

**आत्म-शक्तिम् अवष्टभ्य ऊर्णनाभिर् इवाक्लमः ॥**

**श्रीधर-स्वामी (भावार्थ-दीपिका) : **आत्मनि भावयसे पालयसि स्वयम् एव पराभवम् अप्रापयन्[^९१] अक्लमः श्रम-रहितः । यथोर्णनाभिर् आत्मन एव शक्तिम् अवष्टभ्य सृजति तद्वत् ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **आत्मनि भावयसे न पराभावयन्न् इति च स्व-वैभवाधिक्येऽपि सतीति शेषः सूर्यादौ विद्यमाने दीपादेः पराभव-दर्शनात्  । अत उपादान-करणत्वम् एव भवत आयाति सूर्यादौ विद्यमाने रश्म्यादेस् तद-दर्शनाद् इति भाव इति सन्दर्भः । भावयसे पालयसि तानि न पराभावयन्न् अन्यतः पराभवम् अप्रापयन्  ॥५॥

———————————————————————————————————————

**जीव-गोस्वामी (क्रम-सन्दर्भः) : **आत्मनि भावयसे न पराभावयन्न् इति च स्व-वैभवाधिक्येऽपि सतीति शेषः । सूर्यादौ विद्यमाने दीपादेः पराभव-दर्शनात् । अत उपादान-कारणत्वम् एव भवत आयाति । सूर्यादौ विद्यमाने रश्म्य्-आदेस् तद्-अदर्शनाद् इति भावः ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आत्मन् आत्मनि अधिष्ठाने । भावयसे पालयसि । तानि न पराभावयन् अन्यतः पराभवम् अप्रापयन्। यथोर्णनाभिर् आत्मन एव शक्तिम् अवष्टभ्य सृजति तद्वत् । अक्लमः श्रम-रहितः ॥५॥

 **॥।**

**॥ २.५.६ ॥**

**नाहं वेद परं ह्य् अस्मिन् नापरं न समं विभो ।**

**नाम-रूप-गुणैर् भाव्यं सद्-असत् किञ्चिद् अन्यतः ॥**

**मध्वाचार्यः (भागवत-तात्पर्यम्) : **

त्वद्-अधीना यतः सत्ता अवरस्यापि केशव ।


    अतः स्वरूपतः सम्यक् सति भेदोऽपि तद्-भावान् ॥ इति मात्स्ये ॥६॥

———————————————————————————————————————

**श्रीधर-स्वामी (भावार्थ-दीपिका) : **तस्माद् अहं त्व् अस्मिन् विश्वस्मिन् परम् उत्तमम् अपरम् अधमं समं मध्यमं च । तत्रापि नाम मनुष्यादि-रूपं द्विपदत्वादि-गुणः शुक्लत्वादिस् तैर् भाव्यं साध्यं, तत्रापि सद्-असत्-स्थूलं सूक्ष्मं च किंचिद् अप्य् अन्यतो न वेद किन्तु त्वत्त एव सर्वं भवतीति मन्ये ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **यस्मात्त्वम् एव सर्वेश्वरस् तस्माद्द् हेतोः तत्रापि उत्तमाधमादि-रूपत्वेऽपि हे विभो इति अहो सर्वेश्वरो भूत्वायम् अपि कञ्चन ध्यायतीति तव विभुत्वेऽपि सन्देहोस्तीति भावः ॥६॥

———————————————————————————————————————

**जीव-गोस्वामी (क्रम-सन्दर्भः) : **तद् एवाह—नाहम् इति ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्माद् अहं त्व् अस्मिन् जगति परम् उत्तमम् अपरम् अधमं समं मध्यमं च । तत्रापि नाम मनुष्यादि, रूपं द्विपदत्वादि, गुणः शुक्लत्वादिः, तैर् भाव्यं साध्यम् । तत्रापि सद् असत् स्थूलं सूक्ष्मं च किंचिद् अप्य् अन्यतो न वेद, किन्तु त्वत्त एव सर्वं भवतीति मन्ये ॥६॥

 **॥।**

**॥ २.५.७ ॥**

**स भवान् अचरद् घोरं यत् तपः सुसमाहितः ।**

**तेन खेदयसे नस् त्वं परा-शङ्कां च यच्छसि ॥**

**श्रीधर-स्वामी (भावार्थ-दीपिका) : **स तथा-विधोऽपि भवांस् तपोऽचरद् इति यत् तेन नोऽस्मान् खेदयसे मोहयसि । यतः परा-शङ्काम् ईश्वरान्तराशङ्कां प्रयच्छसि ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **तेन तप आचरणेन  ॥७॥

———————————————————————————————————————

**जीव-गोस्वामी (क्रम-सन्दर्भः) : **तद् एतत् तथोत्तर-वाक्यं च तन्-मुखेनैव अन्यान्[^९२] शिक्षयितुम् उक्तम् ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स तथा-विधोऽपि पराशङ्काम् ईश्वरान्तराशङ्काम् ॥६॥

 **॥।**

**॥ २.५.८ ॥**

**एतन् मे पृच्छतः सर्वं सर्व-ज्ञ सकलेश्वर ।**

**विजानीहि यथैवेदम् अहं बुध्येऽनुशासितः ॥**

**श्रीधर-स्वामी (भावार्थ-दीपिका) : **यथैवाहं त्वयाऽनुशासितः शिक्षितः सन् बुध्ये बुध्येयं तथा विजानीहि विशेषेण ज्ञापय ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **सर्वज्ञेति  । सर्वज्ञत्वान् मम बुद्धिम् अपि जानास्येवेति भावः । सङ्कलेश्वरेति । सकलजगतस् त्वम् एव बुद्धिदाता सकलेश्वरत्वान् मम तु पुत्रस्य तद्-दाने का वार्तेति भावः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पृच्छतो ममैतत् सर्वम् अभिप्रेतं वस्त्व् इत्य् अर्थः । विशेषेण जानीहि स्वयं परामृश, ततो वदेत्य् अर्थः । किं च, यथैवेदम् अनुशासितः सन्न् अहं बुध्ये सम्यग् अवगच्छामि तथा विजानीहि, तेनास्योत्तरम् अबाधितं देहीति व्यञ्जितम् ॥८॥

 **॥।**

**॥ २.५.९ ॥**

**ब्रह्मोवाच—**

**सम्यक् कारुणिकस्येदं वत्स ते विचिकित्सितम् ।**

**यद् अहं चोदितः सौम्य भगवद्-वीर्य-दर्शने ॥**

**श्रीधर-स्वामी (भावार्थ-दीपिका) : **प्रश्नम् अभिनन्दति । वत्स ! हे पुत्र ! **तवेदं विचिकित्सितं** सन्देहः तत्-पूर्वकः प्रश्नोऽयं **सम्यग्** इत्य् अर्थः । यतः **कारुणिकस्य** तवायं प्रश्नः । अत्र हेतुः—**यत्** यतः पर-धर्म-**प्रदर्शनेभगवद्-वीर्य**-प्रकाशने प्रवर्तितोऽस्मि । अतस् त्वं जिज्ञासुर् अपि मयि कृपाम् एव कृतवान् इत्य् अर्थः ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **हे वत्सेति स्नेहाधिक्यद्योतनाय । तत्-पूर्वकः सन्देह-पूर्वकः । इत्य् अर्थ इति । प्रष्टव्या गुरवौ नित्यं ज्ञातम् अर्थम् अपि स्वयम् इत्य् उक्ते निःसन्देहार्थस्यापि प्रश्न-विधेः सन्दिग्धस्य प्रश्नस्तु सर्वथैव शोभनो भवतीति भावः । कुतः सम्यग् इति । तत्राह—यत इति । अत्र कारुणिकत्वे यतोऽहं परम-धर्मे प्रवर्तितोस्मि अतोः हेतोः इत्य् अर्थः । इति ॥


    वासुदेव-कथा-प्रश्नः पुरुषां-स्त्रीन् पुनाति हि । 

वक्तारं पृच्छकं श्रोतृंस्तत्पाद-सलिलं यथा ॥ 

इति श्री-दशमोक्तन्यायेन प्रश्नोत्तरदानेनाहम् अपि परम-पावनो भविष्यामीति भावः । भगवद्-वीर्यञ् च विश्व-सृष्ट्यादि-मयं तस्य दर्शने ॥९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** सम्यक् कारुणिकस्येत्य् अस्य तात्पर्यम् इदं—भवान् सर्वम् एव वेत्ति, तथापि सन्दिहान एव पृच्छसि यत्, तत् ते लोकान् प्रति कारुणिकता, **यद्** यस्माद् **अहंभगवद्-वीर्य-दर्शने** प्रेरितः । अतो मत्-परीक्षापि ते उद्देश्य इति भावः ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**[भक्ति-सन्दर्भ ४१]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रश्नम् अभिनन्दति । हे **वत्स** ! पुत्र ! **विचिकित्सितं** सन्देहः । **सम्यग्** अतिसमीचीनम् । **कारुणिकस्येति** सर्वज्ञेनापि त्वयैवं पृच्छता मयि पितरि करुणैव कृता । **यद्** अहं विजानीहीति परामार्शार्थक-पदेन **भगवतो वीर्यस्य** विश्व-सृष्ट्य्-आदि-मयस्य **दर्शने** विषये प्रेरितः, तद् **अहं** क्षणं मनसैव तत् पश्यामीत्य् आननन्द ॥९॥

 **॥।**

**॥ २.५.१० ॥**

**नानृतं तव तच् चापि यथा मां प्रब्रवीषि भोः ।**

**अविज्ञाय परं मत्त एतावत् त्वं यतो हि मे ॥**

**मध्वाचार्यः (भागवत-तात्पर्यम्) : **नानृतम् इत्य् आक्षेपः ॥१०॥

———————————————————————————————————————

**श्रीधर-स्वामी (भावार्थ-दीपिका) : **ननु त्वम् एव भगवान् इत्य् उक्तं मया एकः सृजसि भूतानि [भा।पु। २.५.४]इत्य्-आदिना । सत्यम्, यथा माम् ईश्वरत्वेन प्रभाषसे तद् अपि तव भाषणं नात्यन्तम् अनृतम् । यतः कारणाद् एतावत् प्रभावस्य भाव एतावत् त्वं मे अस्ति, किन्तु मत्तः परम् ईश्वरम् अविज्ञाय ब्रूषे । अतः सादृश्यात् तवेयं भ्रान्तिर् न तु बुद्धि-पूर्वम् अनृतम् इत्य् अर्थः । यत ईश्वरान् ममैतावत् त्वं तम् अविज्ञायेति वान्वयः ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राशङ्कते । नन्व् इति । भोः पुत्र । इत्य् अर्थ इति । बुद्धि-पूर्वकानृत-सम्भाषण एव दोषो न त्व बुद्धि-पूर्वकेऽपि तस्य सत्य-प्रायत्वाद् इति भावः । इत्य् अर्थ इति । एतावत् त्वम् ईश्वरोयं साक्षाद् इति भ्रान्ति-जनक-वैभवं स्यात् तम् अज्ञात्वैवैतत्-कथनोपपत्तेर् इति भावः ॥१०॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** यत् श्री-कृष्णात् मे एतावत् त्वम् ऐश्वर्यं, तत् मत्तः परं त्व् अविज्ञाय अजानन्न् इव मां यथा यथावत् प्रब्रवीषीति न, अतस् तव तच् च भाषितम् अप्य् अनृतं मिथ्यैव । मां परीक्षितुम् ऐश्वर्यं प्रतिपादयसि ॥१०॥

———————————————————————————————————————

**जीव-गोस्वामी (क्रम-सन्दर्भः) : **किं वा तवेदम् अज्ञानम् एवेति खिद्यमान आह नानृतम् इति ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, भोः पुत्र ! एकः सृजसि भूतानि [भा।पु। २.५.४]इत्य्-आदिना माम् ईश्वरत्वेन यथा ब्रवीषि, तच् चापि नानृतं न मिथ्या । यतो मत्तः सकाशाद् अपि । परं परमेश्वरं, अविज्ञाय मत्तं परस्मिन् परमेश्वरे अविज्ञाते सतीत्य् अर्थः । मम एतावत्त्वं स्याद् इत्य् अनेक-कर्तृकत्वेऽपि क्त्वा-प्रत्यय आर्षः । यद् वा, मत्तः परम् अविज्ञाय, मम एतावत्त्वं लोका ब्रुवन्तीति शेषः । त्वं तु सर्वज्ञोऽपि तान् एव ज्ञापयितुं तान् अनुकृत्य ब्रूषे इति भावः । त्वं मत्तः परम् अविज्ञाय ब्रवीषीति व्याख्याने तु नारदस्याज्ञत्वं ब्रह्मणा ज्ञातम् अनुचितम् ॥१०॥

 **॥।**

**॥ २.५.११ ॥**

**येन स्व-रोचिषा विश्वं रोचितं रोचयाम्य् अहम् ।**

**यथार्कोऽग्निर् यथा सोमो यथर्क्ष-ग्रह-तारकाः ॥**

**श्रीधर-स्वामी (भावार्थ-दीपिका) : **तर्हि कोऽसाव् ईश्वर इत्य् अपेक्षायां भक्त्या नमस्कुर्वन्न् एव तं कथयति त्रिभिः । **येन स्व**-प्रकाशेन **रोचितं** प्रकाशितम् एव प्रकाशयामि सृष्ट्याऽभिव्यक्तं करोमि । यथा[^९३]‘र्कादयश् चैतन्य-प्रकाश्यम् एव प्रकाशयन्ति । तथा च श्रुतिः—


    न तत्र सूर्यो भाति न चन्द्र-तारकं 


    नेमा विद्युतो भान्ति कुतोऽयम् अग्निः ।


    तम् एव भान्तम् अनु भाति सर्वं 


    तस्य भासा सर्वम् इदं विभाति ॥ [मु।उ। २.१०, क।उ। २.२.१५] इति ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **भगवान् एव स्वप्रकाशस् तद् इतरत् सर्वं तत्-प्रकाशितम् एवेत्य् अत्र प्रमाणम् आह—तथा चेति । तत्रात्म-स्वरूपे तम् आत्मानं भ्रान्तं स्वतः प्रकाशमानम् अनुपश्चात् सर्वं सूर्यादि विभातीति श्रुतिपदार्थः । ऋक्षाण्य् अश्विन्यादीनि । ग्रहा भौमादयः । तारका ध्रूवागस्त्याद्याः ॥११॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अहं तावद् ईश्वरो न ईश्वरस् त्व् अन्य एव, यद् रोचिषा सर्वं रोचत इत्य् आह—येनेत्य्-आदि । यथार्कादयस् तद्-रोचिषा रोचितं विश्वं रोचयन्ति, तथाहम् अप्य् एकः ॥११॥

———————————————————————————————————————

**जीव-गोस्वामी (क्रम-सन्दर्भः) : **यथार्कादयस् तत् प्रकाशितास् तच्-छक्त्यैव तत् तत् प्रकाशयन्तीत्य् अर्थाह् ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वस्तुतस् तु अहं को वा वराकः इत्य् आह—येन स्व-रोचिषा स्व-प्रकाशेन परमेश्वरेणैव प्रकाशितम् एव पिष्ट-पेष-न्यायेन प्रकाशयामि सृष्ट्याऽभिव्यक्तं करोमि । यथार्कादयस् तत्-प्रकाशितम् एव प्रकाशयन्ति । तथा च श्रुतिः—


        न तत्र सूर्यो भाति न चन्द्र-तारकं 


        नेमा विद्युतो भान्ति कुतोऽयम् अग्निः ।


        तम् एव भान्तम् अनु भाति सर्वं 


    तस्य भासा सर्वम् इदं विभाति ॥ [मु।उ। २.१०, क।उ। २.२.१५] इति ॥११॥

 **॥।**

**॥ २.५.१२ ॥**

**तस्मै नमो भगवते वासुदेवाय धीमहि ।**

**यन्-मायया दुर्जयया मां वदन्ति जगद्-गुरुम् ॥**

**मध्वाचार्यः (भागवत-तात्पर्यम्) : **मुख्या माया हरेः शक्तिर् अमुख्या प्रकृतिर् मता । अथामुख्यतमा चैव माया हीना प्रकीर्तिता ॥१२-१३॥

———————————————————————————————————————

**श्रीधर-स्वामी (भावार्थ-दीपिका) : **तस्मै नमो[^९४] धीमहि । यस्य मायया विमोहिताः सन्तो युष्मद्-आदयो मां जगद्-गुरुं जगत्-कारणं वदन्ति तस्मै ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **ननु जगद्-गुरुर् ब्रह्मा विश्वं सृजतीति सर्वत्र ख्यातिस् तवास्ति तत्र स विस्मयः । सोत्प्रासम् आह । तस्मा इति । यद्वः बुभूषणा दुर्मत-श्रवणापराधो भगवन्न् अमनेन परिहर्तव्य इत्य् अभिप्रेत्य वा भगवन्तं नमति—नम इति । तस्मै नमो वयं तं धीमहि इति योज्यम् । अनेन पद्येन ॐ नमो भगवते वासुदेवाय नारायणाय विद्महे वासुदेवाय धीमहि तन्नो विष्णुः प्रचोदयात् इति द्वादशाक्षरी चतुर्विंशत्य्-अक्षरी चेति द्वे विद्ये हिरण्यगर्भेण नित्यं सेव्ये इति दर्शितम् ॥१२॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** न त्व् अहं स्वयं सृजामि, ये न जानन्ति, ते हि माम् ईश्वरं वदन्तीत्य् आह—तस्मै नम इत्य्-आदि । वासुदेवाय वसुदेव-पुत्राय ॥१२॥

———————————————————————————————————————

**जीव-गोस्वामी (क्रम-सन्दर्भः) : **तस्मा इति द्वयम् । तम-आदिमत्त्वेन स्वस्य स-दोषत्वात् ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु जगद्-गुरुर् ब्रह्मा विश्वं सृजतीति सर्वत्रैव तव ख्यातिः ? तत्र स-विस्मय-सोत्प्रासम् आह—तस्मै नमो धीमहीति ॥१२॥

 **॥।**

**॥ २.५.१३ ॥**

**विलज्जमानया यस्य स्थातुम् ईक्षा-पथेऽमुया ।**

**विमोहिता विकत्थन्ते ममाहम् इति दुर्धियः ॥**

**श्रीधर-स्वामी (भावार्थ-दीपिका) : **यन्-माययेति माया-सम्बन्धोक्तेस् तस्या दुर्जयत्वोक्तेश् च तस्यापि[^९५] किम् अस्ति संसारो नैवेत्य् आह । मत्-कपटम् असौ जानातीति यस्य दृष्टि-पथे स्थातुं विलज्जमानयैव तस्मिन् स्व-कार्यम् अकुर्वत्या अमुया मायया विमोहिता अस्मद्-आदयो दुर्धियोऽविद्यावृत-ज्ञाना एव केवलं विकत्थन्ते श्लाघन्ते । अनेन यद् रूपम् इत्य् अस्य प्रश्नस्योत्तरम् उक्तं भवति ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **अत्र विश्वनाथः—जगद्गुरुर् विश्वस्रष्टा त्वं भवस्येवेति तुभ्यम् आदर-दायिनः सन्तः किं माया-मोहिताः सत्यं भगवत् सम्बन्धं विना ये आदर-दायिनो ये च तेभ्य आदर-ग्राहिणश् च ते उभयेऽपि बहिर् दर्शिनो भगवतः पृष्ठ-देशस्थया मायया मोह्यन्त एवेत्य् आह—विलज्ज इति । अत्र तद्-विमुखतैव तत्-पृष्ट-देशो ज्ञेयः । तद्वै मुख्ये सत्येव तस्याः प्रभावो न सांमुख्य इति अनेन प्रबन्धेन भगवतैवेदं प्रकाश्यत इत्य् उत्तरम् उक्तम् ॥१३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तन्-मायया मोहिता एव ममाहम् इति विकत्थन्ते, नाहं तथेति तद् दर्शयति—विलज्जमानयेत्य्-आदि । अमुया मायया ॥१३॥

———————————————————————————————————————

**जीव-गोस्वामी (क्रम-सन्दर्भः) : **सच्-चिद्-आनन्द-घनत्वेन यस्य निर्दोषस्य नेत्र-गोचरे स्थातुं विलज्जमानयामुया मायया विमोहिता । अस्मद्-आदयो दुर्धियः विकत्थन्ते आत्मानं श्लाघन्ते ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **जगद्-गुरु-विश्व-स्रष्टा त्वं भवस्य् एवेति तुभ्यम् आदर-दायिनः सन्तः किं माया-मोहिताः ? सत्यं, भगवत्-सम्बन्धं विना ये आदर-दायिनः ये च तस्मात् आदर-ग्राहिणश् च, ते उभयेऽपि बहिर् दर्शिनो भगवतः पृष्ठ-देश-स्थया मायया मोह्यन्त एवेत्य् आह । विलज्जमानया मत्-कपटम् असौ जानातीति कपटिन्या स्त्रिया इव । यस्य दृष्टि-पथे स्थातुं विलज्जमानया अर्थात् तत्-पृष्ठ-देश एव स्थितवत्या अमुया मायया विमोहिता विकत्थन्ते । अत्र तद्-विमुखतैव तत्-पृष्ठ-देशो ज्ञेयः । तद्-वैमुख्ये सत्य् एव तस्या प्रभावो न साम्मुख्ये इत्य् अर्थः ॥१३॥

 **॥।**

**॥ २.५.१४ ॥**

**द्रव्यं कर्म च कालश् च स्वभावो जीव एव च ।**

**वासुदेवात् परो ब्रह्मन् न चान्योऽर्थोऽस्ति तत्त्वतः ॥**

**मध्वाचार्यः (भागवत-तात्पर्यम्) : **परः अधिकः । तद्वद् एव स्थितं यत् तु तात्त्विकं तत् प्रचक्षते इति कौर्मे ॥१४॥

———————————————————————————————————————

**श्रीधर-स्वामी (भावार्थ-दीपिका) : **तद् एवं स्वस्माद् अन्यं परमेश्वरं निरूप्येदानीं यद् अधिष्ठानम् इत्य्-आदि-नव-प्रश्नानां स एवाधिष्ठानादिकं सर्वम् इत्य् उत्तरं वक्तुं तद्-व्यतिरेकेणान्यस्यासत्त्वम् आह—द्रव्यम् इति । द्रव्यं महा-भूतान्य् उपादान-रूपाणि । कर्म जन्म-निमित्तम् । कालस् तत्-क्षोभकः । स्वभावस् तत्-परिणाम-हेतुः । जीवो भोक्ता । वासुदेवात् परोऽन्योऽर्थो नास्ति, कारणाव्यतिरेकात् कार्यस्य ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **अनेन कारणस्यैव कार्याधिष्ठानत्वात् सर्वस्य भगवान् एवाधिष्ठानम् इत्यु क्तम् ॥१४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अतो वासुदेवात् परः कोऽप्य् अर्थो नास्तीत्य् आह—द्रव्यम् इत्य्-आदि ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यद्-रूपम् इत्य् आदि प्रश्न-दशकस्योत्तरं वक्तुं प्रथमं भगवद्-व्यतिरेकेणान्यस्यासत्त्वम् आह—द्रव्यम् इति । द्रव्यं महा-भूतानि उपादान-रूपाणि । कर्म जन्म-निमित्तम् । कालो गुण-क्षोभकः । स्वभावस् तत्-परिणाम-हेतुः । जीवो भोक्ता । वासुदेवात् परोऽन्योऽर्थो नास्ति । द्रव्यादीनां माया-कार्यत्वात् । मायाया जीवस्य च तच्-छक्तित्वाद् इति विश्वस्य वासुदेव-रूपत्वम् इति यद्-रूपम् इत्य् अस्योत्तरम् उक्तम् ॥१४॥

 **॥।**

**॥ २.५.१५ ॥**

**नारायण-परा वेदा देवा नारायणाङ्गजाः ।**

**नारायण-परा लोका नारायण-परा मखाः ॥**

**मध्वाचार्यः (भागवत-तात्पर्यम्) : **वेद-प्रतिपाद्येषु स पर इत्य् आदि ।


        गम्येज्य-ज्ञेय-वाच्येषु राज्येषु च परो हरिः ।


    तपसा यज्यमानानां सर्व-लोकेभ्य एव च ॥ इति वाराहे ॥१५॥

———————————————————————————————————————

**श्रीधर-स्वामी (भावार्थ-दीपिका) : **तत् प्रपञ्चयति द्वाभ्याम् । नारायणः परःकारणं येषां ते । अनेनैव शास्त्र-योनित्व-प्रतिपादनेनेश्वरे प्रमाणं सर्व-ज्ञत्वादिकं चोक्तम् । देवाश् च तद्-अङ्गाज् जाता अतो न तद्-व्यतिरिक्ताः । लोकाः स्वर्गादयस् तद्-आनन्दांशाः । मखास् तत्-साधन-भूताः ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **तत्-कारणानन्यत्वम् । तस्यैवानन्दस्य सर्वे मात्राम् उपजीवन्ति इति श्रुतेः । स्वर्गादि-लोकानन्दस्यापि भगवदानन्दांशत्वम् एव ॥१५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** आस्तां तावद् वासुदेव-परं सर्वम् इति कथं, यस्य नाभिनालाद् अहम् आवरासं, स च नारायणस् तस्यैवांशः, तत्-परम् एव सर्वम् इत्य् आह—नारायण-परा इति द्वाभ्याम् ॥१५॥

———————————————————————————————————————

**जीव-गोस्वामी (क्रम-सन्दर्भः) : **सर्व-शास्त्र-समन्वयेन नारायण-परा इति द्वयम् । श्री-नारायण एव उपास्यत्वेन परः तात्पर्य-विषयो येषां ते वेदाः । नन्व् अन्येऽपि देवास् तत्रोपास्यत्वेन अभिधीयन्ते ? सत्यम् । तेऽपि नारायणाङ्ग-प्रभवत्वेनैव तथा वर्ण्यन्ते इत्य् अर्थः । येऽपि तद्-आश्रया लोकास् तेऽपि, तत्-पद-प्राप्ति-हेतवो मखाश् च तत्परा एव । तद्-आनन्दांशाभास-रूपत्वात् तत्-साधनत्वाच् चेति भावः ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नारायणः परः कारणं येषां ते । अनेनैव शास्त्र-योनित्व-प्रतिपादनेन ईश्वरे प्रमाणं सर्वज्ञत्वादिकं चोक्तम् । तथा देवादयो नारायणे स्थितत्वान् नारायणाधीनत्वाच् च नारायण-परा इति, यद्-अधिष्ठानम् इत्य् अस्य, यद्-अधीनम् इत्य् अस्य चोत्तरम् उक्तम् ॥१५॥

 **॥।**

**॥ २.५.१६ ॥**

**नारायण-परो योगो नारायण-परं तपः ।**

**नारायण-परं ज्ञानं नारायण-परा गतिः ॥**

**श्रीधर-स्वामी (भावार्थ-दीपिका) : योगः** प्राणायामादिः । **तपस्** तत्-साध्यं चित्तैकाग्र्यम् । **ज्ञानं** तत्-साध्यम् । **गतिस्** तत्-फलम् । अनेनैव सर्वं तद्-अधीनम् इत्य् उक्तम् ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **आदिना यम-नियमादि-सप्ताङ्गम् अहः चित्तैकाग्य्रं परं तपः इति स्मृतेः । तत्-साध्यं चित्तैकाग्य्र-साध्यम् । तत्-फलं ज्ञान-फलम् । ब्रह्मापि तत्-परमतस् सामान्याकार-प्रकाशत्वेन तद् अधीनाविर्भावत्वात् । तद् उक्तं श्री-मत्स्यदेवेन सत्य-व्रतं प्रति । 


    मदीयं महिमानं च परं ब्रह्मेति शब्दितम् ।

वेत्स्यस्य्-अनुगृहीतं मे सम्प्रश्नं विवृतं हृदि ॥ 

इति अनेनैव पद्यद्वयेन सर्वं वेदादिकं तद्-अधीनम् एवेत्य् उक्तम् एव कारेण तद्-अधिष्ठान त्व् अम् अप्य् उक्तम्  ॥१६॥

———————————————————————————————————————

**जीव-गोस्वामी (क्रम-सन्दर्भः) : **तथा **योगो**ऽष्टाङ्गः साङ्ख्यं च । तत्-साध्यं **तपः** चित्तैकाग्र्यं, तत्-साध्यं ब्रह्म-**ज्ञानं** च तत्-**परम्**, तदीय-सामान्याकार-प्रकाशकत्वात् तज्-ज्ञानस्य योग-तपसोस् तत्-साधनत्वाद् इति भावः । किं बहुना, **गतिस्** तत्-प्राप्यं ब्रह्मापि तत्-**परा,** तत्-सामान्याकार-प्रकाशत्वेन तद्-अधीनाविर्भावत्वात् । तद् उक्तं श्री-मत्स्य-देवेन सत्यव्रतं प्रति—


        मदीयं महिमानं च पर-ब्रह्मेति शब्दितम् । 


    वेत्स्यस्य् अनुगृहीतं मे संप्रश्नैर् विवृतं हृदि ॥ [भा।पु। ८.२४.३८] इति । 

अत्र मखादयस् तच्-छक्त्य्-अंश-रूपाः । गतिस् तु तत्-तत्-फलत्वात् तद्-आनन्दांश-भूतैव ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : गतिर्** मोक्षः ॥१६॥

 **॥।**

**॥ २.५.१७ ॥**

**तस्यापि द्रष्टुर् ईशस्य कूट-स्थस्याखिलात्मनः ।**

**सृज्यं सृजामि सृष्टोऽहम् ईक्षयैवाभिचोदितः ॥**

**श्रीधर-स्वामी (भावार्थ-दीपिका) : **तर्हि त्वं किं करोषि ? इत्य् अपेक्षायाम् आह । तस्य सृज्यम् अपि तेन सृष्टोऽहं सृजामि । ईक्षया कटाक्षेण । तत्र हेतवः—द्रष्टुर् इत्य् आदयः ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **तर्हीत्य् आक्षिपति—किं स्वेच्छया नहि नहि ईक्षया तस्याज्ञयैवेत्य् अर्थः । द्रष्टुर् इति । मम तस्य साक्षित्वे ईश्वरत्वे सर्वान्तर्यामित्वे कूटस्थत्वे सत्येव नान्यथेति स्वस्य जीवत्वं तस्य चेश्वरत्वं व्यञ्जितम् । तथा च श्रुतयः । 


    एको देवः सर्व-भूतेषु गूढः सर्व-व्यापी सर्व-भूतान्तरात्मा । 

सर्वाध्यक्षः सर्व-भूताधिवासः साक्षी चेताः केवलो निर्गुणश् च ॥ इति । 

एष भूताधिपतिर् एष लोकेश्वरो लोकपालः इति । ब्रह्मादि-पिपीलिका-पर्यन्त-सर्वप्राणि-बुद्धिष्व् अवशिष्टतयोपलभ्यमानः सर्वप्राणि-बुद्धिस्थो यदा तदा कूटस्थ इत्य् उच्यते इति च ॥१७॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तस्यापि एतस्याप्य् उक्त-प्रकारस्य नारायणस्यापि द्रष्टुर् ईश्वरस्य श्री-वासुदेवस्य सृष्टं सृजामि, तेनैव सृष्टोऽहं, तत्रापि तद्-ईक्षयैव प्रेरितः । कादाचित्कस्य ? कूटस्थस्य कूटं ब्रह्म तद्-रूप-निज-धामस्थस्याखिलात्मनः ॥१७॥

———————————————————————————————————————

**जीव-गोस्वामी (क्रम-सन्दर्भः) : **सृज्यं स्त्रष्टुं योग्यम् अपि ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्हि त्वं किं करोषि ? इत्य् अत आह । तस्य सृज्यम् अपि तेन सृष्टोऽहं सृजामि । ईक्षया इति तस्याज्ञयैवेत्य् अर्थः । द्रष्टुर् इति तच् चापि मम तस्य साक्षित्वे ईश्वरत्वे कूटस्थत्वे सर्वान्तर्यामित्वे सत्य् अपि नान्यथेति स्वस्य जीवत्वं तस्य चेश्वरत्वं व्यञ्जितम्। तथा च श्रुतयः—


        एको देवः सर्व-भूतेषु गूढः


        सर्व-व्यापी सर्व-भूतान्तरात्मा ।


        कर्माध्यक्षः सर्व-भूताधिवासः


    साक्षी चेता केवलो निर्गुणश् च ॥ [श्वे।उ। ६.११] इति ।

एष भूताधिपतिर् एष लोकेश्वरो लोक-पालः इति । ब्रह्मादि-पिपीलिका-पर्यन्त-सर्व-प्राणि-बुद्धिष्व् अविशिष्टतयोपलभ्यमानः सर्व-प्राणि-बुद्धि-स्थो यदा तदा कूटस्थ इत्य् उच्यते इति च ॥१७॥

 **॥।**

**॥ २.५.१८ ॥**

**सत्त्वं रजस् तम इति निर्गुणस्य गुणास् त्रयः ।**


    **स्थिति-सर्ग-निरोधेषु गृहीता मायया विभोः**[^९६]** ॥**

**श्रीधर-स्वामी (भावार्थ-दीपिका) : **ननु कुतोऽयं जीवेश्वर-विभागः, यतस् त्वं प्रेर्यः, स च प्रेरकः स्यात् ? इत्य् अपेक्षायां जीवेश्वर-विभाग-हेतुम् आह त्रिभिः—सत्त्वम् इति । निर्गुणस्यापीश्वरस्यैते त्रयो गुणा बध्नन्तीत्य् उत्तरेणान्वयः[^९७] । कथम्भूताः । तेनैव स्वातन्त्र्येण स्थित्य्-आद्य्-अर्थं मायया गृहीताः ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति नन्व् इति—निर्गुणस्य सत्त्वादि-गुणा-स्पृष्टस्यापि त्रयो गुणा भवन्ति केन प्रकारेणेत्य् अपेक्षायाम् आह । विभोर् मायया स्थित्याद्य्-अर्थं गृहीता इति तच्-छक्ति-गुणत्वेन तद्-गुणत्वम् इत्य् अर्थः । तत्र मायाया नियम् एव तद्-गुण-रूपत्वेऽपि गृहीता इति प्रयोगो नित्य-नर-विग्रहत्वेऽपि कृष्णस्य तस्येच्छयात् तव पुषः इति वत् । प्राकृत-लोकोक्त्य्-अनुकारेण ज्ञेयः ॥१८॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** गुणास् तु माया-कार्या इत्य् आह—सत्त्वम् इत्य्-आदि । तस्य विभोर् निर्गुणस्य प्राकृत-गुण-रहितस्य मायया सत्त्वादयस् त्रयो गुणा गृहीताः, किं निमित्तम् ? स्थित्य्-आदिषु निमित्त-भूतेषु ॥१८॥

———————————————————————————————————————

**जीव-गोस्वामी (क्रम-सन्दर्भः) : **ननु जीवेश्वरयोः प्रेर्य-प्रेरकत्वं कुतः ? तत्राह—सत्त्वम् इति त्रिभिः । निर्गुणस्य गुणास्पृश्यस्य विभोः स्वाभाविक-शक्त्या व्याप्त-सर्वस्य मायया विलज्जमानया यस्य [भा।पु। २.५.१३] इत्य् आद्य् अनुसारेण बहिर्-अङ्ग्या शक्त्या स्थित्य्-आदिषु निमित्तेषु सत्त्वादयस् त्रयो गुणा गृहीता भवन्ति ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु कुतोऽयं जीवेश्वर-विभागः, यतस् त्वं प्रेर्यः, स च प्रेरकः स्यात् ? इत्य् अपेक्षायां जीवेश्वर-विभाग-हेतुम् आह—सत्त्वम् इति त्रिभिः । निर्गुणस्य सत्त्वादि-गुण-रहितस्यापि त्रयो गुणा भवन्ति । केन प्रकारेण ? इत्य् अपेक्षायाम् आह—विभोर् मायया स्थित्य्-आद्य्-अर्थं गृहीता इति तच्-छक्ति-गुणत्वेन तद्-गुणत्वम् इत्य् अर्थः । अत्र मायया नित्यम् एव तद्-गुणक-रूपत्वेऽपि गृहीता इति प्रयोगो नित्य-नर-विग्रहत्वेऽपि कृष्णस्य तस्येच्छयात्त-वपुषः [भा।पु। १०.३३.३४] इतिवत् प्राकृत-लोकोक्त्य्-अनुसारेण ज्ञेयः ॥१८॥

 **॥।**

**॥ २.५.१९ ॥**

**कार्य-कारण-कर्तृत्वे द्रव्य-ज्ञान-क्रियाश्रयाः ।**

**बध्नन्ति नित्यदा मुक्तं मायिनं पुरुषं गुणाः ॥**

**मध्वाचार्यः (भागवत-तात्पर्यम्) : **ज्ञानेन्द्रियैश् च मनसा सत्त्वं बध्नाति पुरुषम् ।


        रजः-कर्मेन्द्रियैर् नित्यं शरीरेण तमस् तथा ॥


        आन्तरं यत् तु कर्तृत्वं तत् सत्त्वेनाभिमन्यते ।


        रजसा त्व् अभिमन्येत करणैः कर्म-कारणैः ॥


        शारीरं वेदनाद्यं तु तमसाद्य् अभिमन्यते ।


        अकर्ता करणैर् हीनः शरीरेण विवर्जितः ॥


        नित्य-ज्ञान-स्वरूपोऽसौ गुणैर् एवाभिमन्यते ।


        एवं जीवः परेणैव प्रेरितः सम्भृतिं व्रजेत् ॥


        न परः सम्भृतिं क्वापि स्वातन्त्र्याद् अधिक-स्तुतः ।


    एवं जीव-परौ भिन्नौ किम् अन्यच् छोर्तुम् इच्छसि ॥ इति पाद्मे ।

मायिनं ज्ञानिनं स्वताह् ॥१९॥

———————————————————————————————————————

**श्रीधर-स्वामी (भावार्थ-दीपिका) : **वस्तुतः सर्वदा मुक्तम् अपि मायिनं माया-विषयं पुरुषं जीवं बध्नन्ति क्व । कार्यम् अधिभूतं, कारणम् अध्यात्मं, कर्ताधिदैवतं तेषां भावस् तत्त्वं तस्मिन् । द्रव्यं महा-भूतानि, ज्ञान-शब्देन देवताः, क्रिया इन्द्रियाणि, तद्-आश्रयास् तेषां कारण-भूतास् तत्-तद्-अभिमानेन बध्नन्ति ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **नित्यमुक्तं बध्नन्तीति विरुद्धमुक्तं तत्राह—मायिनम् इति । मायात्र माया-कृतो मोह उच्यते स चानादित-गुणावेश-विमुखस्य तस्य माया-पारवश्याद् एव तेन गुणावेश एव बन्धः साक्षाद् बन्धाभावान् नियमुक्तत्वम् अपि युज्यतः इति भावः । चित्सुस्-वस्तु—द्रव्यं स्थूलं कार्यं ज्ञानम् अन्तःकरणं प्रमातृक्रिया इन्द्रियाणि तदाश्रयाः सन्तो देहाध्यासेन कार्यत्वे इन्द्रियाध्यासेन कारणत्वेऽन्तःकरणाध्यासेन कर्तृत्वे निबध्नन्ति निर्विकारस्यैव चितो मायाश्रयत्वेनेश्वरत्वं तथा तद्-विषयत्वेनाध्यासाज्-जीवत्वम् इति भावः ॥१९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तत्त्व् गृहीताः सन्तस् ते किं कुर्वन्ति ? तत्राह—कार्य-कारणेत्य्-आदि । गुणाः पुरुषं बध्नन्ति, जीवं वशीकुर्वन्ति, मा अयिनं, अयः शुभावहो विधिः सोऽस्यास्तीति अयी नित्य-मुक्तः श्री-वासुदेवस् तं मा बध्नन्तीत्य् अर्थः । तस्य सर्वेश्वरत्वात्, तथा च, स ईशो यद् वशे माया स जीवो यस् तयार्दितः इति ॥१९॥

———————————————————————————————————————

**जीव-गोस्वामी (क्रम-सन्दर्भः) : **त एव गुणाः कार्यादित्वे तत्-तत्-तादात्म्ये पुरुषं जीवं बध्नन्तीति पृथग्-अनुषङ्गः, द्विः-पाठात् । तत्र कार्यं गोलकम् अधिभूतम् । कारणम् इन्द्रियम् अध्यात्मम् । तत्-प्रवर्तकतया कर्तृ देवताऽधिदैवम् । कीदृशम् अपि बध्नन्ति ? तत्राह नित्यदा मुक्तम् अपि । नन्व् इदं विरुद्धम् ? तत्राह—मायिनम् इति । मायाऽत्र माया-कृतो मोह उच्यते । स चानादिर् इति एवेश-विमुखस्य तस्य माया-पारवश्याद् एव । तेन च गुणावेश एव बन्ध इति । साक्षाद्-बन्धाभावान् नित्य-मुक्तत्वम् अपि युज्यत इति भावः ।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत एव गुणाः पुरुषं जीवं भगवतस् तटस्थ-शक्ति-वृत्ति-रूपं बध्नन्ति । मायिनं माया-सङ्ग-सहितम् । पूर्वोक्त-युक्त्या भगवतः पृष्ठ-देश-स्थानां जीवानां पृष्ठ-देश-स्थया मायया स्वत एव सङ्ग-सम्भवाद् इति भावः । नित्य-मुक्तम् इति जीवस्य यथा अनाद्य्-अज्ञानं तथा अनादि-ज्ञानम् अप्य् अस्तीति सप्तमान्ते व्यक्तीभविष्यति । क्व बध्नन्ति ? तेषां भावस् तत्त्वं तस्मिन् । द्रव्यं भूतानि, ज्ञान-शब्देन देवताः, क्रिया इन्द्रियाणि, तद्-आश्रयास् तेषां कारण-भूतास् तत्-तद्-अभिमानेन बध्नन्ति । तत्र ज्ञान-क्रिययोर् वैपरीत्येन यथा-सङ्ख्यं ज्ञेयम् ॥१९॥

**॥।**

**॥ २.५.२० ॥**

**स एष भगवान् लिङ्गैस् त्रिभिर् एतैर् अधोक्षजः ।**

**स्वलक्षित-गतिर् ब्रह्मन् सर्वेषां मम चेश्वरः ॥**

**मध्वाचार्यः (भागवत-तात्पर्यम्) : **लिङ्गैर् ज्ञापकैस् त्रि-गुणैः ।


        एतैर् लिङ्गैः स्व-प्रसादाज् जीवेन लक्षित-गतिः ।


    स्व-प्रसादाद् इमं जीवः पश्यते न स्व-लक्षितः ॥ इति षाड्गुण्ये ॥२०॥ \


———————————————————————————————————————

**श्रीधर-स्वामी (भावार्थ-दीपिका) : **अतः **स एष** वश्यमाय एभिर् गुणैर् **लिङ्गैर्** जीवानाम् आवरकैर् उपाधिभिः । **सु**ष्ठ्व्-**अलक्षिता गतिस्** तत्त्वं यस्य सः, **स्वैर्** भक्तैर् एव **लक्षिता** गतिस् तत्त्वं यस्येति वा ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **एभिर् लिङ्गैः करणैः स्वैर्-ज्ञनि-भक्तैः कर्तृभिर् लक्षिता गतिर् यस्य । गुण-प्रकाशैर् अनुमीयते भवान् इत्याद्य् उक्तेः ॥२०॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** इमम् एवार्थं द्योतयति—स एव इत्य्-आदि । **एष** नित्य-मुक्तो **भगवान्** अधोक्षजः श्री-वासुदेवः । **एतैस्त्रिभिर् लिङ्गैर्** गुणैः **स्वलक्षिता गतिः** सुष्ठु अलक्षिता अस्पृष्टा गतिस् तत्त्वं यस्य सः । **सर्वेषांमम च ईश्वर** इति त्वम् अपि जानासि, तथापि यत् पृष्टं तत् कथितम् ॥२०॥

———————————————————————————————————————

**जीव-गोस्वामी (क्रम-सन्दर्भः) : त्रिभिर् लिङ्गैर्** द्वार-भूतैः **सुष्ठु अलक्षिता** यत् किञ्चिद् एवानुमिता गतिर् यस्य सः । गुण-प्रकाशैर् अनुमीयते भवान् [भा।पु। १०.२.३५] इत्य्-आदेः । यद् वा, भगवान् सर्व-भूतेषु [भा।पु। २.२.३५] इत्य्-आदिर् इत्य् अनुमानेन त्रिभिर् लिङ्गैः कारणादितयोपलक्षितो भगवान् भक्तैर् एवानुभूत-स्वरूप इत्य् अर्थः । अत्रेत्थम्-भूत-लक्षणे तृतीया ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अतः **स** माया-शक्तिमान् । एतैर् गुणैर् लिङ्गैर् जीवानाम् आवरकैर् उपाधिभिर् हेतुभिः । सुष्ठ्व्-अलक्षिता अर्थात् तैर् जीवैर् अज्ञाता गतिस् तत्त्वं यस्य सः । यद् वा, एतैर् लिङ्गैः करणैः । स्वैर् ज्ञानि-भक्तैः कर्तृभिर् लक्षिता गतिर् यस्य सः । गुण-प्रकाशैर् अनुमीयते भवान् [भा।पु। १०.२.३५] इत्य् आदेः ॥२०॥

 **॥।**

**॥ २.५.२१ ॥**

**कालं कर्म स्वभावं च मायेशो मायया स्वया ।**

**आत्मन् यदृच्छया प्राप्तं विबुभूषुर् उपाददे ॥**

**मध्वाचार्यः (भागवत-तात्पर्यम्) : **स्वया मायया स्व-शक्त्या ।


        यत्रान्य-हेत्व्-अभावः स्याद् ईश्वरेच्छादिना विना ।


    तद्-इच्छादिर् यदृच्छा स्याद् अतस् तत्र यदृच्छया ॥ इति ब्रह्म-तर्के ॥२१॥

———————————————————————————————————————

**श्रीधर-स्वामी (भावार्थ-दीपिका) : **तस्य सृष्टि-प्रकारम् आह—कालम्[^९८] इति । कर्म जीवादृष्टम् । विबुभूषुर् विविधं भवितुम् इच्छन् ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **स्वमाया-शक्तैर् गुणैर् जगत्-कर्तृत्वं भगवतो वदन यतः सृष्टम् इत्य् अस्योत्तरं प्रपञ्चयति—कालम् इति । कालमात्मन् स्वस्मिन् प्राप्तं लीनत्वेन स्थितं स्वप्रयोजनाभावेऽपि स्वस्मिन् स्वमाया-कल्पितं यदृच्छया स्वैरितय उपाददे सृष्ट्य्-अर्थम् अङ्गी-कृतवान्  । तच् च न स्वतः किन्तु माययैव विबुभूषुः ॥२१॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अधुना सृष्ट-प्रकारं च शृण्व् इत्य् आह—कालम् इत्य्-आदि बहुभिः । कालाद् इदम् उपाददे, उपादान-रूपेण सृष्टवान् । विबुभूषुर् विविधं भवितुम् इच्छुः । कालादयोऽपि पुरुषाधिष्ठिताः स्वे स्वे कर्मणि प्रभवन्तीत्य् आह—पुरुषाधिष्ठिताद् अभूत् ॥२१-२२॥

———————————————————————————————————————

**जीव-गोस्वामी (क्रम-सन्दर्भः) : **आत्मनि प्राप्तं लीनं सन्तम् । यदृच्छया स्वैरितया उपाददे सृष्ट्य्-अर्थम् अङ्गीकृतवान् । तच् च न स्वतः, किन्तु माययैव ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्व-माया-शक्तेर् गुणैर् जगत्-कर्तृत्वं भगवतो वदन्, यतः सृष्टम् इदम् इत्यस्य प्रशस्योत्तरं प्रपञ्चयति कालम् इति । कालम् आत्मन् स्वस्मिन् प्राप्तं लीनत्वेन स्थितं कर्म जीवादृष्टं स्वभावं च आत्मनि जीवे लीनत्वेन स्थितं यदृच्छया स्वैरितया उपाददे सृष्ट्य्-अर्थम् अङ्गीकृतवान् । तच् च न स्वतः, किन्तु माययैव । विबुभूषुः विविधं भवितुम् इच्छुः ॥२१॥

 **॥।**

**॥ २.५.२२ ॥**

**कालाद् गुण-व्यतिकरः परिणामः स्वभावतः ।**

**कर्मणो जन्म महतः पुरुषाधिष्ठिताद् अभूत् ॥**

**मध्वाचार्यः (भागवत-तात्पर्यम्) : **प्रकृतेः परिणामः स्वभावतः । 


        गुण-काल-स्वभावेभ्य ईशेनाधिष्ठितत्वतः ।


    जगद्-आदि महत्-तत्त्वम् अभूत् तस्येच्छया हरेः ॥ इति षाड्गुण्ये ॥२२॥

———————————————————————————————————————

**श्रीधर-स्वामी (भावार्थ-दीपिका) : **गुणानां व्यतिकरः क्षोभः साम्य-त्यागः । स्वभावतः परिणामो रूपान्तरापत्तिः । पुरुष ईश्वरस् तेनाधिष्ठितत्वं त्रयाणां विशेषणम् । महतः महत्-तत्त्वस्य ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **कालादीनां प्रयोजनमा । कालाद् इति । अधिष्ठितत्वं तद्-इच्छया प्रवृत्तत्वम् ॥२२॥

———————————————————————————————————————

**जीव-गोस्वामी (क्रम-सन्दर्भः) : **ईश्वरस्य प्रभाव-रूपत्वेन आदौ लीनत्वात् कालः स्वयम् एव प्रथमं कारणम् । ततः स्वभावे परिणाम-हेतौ कर्मण एव धर्म-विशेषे समुद्बुद्धे तद् द्वारा कारणं ततश् च कर्मण्य् अप्य् उद्बुद्धे तद् द्वारा कारणम् इति ज्ञेयम् । पुरुषाधिष्ठिताद् ईश्वरेच्छया प्रवृत्तात् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कालादीनां प्रयोजनम् आह । गुणानां व्यतिकरः क्षोभः—स चेह साम्य-त्यागः । परिणामो रूपान्तरापत्तिः । महतो महत्-तत्त्वस्य । पुरुषाधिष्ठिताद् इति त्रयाणां विशेषणम् ॥२२॥

 **॥।**

**॥ २.५.२३ ॥**

**महतस् तु विकुर्वाणाद् रजः-सत्त्वोपबृंहितात् । **

**तमः-प्रधानस् त्व् अभवद् द्रव्य-ज्ञान-क्रियात्मकः ॥**

**मध्वाचार्यः (भागवत-तात्पर्यम्) : **

भूतानि द्रव्य-नामानि ज्ञानं ज्ञानेन्द्रियाण्य् अपि ।


    क्रियां कर्मेन्द्रियाण्य् आहुस् तन्-मूलत्वाद् अहं त्रिधा ॥ इति गारुडे ॥२३॥

———————————————————————————————————————

**श्रीधर-स्वामी (भावार्थ-दीपिका) : **महत्-तत्त्वाद् विकुर्वाणाद् विक्रियमाणात् तस्य च क्रिया-ज्ञान-शक्तित्वान् त्रिगुणत्वेऽपि रजः-सत्त्वाभ्याम् उपबृंहितत्वम्, अहंकारस्य त्व् आवरकत्वात् तमः-प्रधान त्व् अम् । अत एवाहंकार-कार्येषु तामसम् आकाशादिकं बहु । राजसं सात्त्विकं चाल्पम् । एवं तद्-उपाधिकेषु जीवेष्व् अपि तथैव तमसाधिक्यम् ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **तमः-प्रधानः पदार्थ-विशेषः । यद् वा, य इत्य् अध्याहार्यं परेण स इत्य् अनेन योजयितव्यत्वात् । तस्य च महत्-तत्त्वस्य च अत एव तमःप्रधानत्वाद् एव तद्-उपाधिकेषु तम् औपाधिकेषु  ॥२३॥

———————————————————————————————————————

**जीव-गोस्वामी (क्रम-सन्दर्भः) : **विकुर्वाणाद् विशिष्टं क्रियमाणाद् इत्य् अर्थः । तमः-प्रधानस् त्व् अभवद् इत्य् अत्र य इत्य् अध्याहार्यम् । परेण स इत्य् अनेन योजयितव्यत्वात् ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विकुर्वाणात् कालादिभिर् विक्रियमाणात् रजः-सत्त्वाभ्याम् उपबृंहिताद् वर्धिताद् इति महत्-तत्त्वस्य त्रिगुणत्वेऽपि क्रिया-ज्ञान-शक्तित्वात् रजः-सत्त्वयोर् आधिक्यम् । तथा-भूतान् महतः सकाशात् तमः-प्रधानः पदार्थ-विशेषः कश्चिद् अभवत् । यद् वा, ये इत्य् अध्याहार्यम् । परेण स इत्य् अनेन योजयितव्यत्वात् । द्रव्यम् अधिभूतं ज्ञानम् अधिदैवं क्रिया अध्यात्मं तद्-आत्मकस् त्रितय-कारणम् इत्य् अर्थः ॥२३॥

 **॥।**

**॥ २.५.२४ ॥**

**सोऽहङ्कार इति प्रोक्तो विकुर्वन् समभूत् त्रिधा ।**

**वैकारिकस् तैजसश् च तामसश् चेति यद्-भिदा ।**

**द्रव्य-शक्तिः क्रिया-शक्तिर् ज्ञान-शक्तिर् इति प्रभो ॥**

**मध्वाचार्यः (भागवत-तात्पर्यम्) : **


    विशिष्ट-कार्य-शक्तित्वाद् देवा वैकारिकाः स्मृताः ।


        अतिजाज्वल्यमानत्वात् तैजसानीन्द्रियाण्य् अपि ।


    तामसानि तु भूतानि यतस् तावन् न तूभयम् ॥ इति पाद्मे ॥२४॥

———————————————————————————————————————

**श्रीधर-स्वामी (भावार्थ-दीपिका) : **स च विकुर्वन् रूपान्तरं गच्छन् । त्रैविध्यम् एवाह । वैकारिकः सात्त्विकः । तैजसो राजसः । यद्-भिदा यस्य भेदः । द्रव्य-शक्तिर् इत्य् आदीनि प्रातिलोम्येन त्रयाणां लक्षणानि । द्रव्ये महा-भूताख्ये शक्तिर् यस्य । क्रियासु इन्द्रियेषु शक्तिर् यस्य । ज्ञानेषु वेदेषु शक्तिर् यस्य । हे प्रभो बोद्धुं शक्त ॥२४॥

———————————————————————————————————————

**जीव-गोस्वामी (क्रम-सन्दर्भः) : **सोऽहम् इति सार्धकम् । करणं कारक-चेष्टा-विक्षेप इति यावत् । विगतो विक्षेपो यस्मात् तत् शान्त-स्वभावं सत्त्वम् इत्य् अर्थः, तेन चरति प्रवर्तते—वैकारिक इत्य् अर्थः । तैजस इति क्षोभकत्वात् तेजो रजस् तत्र भवस् तैजसः । तामसस् तु स्पष्टार्थः । किन्तु रजस एव विकार-हेतुत्वात् सत्त्वे तमसि च कार्योत्पत्तये तद्-अंश-समवायो ज्ञेयः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्रिधेति त्रैविध्यम् एवाह । वैकारिकः सात्त्विकः । तैजसो राजसः । यद्-भिदा यस्य भेदः । द्रव्य-शक्तिर् इत्य् आदीनि प्रातिलोम्येन त्रयाणां लक्षणानि । द्रव्येषु महा-भूतेषु आकाशादिषु शक्तिर् उत्पादन-सामर्थ्यं यस्य सः । क्रियासु इन्द्रियेषु तथा ज्ञानेषु शक्तिर् यस्य सः । हे प्रभो नारद ! त्वम् अत्र प्रभवसि सर्वं जानास्य् एवेत्य् अर्थः । अत्र साम्यावस्थं गुण-त्रयम् एव प्रधानं तस्य कालेन सत्त्वांशस्योद्रेको महत्-तत्त्वं रजोऽंशस्योद्रेको महत्-तत्त्व-भेदः सूत्र-तत्त्वम् । तमोऽंशस्योद्रेकोऽहंकार-तत्त्वम् । अतोऽहंकार-कार्येषु तामसम् आकाशादिकं बहु, राजसं सात्त्विकं चाल्पम् । एवं तद्-उपाधिकेषु जीवेष्व् अपि तामसाधिक्यम् ॥२४॥

 **॥।**

**॥ २.५.२५ ॥**

**तामसाद् अपि भूतादेर् विकुर्वाणाद् अभून् नभः ।**

**तस्य मात्रागुणः शब्दो लिङ्गं यद् द्रष्टृ-दृश्ययोः ॥**

**मध्वाचार्यः (भागवत-तात्पर्यम्) : **

ज्ञानेन्द्रियाणां देवानां ज्ञान-शक्तिर् उदीरिता ।


    क्रिया कर्मेन्द्रियाणां च भूतानां द्रव्य-शक्तितः ॥ इति स्कान्दे ।


        द्रव्यं तु द्रवण-प्राप्यं द्वयोर् विवदमानयोः ।


    पूर्व-वेगाभिसम्बन्धाद् आकाशस् तु प्रदेशतः ॥ इति प्रकाश-संहितायाम् ॥२५॥

———————————————————————————————————————

**श्रीधर-स्वामी (भावार्थ-दीपिका) : **भूतादेर् इति तामसस्य विशेषणम् । ननु तामसात् प्रथमं शब्दो भवतीति प्रसिद्धम् ? सत्यम् । स तु तस्य नभसो मात्रा सूक्ष्मं रूपम् । गुणश् चासाधारणो व्यावर्तको धर्मः शब्द-द्वारा नभ उत्पद्यत इत्य् अर्थः । एवम् एव स्पर्शादिष्व् अपि द्रष्टव्यम् । शब्दस्य लक्षणं लिङ्गम् इति । कुड्याद्य्-अन्तरितेन केनचित् उच्चैर् गजो गज इत्य् उक्ते यो गज-द्रष्टा यश् च तेन दृश्यो गजस् तयोर्  लिङ्गं बोधकम् । लिङ्ग-विशेषणत्वाद् यच्-छब्दस्य षण्ढत्वम् ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति । नन्व् इति । इत्य् अर्थ इति । शब्दादी-नामाकाशादि-सूक्ष्म-रूपत्वेन कारणत्वं सत्येवाकाशे शब्दानुभवात् कार्यत्वम् अपीति भावः । विश्वनाथस् तु पुरा-वृत्तेषु परोक्षोऽपि यो वसुदेव-दशरथादिर् द्रष्टा यश् च तेन दृश्यः कृष्ण-रामादिस् तयोर्  द्वयोर् अपि यल्-लिङ्गं य  एव शब्दो ज्ञापकः इत्य् आह ॥२५॥

———————————————————————————————————————

**जीव-गोस्वामी (क्रम-सन्दर्भः) : **कारणाश्रयायाम् उद्भवावस्थायां तद्-आत्मकः सन्-मात्रा कार्याश्रयायाम् उद्भूतावस्थायां स्वतस् तु गुणः । दृष्ट-दृश्ययोर् यल्-लिङ्गं बोधकं तद् एव च शब्द इत्य् अर्थः ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भूतादेर् इति तामसस्य विशेषणम् । ननु तामसाहंकारात् प्रथमं शब्दो भवतीति प्रसिद्धम् ? सत्यम् । स तु तस्य नभसो मात्रा सूक्ष्मं रूपम् । गुणश् चासाधारणो व्यावर्तको धर्मः । शब्द-द्वारा नभ उत्पद्यत इत्य् अर्थः । एवम् एव स्पर्शादिष्व् अपि द्रष्टव्यम् । शब्दस्य लक्षणम् आह—लिङ्गम् इति । पुरावृत्तेषु परोक्षोऽपि यो वसुदेव-दशरथादिर् द्रष्टा, यश् च तेन दृश्यः कृष्ण-रामादिस् तयो तयोर्  द्वयोर् अपि यल् लिङ्गं, स एव शब्दो ज्ञापकः । लिङ्ग-विशेषणत्वाद् यच्-छब्दस्य षण्डत्वम् ॥२५॥

 **॥।**

**॥ २.५.२६ ॥**

**नभसोऽथ विकुर्वाणाद् अभूत् स्पर्श-गुणोऽनिलः ।**

**परान्वयाच् छब्दवांश् च प्राण ओजः सहो बलम् ॥**

**मध्वाचार्यः (भागवत-तात्पर्यम्) : **पञ्चेन्द्रियाभिमेयत्वान् मात्रा-गुण इतीरितः इति मात्स्ये । शब्देनैव परो द्रष्टा ज्ञायते जगद् एव च इति विष्णु-संहितायाम् ॥२६॥

———————————————————————————————————————

**श्रीधर-स्वामी (भावार्थ-दीपिका) : **परस्य नभसः कारणत्वेनान्वयाच् छब्दवांश् च वायुः । तस्यैव लक्षणं प्राणो देह-धारणम् । ओजः-सहोबलानीन्द्रिय-मनः-शरीराणां पाटवानि तेषां हेतुर् इत्य् अर्थः ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परस्य नभसः कारणत्वेनान्वयाच् छब्दवांश् च वायुः । वायोश् च लक्षणं प्राणो देह-धारणम् । ओजः-सहोबलानीन्द्रिय-मनः-शरीराणां पाटवानि, तेषां हेतुर् इत्य् अर्थः ॥२६॥

 **॥।**

**॥ २.५.२७ ॥**

**वायोर् अपि विकुर्वाणात् काल-कर्म-स्वभावतः ।**

**उदपद्यत तेजो वै रूपवत् स्पर्श-शब्दवत् ॥**

**मध्वाचार्यः (भागवत-तात्पर्यम्) : **

सर्व-चेष्टयितृत्वात् तु प्राणोभिभव-शक्तितः ।


        ओजस् त्व् अनभिबाव्यत्वात् सहश् च स्वेच्छयाकृतेः ।


    बलं विधारकत्वाच् च विधूतिर् वायुर् उच्यते ॥ इति भारते ॥२७॥

———————————————————————————————————————

**श्रीधर-स्वामी (भावार्थ-दीपिका) : **उदपद्यत उत्पन्नम् । स्वतो रूपवत् तेजो वायु-नभसोः कारण-भूतयोर्  अन्वयात् स्पर्श-शब्दवच् च । एवम् अम्भसः पृथिव्याश् च परान्वयाधिक्याद् गुणाधिक्यम् ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्वतो रूपवत्-तेजो वायु-नभसोः कारण-भूतयोर्  अन्वयात् स्पर्श-शब्दवच् च । एवम् अम्भसः पृथिव्याश् च परान्वयाधिक्याद् गुणाधिक्यम् ॥२७॥

 **॥।**

**॥ २.५.२८ ॥**

**तेजसस् तु विकुर्वाणाद् आसीद् अम्भो रसात्मकम् ।**

**रूपवत् स्पर्शवच् चाम्भो घोषवच् च परान्वयात् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **घोषः शब्दः ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । प्राणस्य देह-धारणे ओज-आदीनां च कारणे लक्षणा कार्यार्थानुपपत्त्येति भावः । यद् वा, प्राणादि-रूपोऽनिल इत्य् अर्थः ॥२६-२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

 **॥।**

**॥ २.५.२९ ॥**


    **विशेषस् तु**[^९९]** विकुर्वाणाद् अम्भसो गन्धवान् अभूत् ।**

**परान्वयाद् रस-स्पर्श- शब्द-रूप-गुणान्वितः ॥**

**श्रीधर-स्वामी (भावार्थ-दीपिका) : **विशेषः पृथ्वी । पृथिव्याश् च परान्वयाधिक्याद् गुणाधिक्यम् ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **विशेषेण शेषाः स्वगुण-गन्धेतराः सर्व-भूत-गुणाः शब्दादयोऽपि यत्र स-विशेषो विशिष्यते सर्व-भूत-गुण-धारणेनोत्कर्षं प्राप्नोतीति वा विशेषः ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विशेषः पृथिवी ॥२९॥

 **॥।**

**॥ २.५.३० ॥**


    **वैकारिकान्**[^१००]** मनो जज्ञे देवा वैकारिका दश ।**

**दिग्-वातार्क-प्रचेतोऽश्वि- वह्नीन्द्रोपेन्द्र-मित्र-काः ॥**

**मध्वाचार्यः (भागवत-तात्पर्यम्) : **

अनाद्य्-अनन्तोऽपि हरिर् वैकारिक-गणेष्व् अजः ।


        अवतीर्णः पदाङ्गुष्ठम् अध्यास्ते विश्व-भुग् विभुः ॥


        पाद-देवस् तु यज्ञोऽन्यस् तं प्रविश्य हरिः स्वयम् ।


    सर्वं विधारयन् देहं वर्ततेऽनन्त-शक्ति-धृक् ॥ इति वह्नि-पुराणे ॥३०॥

———————————————————————————————————————

**श्रीधर-स्वामी (भावार्थ-दीपिका) : **मनः-शब्देनैव तद्-अधिष्ठाता चन्द्रोऽपि द्रष्टव्यः । अन्ये च दश देवा वैकारिकाः सात्त्विकाहंकार-कार्याः । तान् आह । दिशश् च वातश् च अर्कश् च प्रचेताश् च अश्विनौ च, एते पञ्च श्रोत्र-त्वक्-चक्षुर्-जिह्वा-घ्राणानाम् अधिष्ठातारः । वह्निश् च इन्द्रश् च उपेन्द्रश् च मित्रश् च कश् च प्रजापतिः, एते पञ्च वाक्-पाणि-पाद-पायूपस्थानाम् अधिष्ठातारः ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **वैकारिकात् सात्त्विकाहं कारात् ॥३०॥

———————————————————————————————————————

**जीव-गोस्वामी (क्रम-सन्दर्भः) : **मनसश् च सात्त्विकत्वं चित्तात् नातिभिन्नावस्थायां ज्ञेयम् । चित्तं तु यथा कापिलेये—स्वच्छत्वम् अविकारित्वं शान्तत्वम् इति चेतसः [भा।पु। ३.२६.२२] इति । उपेन्द्रोऽयं तद्-आवेशो देवता-विशेषः—यदैते [भा।पु। २.५.३२] इत्य्-आदिना वक्ष्यमाणेन तस्यापि भगवद्-धीन-शक्तित्वेनावगमात् ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वैकारिकात् सात्त्विकाहंकारात् । मनः-शब्देनैव तद्-अधिष्ठाता चन्द्रोऽपि द्रष्टव्यः । देवान् एवाह—दिशश् च वातश् च अर्कश् च प्रचेताश् च वरुणश् च अश्विनौ च, एते पञ्च श्रोत्र-त्वक्-चक्षुर्-जिह्वा-घ्राणानाम् अधिष्ठातारः । वह्निश् च इन्द्रश् च उपेन्द्रश् च मित्रश् च कश् च प्रजापतिश् च, एते पञ्च वाक्-पाणि-पाद-पायूपस्थानाम् अधिष्ठातारः ॥३०॥

 **॥।**

**॥ २.५.३१ ॥**

**तैजसात् तु विकुर्वाणाद् इन्द्रियाणि दशाभवन् ।**

**ज्ञान-शक्तिः क्रिया-शक्तिर् बुद्धिः प्राणश् च तैजसौ ।**

**श्रोत्रं त्वग्-घ्राण-दृग्-जिह्वा वाग्-दोर्-मेढ्राङ्घ्रि-पायवः ॥**

**श्रीधर-स्वामी (भावार्थ-दीपिका) : **यतो ज्ञान-शक्तिर् बुद्धिः क्रिया-शक्तिः प्राणश् च तैजसाहंकार-कार्यौ । अतो ज्ञान-क्रियाविशेष-रूपाणीन्द्रियाण्य् अपि तैजसाद् अभवन्न् इत्य् अर्थः । तान्य् आह—श्रोत्रम् इति । दोः पाणिः । मेढ्रम् उपस्थः । क्रमस् त्व् अत्र[^१०१] न विवक्षितह् ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । अत्र तामसाहंकार-कार्योऽप्य् अनिलः प्राण-रूपेण तैजसाहंकार-कार्योऽपि भवतीति भावः ॥३१॥

———————————————————————————————————————

**जीव-गोस्वामी (क्रम-सन्दर्भः) : **तैजसाद् इति सार्धकम् । प्राणस्य तैजसत्वात् तदीय-क्रिया-शक्ति-मताम् इन्द्रियाणां तैजसत्त्वं तथा बुद्धेस् तैजसत्वात् तदीय-ज्ञान-शक्तिमताम् इन्द्रियाणां तैजसत्वम् इत्य् अर्थः । 


        संशयोऽथ विपर्यासो निश्चयः स्मृतिर् एव च । 


    स्वाप इत्य् उच्यते बुद्धेर् लक्षणं वृत्तितः पृथक् ॥ [भा।पु। ३.२६.२२] इति तृतीयोक्तेः ॥३१॥[^१०२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तैजसात् राजसाहंकारात् दशाभवन् । तत्र पञ्च-ज्ञान-शक्तिर् बुद्धिः, पञ्च-क्रिया-शक्तिः प्राणः । बुद्धि-प्राणौ तु तैजसौ, अतः पञ्च-श्रोत्रादयो बुद्धि-विशेषः । पञ्च-वाग्-आदयः प्राण-विशेषा इत्य् अर्थः । तत्र तामसाहंकार-कार्योऽनिल एव प्राण-रूपेण तैजसाहङ्कार-कार्योऽपि भवतीति ज्ञेयम् । दोः पाणिः । मेढ्र उपस्थः । पायुर् गुदम् । क्रमस् त्व् अत्रन विवक्षितह् ॥३१॥

 **॥।**

**॥ २.५.३२ ॥**


    **यदैतेऽसङ्गता**[^१०३]**भावा भूतेन्द्रिय-मनो-गुणाः ।**

**यदायतन-निर्माणे न शेकुर् ब्रह्म-वित्तम ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **एवं कारण-सृष्टिम् उक्त्वा कार्य-सृष्टिम् आह । यदा एते असङ्गता अमीलिता आसन्, अत एव यदा आयतनस्य शरीरस्य निर्माणे न शेकुः ॥३२॥

———————————————————————————————————————

**वंशीधरः (भावार्थ-दीपिका-प्रकाशः) : **असङ्गता अमिलिताः ॥३२॥

———————————————————————————————————————

**जीव-गोस्वामी (क्रम-सन्दर्भः) : **यदेति युग्मकम् ॥३२॥ 

 **॥।**

**॥ २.५.३३ ॥**

**तदा संहत्य चान्योन्यं भगवच्-छक्ति-चोदिताः ।**

**सद्-असत्त्वम् उपादाय चोभयं ससृजुर् ह्य् अदः ॥**

**मध्वाचार्यः (भागवत-तात्पर्यम्) : **सद्-असत्त्वं व्यक्ताव्यक्तत्वम् । नः भयम् अदो ब्रह्माण्डम् । ब्रह्माण्डं हि वदन्तीति जीवानां भय-कारणम् । तत्र हि संसृतिः ।


        आकाश-वायु त्व् अव्यक्त इतरेऽण्डे प्रकाशिताः ।


    तथात्वाद् वाद्य-भूतानाम् अण्ड-स्थानां च सा गतिः ॥ इति मात्स्ये ॥३३॥

———————————————————————————————————————

**श्रीधर-स्वामी (भावार्थ-दीपिका) : **तदा सद्-असत्त्वं[^१०४] प्रधान-गुण-भावम् उपादाय स्वीकृत्य । उभयं समष्टि-व्यष्ट्य्-आत्मकं शरीरम्[^१०५] ॥३३॥ 

———————————————————————————————————————

**वंशीधरः (भावार्थ-दीपिका-प्रकाशः) : **सद्-असत्त्वं मुख्य-गौणत्वं शरीरं ब्रह्माण्डाख्यं समष्टिः प्रतिजीवं व्यष्टिः भगवतस् तत्त्व-वर्ग-प्रविष्ट-भगवद् अंश-प्रथम-पुरुषस्य शक्त्या संहननकारिण्या चोदिताः यद् वा, न्यूनाधिक-भावम् आदाय अर्द्धम् अर्द्धम् आकाशादेर् आत्मीयभागोऽर्द्धेर्द्धे त्व् अन्यभूत-चतुष्टयाष्टमाष्टम् अभागमादायेति पञ्ची-करणं सूचितम् ॥३३॥

———————————————————————————————————————

**जीव-गोस्वामी (क्रम-सन्दर्भः) : **सद्-असत्त्वं मुख्य-गौणत्वम् । भगवतः तत्त्व-वर्ग-प्रविष्ट-भगवद्-अंश-प्रथम-पुरुषस्य शक्त्या संहनन-कारिण्या चोदिताः प्रयोजिताः ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तदा भगवतस् तेष्व् एव प्रविष्टस्य, शक्त्या संहनन-कारिण्या चोदिताः योजिताः सन्तः, सद्-असत्त्वं मुख्य-गौण-भावम् उपादाय स्वीकृत्य उभयं समष्टि-व्यष्ट्य्-आत्मकम् अदः अण्ड-रूपं शरीरं ससृजुः ॥३३॥

 **॥।**

**॥ २.५.३४ ॥**

**वर्ष-पूग-सहस्रान्ते तद् अण्डम् उदके शयम् ।**

**काल-कर्म-स्वभाव-स्थो जीवोऽजीवम् अजीवयत् ॥**

**मध्वाचार्यः (भागवत-तात्पर्यम्) : **काल-कर्म-स्वभावस्थः अजीवः परमेश्वरः । अजीवं स्वात्मानम् अजीजनत् । तद्-अण्डं यथा स्वात्मानं प्रसूते तथा चकार । 


        यः प्राण-धारणं प्राण-प्रसादात् कुरुतेऽनिशम् ।


        स जीव इति सन्दिष्टस् तद्-अन्योऽजीव उच्यते ॥ 


    यत्-प्रसादात् स तु प्राणः कुरुते स्वस्य धऋअणम् ॥ इति वायु-प्रोक्ते ।


        काल-कर्म-स्वभावस्थो वासुदेवः परः पुमान् ।


    अकरोद् अण्डम् उद्बुद्धम् आत्म-प्रसव-कारणम् ॥ इति ब्रह्माण्डे ।

जीव इति वा ।


        प्राणं धारयते यस्मात् स जीवः परमेश्वरः ।


    अजीवोऽपि महा-तेजास् त्व् अथवा जीवयन् जगत् ॥ इति स्कान्दे ॥३४॥

———————————————————————————————————————

**श्रीधर-स्वामी (भावार्थ-दीपिका) : **काल-कर्म-स्वभावान् अधिष्ठाय स्थितो जीवयतीति जीवः परमात्मा अजीवम् अचेतनम् अजीवयच् चेतयति स्म ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **वर्ष-पूगैवर्ष-समूहैर् यत् सहस्रं तदन्ते सहस्र-वर्षान्ते इत्य् अर्थः । जीवो हिरण्यगर्भान्तर्यामी पुरुषः जीवयतीति व्युत्पत्तेः । अजीवमन् अभिव्यक्त-जीवत्वाद् अचेतनं तद्-अण्डम्  ॥३४॥

———————————————————————————————————————

**जीव-गोस्वामी (क्रम-सन्दर्भः) : **ततश् च वर्षेति । अजीवम् अनभिव्यक्त-जीवत्वाद् अचेतनं तद् अण्डम् । यः पूर्वं सृष्टि-कार्ये काल-कर्म-स्वभावान् एवोपायीकृत्य स्थितः पुरुष स एव जीवो जीवन-हेतुः स्वांशेन तत् प्रविश्य जीव-समष्ट्य्-अभिव्यञ्जकः सन् अजीवयत् ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वर्ष-पूगैर् वर्ष-समूहैर् यत् सहस्रं तद्-अन्ते सहस्र-वर्षान्ते इत्य् अर्थः । जीवो हिरण्यगर्भान्तर्यामी पुरुषः । जीवयतीति व्युत्पत्तेः । तस्यात्मा शरीरम् इति श्रुतेः । अजीवम् अचेतनम् अण्डम् अजीवयत् चेतयति स्मेति परमेश्वरस्यान्वय उक्तः ॥३४॥

 **॥।**

**॥ २.५.३५ ॥**

**स एव पुरुषस् तस्माद् अण्डं निर्भिद्य निर्गतः ।**

**सहस्रोर्व्-अङ्घ्रि-बाह्व्-अक्षः सहस्रानन-शीर्षवान् ॥**

**मध्वाचार्यः (भागवत-तात्पर्यम्) : **

अण्डे जातौ पुमांसौ द्वौ हरिर् ब्रह्मा तथैव च ।


    अनादिस् तु हरिस् तत्र ब्रह्मा सादिर् उदाहृतः ॥ इति च ॥३५॥

———————————————————————————————————————

**श्रीधर-स्वामी (भावार्थ-दीपिका) : **निर्भिद्य पृथक् कृत्य स्थित[^१०६] इत्य् अर्थः ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **स एव हिरण्यगर्भान्तर्यामी पुरुषस् तस्माद् इति ल्यब्-लोपे पञ्चमी । तं हिरण्यगर्भ प्रविश्य स्थितोऽप्य् अण्डं निर्भिद्य निर्गतस् तद्-बहिः स्थित इति भावः । इत्य् अर्थ इति । कीदृशः सन्न् इत्य् अपेक्षायां कारणार्णव-स्थं तस्य स्वीय-स्वरूपम् आह । सहस्रेति । सहस्रशीर्षा इति श्रुत्य्-अन्तरात् ॥३५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** स एव पुरुष इति । जगृहे पौरुषं रूपं [भा।पु। १.३.१] इत्य्-आदि प्रथमे, यद्-रूपं विरूपितं, स एव तत्राप्य् उक्तं, पश्यन्त्य् अदो रूपं [भा।पु। १.३.४] इत्य्-आदि यस्य पुरुषस्यावयवैर् लोकान् कल्पयति, यस्यावयव-संस्थानैः कल्पितो लोक-विस्तरः [भा।पु। १.३.३] इति प्रथमे यद् उक्तं तद् अन्यत् । तत् तु तद् वै भगवतो रूपं विशुद्धं सत्त्वम् ऊर्जितम् [भा।पु। १.३.३] इति यत् तस्यैवानुवादः ॥३५॥

———————————————————————————————————————

**जीव-गोस्वामी (क्रम-सन्दर्भः) : **स तत्-तत्-कर्तैव पुरुषः । अण्डं निर्भिद्य तस्मान् निर्गत इति । तद्-अन्तर्-बहिर् व्यप्य स्थित इत्य् अर्थः । तस्य स्वीयं रूपम् आह—सहस्रेति । पुरुषेण नारायणेनाभिष्टौति सहस्र-शीर्षा पुरुष इति श्रुत्य्-अन्तरात् ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्व-व्यापकत्वाद् अव्यतिरेकम् आह । स एव हिरण्यगर्भान्तर्यामी पुरुषः । तस्माद् इति ल्यब्-लोपे पञ्चमी । त्वं हिरण्यगर्भं प्रविश्य स्थितोऽपि अण्डं निर्भिद्य, निर्गतः तद्-बहिः-स्थितः । कीदृशः सन् ? इत्य् अपेक्षायां कारणार्णवस्थं तस्य स्वीय-निर्गुणं स्वरूपम् आह—सहस्रेति ॥३५॥

 **॥।**

**॥ २.५.३६ ॥**

**यस्येहावयवैर् लोकान् कल्पयन्ति मनीषिणः ।**

**कट्य्-आदिभिर् अधः सप्त सप्तोर्ध्वं जघनादिभिः ॥**

**मध्वाचार्यः (भागवत-तात्पर्यम्) : **

हरेर् अवयवैर् लोकाः सृष्टा इति विकल्पनम् ।


    साक्षात् सत्यम् अतोऽन्योन्यस्माद् व्यवहारिकम् उच्यते ॥ इति मात्स्ये ॥३६॥

———————————————————————————————————————

**श्रीधर-स्वामी (भावार्थ-दीपिका) : **तद्-अवयवैर् लोक-रचनाम् आह—यस्येति । कटिर् इत्य् ऊरु-मूलयोः पश्चाद्-भागः । जघनं पुरो-भागः अधः सप्त-लोकान् अतलादीन् । ऊर्ध्वं भूर्-आदीन् सप्त ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **इह ब्रह्माण्डाभ्यन्तरे यस्य गुणमय-रूपस्यावयवैर् लोकान् कल्पयन्ति स लोकमयः पुमान् विराट्-पुरुष इति षष्ट-श्लोकस्थेनान्वयः । कटिर् इति ऊरु-मूलयोः पश्चाद्-भागो । जघनं पुरोभागः ॥३६॥

———————————————————————————————————————

**जीव-गोस्वामी (क्रम-सन्दर्भः) : **कल्पितं रूपम् आह—यस्येति ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इह ब्रह्माण्डाभ्यन्तरे यस्य गुण-मय-रूपस्यावयवैर् लोकान् कल्पयन्ति स लोक-मयः पुमान् विराट् पुरुषः इति षष्ठ-श्लोकस्थेनान्वयः । कटिर् इत्य् ऊरु-मूलयोः पश्चाद्-भागः । जघनं पुरो-भागः । अधः सप्त-लोकान् अतलादीन् । ऊर्ध्वं भूर्-आदीन् ॥३६॥

 **॥।**

**॥ २.५.३७ ॥**


    **पुरुषस्य**[^१०७]**मुखं ब्रह्म क्षत्रम् एतस्य बाहवः ।**

**ऊर्वोर् वैश्यो भगवतः पद्भ्यां शूद्रो व्यजायत ॥**

**श्रीधर-स्वामी (भावार्थ-दीपिका) : **वर्णानां तत उत्पत्तिं दर्शयति—पुरुषस्येति । ब्रह्म ब्राह्मणो मुखम् इति कार्य-कारणयोर् अभेद-विवक्षयोक्तम् । बाहव इति च । क्षत्रं क्षत्रियः ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रसङ्गेन वर्णानां परमेश्वराद् उत्पत्तिम् आह । ब्रह्म ब्रह्मणो मुखम् इति कार्य-कारणयोर् अभेद-विवक्षयोक्तम् । क्षत्रं क्षत्रियम् । ब्राह्मणोऽस्य मुखम् आसीद् बाहू राजन्यः कृतः इति श्रुतेः ॥३७॥

 **॥।**

**॥ २.५.३८ ॥**


    **भूर्-लोकः**[^१०८]** कल्पितः पद्भ्यां भुवर्-लोको**[^१०९]**‘स्य नाभितः ।**

**हृदा स्वर्लोक उरसा महर्लोको महात्मनः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **इदानीम् उपासनार्थं लोक-कल्पना-भेदान् दर्शयन् सप्त-लोक-पक्षम् आह द्वाभ्याम् । भूर्-लोकः पातालम् आरभ्य । पद्भ्यां कटि-पर्यन्ताभ्याम् ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **ब्राह्मणोऽस्य मुखम् आसीद् बाहू राजन्यः इति श्रुति-भेद एवेति ॥३७-३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

 **॥।**

**॥ २.५.३९ ॥**

**ग्रीवायां जनलोकोऽस्य तपोलोकः स्तन-द्वयात् ।**

**मूर्धभिः सत्यलोकस् तु ब्रह्मलोकः सनातनः ॥**

**श्रीधर-स्वामी (भावार्थ-दीपिका) : **स्तन-द्वयाद् इत्य् उपासनार्थत्वाद् ऊर्ध्वाधो-भाग-वैपरीत्यं न दोषाः । यद् वा, स्तनच्-छब्दं कुर्वद् यद् ओष्ठ-द्वयं तस्माद् इत्य् अर्थः । ब्रह्म-लोको[^११०] वैकुण्ठाख्यः, सनातनो नित्यः, न तु सृज्य-प्रपञ्चान्तर्वर्तीत्य् अर्थः ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **सति गत्यन्तरे वैपरीत्य्-अन्दोषायेति । तत्राह । यद् वेति । इत्य् अर्थ इति । अण्ड-मध्य-वर्तित्वेऽपि भगवान् इव नित्य इति भावः । ब्रह्मणो भगवतो लोको ब्रह्मरूपो वा लोक इति ॥३९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ब्रह्म-लोकः सनातनः इति ब्रह्म-भूतो लोको ब्रह्म-लोकः श्री-कृष्ण-लोक इति । अस्य सनातनत्वे पुरुषावयव-कल्पितत्वं नास्तीति भावः ॥३९॥

———————————————————————————————————————

**जीव-गोस्वामी (भगवत्-सन्दर्भः, ५६) : **वैकुण्ठस्य नित्यत्वम् । टीका च—ब्रह्म-लोकः वैकुण्ठाख्यः । सनातनो नित्यः, न तु सृज्य-प्रपञ्चान्तर्-वर्ति इत्य् एष । ब्रह्म-भूतो लोको ब्रह्म-लोकः ॥३९॥

———————————————————————————————————————

**जीव-गोस्वामी (क्रम-सन्दर्भः) : **स्तन-द्वयम् आरभ्य ग्रीवा-पर्यन्तेऽवयवे यथा-क्रमं जन-लोकस् तपो-लोकश् चेत्य् अर्थः । ब्रह्मणो भगवतो लोकः ब्रह्म-स्वरूपो लोक इति वा ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्तन-द्वयाद् इत्य् उपासनार्थत्वाद् ऊर्ध्वाधो-भाग-वैपरीत्यं न दोषाः । यद् वा, स्तनच्-छब्दं कुर्वद् यद् ओष्ठ-द्वयं तस्माद् इत्य् अर्थः । सत्य-लोकोसप्तमःतद्-उपरि ब्रह्मणो भगवतो लोकः वैकुण्ठः, स तु विराड्-अङ्गत्वेन न ध्येयः, यतः सनातनः, अण्डा-मध्य-वर्तित्वेऽपि भगवान् इव नित्यः ॥३९॥

 **॥।**

**॥ २.५.४०-४१ ॥**

**तत्-कट्यां चातलं कॢप्तम् ऊरुभ्यां वितलं विभोः ।**

**जानुभ्यां सुतलं शुद्धं जङ्घाभ्यां तु तलातलम् ॥**

**महातलं तु गुल्फाभ्यां प्रपदाभ्यां रसातलम् ।**

**पातालं पाद-तलत इति लोकमयः पुमान् ॥**

**श्रीधर-स्वामी (भावार्थ-दीपिका) : **इदानीं चतुर्दश-लोक-पक्षं दर्शयति । तत्र जघनादिभिर् भूरादयः पूर्वोक्ता एव सप्त, कट्य्-आदिभिर् अधः सप्त-लोकान् आह—तत्-कट्याम् इति द्वाभ्याम् । शुद्धं हरि-भक्त-निवासत्वात् ॥४०-४१॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र चतुर्दश-लोकपक्षे हरि-भक्ताः प्रह्लाद-बल्यादयस् तेषां निवासत्वात् । यत्र यत्र च मद्-भक्ताः स देशः श्रेयसां पदम् इत्य् उक्तत्वात् ॥ स्वर्लोकोऽप्य् अत्र ब्रह्मलोक-पर्यन्तो ज्ञेयः ॥४०-४१॥


    इति श्री-भागवत-भावार्थ-दीपिका-प्रकाशे द्वितीय-स्कन्धे पञ्चमोऽध्यायः ॥५॥

———————————————————————————————————————

**जीव-गोस्वामी (क्रम-सन्दर्भः) : **तत् कट्याम् इति युग्मकम् ॥४०-४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **चतुर्दश-लोक-पक्षं दर्शयति । तत्र जघनादिभिर् भूर्-आदयः पूर्वोक्ता एव सप्त । कट्य्-आदिभिर् अधः सप्त-लोकान् आह—तत्-कट्याम् इति द्वाभ्याम् । शुद्धं प्रह्लाद-बलि-प्रभृति-हरि-भक्त-निवासत्वात् ॥४०-४१॥

 **॥।**

**॥ २.५.४२ ॥**

**भूर्-लोकः कल्पितः पद्भ्यां भुवर्-लोकोऽस्य नाभितः ।**


    **स्वर्-लोकः**[^१११]** कल्पितो मूर्ध्ना इति वा लोक-कल्पना ॥**

**श्रीधर-स्वामी (भावार्थ-दीपिका) : **त्रि-लोक-पक्षम् आह । भूर्-लोकः पातालादि-सहितः ॥४२॥

———————————————————————————————————————

**जीव-गोस्वामी (क्रम-सन्दर्भः) : **पद्भ्यां कटि-पर्यन्ताभ्याम् । नाभितः उदर-पर्यन्ते इत्य् अर्थः । मूर्ध्ना हृद्-आदि-मूर्ध-पर्यन्तेन ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्रि-लोक-पक्षम् आह । भूर्-लोकः पातालादि-सहितः ॥४२॥

इति सारार्थ-दर्शिन्यां हर्षिण्यां भक्त-चेतसाम् ।

द्वितीये पञ्चमोऽध्यायः सङ्गतः सङ्गतः सताम् ॥

 **॥।**


        इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वितीय-स्कन्धे 


        पुरुष-संस्थानुवर्णनं नाम


        पञ्चमोऽध्यायः


        ॥२.५॥

**॥।**

(२.६)


## षष्ठोऽध्यायः


## पुरुषसूक्तार्थेन भगवतो विराट्स्वरूपस्य वर्णनम् ।

**॥ २.६.१ ॥**

**ब्रह्मोवाच—**


    **वाचां वह्नेर्**[^११२]** मुखं क्षेत्रं छन्दसां सप्त धातवः ।**

**हव्य-कव्यामृतान्नानां जिह्वा सर्व-रसस्य च ॥**

**श्रीधर-स्वामी (भावार्थ-दीपिका) : **

षष्ठे विराड् विभूतिश् च प्रोक्ताध्यात्मादि-भेदतः ।

दृढीकृतं च पूर्वोक्तं सर्वं पुरुष-सूक्ततः ॥*॥

इदानीं वैराजस्य विभूतिः स-प्रपञ्चम् अनुवर्ण्यते । वाचाम् अस्मद्-आदि-वाग्-इन्द्रियाणां तद्-अधिष्ठातुर् वह्नेश् च तस्य मुखं क्षेत्रम् उत्पत्ति-स्थानम् । छन्दसां गायत्र्य्-आदीनां[^११३] सप्तानां तस्य सप्त-धातवस् त्वग्-आदयः[^११४] क्षेत्रम् । हव्यं देवानाम् अन्नम् । कव्यं पितृ-टणाम् । अमृतं तद्-उभय-शेषो मनुष्यानाम् । तेषाम् अन्नानां सर्व-रसस्य मधुरादेः[^११५] षड्-विधस्य च-काराद् अस्मद्-आदि-रसनेन्द्रियस्य तद्-अधिष्ठातुर् वरुणस्य चैतस्य जिह्वा क्षेत्रम् उत्पत्ति-स्थानम् । एवं सर्वत्रान् उक्तम् उन्नेयम् ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **पुरुष-सूक्तत इति । पुरुष-सूक्तं सहस्र-शीर्षा इत्य्-आदि षोडश-मन्त्रात्मको वेद-भागस्तद् व्याख्यानरूपत्वाद् अस्याध्यायस्य व्याख्येयव्याख्यानयोरभेदोक्तिरौपचारिक्येव ॥१॥ एवं मायाशक्तिसहितात्परमेश्वरात्समष्टिविराड जायतेति प्रतिपादितम् । तत्र—


    भूस्तोयमग्निः पवनः खमादिर्महानजादिर्मन इन्द्रियाणि । 

सर्वेन्द्रियार्था विबुधाश् च सर्वे ये हेतवस्ते जगतोङ्गभूता ॥ इत्यक्रूरोक्तेः । 

परमेश्वरस्य कस्मात्कस्मादङ्गाद्विराजः किंकिमङ्गमभूदित्यपेक्षायामाह—वाचाम् इति । सप्तमश्लोकस्थेन हरेर् इत्य् अनेन मुखमित्यादेः सम्बन्धः मायिकाहंकारकार्यभूता अप्यमी वाग्वह्म्यादयः सच्चिदानन्दमयस्य भगवतो मुखाद्यङ्गानां विभूतिरूपत्वात्तेभ्यो मुखादिभ्य एवामी उत्पद्यन्ते इत्युच्यते मायायास्तच्छक्तित्वाच्छक्तिशक्तिमतोरभेदाच्छक्तेः कार्यं शक्तिमतोऽपि भवतीति न्यायात् । यथाग्निशक्तिर्दहस्तेन दग्धोऽग्निर्दग्ध इत्युच्यते तद्वदनापीति । वैकुण्ठस्था वाग्वह्म्यादयस्तत्तदंशभूताश्चिन्मया नित्या एव तेषां चिद्विलासत्वात् । जगद्वर्तिनस्त्वमी तत्तद्विभूतयो मायिका अनित्या एवेति व्यवस्थितिः । एतस्य हरेः ॥१॥

———————————————————————————————————————

**जीव-गोस्वामी (क्रम-सन्दर्भः) : **मुखं समष्टि-सात्त्विक-राजसाहङ्कार-रूपं, प्राधान्यान् मुखम् एवेत्य् अर्थः । एवम् उत्तरत्रापि ॥१-२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

षष्ठे भगवद्-आस्यादेर् विराड् वागाद्य् अभूद् इति ।

तथा त्रिपादेक-विभूत्य्-आदिकम् उच्यते ॥

एवं माया-शक्ति-सहितात् परमेश्वरात् समष्टि-विराड् अजायतेति प्रतिपादितम् । तत्र—


        भूस् तोयम् अग्निः पवनं खम् आदिर्


        महान् अजादिर् मन इन्द्रियाणि ।


        सर्वेन्द्रियार्था विबुधाश् च सर्वे


    ये हेतवस् ते जगतोऽङ्ग-भूताः ॥ [भा।पु। १०.४०.२] इत्य् अक्रूरोक्तेः ।

परमेश्वरस्य कस्मात् कस्माद् अङ्गाद् विराजः किं किम् अङ्गम् अभूत् ? इत्य् अपेक्षायाम् आह—वाचां समष्टि-विराजो व्यष्टीनां च वाचां वाग्-इन्द्रियाणां तद्-अधिष्ठातुर् वह्नेश् च, मुखम् इति सप्तम-श्लोकस्थेन हरेर् इत्य् अनेन सम्बन्धः । क्षेत्रम् उत्पत्ति-स्थानम् इति मायिकाहाङ्कार-कार्य-भूता अप्य् अमी वाग्-वह्न्य्-आदयः सच्चिदानन्द-मयस्य भगवतो मुखाद्य्-अङ्गानां विभूति-रूपत्वात् तेभ्यो मुखादिभ्य एवामी उत्पद्यन्त इत्य् उच्यते । मायायास् तच्-छक्तित्वात्—शक्ति-शक्तिमतोर् अभेदात् शक्तेः कार्यं शक्तिमतोऽपि भवतीति न्यायात् । वैकुण्ठस्था वाग्-वह्न्य्-आदयस् तत्-तद्-अंश-भूताश् चिन्मया नित्या एव तेषां चिद्-विलासत्वात् जगद्-वर्तिनस् त्व् अमी तत्-तद्-विभूतयो मायिका अनित्या एवेति व्यवस्थितिः । छन्दसां गायत्र्य्-आदीनां सप्तानाम् । तस्य धातवस् त्वग्-आदयः क्षेत्रं—तस्य त्वग्-आदिभ्यः सप्त छन्दांस्य् अभूवन्न्[^११६] इत्य् अर्थः । एवम् एव सर्वत्र षाष्ठ्य्-अन्तानां प्रथमान्तं क्षेत्रं प्रथमान्ताच् च षष्ठ्य्-अन्ता बभूवुर् इति तेषां विवरणं च द्रष्टव्यम् । हव्यं देवानाम् अन्नम् । कव्यं पितॄणाम् अन्नम् । अमृतम् उभय-शेषा मनुष्याणां तेषाम् अन्नानाम्, सर्वस्य मधुरादेः षड्-विध-रसस्य च जिह्वेन्द्रियं क्षेत्रम् । च-काराद् वरुणस्य तालु-जिह्वेन्द्रिय-गोलोकं क्षेत्रम् ॥१॥

 **॥।**

**॥ २.६.२ ॥**

**सर्वासूनां च वायोश् च तन्-नासे परमायणे ।**


    **अश्विनोर् ओषधीनां**[^११७]** च घ्राणो मोद-प्रमोदयोः ॥**

**श्रीधर-स्वामी (भावार्थ-दीपिका) : **सर्वासूनाम् अस्मद्-आदि-प्राणानां तस्य नासे नासारन्ध्रे परमायने उत्तम-क्षेत्रे । मोद-प्रमोदयोश् च सामान्य-विशेष-गन्धयोर् घ्राणो घ्राणेन्द्रियं परमायनम् ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **वायोर्मुख्यवायोः घ्राण इति पुंस्त्वमार्षम् । क्लीबे घ्राणं गन्धवहो घोणा नासा च नासिका इत्यमरः ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तन्-नासे तदीय-नासा-रन्ध्रे । अश्विनोर् ओषधीनां चेत्य् अनयोः पूर्वेणैवान्वयः । मोद-प्रमोदयोः सामान्य-विशेष-गन्धयोर् घ्राणः । तदीय-घ्राणेन्द्रियम् ॥२॥

 **॥।**

**॥ २.६.३ ॥**


    **रूपाणां तेजसां चक्षुर् दिवः**[^११८]** सूर्यस्य चाक्षिणी ।**

**कर्णौ दिशां च तीर्थानां श्रोत्रम् आकाश-शब्दयोः ॥**

**मध्वाचार्यः (भागवत-तात्पर्यम्) : **तीर्थानां शास्त्राणाम् ॥३॥

———————————————————————————————————————

**श्रीधर-स्वामी (भावार्थ-दीपिका) : **रूपाणां तेजसां रूप-प्रकाशानां च चक्षुर् इन्द्रियम् । अक्षिणी नेत्र-गोलके । सर्वत्र षष्ठ्य्-अन्तानां प्रथमान्तं क्षेत्रं द्रष्टव्यम् । कर्णौ श्रोत्राधिष्ठाने । श्रोत्रम् इन्द्रियम् ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **तीर्थानां पुष्करादीनामागमानां च तीर्थं मन्त्राद्युपाध्यायशास्त्रेष्वम्भसि पावने इत्यभिधानात् ॥३॥

———————————————————————————————————————

**जीव-गोस्वामी (क्रम-सन्दर्भः) : **तीर्थानाम् आगमानाम् ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **चक्षुस् तदीय-चक्षुर् इन्द्रियम् । अक्षिणी तदीय-नेत्र-गोलके । कर्णौ तदीय-श्रोत्राधिष्ठाने । श्रोत्रं तदीय-श्रोत्रेन्द्रियम् ॥३॥

 **॥।**

**॥ २.६.४ ॥**

**तद्-गात्रं वस्तु-साराणां सौभगस्य च भाजनम् ।**

**त्वग् अस्य स्पर्श-वायोश् च सर्व-मेधस्य चैव हि ॥**

**श्रीधर-स्वामी (भावार्थ-दीपिका) : **तस्य गात्रं शरीरं वस्तूनां ये सारांशास् तेषां भाजनं स्थानम् । अस्य त्वक्-स्पर्शस्य वायोश् चेत्य् अर्थः । सर्वस्य मेधस्य यज्ञस्य ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **स्पर्शेन सहितो वायुः स्पर्शवायुस्तस्येति समासः कार्यः । आर्षत्वाश्रयणेन वलोपे तु गौरवम् एवेति भावः । त्वगिन्द्रियाधिष्ठातृवायुरत्र ज्ञेयः । पूर्वं तु सामान्यकायुरुक्त इत्यपौनरुक्त्यम् । वृक्षैः पालाशादिभिर्जुह्वादिपात्रनिर्माणेन यज्ञसंसिद्धेः तेषाम् एव यज्ञसाधकानाम् एव वृक्षाणां क्षेत्रं नान्येषामित्यर्थः। अन्यवृक्षाणामुत्पत्तिस्तेभ्य एव वर्णसङ्करन्यायेन बोध्या । यद् वा, याज्ञिका रोममूलस्था रोमान्तस्थाश् च तत्परे  निद्राको दिखाना हा गोलबादिनिटाएर्म् होमपांनभागत इति ध्येयम । बाशब्दस्य व्यवस्थार्थकत्वाद् इति पूर्वं तथोक्तेः । ईशस्य केशान्विदुरम्बुवाहान् इत्य्-उक्तेः क्षेमकर्मणां सर्वहितकर्तृणाम् ॥४॥

———————————————————————————————————————

**जीव-गोस्वामी (क्रम-सन्दर्भः) : **वायोर् नेतृत्व-प्रधानत्वात् वाय्व्-आश्रये तु त्वच्य् एव मुख्यं नेतृत्वं वर्तते । तस्मात् तत्-तल्-लोक-नेतुर् यज्ञस्यापि सैवाश्रय इत्य् अर्थः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वग्-इन्द्रियाधिष्ट्ःआनं च तन्त्रेणोक्तम् । क्रमेण स्पर्शस्य वायोश् च, व-लोपश् छान्दसः । सर्वस्य मेधस्य यज्ञस्य । वस्तु-साराणां वस्तु-शक्तीनाम् ॥४॥

 **॥।**

**॥ २.६.५ ॥**

**रोमाण्य् उद्भिज्ज-जातीनां यैर् वा यज्ञस् तु सम्भृतः ।**

**केश-श्मश्रु-नखान्य् अस्य शिला-लोहाभ्र-विद्युताम् ॥**

**मध्वाचार्यः (भागवत-तात्पर्यम्) : **

याज्ञिकारोम-मूलस्था रोमान्तस्थास् तु तत्-परे ।


    उद्भिजो वासुदेवस्य लिङ्गगास् तु जरायुजाः ॥ इति पाद्मे ।


    हरेः श्मश्र्व्-आश्रया विद्युच्-छिलालोहानत्थाश्रयाः ॥ इति आग्नेये ॥५॥

———————————————————————————————————————

**श्रीधर-स्वामी (भावार्थ-दीपिका) : **उद्भिज्ज-जातीनां सर्व-वृक्षाणाम् । यैर् वृक्षैर् यज्ञः सम्यक् साधितस् तेषाम् एव वा । केशा मेघानां क्षेत्रम्, पूर्वं तथोक्तेः । श्मश्रूणि विधुताम् । पाद-कर-नखानि शिलालोहानाम् इति सादृश्याद् ऊह्यम् ॥५॥

———————————————————————————————————————

**जीव-गोस्वामी (क्रम-सन्दर्भः) : **यैर् वेति वा-शब्दः समुच्चये । यैर् द्रव्यैर् घृतादिभिर् यज्ञः सम्भृतस् तेषां चेत्य् अर्थः । तु-शब्दः पाद-पूरणे ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उद्भिज्ज-जातीनां सर्व-वृक्षाणाम् । यैर् वृक्षैर् यज्ञः सम्भूतस् तेषाम् एव नान्येषाम् इति वा । केशा अब्भ्राणां मेघानां क्षेत्रम् । ईशस्य केशान् विदुर् अम्बुवाहान् इति पूर्वोक्तेः । श्मश्रूण्य् अपि मेघानाम् एव वर्ण-साम्यात् । नखानि महा-कान्तिमन्ति विद्युतां श्वेत-रक्त-शिला-लोहानाम् इत्य् अपि सादृश्याद् ऊह्यम् ॥५॥

 **॥।**

**॥ २.६.६ ॥**


    **बाहवो लोक-पालानां प्रायशः क्षेम-कर्मणाम् ॥**[^११९]

**मध्वाचार्यः (भागवत-तात्पर्यम्) : **ब्राह्मण-वैश्यादीन् वर्जयितुं प्रायश इति ॥६॥

———————————————————————————————————————

**श्रीधर-स्वामी (भावार्थ-दीपिका) : **क्षेम-कर्मणां पालन-कर्तृणाम् । विक्रमः पादन्यासो भूर्-आदि-लोकानाम् आस्पदम्[^१२०] आश्रयः । भूर्-आदि-शब्दानाम् अव्ययत्वात् षष्ठ्या लुक् । क्षेमो लब्ध-रक्षणम् ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **यद् वा, शरणं मोक्षः। मोक्षः शान्तिश् च शरणं निर्वाणं निवृतिस्तथा इत्यभिधानात् । भेजे खगेऽन्द्रध्वजपादमूलम् इत्य्-उक्तेर्मोक्षस्यापि पादमूलम् एव क्षेत्रम् ॥५-६॥

———————————————————————————————————————

**जीव-गोस्वामी (क्रम-सन्दर्भः) : **बाहव इत्य् अर्धकम् । बाहवः प्रायशः प्राचुर्येण लोक-पालानां क्षेत्रम् । अन्येषाम् अपि क्षेम-कर्मणां पालन-कर्तॄणाम् इत्य् अर्थः ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **क्षेम-कर्मणां पालन-कर्तॄणाम् ॥६॥

 **॥।**

**॥ २.६.७ ॥**

**विक्रमो भूर् भुवः स्वश् च क्षेमस्य शरणस्य च ।**

**सर्व-काम-वरस्यापि हरेश् चरण आस्पदम् ॥**

**मध्वाचार्यः (भागवत-तात्पर्यम्) : **मोक्षः शान्तिश् च शरणं निर्वाणं चाभिधीयते इति ब्राह्मे । भेजे खगेन्द्र-ध्वज-पाद-मूलम् इति च । 


        स्वोत्पत्त्य्-अङ्गेषु देवानाम् अन्येषां पाद-मूलतः ।


    मुक्तिस् तु विहिता विष्णो निर्दिष्टेषु यथा वचः ॥ इति अध्यात्मे ॥७॥

———————————————————————————————————————

**श्रीधर-स्वामी (भावार्थ-दीपिका) : **शरणं भयाद् रक्षणम् । सर्वेषां कामानां वरस्य वरणस्यापि हरेर् अङ्घ्रिर् आस्पदम् ॥७॥ 

———————————————————————————————————————

**वंशीधरः (भावार्थ-दीपिका-प्रकाशः) : **उपस्थो हि सर्वेषामानन्दानामवधिः इति श्रुतेः ॥७॥

———————————————————————————————————————

**जीव-गोस्वामी (क्रम-सन्दर्भः) : **विक्रम इति परमात्म-विराजोर् अभेदेनोक्तिः ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विक्रमः पाद-न्यासः । भूर्-भुवः-स्वर् इति भूर्-आदि-लोकानाम् । अव्ययत्वात् षाष्ठ्या लुक् । क्षेमस्य कल्याणस्य शरणस्य रक्ष-वस्तुनः । सर्वेषां कामानाम् । वरस्य वरणस्य ॥७॥

 **॥।**

**॥ २.६.८ ॥**

**अपां वीर्यस्य सर्गस्य पर्जन्यस्य प्रजापतेः ।**

**पुंसः शिश्न उपस्थस् तु प्रजात्य्-आनन्द-निर्वृतेः ॥**

**श्रीधर-स्वामी (भावार्थ-दीपिका) : **वीर्यस्य शुक्रस्य । शिश्नोऽधिष्ठानम् । उपस्थस् त्व् इन्द्रियम् । प्रजात्य्-आनन्दः सन्तानार्थः सम्भोगस् तेन या निर्वृतिस् तापहानिस् तस्याः ॥८॥

———————————————————————————————————————

**जीव-गोस्वामी (क्रम-सन्दर्भः) : **प्रजात्य्-आनन्दाभ्यां या निर्वृतिस् तस्याः ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विर्यस्य सुक्रस्य । पर्जन्यस्य वृष्यमाण-जलस्य शिश्नोऽधिष्ठानम् । उपस्थ इन्द्रियम् । प्रजात्य्-आनन्देन सन्तानार्थ-सम्प्रयोगेण निर्वृतिस् ताप-हानिस् तस्या ॥८॥

 **॥।**

**॥ २.६.९ ॥**

**पायुर् यमस्य मित्रस्य परिमोक्षस्य नारद ।**

**हिंसाया निरृतेर् मृत्योर्निरयस्य गुदं स्मृतः ॥**

**श्रीधर-स्वामी (भावार्थ-दीपिका) : **परिमोक्षस्य मल-त्यागस्य पायुर् इन्द्रियम् । गुदः स्थानम् । निरृतेर् अलक्ष्म्याः॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पायुर् इन्द्रियम् । परोमोक्षस्य मल-त्यागस्य गुदं पायुर् गोलकम् । निरृतेर् अलक्ष्म्याः। मृत्योर् इन्द्रियाधिष्ठातुः । अत्र यद्यपि वह्नीन्द्रोपेन्द्र-मित्र-काः [भा।पु। २.५.३०] इति क्रम-प्राप्तेर् मित्रस्यैवाधिष्ठातृ-देवत्वं लभ्यते, तथापि गुदं मृत्युर् अपानेन नोदतिष्ठेत् ततो विराट् [भा।पु। ३.२६.६६] इति वक्ष्यमाण-वाक्य-प्रामाण्येन मृत्युर् एवाधिष्ठातृत्वेन विवक्षितः । पायुर् यमस्य मित्रस्येति मित्रस्य पायुर् इन्द्रियं क्षेत्रम् इति व्याख्यानं तु प्रक्रम-भङ्गापत्तेर् उपेक्षितम् ॥९॥

 **॥।**

**॥ २.६.१० ॥**

**पराभूतेर् अधर्मस्य तमसश् चापि पश्चिमः ।**

**नाड्यो नद-नदीनां च गोत्राणाम् अस्थि-संहतिः ॥**

**श्रीधर-स्वामी (भावार्थ-दीपिका) : **तमसोऽज्ञानस्य । पश्चिमः पृष्ठ-भागः । गोत्राणां गिरीणाम् अस्थि-संघातः॥१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तमसोऽज्ञानस्य । पश्चिमः पृष्ठ-भागः । गोत्राणां पर्वताणाम् ॥१०॥

 **॥।**

**॥ २.६.११ ॥**

**अव्यक्त-रस-सिन्धूनां भूतानां निधनस्य च ।**

**उदरं विदितं पुंसो हृदयं मनसः पदम् ॥**

**मध्वाचार्यः (भागवत-तात्पर्यम्) : **कुमार-ब्रह्म-रुद्राद्या हरेर् मध्यात् समुद्गताः इति वामने । 


        आत्मेति मध्य-देहश् च सर्व-देहोऽपि वा भवेत् ।


        मनो बुद्धिर् अहङ्कारश् चित्तं जीवश् च कथ्यते ॥


        अथवा स्व्यम् एवेति वायुर् ब्रह्मापि वा भवेत् ।


    मुख्यतो ब्रह्म-परमम् आत्म-शब्देन भण्यते ॥ इति महोदधौ ।


        देहेन्द्रियादि-भेदेन निर्भेदोऽपि हरिः स्वयम् ।


    भण्यते केवलैश्वर्याद् अनाद्य्-आनन्द-चिद्-घनः ॥ इति गारूदे ॥११॥

———————————————————————————————————————

**श्रीधर-स्वामी (भावार्थ-दीपिका) : **अव्यक्तं प्रधानम्, रसोऽन्नादि-सारः, सिन्धवः समुद्रास् तेषाम् । निधनस्य लयस्य[^१२१] । उदरं पदं स्थानं विदितं ज्ञानिभिः । मनसोऽस्मद्-आदि-लिङ्ग-शरीरस्य ॥११॥ 

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अव्यक्तं प्रधानम्, रसोऽन्नादि-सारः, भूतानां निधनस्य प्राणि-मात्र-लयस्य ॥११॥ 

 **॥।**

**॥ २.६.१२ ॥**

**धर्मस्य मम तुभ्यं च कुमाराणां भवस्य च ।**

**विज्ञानस्य च सत्त्वस्य परस्यात्मा परायणम् ॥**

**श्रीधर-स्वामी (भावार्थ-दीपिका) : **तुभ्यं तव । कुमाराणां सनकादीनाम् । भवस्य श्री-रुद्रस्य । आत्मा चित्तं परम् अयनम् ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **नारदेति । एतत्कथनं मन्दमतीनां सुबोधार्थम् एव त्वं त्वन्येषाम् अपि नारमज्ञानं द्यसीति भावः अत्र यद्यपि वह्नीन्द्रोपेन्द्रमित्रकाः इति क्रमप्राप्तेर्मित्रस्यैवाधिष्ठातृदेवत्वं लभ्यते तथापि गुदं मृत्युरपानेन नोदतिष्ठत्तदा विराट् इति वक्ष्यमाणवाक्यप्रामाण्येन मृत्युरेवाधिष्ठातृत्वेन विवक्षितः । पायुर्यमस्य मित्रस्येत्येतदुपकारकत्वमेवाभिप्रेतम् । अधिष्ठातुर्मित्रस्य पायुरिन्द्रियं क्षेत्रम् इति व्याख्यानं तु प्रक्रमभङ्गापत्तेरुपेक्षितम् । पराभूतेः पराभवस्य ॥८-१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तुभ्यं तव । कुमाराणां सनकादीनाम् । भवस्य श्री-रुद्रस्य । विज्ञानस्य बुद्धेः । सत्त्वस्य चित्तस्य आत्मा अन्तःकरणम् ॥१२॥

 **॥।**

**॥ २.६.१३-१६ ॥**

**अहं भवान् भवश् चैव त इमे मुनयोऽग्रजाः ।**


    **सुरासुर-नरा नागाः**[^१२२]** खगा मृग-सरीसृपाः ॥**

**गन्धर्वाप्सरसो यक्षा रक्षो-भूत-गणोरगाः ।**

**पशवः पितरः सिद्धा विद्याधराश् चारणा द्रुमाः ॥**

**अन्ये च विविधा जीवाजल-स्थल-नभौकसः ।**


    **ग्रहर्क्ष**[^१२३]**-केतवस् तारास् तडितः स्तनयित्नवः ॥**

**सर्वं पुरुष एवेदं भूतं भव्यं भवच् च यत् ।**

**तेनेदम् आवृतं विश्वं वितस्तिम् अधितिष्ठति ॥**

**मध्वाचार्यः (भागवत-तात्पर्यम्) : **सर्वं पुरुष एवेति भण्यते भेदवज् जगत् ।


    तद्-अधीनस् तु सत्तादि यतो ह्य् अस्य सदा भवेत् ॥ इति ब्रह्म-तर्के ।


    वितस्ति-मात्रं हृदयम् आस्ठाय व्याप्नुते जगत् ॥ इति गारुडे ॥१६॥

———————————————————————————————————————

**श्रीधर-स्वामी (भावार्थ-दीपिका) : **एवं तावत् परमेश्वराज् जातं विश्वं ततो न भिन्नम् । यथा कुण्डलं सुवर्णान् न पृथक् । स तु सर्व-नियन्ता सर्व-प्रकाशको नित्यम् उक्त इत्य् अर्थाद् उक्तम् । एतद् एव पुरुष-सूक्तार्थ-कथनेन द्रढयति । तत्र सहस्र-शीर्षा[^१२४] इत्य् अर्ध-र्चस्य ब्राह्मणोऽस्य मुखम् आसीत् (१२) इत्य् आदेश् च ऋक्-त्रयस्यार्थः पूर्वाध्याय एव दर्शितः । पुरुष एवेदं सर्वं (२) इत्य् अस्यार्थं दर्शयति—अहं भवान् इति सार्ध-त्रिभिः । ते तव अग्रजा इमे सनकादयो मरीच्य्-आदयश् च ॥१३॥ जलं च स्थलं च नभश् चौकांसि येषां ते । नभौकस इति सन्धिर् आर्षः ॥१४॥ सर्वम् इदं पुरुष एव न ततः पृथग् इत्य् अर्थः ॥१५॥

प्रपञ्चेन तस्यापरिच्छेदं वक्तुं स भूमिं (१) इत्य् अस्यार्थम् आह—तेन पुरुषेण । विश्वम् इति भूमि-पदस्यार्थः । वितस्तिम् इति दशाङ्गुल-पदस्य[^१२५], अधीत्य्-अति-शब्दस्य, आवृतम् इति वृत्वेत्य् अस्य, स च वितस्तिम् अधिकं व्याप्य तिष्ठतीत्य् आधिक्य-मात्रं विवक्षितं, न तु परिमाणम् । अनुपयोगाद् अपरिच्छिन्नत्वाच् च ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **नभश् च नभसा सार्द्धम् इति द्विरूपकोशाददन्तोऽपि नभशब्दोस्तीति ज्ञेयम् ॥ सन्दर्भस्तुदश दशगुणिता अङ्गुलिप्रमाणदेशा यस्मिंस्तत् दशोत्तराबरणकुलं तदभिप्रायेणात्यल्पत्वादृशाङ्गुलशब्देन निर्देशः वितस्तिशब्दोऽपि तदभिप्रायकः । तदतिक्रम्य तिष्ठतीत्य् अर्थः ॥ विराजं प्रतपन् विराट्प्रकाशत्वेन प्रस्तूयमानः पुमान् श्रीभगवत्तत्त्वमप्येवान्तरङ्गं त्रिपाद्विभूतिरूपं बहिर्बहिरङ्गं पादविभूतिरूपं प्रतपति तद्विभूतयः। पाद्मोत्तरखण्डे—


    त्रिपाद्विभूतेर्लोकास्तु असङ्ख्याः परिकीर्तिताः । 


    शुद्धसत्त्वमयाः सर्वे ब्रह्मानन्दसुखाह्वयाः । 


    सर्वे नित्या निर्विकारा हेयरागविवर्जिताः । 


    सर्वे हिरण्मयाः शुद्धाः कोटिसूर्यसमप्रभाः । 


    सर्ववेदमया दिव्याः कामक्रोधविवर्जिताः । 


    नारायणपदाम्भोजभक्ताकरसुसेविताः । 


    निरन्तरं सामगानपरिपूर्णमुखं श्रिताः । 


    सर्वे पञ्चोपनिषदस्वरूपा वेदवर्चसः ॥

इत्य्-आदिना तत्र त्रिपाद्विभूतिशब्देन प्रपञ्चातीतलोकोऽभिधीयते पादविभूतिशब्देन तु प्रपञ्च इति यथोक्तं तत्रैव—


    त्रिपाद्व्याप्तिः परे धाम्नि पादस्येहाभवत्पुनः । 


    त्रिपाद्विभूतिर्नित्यास्यादनित्यं पादमैश्वरम् । 


    नित्यं तद्रूपमीशस्य परे धाम्नि स्थितं शुभम् । 


    अच्युतं शाश्वतं दिव्यं सदा यौवनमाश्रितम् । 

नित्यं संभोग्यमीश्वर्या श्रिया भूम्या च संवृतम् ॥ इति । 

अत एव द्वितीयस्कन्वेऽप्येवमेवोक्तम्  । तथाहि सोऽमृतस्येति । अमृतादिद्वयं तु तृतीयत्वेन वक्ष्यमाणस्य क्षेमस्याप्युपलक्षणम् । श्रुतौ च उतामृतत्वस्येशानः इत्यत्रामृतत्वं तद्युगोपलक्षणम् । अत्र धर्मिप्रधाननिर्देशः । श्रुतौ तु तत्र धर्ममात्रनिर्देशस्यापि तत्रैव तात्पर्यं तत्रामृतम्—स्वदृष्टवद्भिः पुरुषैरभिष्टुतम् इति । परं न यत्परम् इत्याद्युक्तानुसारेण परमानन्दः । अत एवामृतं विष्णुमन्दिरम् इति तत्पर्यायः । अभयं न च कालविक्रमः इत्याधुक्तानुसारेण भयमात्राभावः। अत एव धर्मोऽकुतोभयमित्य्-उक्तम् । क्षेमं न यत्र माया इत्याद्युक्तानुसारेण भगवद्बहिर्मुखताकारगुणसम्बन्धाभावाद्भगवजनमङ्गलाश्रयत्वं ज्ञेयम् । तथा च नारदीये । 


    सर्वमङ्गलमूर्द्धन्या पूर्णानन्दमयी सदा । 

द्विजेन्द्र तव मय्यस्तु भक्तिरव्यभिचारिणी ॥ इति । 

अत एव । क्षेमं विदन्ति मत्स्थानम् इत्य्-उक्तम् । तत्र तत्तच्छब्देन लक्षणामयकल्पनया जनलोकादिवाच्यतानिषेधेन हेतुं न्यस्यति । मर्त्यम् ब्रह्मणोऽपि भयं मत्तद्विपरार्द्धपरायुषः इत्य्-आदिन्यायेन मरणधर्मकमन्नं कर्मादिफलं विलोक्यादिकं यस्मादत्यगात् अतिक्रम्यैव तत्र विराजत इति । एषः अमृताद्यैश्वर्यरूपो दुरत्ययः ब्रह्मचर्यादिभिः केनचिन्मनसाप्यसर्व-भूतानि रोद्धुं न शक्य इति सन्दर्भः । विश्वनाथस्तु—स्वधिष्ण्यमित्य्-आदिपद्यद्वयम् एव व्याचख्यौ तथा हि असौ प्राणः प्राणवायुः स्वधिष्ण्यं देहान्तः प्रतपन् श्वासेन प्रतापयुक्तं कुर्वन् बहिश्र प्रतपति प्रभवति एवं विराजमन्तर्यामित्वेन स्थित्या प्रतपन्प्रभावन्तं ज्ञानक्रियादिशक्तिमन्तं कुर्वन्नन्तर्बहिश् च प्रतपति प्रभवति ॥१६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** इदं सर्व-मुक्त-प्रकारं पुरुषाद् एव सर्वं जायते, अतो भगवतः श्री-कृष्णस्य पुरुषावतार एव प्रथमः श्रेष्ठश् च । एतन् नानावताराणां इत्य् आदि-प्रथमोक्तेन सङ्गतिः । सर्वं पुरुष एवेदं इति, सोऽमृतस्याभयस्येशः इत्य् आदि, महिमैष इत्य् आदि च पुरुषस्यैव महिमा प्रदर्शितः ॥१६॥

———————————————————————————————————————

**जीव-गोस्वामी (क्रम-सन्दर्भः) : **अहम् इति त्रिकम् । एवं प्रपञ्च-तत्-कारणात्मकत्वेन दर्शयित्वा तद्-अतीतत्वेनाप्य् आह—तेनेदम् इत्य् आदि । तत्र स भूमिं सर्वतः स्पृष्ट्वा अत्यतीष्ठ-दृशाङ्गुलम् इति मन्त्रार्थम् आह तेनेत्य् अर्धकेन । तेन पुरुष-रूपेण । विश्वम् इति भूमि-पदार्थः । वितस्तम् इति दशाङ्गुल-पदार्थः । अधीत्य् अतिशब्दस्य । दशाङ्गुलं दश-दश-गुणिता अङ्गुलि-प्रमाण-देशा यस्मिन् तत् दशोत्तरावरण-कूलम् । तद्-अभिप्रायेणात्यल्पत्वात् दशाङ्गुल-शब्देन निर्देशः । वितस्ति-शब्दोऽपि तद्-अभिप्रायकः तद् अतिक्रम्य तिष्ठतीत्य् अर्थः ॥१३-१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं माया-शक्तिमतः परमेश्वराज् जातं जगन् न ततो भिन्नम् इति पुरुष-सूक्तार्थ-कथनेन द्रढयति । तत्र सहस्र-शीर्षा इत्य् अर्ध-र्चस्य ब्राह्मणोऽस्य मुखम् आसीत् इत्य् आदेश् च ऋक्-त्रयस्यार्थः पूर्वाध्याय एव दर्शितः । पुरुष एवेदं सर्वम् इत्य् अस्यार्थं दर्शयति—अहं भवान् इति सार्ध-त्रिभिः । एवं प्रपञ्च-कारणत्वं परमेश्वरस्य दर्शयित्वा तस्य प्रपञ्चातीतवं वदन् प्रपञ्चस्य तत्-परिच्छेद्यत्वम् आह—तेन परमेश्वरेण इदं विश्वम् आवृतम् । यतोऽधि विश्वस्माद् अधिकम् । वितस्तिं वितस्ति-प्रमाणं देशं व्याप्य तिष्ठतीत्य् आधिक्य-मात्रं विवक्षितं न प्रमाणम्, तस्य परिच्छिन्नत्वेनाप्रमाणत्वात् । एवं स भूमिं सर्वतः स्पृष्ट्वा अत्यतिष्ठद् दशाङ्गुलम्[^१२६]इत्य् अस्यार्थो विवृतः । तत्र भूमिम् इत्य् अस्यार्थः विश्वम् इति । दशाङ्गुलम् इत्य् अस्यार्थो वितस्तिम् इति। अत्यतिष्ठद् इत्य् अस्यार्थोऽधितिष्ठतीति ॥१३-१६॥

 **॥।**

**॥ २.६.१७ ॥**

**स्व-धिष्ण्यं प्रतपन् प्राणो बहिश् च प्रतपत्य् असौ ।**

**एवं विराजं प्रतपंस् तपत्य् अन्तर् बहिः पुमान् ॥**

**मध्वाचार्यः (भागवत-तात्पर्यम्) : **

पश्यन् स्वधिष्ण्यं देहं स वहिष्ठान् विषयान् अपि ।


    एवम् अण्डान्तरं पश्यन् बहिः सर्वं च पश्यति ॥ इति वामने ।


        अव्यक्तम् आत्मनोऽन्नं च महद्-आदि विनाशि च ।


    यद् अतीतः परो विष्णुः स एवातो विमोक्षदः ॥ इति नारदीये ॥१७॥

———————————————————————————————————————

**श्रीधर-स्वामी (भावार्थ-दीपिका) : **एतत् स-दृष्टान्तम् आह । असौ प्राण आदित्यः असौ वा आदित्यः प्राणः इति श्रुतेः । स्व-धिष्ण्यं मण्डलं प्रकाशयन् यथा बहिश् च प्रकाशयति एवं विराड् देहं प्रकाशयन् ब्रह्माण्डम् अन्तर् बहिश् च प्रकाशयति ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **स परमेश्वरोऽमृतस्येशः प्रभुर्भोक्ता भोजयिता दाता वेत्यर्थः । स्वर्गीयसुधाव्यावृत्यर्थमाह—अभयस्य संसारभयरहितस्यामृतस्येशत्वे हेतुः मयं मरणधर्मकमन्नं वैषयिकं सुखं यद्यतोऽत्यगादतिक्रान्तवान् । नं ह्यमृतभोजिने चणकचर्वणं रोचते इत्यभिप्रायः । यदि च कौतुकवशात्कदाचिञ्चर्वयति तदनासक्त्यैव एवमेवान्तर्यामिणोऽपि । अहं हि सर्वज्ञानां भोक्ता च प्रभुर् एव च इस्यादिदृष्टेः कचिद्भोक्तृत्वव्यपदेशोऽपि तदनतिक्रम एव द्रष्टव्यः । एकस्तयोः खादति पिणलान्नमन्यो निरन्नोऽपि बलेन भूयान् इति श्रतौ निरन्न त्व् अं नामासक्तिराहित्यं व्याख्यातम् । एवञ्च उतामृतत्वस्येशानो यदन्नेनातिरोहति इत्यस्यार्थो विवृतः ॥ अमृतत्वस्येति स्वार्थे त्वश्छान्दसः ॥ सुपां सुपो भवन्ति इत्यन्नमित्यर्थेऽन्नेनेति पदम् । अतिरोहति अत्यकामत् । ततो हेतोः पुरुषस्य परमेश्वरस्यैव महिमा दुरत्ययोऽपारः। एवञ्च एतावानस्य महिमातो ज्यायांश् च पूरुषः इत्यस्यार्थो विवृतः ॥१७॥

———————————————————————————————————————

**जीव-गोस्वामी (क्रम-सन्दर्भः) : **विराजं प्रतपन् विराट् प्रकाशकत्वेन प्रस्तूयमानः पुमान् श्री-भगवत्-तत्त्वम् अपि एवम् अन्तः अन्तरङ्ग त्रिपाद्-विभूति-रूपं बहिः बहिरङ्ग-पाद-विभूति-रूपं प्रतपति प्रकाशयति ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतत् स-दृष्टान्तम् आह—असौ प्राणः प्राण-वायुः । स्व-धिष्ण्यं देहान्तः । प्रतपन् श्वासेन प्रताप-युक्तं कुर्वन् । बहिश् च प्रतपति प्रभवति । एवं विराजम् अन्तर्यामित्वेन स्थित्या प्रतपन् प्रतापवन्तं ज्ञान-क्रियादि-शक्तिमन्तं कुर्वन्न् अन्तर् बहिश् च प्रतपति प्रभवति ॥१७॥

 **॥।**

**॥ २.६.१८ ॥**

**सोऽमृतस्याभयस्येशो मर्त्यम् अन्नं यद् अत्यगात् ।**

**महिमैष ततो ब्रह्मन् पुरुषस्य दुरत्ययः ॥**

**मध्वाचार्यः (भागवत-तात्पर्यम्) : **

स्वरूपांश विभिन्नांशा इति द्वेधांश ईयते ।


        अनन्तासन-वैकुण्ठ-पद्मनाभः स्व्यं हरिः ।


    जीवा इमे विभिन्नांशा धर्माधर्मादि-संयुताः ॥ इति वामने ॥१८॥

———————————————————————————————————————

**श्रीधर-स्वामी (भावार्थ-दीपिका) : **नित्यम् उक्तत्वं दर्शयितुम् उतामृतत्वस्य [ऋक्।सं। १०.९०.२] इत्य् अस्यार्थम् आह—स इति । अभयस्येति मन्त्र-गतामृत-पद-व्याख्या । अन्नेनेति पदं विभक्ति-व्यत्ययेन व्याचष्टे । मर्त्यं मरण-धर्मकम् अन्नं कर्म-फलं यस्माद् अत्यगाद् अतिक्वान्तवान् । अतो न केवलं सर्वात्मकः, किन्त्व् अमृतत्वस्य निजानन्दस्यापीश्वर इत्य् अर्थः ।

प्रपञ्चात्मकस्य कुतो नित्यम् उक्तत्वम् इत्य् आशङ्क्य तत्-परिहाराय एतावान् अस्य [ऋक्।सं। १०.९०.३] इत्य् अस्यार्थम् आह—महिमेति । प्रपञ्चात्मकस्याप्य् अमृतेशत्वम् इत्य् एष महिमा दुरत्ययोऽपारः । प्रपञ्चानभिभूतत्वाद् इति भावः । मन्त्रेण वैतावान् अस्य महिमा विभूतिः, स तु ज्यायान् महत्तर इति वदताऽयम् एवार्थ उक्तः ॥१८॥ 

———————————————————————————————————————

**वंशीधरः (भावार्थ-दीपिका-प्रकाशः) : **तदेवममर्त्यमैश्वर्य त्रिपात् मर्त्यमेकपाद् इति । तस्य चतुष्पादैश्वर्यं पुनर्विवृणोति । पादेषु सर्व-भूतानीति स्थितयो मार्त्यद्यैश्वर्याणि तानि पदा इवाधिष्ठानभूतानि यस्य तस्य स्थितिपदश्चतुर्षुपादेष्वैश्वर्यभोगेषु सर्व-भूतानि पार्षदपर्यन्तानि पादा इवाधिष्ठानभूतानि पादान् दर्शयति । त्रयाणां सात्त्विकादिपदार्थानां मूर्द्धेव मूर्द्धा प्रकृतिस्तस्या मूर्द्धसु तदुपरि विराजमानेषु श्रीवैकुण्ठलोकेषु अमृतं क्षेममभयं चाधायि नित्यं धृतम् एव तिष्ठतीत्य् अर्थः । ततः पूर्वस्य मार्त्यान्नमात्रात्मकत्वादेकपास्वमुत्तरस्यामृतादित्रयात्मकत्वात्रिपास्वम् इति भावः । तदनेन पादोस्य विश्वा भूतानि त्रिपादस्थामृतं दिवि इत्यस्यार्थो दर्शितः । अस्य पादस्तथैवास्यैव दिवि वैकुण्ठं यदमृतात्मकं त्रिपात् तच्च विश्वाभूतानीत्य् अर्थः । अत्राधिष्ठानाधिष्ठेययोरैक्योक्तिरिति सन्दर्भः । विश्वनाथस्तु—अथ तस्य मायिकीरमायिकीर्विभूतीर्विभज्य दर्शयति द्वाभ्याम् । स्थितिः सर्वलोकपालनं पादाच्चरणारविन्दाद्यस्य स स्थितिपात् तस्य पुंसः पादेष्वंशभूतेषु मायिकामायिकदेशेषु सर्व-भूतानि बद्धमुक्तजीवान्विदुः। तत्र च त्रिमूर्ध्नः त्रिगुणमयस्थानानामुपरिष्टो भागो यत्प्रकृत्यावरणं तस्य मूर्धसूपरितनस्थानेषु परमव्योमस्वित्य् अर्थः । अमृतं मरणाभावः क्षेमं रोगाभावोऽभयं परस्परहेतुकस्य । भगवदपराधहेतुकस्य च भयस्याभावः । कालहेतुकभयस्यामृतशब्देनैव वारणं ज्ञेयम् । अधायि स्थापितम् । तेन त्रिगुणमयस्थानेषु तद्विपरीतं मृतमक्षेमं भयञ्च निहितम् इति । त्रिगुणप्रपञ्चस्यानित्यत्वं त्रिगुणातीतस्य परव्योम्नो नित्यत्वं बोधितं वक्ष्यते चाग्रे तद्धामवर्णने न च कालविक्रमः - न यत्र माया इत्य्-आदि । एवं च पादोस्येत्यादेरों विवृतः। अत्र पादोस्य विश्वा भूतानि इति सामानाधिकरण्यमधिष्टानाधिष्ठेययोरभेदविवक्षया पाद इत्येकवचनं सामान्याभिप्रायेण दिवि सर्वस्योर्ध्वप्रदेशेऽमृतमस्य त्रिपात्रिपादविभूतिस्थमित्य् अर्थः । इत्य् अर्थ इति । त्रिगुणात्मकत्वात्तस्या इति भावः । तत्र सप्तलोकेषु तत्प्रत्यासत्तेः मोक्षस्य प्रत्यासत्तेः सन्निहितत्वात् । यथा गङ्गातदेप्यागतो गङ्गागतः कथ्यते तदूदत्रापि मोक्षसन्निहितोऽपि मोक्ष इति कथ्यत इति । सत्यलोकगतानां स्वयंप्रभातवेदविचारेण मोक्षोस्तीत्य् अर्थः । यद्वा—


    ब्रह्मणा सह ते सर्वे संप्राप्ते प्रतिसञ्चरे । 

परस्यान्ते कृतात्मानः प्रविशन्ति परं पदम् ॥ 

इति स्मृतेर् अपि तेषां मोक्षश्रवणात् । अत्र सन्दर्भः ॥१८॥

———————————————————————————————————————

**जीव-गोस्वामी (क्रम-सन्दर्भः) : **तद्-विभूतयः पाद्मोत्तर-खण्डे—


        त्रिपाद्-विभूतेर् लोकास् तु असङ्ख्याः परिकीर्तिताः ।


        शुद्ध-सत्त्व-मयाः सर्वे ब्रह्मानन्द-सुखाह्वयाः ॥


        सर्वे नित्या निर्विकारा हेय-राग-विवर्जिताः ।


        सर्वे हिरण्मयाः शुद्धाः कोटि-सूर्य-सम-प्रभाः ॥


        सर्वे वेदमया दिव्याः काम-क्रोधादि-वर्जिताः ।


        नारायण-पदाम्भोज-भक्त्य्-एक-रस-सेविनः ॥


        निरन्तरं साम-गान-परिपूर्ण-सुखं श्रिताः ।


    सर्वे पञ्चोपनिषद-स्वरूपा वेद-वर्चसः ॥ [प।पु। ६.२२८.१-४] इत्य् आदि ॥

अत्र त्रिपाद्-विभूति-शब्देन प्रपञ्चातीत-लोकोऽभिधीयते पाद-विभूति-शब्देन तु प्रपञ्च इति। यथोक्तं तत्रैव—


    त्रिपाद्-व्याप्तिः परं धाम्नि पादोऽस्येहाभवत् पुनः ।


    त्रिपाद्-विभूतेर् नित्यं स्यात् अनित्यं पादम् ऐश्वरम् ॥


    नित्यं तद्-रूपम् ईशस्य परं धाम्नि स्थितं शुभम् ।


    अच्युतं शाश्वतं दिव्यं सदा यौवनम् आश्रितम् ॥


    नित्यं सम्भोगम् ईश्वर्या श्रिया भूम्या च संवृत्तम् ॥ [प।पु। ६.२२६.११-१३] इति ॥

अत एवात्र द्वितीय-स्कन्धेऽप्य् एवम् एवोक्तम् । तथाहं सोऽमृतस्येति । अमृतादि-द्वयं तु तृतीयत्वेन वक्ष्यमाणस्य क्षेमस्याप्य् उपलक्षणम् । श्रुतौ च, उतामृतत्वस्येशानः [ऋक्।सं। १०.९०.२] इत्य् अत्रामृतत्वं तद्-युगलोपलक्षणम् । अत्र धर्मि-प्रधान-निर्देशः, श्रुतौ तु तत्र धर्म-मात्र-निर्देशस्यापि तत्रैव तात्पर्यम् । 

तत्रामृतं—स्व-दृष्टवद्भिर् पुरुषैर् अभिष्टुतम् इत्य् आदौ, परं न यत्-परं [भा।पु। २.९.९] इत्य्-आद्य्-उक्तानुसारेण परमानन्दः। अत एव सहस्र-नाम-भाष्ये पाद्मोत्तर-खण्डे[^१२७]च अमृतं विष्णु-मन्दिरम् इति तात्पर्यः । 

अभयं, न च काल-विक्रम [भा।पु। २.९.१०] इत्य्-आद्य्-उक्तानुसारेण भय-मात्राभावः । अत एव द्विजा धामाकुतो-भयं [भा।पु। १२.११.१९] इत्य् उक्तम् । क्षेमं, न यत्र माया [भा।पु। २.९.१०] इत्य् आद्य् उक्तानुसारेण भगवद्-बहिर्मुखताकार-गुण-सम्बन्धाभावाद् भगवद्-भजन-मङ्गलाश्रयत्वं ज्ञेयम् । तथा च नारदीये—

सर्व-मङ्गल-मूर्धन्या पूर्णानन्द-मयी सदा ।


    द्विजेन्द्र तव मय्य् अस्तु भक्तिर् अव्यभिचारिणी ॥ इति ॥

अत एव क्षेमं विन्दन्ति मत्-स्थानं [भा।पु। ११.२०.३७] इत्य् उक्तम् । तत्र तत्-तच्-छब्देन लक्षणा-मय-कष्ट-कल्पनया जन-लोकादि-वाच्यतां निषेधन् हेतुं न्यस्यति । मर्त्यं मर्त्यं ब्रह्मणोऽपि भयं मत्तो द्विपरार्ध-परायुष [भा।पु। ११.१०.३०] इत्य्-आदि-न्यायेन मरण-धर्मकम् । अन्नं कर्मादिफलं त्रिलोक्यादिकं यस्मात् अत्यगात् अतिक्रम्यैव तत्र विराजते इति । एष अमृताद्य्-ऐश्वर्य-रूपः । दुरत्ययः ब्रह्मचर्यादिभिः केनचिन् मनसाप्य् अवरोद्धुं न शक्यः ॥१८॥ [भगवत्-सन्दर्भ ६७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स परमेश्वरः अमृतस्य ईशः प्रभुर् भोक्ता भोजयिता दाता चेत्य् अर्थः । स्वर्गीय-सुधा-व्यावृत्त्य्-अर्थम् आह—अभयस्य संसार-भय-रहितस्य । अमृतस्येशत्वे हेतुः—मर्त्यं मरण-धर्मकम् अन्नं वैषयिकं सुखम् । यद् यस्मात् । अत्यगात् अतिक्रान्तवान् । न ह्य् अमृत-भोजिने चणक-चर्वणं रोचत इति भावः । यदि च कौतुक-वशात् कदाचित् तांश् चर्वयति तद्-अनासक्त्यैव । एवम् एवान्तर्यामिणोऽपि—अहं हि सर्व-यज्ञानां भोक्ता च प्रभुर् एव च [गीता ९.२४] इत्य्-आदि-दृष्टेः । क्वचिद् भोक्तृत्व-व्यपदेशोऽपि तद्-अनतिक्रम एव द्रष्टव्यः । एकस् तयोः खादति पिप्पलान्नम् अन्यो निरन्नोऽपि बलेन भूयान् इति श्रुतौ । निरन्न त्व् अं नाम आसक्ति-राहित्यं व्याख्यातम् । एवं च—उतामृतत्वस्येशानो यद् अन्नेनातिरोहति [ऋक्।सं। १०.९०.२] इत्य् अस्यार्थो विवृतः । अमृतत्वस्येति स्वार्थे त्वश् छान्दसः । सुपां सुपो भवन्तीत्य् अन्नम् इत्य् अर्थे अन्नेनेति पदम् । अतिरोहति अत्यक्रामत् । ततो हेतोः पुरुषस्य परमेश्वरस्य एष महिमा दुरत्ययः अपारः । एवं च एतावान् अस्य महिमातो ज्यायांश् च पूरुषः [ऋक्।सं। १०.९०.३] इत्य् अस्यार्थो विवृतः ॥१८॥ \


**॥।**

**॥ २.६.१९ ॥**

**पादेषु सर्व-भूतानि पुंसः स्थिति-पदो विदुः ।**

**अमृतं क्षेमम् अभयं त्रि-मूर्ध्नोऽधायि मूर्धसु ॥**

**मध्वाचार्यः (भागवत-तात्पर्यम्) : **सर्वज्ञा यथावत् स्थिति-विदः । त्रि-मूर्धा सन् हरिर् धत्ते द्यु-त्रयं मूर्दभिस् त्रिभिः ॥१९॥

———————————————————————————————————————

**श्रीधर-स्वामी (भावार्थ-दीपिका) : **तद् एवम् ईश्वरो नित्य-मुक्त इत्य् उक्तं, तद्-आश्रितानां भूतानां बन्ध-मोक्षौ व्यवस्थया इति दर्शयन्, पादोऽस्य विश्वा भूतानि [ऋ।वे। १०.९०.३]इति । अस्यार्थम् आह—पादेष्व् इति। तिष्ठन्त्य् अत्रेति स्थितयो भूर्-आदि-लोकास् ते पादा इव पादा अंशा यस्य, स **स्थिति-पात्** । तस्य **पादेष्व्** अंश-भूतेषु लोकेषु सर्वाञ् जीवान् विदुः । मन्त्रे तु पादोऽस्य विश्वा भूतानि [ऋ।वे। १०.९०.३] इति,सामानाधिकरण्यम् अधिष्ठानाधिष्ठेयाभेद-विवक्षया । पाद इत्य् एक-वचनं च सामान्याभिप्रायेणेति व्याख्यातं भवति ।

भूतेषु फल-वैचित्र्यं दर्शयन् त्रिपादस्यावृतं दिवि [ऋ।वे। १०.९०.२]इत्य् अस्यार्थम् आह—

अस्येश्वर-सम्बन्धि-त्रिपाद् अमृतं नित्य-सुखं दिवि ऊर्ध्व-लोकेषु, न त्रिलोक्याम् इत्य् अर्थः । तद् एव त्रिपाच्-छब्दोक्तं त्रैविध्यं दर्शयन्न् आह—त्रयाणां लोकानां मूर्धा महर्-लोकस् तस्य मूर्धानस् तद्-उपरितन-लोकास्[^१२८] तेषु यथाक्रमम् अमृतादिकम् अधायि निहितम् । तत्र त्रिलोक्यां नश्वरम् एव सुखम् । महर्-लोकस्य क्रम-मुक्ति-स्थानत्वेऽपि कल्पान्ते तत्रत्यानां स्थान-त्यागान् नाविनाशि-सुखम् । जन-लोके त्व् अमृतम् अविनाशि-सुखम् । यावज् जीवं स्व-स्थानापरित्यागात् । किन्तु महर्-लोक-वासिनां कल्पान्ते त्रिलोक-दाहोष्म-पीडितानां तदा तत्र[^१२९] गमनाद् अक्षेम-दर्शनम् अस्ति । तपो-लोके तस्याभावात् क्षेमम् एव । वक्ष्यति हि—


        त्रिलोक्यां दह्यमानायां शक्त्या संकर्षणाग्निता । 


    यान्त्य् ऊष्मणा महर्-लोकाज् जनं भृग्व्-आदयोऽर्दिताः ॥ [भा।पु। ३.११.३१] इति । 

सत्य-लोके त्व् अभयं मोक्षः, तत्-प्रत्यासत्तेः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **अथ चतुष्पात्त्वे त्रिलोकीव्यवस्थावत्पक्षान्तरं दर्शयति । पादा इति । चशब्द उक्तसमुच्चयार्थः। प्रपञ्चद्बहिः पादास्त्रय आसन्नेव प्रपञ्चात्मकस्यैव च चतुर्थपादस्य विभागविवक्षायां तु त्रिलोक्या बहिश्चन्ये पादास्त्रव आसन्नित्येवं मन्त्रेऽपि तथैव पुनः शब्दः ते केऽप्रजानां ब्रह्मचारिवानप्रस्थयतीनामाश्रमाः प्राप्या ये लोकाः । अत एव धर्मत्रयताप्यत्वाच्चतुर्णाम् अपि त्रिपात्वम् । अपरस्तु चतुर्थः । पादस्त्रिलोक्या अन्तरिति गृहमेधस्तत्प्राप्यः यस्मान्न बृहद्व्रतं यस्य स तथा ब्रह्मचर्यरहित इत्य् अर्थः । **विश्वनाथः **। पादेषु सर्वा भूतानि इत्यस्यर्थं विशिष्य दर्शयति । बहिस्त्रिमूर्द्धशब्दोक्तात्प्रकृत्यावरणात्परत्र : यः पादाः परमव्योमशब्देनाभिधीयमाना आसन् । चकारात्क्वचित्क्वचित्प्रपञ्चमध्यवर्तिनोऽपि मथुरायोध्यादिनामानः ये पादाः अप्रजानां न प्रकर्षेण जायन्त इत्यप्रजा संसारमुक्ता जीवास्तेषामाश्रमाः स्थानानीति। आश्रमाणामाश्नमस्थानं च तेषां नित्यत्वं बाधितम् । अमृतं क्षेममभयम् इति पूर्वोक्तेः। त्रिलोक्यास्त्रिगुणलोकमय्याः प्रकृतेरन्तस्तु अपरश्चतुर्थः पाद इत्य् अर्थः । यत्र गृहमेधः कर्मिजन इत्य् अर्थः । कीदृशोऽबृहद्व्रतः भगवगतरहितो भगवद्भक्तिरहित इत्य् अर्थः । तेन स चापि कदाचिद्भक्तः स्यात्तदा तस्यापि त्रिपाद्विभूतिर् एव स्थानम् इति भावः । एवं च त्रिपादूर्ध्व उदैत्पुरुषः पादोस्येहाभवत्पुनः इति श्रुत्यर्थो विवृतः । स्मृतिश् च त्रिपाद्विभूतेः इत्यारभ्य श्रिया भूम्या च संवृतम् । इत्यन्ता सन्दर्भधृतात्रानुसन्धेया ॥१९॥

———————————————————————————————————————

**जीव-गोस्वामी (क्रम-सन्दर्भः) : **तद् एवम् अमर्त्यम् ऐश्वर्यं त्रि-पात्, मर्त्यम् एक-पाद् इति तस्य चतुष्पादैश्वर्यं पुनर् विवृणोति—पादेषु सर्व-भूतानीति । तिष्ठन्त्य् अत्र सर्व-भूतानीति स्थितयो मर्त्याद्य्-ऐश्वर्याणि तानि पादा इवाधिष्ठान-भूतानि यस्य, तस्य स्थिति-पदः । पादेषु चतुर्ष्व् एवैश्वर्य-भागेषु सर्व-भूतानि पार्षद-पर्यन्तानि । पादान् दर्शयति—त्रयाणां सात्त्विकादि-पदार्थानां मूर्धेव मूर्धा प्रकृतिस् तस्य मूर्धसु तद्-उपरि विराजमानेषु श्री-वैकुण्ठ-लोकेषु अमृतं क्षेमम् अभयं चाधायि नित्यं धृतम् एव तिष्ठतीत्य् अर्थः । ततः पूर्वस्य मर्त्यान्न-मात्रात्मकत्वात् एकपात्त्वम् । उत्तरस्यामृतादि-त्रयात्मकत्वात् त्रिपात्त्वम् इति भावः । तद् अनेन पादोऽस्य विश्वा-भूतानि त्रिपादस्यामृतं दिवि [ऋक्।सं। १०.९०.३] इत्य् अस्यार्थो दर्शितः । अस्य पादस् तथास्यैव दिवि वैकुण्ठे यत् अमृतात्मकं त्रिपात् तच् च विश्वा भूतानीत्य् अर्थः । अत्राधिष्ठानाधिष्ठेययोर् ऐक्योक्तिः ॥१९॥ [भगवत्-सन्दर्भ ६७.२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ तस्य मायिकीर् अमायिकीश् च विभूतीर् विभज्य दर्शयति द्वाभ्याम् । स्थितिः सर्व-लोक-पालनं पादाच् चरणारविन्दात् यस्य स स्थिति-पात् तस्य पुंसः । पादेषु अंश-भूतेषु—मायिकामायिक-देशेषु । सर्व-भूतानि बद्ध-मुक्त-जीवान् विदुः । तत्र च त्रि-मूर्ध्नः त्रि-गुण-मय-स्थानानां मूर्धा इव उपरिस्थो भागो यत्-प्रकृत्य्-आवरणं तस्य मूर्धसु उपरितन-स्थानेषु परम-व्योमस्व् इत्य् अर्थः । अमृतं मरणाभावः । क्षेमं रोगाद्य्-अभावः । अभयं परस्पर-हेतुकस्य भगवद्-अपराध-हेतुकस्य च भयस्याभावः । काल-हेतुक-भयस्यामृत-शब्देनैव वारणं ज्ञेयम् । अधायि स्थापितम् । तेन त्रिगुण-मय-स्थानेषु तद्-विपरीतं मृतम् अक्षेमं भयं च निहितम् इति त्रिगुण-प्रपञ्चस्यानित्यत्वं, त्रिगुणातीतस्य पर-व्योम्नो नित्यत्वं बोधितम् । वक्ष्यते चाग्रे तद्-धाम-वर्णने—न च काल-विक्रमः न यत्र माया [भा।पु। २.९.१०] इत्य् आदि । एवं च पादोऽस्य विश्वा-भूतानीति त्रिपादस्यामृतं दिवीत्य् अस्यार्थो विवृतः । तत्र पादोऽस्य विश्वा-भूतानीति सामानाधिकरण्यम् अधिष्ठानाधिष्ठेयाभेद-विवक्षया । पाद इत्य् एक-वचनं सामान्याभिप्रायेण । दिवि सर्वोर्ध्व-प्रदेशे अमृतम् । अस्य त्रिपात् त्रिपाद्-विभूति-स्थम् इत्य् अर्थः ॥१९॥

 **॥।**

**॥ २.६.२० ॥**

**पादास् त्रयो बहिश् चासन्न् अप्रजानां य आश्रमाः ।**

**अन्तस् त्रि-लोक्यास् त्व् अपरो गृह-मेधोऽबृहद्-व्रतः ॥**

**मध्वाचार्यः (भागवत-तात्पर्यम्) : **


    अनन्तासन-वैकुण्ठ-नारायण-पुराणि तु ।


    बहुलक्षोच्छिर्तेष्व् एषु स वसत्य् अमृतो हरिः ॥ इति मात्स्ये ।


    अनन्तासन-वैकुण्ठ-नारायण-पुराणि तु ।


    त्रीणि धामानि वै विष्णोस् त्रिलोकाद् बहिर् एव च ॥


    अदायादास् तु पुत्राणाम् उद्रिक्त-ज्ञान-चक्षुषः ।


    नारायण-परा देवा एव तान्य् अप्नुवन्ति च ॥


    स एवान्य स्वरूपेण शक्र-लोक-समीप-गः ।


    इज्यो यज्ञ-पुमान् नाम ज्ञानिनां गृहिणां पदम् ॥


    यतीनां ध्रुव-लोकस्थो वनिनां मेरु-मध्यगः ।


    आदित्य-मण्डल-स्थस् तु ज्ञानिनां ब्रह्मचारिणाम् ॥ इति ब्रह्माण्डे ।


    त्रिपात् स एव भगवान् सर्व-प्राणिषु संस्थितः ।


    निरन्नेषु च विद्वत्सु त्रिदशेष्व् इतरेषु च ॥ इति अध्यात्मे ॥२०-२१॥

———————————————————————————————————————

**श्रीधर-स्वामी (भावार्थ-दीपिका) : **एतद् एव वैचित्र्यम् अधिकारि-भेदेनोपपादयन् त्रिपाद्-ऊर्ध्व (४) इत्य् अस्यार्थम् आह। न प्रजायन्ते पुत्रादि-रूपेणेत्य् अप्रजा नैष्ठिक-ब्रह्मचारि-वान-प्रस्थयतयस् तेषाम् आश्रमास् त्रिलोक्या बहिर् आसन्, गृह-मेधस् त्व् अन्तः [^१३०] । यस्माद् अबृहद्-व्रतो ब्रह्मचर्य-व्रत-रहितः ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **उक्तलक्षणेनैकपादत्रिपाद्विभूतीर्जीव एवं प्राप्नोतीत्याह विश्वमञ्चतीति विश्वङ्जीवः । सृती एकपादत्रिपादविभूत्योः पन्थानौ विचक्रमे चलति लडर्थे लिट् । कीदृश्यौ साशनानशने भोगापवर्गप्राप्तिसाधनभूते तत्र योग्यतामाह । यद्यस्य जीवस्यैवाविद्या विद्या च । अविद्यादशायामेकपादविभूतिं विद्यादशायां त्रिपाद्विभूतिं प्राप्नोति । किं तु विद्याया उपरमे लब्धया एकया भत्तयैव भत्तयाहमेकया ग्राह्यः इति भगवदुक्तेः । पुरुषः परमेश्वरस्तूभयस्याविद्याविद्यावृत्तिकमाया आश्रय इति मृतिद्वयं तत्स्वामिकत्वात्तदधीनम् एवेति भावः । एवं च ततो विष्वङ्व्यक्रामत्साशनानशने अभि इत्यस्यार्थी विवृतः ॥२०॥

**दिग्दर्शिनी (बृ।भा। २.१.१०): **न प्रजायन्ते प्रजादि-रूपेणेत्य् **अप्रजा** नैष्ठिक-ब्रह्मचारि-वनस्थ-यतयः तेषां **ये आश्रमा** भोग-स्थानानि, ते **पाद-त्रयात्_ _**त्रिलोक्या बहिर् **आसन्** । **गृह-मेधो** गृहस्थस् **तु अन्तस् त्रिलोक्या** अभ्यन्तरे, यस्माद् **अबृहद्-व्रतः** ब्रह्मचर्य-रहितः मैथुन-धर्मात्यागी । इति ॥

———————————————————————————————————————

**जीव-गोस्वामी (क्रम-सन्दर्भः) : **अथ चतुष्पात्त्वे त्रिलोकी-व्यवस्थावत् पक्षान्तरं दर्शयति—पादा इति । च शब्द उक्त-समुच्चयार्थः प्रपञ्चाद् बहिः पादास् त्रय आसन्न् एव प्रपञ्चात्मकस्य चतुर्थ-पादस्यैव विभाग-विवक्षायां तु त्रिलोक्या बहिश् चान्ये पादास् त्रय आसन्न् इति । एवं मन्त्रेऽपि हि तथैव पुनः-शब्दः (४) । ते के ? अप्रजानां ब्रह्मचारि-वानप्रस्थ-यतीनाम् आश्रमाः प्राप्या ये लोकाः । अत एव धर्म-त्रय-प्राप्यत्वात् चतुर्णाम् अपि त्रिपात्वम् अपरस् तु चतुर्थः पदस् त्रिलोक्या अन्तर् इति । गृह-मेधस् तत्-प्राप्यः । यस्मात् अबृहद्-व्रतो ब्रह्मचर्य-रहित इति ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पादेषु सर्व-भूतानि [भा।पु। २.६.१९] इत्य् अस्यार्थं विशिष्य विवृणोति । बहिस् त्रिमूर्ध-शब्दोक्तात् प्रकृत्यावरणात् परत्र त्रयः पादाः परम-व्योम-शब्देनाभिधीयमाना आसन् । च-कारात् क्वचित् क्वचित् प्रपञ्च-मध्य-वर्तिनोऽपि मथुरायोध्यादि-नामानः ये पादाः । अप्रजानां न प्रकर्षेण जायन्त इत्य् अप्रजाः संसार-मुक्ता जीवास् तेषाम् आश्रमाः स्थानानीति आश्रमाणाम् आश्रम-स्थानं च तेषां नित्यत्वं बोधितम् । अमृतं क्षेमम् अधायीति पूर्वोक्तेः । त्रिलोक्याः त्रिगुण-लोक-मय्याः प्रकृतेः, अन्तःसु अपरश् चतुर्थः पाद इत्य् अर्थः । यत्र गृह-मेधः कर्मि-जन इत्य् अर्थः । कीदृशः? अबृहद्-व्रतो भगवद्-व्रत-रहितो भगवद्-अभक्त इत्य् अर्थः । तेन स चापि यदि कदाचिद् भक्तः स्यात्, तदा तस्यापि त्रिपाद्-विभूतिर् एव स्थानम् इति भावः । 

एवं च त्रिपाद्-ऊर्ध्व उदैत् पुरुषः पादोऽस्येहाभवत् पुनः [ऋक्।सं। १०.९०.४] इति श्रुत्य्-अर्थो विवृतः । स्मृतिश् च, यथा—


    त्रिपाद्-विभूतेर् लोकास् तु असङ्ख्याः परिकीर्तिताः ।


    शुद्ध-सत्त्व-मयाः सर्वे ब्रह्मानन्द-सुखाह्वयाः ॥


    सर्वे नित्या निर्विकारा हेय-राग-विवर्जिताः ।


    सर्वे हिरण्मयाः शुद्धाः कोटि-सूर्य-सम-प्रभाः ॥


    सर्वे वेदमया दिव्याः काम-क्रोधादि-वर्जिताः ।


    नारायण-पदाम्भोज-भक्त्य्-एक-रस-सेविनः ॥


    निरन्तरं साम-गान-परिपूर्ण-सुखं श्रिताः ।


    सर्वे पञ्चोपनिषद-स्वरूपया वेद-वर्चसः ॥ इत्य् आदि ॥

अत्र त्रिपाद्-विभूति-शब्देन प्रपञ्चातीत-लोकोऽभिधीयते । पाद-विभूति-शब्देन तु प्रपञ्च इति। यथोक्तं तत्रैव—


    त्रिपाद्-व्याप्तिः परं धाम्नि पादोऽस्येहाभवत् पुनः ।


    त्रिपाद्-विभूतेर् नित्यं स्यात् अनित्यं पादम् ऐश्वरम् ॥


    नित्यं तद्-रूपम् ईशस्य परं धाम्नि स्थितं शुभम् ।


    अच्युतं शाश्वतं दिव्यं सदा यौवनम् आश्रितम् ॥


    नित्यं सम्भोगम् ईश्वर्या श्रिया भूम्या च संवृत्तम् ॥ इति ॥

इति सन्दर्भ-धृतं पाद्मोत्तर-खण्डम् । तत्र—त्रिमूर्धा महर्-लोकस् तस्य मूर्धसु जनस्-तपः-सत्येषु क्रमेण अमृतं क्षेमम् अभयं निहितं, त एव त्रयः पादाः ब्रह्मचारी-वानप्रस्थ-यतीनाम् आश्रमाः । महर्-लोकाद् अधस् त्रिलोक्यां गृहस्थो ब्रह्मचर्य-व्रत-रहितास् तिष्ठन्तीति स्वामि-चरणाः ॥२०॥

 **॥।**

**॥ २.६.२१ ॥**

**सृती विचक्रमे विश्वङ् साशनानशने उभे ।**

**यद् अविद्या च विद्या च पुरुषस् तूभयाश्रयः ॥**

**श्रीधर-स्वामी (भावार्थ-दीपिका) : **अयं चाधिकार-भेद एकस्यैवावस्था-भेदेन न त्व् अत्यन्त-भिन्न-विषय इति दर्शयन् ततो विष्वङ् इत्य् अस्यार्थम् आह । विविधं सुष्ठु अञ्चतीति[^१३१] विष्वङ् पुरुषः क्षेत्र-ज्ञः सृती मार्गौ दक्षिणोत्तरौ विचक्रमे चलति स्म । कथम्भूते सृती, साशनानशने[^१३२] भोगापवर्ग-प्राप्ति-साधन-भूते । अत्र हेतुत्वेन पुनर् विशेषणम् । यद्य् अतः अविद्या कर्म-रूपा एका । विद्या च तत्-साधनोपासना-रूपान्या ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र त्रिपाद्विभूतिरन्तरङ्गायाश्चिच्छक्तेर्विलास इति चिन्मय्यां तस्यामासक्त एव पादविभूतिस् तु बहिरङ्गाया मायाशक्तेर्विलास इति मायामय्यां तस्यामनासक्त एव परमेश्वरस्तां केवलमुपकरोतीत्य् आह--यस्मात्पुरुषादण्डं विराट् च जज्ञे । कीदृशः भूतेन्द्रियगुणात्मकः स पुरुष ईश्वरः तदण्डं द्रव्यं विराट् शरीरं चात्यगात तत्प्रविशन्प्रकाशयन्नपि तत्रानासक्तत्वादतिक्रम्यागात् गत्वा च स्वान्तरङ्गस्थाने त्रिपादविभूतावेव सदा स्थित इति भावः । तत्रानुरूपो दृष्टान्तः गोभिः किरणैर्विश्वमातपन्प्रकाशयन्सूर्य इव स्वमण्डले स्थितः ॥२१॥

———————————————————————————————————————

**जीव-गोस्वामी (क्रम-सन्दर्भः) : **अत एवोभयथापि पुरुषश् चतुष्पाद् इत्य् आह । सृती ते प्रपञ्च-लक्षणे जीवस्य गती, विचक्रमे आकम्य स्थितः । कथम्-भुते ? साशनानशने कर्मादि-फल-भोग-तद्-अतिक्रम-युक्ते । तस्यैव तत् तदा क्रमेण हेतुः—यद् ययोः जीवस्य सृत्योः अविद्या मायैकेत्र, विद्या चिच्-छक्तिर् अन्यत्राश्रय इत्य् अर्थः । पुरुषोत्तमस् तु तयोर्  द्वयोर् अप्य् आश्रयः । वक्ष्यते च, यस्माद् अण्डं विराड् जज्ञे [भा।पु। २.६.२२] इत्य्-आदिना । तस्मात् सर्वैश्वर्येणैकदेशैश्वर्येण च चतुष्पात्त्वम् इति भावः ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उक्त-लक्षणेन एक-पाद-त्रि-पाद्-विभूतीर् जीव एव प्राप्नोतीत्य् आह । विश्वम् अञ्चतीति विश्वङ् जीवः । सृती एक-पाद-त्रि-पाद्-विभूत्योः पन्थानौ । विचक्रमे चलति, लड्-अर्थे लिट् । सृती कीदृशौ ? साशनानशने भोगापवर्ग-प्राप्ति-साधन-भूते । तत्र योगताम् आह । यत् यस्य जीवस्यैव अविद्या च विद्या च । अविद्या-दशायाम् एक-पाद-विभूतिं विद्या-दशायां त्रिपाद्-विभूतिं प्राप्नोति । किन्तु विद्याया उपरमे लब्धया एकया भक्त्यैव—भक्त्याहम् एकया ग्राह्यः [गीता ११.५५] इति भगवद्-उक्तेः । पुरुषः परमेश्वरस् तु उभयस्य । अविद्या विद्या-वृत्तिक-मायाया आश्रय इति सृति-द्वयं तत्-स्वामिकत्वात् तद्-अधीनम् एवेति भावः । एवं च “ततो विश्वङ् व्यक्रामत् साशनाशनशने उभे” इत्य् अस्यार्थो विवृतः ॥२१॥

 **॥।**

**॥ २.६.२२ ॥**

**यस्माद् अण्डं विराड् जज्ञे भूतेन्द्रिय-गुणात्मकः ।**

**तद् द्रव्यम् अत्यगाद् विश्वं गोभिः सूर्य इवातपन् ॥**

**मध्वाचार्यः (भागवत-तात्पर्यम्) : **

तस्माद् धरेर् अण्डम् अभूद् अण्डाद् अपि चतुर्मुखः ।


    स विराण् णामकस् तस्माद् अधिको हरिर् एव तु ॥२२॥

———————————————————————————————————————

**श्रीधर-स्वामी (भावार्थ-दीपिका) : **तद् एवं विराड् अन्तर्वर्तिनां फल-वैचित्र्यम् उक्त्वा तत्-कारणेश्वरस्य तद्-वैलक्षण्यं दर्शयितुं तस्माद् विराड् अजायत (५) इत्य् अस्यार्थम् आह । यस्माद् अण्डं जज्ञे, तत्र च भूतेन्द्रिय-गुणात्मको विराट्[^१३३] च जज्ञे, स ईश्वरस् तद् विश्वं विराड् देहं द्रव्यम् अण्डं च अतिक्रान्तवान् । सूर्य इवेति पूर्वोक्त एव दृष्टान्तः ॥२२॥

———————————————————————————————————————

**जीव-गोस्वामी (क्रम-सन्दर्भः) : **यस्माद् इति । यस्मात् पूर्वोक्तात् पुरुषोत्तमात् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र त्रिपाद्-विभूतिर् अन्तरङ्गायाश् चिच्-छक्तेर् विलास इति चिन्-मय्यां तस्याम् आसकत एव पद-विभूतिस् तु बहिरङ्गाया माया-शक्तेर् विलास इति माया-मय्यां तस्याम् अनासक्त एव परमेश्वरस् तां केवलम् उपकरोतीत्य् आह । यस्मात् पुरुषाद् अण्डं विराट् च जज्ञे । कीदृशः ? भूतेन्द्रिय-गुणात्मकः स पुरुष ईश्वरः, तद्-अण्डं द्रव्यम् । विराट्-शरीरं च अत्यगात् । तत् प्रविशन् प्रकाशयन्न् अपि तत्रानासक्तत्वाद् अतिक्रम्यागात् गत्वा च स्वान्तरङ्ग-स्थाने त्रिपाद्-विभूताव् एव सदा स्थितः इति भावः । तत्रानुरूपो दृष्टान्तः गोभिः किरणैर् विश्वम् आतपन् प्रकाशयन् सूर्य इव स्व-मण्डले स्थितः ॥२२॥

 **॥।**

**॥ २.६.२३ ॥**

**यदास्य नाभ्यान् नलिनाद् अहम् आसं महात्मनः ।**

**नाविदं यज्ञ-सम्भारान् पुरुषावयवान् ऋते ॥**

**मध्वाचार्यः (भागवत-तात्पर्यम्) : **

अण्डाज् जातस्य तस्यान्यद् रूपं पद्माद् अभूद् धरेः ।


        यदोभयात्मको जज्ञे ब्रह्मा लोक-पितामहः ॥


        तदैव सौतिरिक्तोऽभूत् सर्व-पूर्व-पराज् जनात् ।


        त्रिलोक-स्थानगं विष्णु-मयजं च समाहितः ।


    तद्-रूप-भूतांस् त्रींल् लोकान् पशून् कृत्वा महा-मनाः ॥ इति गारुडे ॥२३॥

———————————————————————————————————————

**श्रीधर-स्वामी (भावार्थ-दीपिका) : **नन्व् एवं पुरुष एव चेत् सर्वं तर्हि यज्ञस्य तत्-साधनानां चापृथग्भावाद् यज्ञैः पुरुषाराधनं न सिध्येद् इत्य् आशङ्क्य तत्-परिहाराय यत् पुरुषेण हविषा (६) इत्य् आदि-मन्त्रार्थं संगृह्य दर्शयति—यदेत्य् आदिना । अस्येति विराड्-अन्तर्यामिणः । तस्यैव प्रकृतत्वात् । नाभौ भवं नाभ्यं तस्मात् । यज्ञस्य संभारान् साधनानि नापश्यम् ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपतीत्थं पुरुष एव चेत्सर्वं तर्हि तदुपासकानां तत्पूजोपचारद्रव्याणां च ततः पृथक्त्वाभावात्तप्राप्तिसाधनं तत्परिचरणं कीदृगिति चेत्सत्यम् । तं विना वस्तुतो वस्त्वन्तराभावात्तस्य परिचरणस्यावश्यकत्वाच् च पार्थिवैर्गन्धपुष्पादिभिः पृथिव्या आराधनमिव तदात्मकैर् एव वस्तुभिस्तदाराधनं सिध्येदत्र तदाज्ञैव प्रमाणम् इति प्रदर्शयन्स्वं दृष्टान्तयति । यदास्येति ॥२२॥

———————————————————————————————————————

**जीव-गोस्वामी (क्रम-सन्दर्भः) : **अस्य गर्भोदकशायि-रूपस्य सतः । पुरुषावयवाद् ऋते इति तदानीं पश्व्-आद्य्-अनुत्पत्तेः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् एवं पुरुष एव चेत् सर्वं, तर्हि तद्-उपासकानां तत्-पूजोपचार-द्रव्याणां च ततः पृथक्त्वाभावात् तत्-प्राप्ति-साधनं तत्-परिचरणं मम कीदृग् इति चेत् ? सत्यं, तं विना वस्तुतो वस्त्व्-अन्तराभावात् तस्य परिचरणस्यावश्यकत्वाच् च पार्थिवैर् गन्ध-पुष्पादिभिः पृथिव्या आराधनम् इव तद्-आत्मकिर् एव वस्तुभिस् तद्-आराधनं सिध्येत् । अत्र तद्-आज्ञैव प्रामाणम् इति प्रदर्शयन् स्वं दृष्टान्तयति यदास्य नाभ्यात् नाभिभवात् नलिनात् आसम् अभूवम् ॥२३॥

 **॥।**

**॥ २.६.२४ ॥**

**तेषु यज्ञस्य पशवः सवनस्पतयः कुशाः ।**

**इदं च देव-यजनं कालश् चोरु-गुणान्वितः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **तदा तेषु सम्भारेषु साध्येषु सत्सु पुरुषावयवैर् एते संभाराः सम्भृताः इति चतुर्थेनान्वयः । वनस्पतयो यूपाः । देव-यजनं[^१३४] यज्ञ-भूमिः । इदं चेति वचनाद् यज्ञार्हे स्थाने उपविष्टः कथयतीति गम्यते । बहु-गुणान्वितो वसन्तादि-कालः ॥२४॥

———————————————————————————————————————

**जीव-गोस्वामी (क्रम-सन्दर्भः) : **तेष्व् इति चतुर्षु ॥२४॥

**॥।**

**॥ २.६.२५ ॥**

**वस्तून्य् ओषधयः स्नेहा रस-लोह-मृदो जलम् ।**

**ऋचो यजूंषि सामानि चातुर्-होत्रं च सत्तम ॥**

**श्रीधर-स्वामी (भावार्थ-दीपिका) : **वस्तूनि पात्रादीनि । ओषधयो व्रीह्य्-आदयः । स्नेहा घृतादयः । रसा मधुरादयः । सुवर्णादीनि लोहानि । मृदश् च जलं च । चातुर्होत्रं होत्रादिकं कर्म ॥२५॥

———————————————————————————————————————

**जीव-गोस्वामी (क्रम-सन्दर्भः) : **होत्रा चोद्गाता च ब्रह्मा च ऋत्विजश् च[^१३५] चतुर्होतारस् तेषां कर्म चातुर्होत्रम् ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वस्तूनि पात्रादीनि । ओषधयो व्रीह्य्-आदयः । स्नेहा घृतादयः । रसा मधुरादयः । सुवर्णादीनि लोहानि । चातुर्होत्रं होत्रादिकं कर्म ॥२५॥

 **॥।**

**॥ २.६.२६ ॥**

**नाम-धेयानि मन्त्राश् च दक्षिणाश् च व्रतानि च ।**

**देवतानुक्रमः कल्पः सङ्कल्पस् तन्त्रम् एव च ॥**

**मध्वाचार्यः (भागवत-तात्पर्यम्) : **सूत्रं मीमांसा-सूत्रम् ॥२६॥

———————————————————————————————————————

**श्रीधर-स्वामी (भावार्थ-दीपिका) : **नामधेयानि ज्योतिष्टोमादीनि । ऋग्-आदीनाम् उक्तत्वान् मन्त्रा इति स्वाहा-कारादयः । देवतानाम् अनुक्रम उद्देशः । कल्पो बौधायनादि-कर्म-पद्धति-ग्रन्थः । अनेनाहं यक्ष्य इति संकल्पः । तन्त्रम् अनुष्ठान-प्रकारः ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **सत्तमेति सत्पुरुषत्वात्तुभ्यम् इदं कथयामीति भावः ॥२४-२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नामधेयानि ज्योतिष्टोमादीनि । देवतानाम् अनुक्रम उद्देशः । कल्पो बौधायनादि-कर्म-पद्धति-ग्रन्थः । अनेनाहं यक्ष्य इति संकल्पः । तन्त्रम् अनुष्ठान-प्रकारः ॥२६॥

 **॥।**

**॥ २.६.२७ ॥**

**गतयो मतयश् चैव प्रायश्चित्तं समर्पणम् ।**

**पुरुषावयवैर् एते सम्भाराः सम्भृता मया ॥**

**श्रीधर-स्वामी (भावार्थ-दीपिका) : गतयो** विष्णु-क्रमाद्याः । **मतयो** देवत-ध्यानानि । कृतस्य भगवति **समर्पणम्** ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : गतयो** विष्णु-क्रमाद्याः । **मतयो** देवत-ध्यानानि । कृतस्य भगवति **समर्पणम्** ॥२७॥

 **॥।**

**॥ २.६.२८ ॥**

**इति सम्भृत-सम्भारः पुरुषावयवैर् अहम् ।**

**तम् एव पुरुषं यज्ञं तेनैवायजम् ईश्वरम् ॥**

**श्रीधर-स्वामी (भावार्थ-दीपिका) : सम्भृताः** सम्पादिताः **सम्भारा** येन सोऽहम् । तेनैव यज्ञेनैव । अनेन यज्ञेन यज्ञम् अयजन्त (१६) इति मन्त्रार्थः सूचितः ॥२८॥

———————————————————————————————————————

**जीव-गोस्वामी (क्रम-सन्दर्भः) : **इति पूर्वोक्त-पश्व्-आदि-रूपेण **सम्भृतः सम्भारो** येन सोऽहम् । कैः पुरुषावयवैः ? तत्-तद्-यज्ञ-सम्भार-कारण-भूतेभ्यस् तेभ्य एवोपासितेभ्यस् तत्-तद्-रूपेणाविर्भवितैः ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यज्ञं यज्ञो वै विष्णुः इति श्रुतेः । एवं च—यत् पुरुषेण हविषा इत्य् आदि, यज्ञेन यज्ञम् अयजन्त (१६) इत्य् आदि मन्त्रार्थः सूचितः ॥२८॥

 **॥।**

**॥ २.६.२९ ॥**

**ततस् ते भ्रातर इमे प्रजानां पतयो नव ।**

**अयजन् व्यक्तम् अव्यक्तं पुरुषं सु-समाहिताः ॥**

**मध्वाचार्यः (भागवत-तात्पर्यम्) : **यस्मात् तम् एवायजन् तस्माद् इदं तस्मिन्न् आहितम् ।


        नित्यं गृहीताः सत्त्वाद्या जीववज् जडवन् न तु ।


    मिथ्या-मानात् स्वरूपत्वात् स्वातन्त्र्याद् बहिर् एव तु ॥ इति ब्रह्म-तर्के ॥२९-३०॥

———————————————————————————————————————

**श्रीधर-स्वामी (भावार्थ-दीपिका) : **तेन देवा अयजन्त (७) इत्य् अस्यार्थं स-प्रपञ्चं दर्शयति—तत इति द्वाभ्याम् । व्यक्तम् इन्द्रादि-रूपेण । अव्यक्तं स्वतः । अनेन पुरुषं जातम् अग्रतः (७) इत्य् अस्यार्थो दर्शितः ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **यज्ञं विष्णुम् । यज्ञो वै विष्णुः इति श्रुतेः । यत्पुरुषेण हविषा इत्यस्यार्थो ध्वनितः ॥२७-२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **व्यक्तम् इन्द्रादि-रूपेण । अव्यक्तं स्वतः । एवं च—तेन देवा अयजन्त (७), एवं पुरुषं जातम् अग्रतः (७) इत्य् अस्य चार्थो दर्शितः ॥२९॥

 **॥।**

**॥ २.६.३० ॥**

**ततश् च मनवः काले ईजिरे ऋषयोऽपरे ।**

**पितरो विबुधा दैत्या मनुष्याः क्रतुभिर् विभुम् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **काले स्व-स्वावसरे ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

 **॥।**

**॥ २.६.३१ ॥**

**नारायणे भगवति तद् इदं विश्वम् आहितम् ।**

**गृहीत-मायोरु-गुणः सर्गादाव् अगुणः स्वतः ॥**

**श्रीधर-स्वामी (भावार्थ-दीपिका) : **यद् अधिष्ठानं [भा।पु। २.५.२] इत्य् एतत् प्रश्नोत्तरार्थम् उपसंहरति—**नारायण** इति । **आहितम्** अधिष्ठितम् । भगवत्त्वे हेतुः—यः **स्वतोऽगुणह्** । **सर्गादौ** **गृहीता मायया उरवो गुणा** येन स तस्मिन् ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : गृहीता** ब्रह्मादि-रूपेण **गुणा** येन ॥३०-३१॥

———————————————————————————————————————

**जीव-गोस्वामी (क्रम-सन्दर्भः) : नारायणे** इति । **स्वतो** माया-गुण-स्पष्टोऽपि **सर्गादौ** कार्य-यादृच्छिक-दृष्टि-मात्रेण **अनुगृहीत-मायोरु-गुणो** यस् तस्मिन् **भगवति** माया-गुणातीत-षड्-गुणैश्वर्ये **विश्वम् आहितं** माययैवारोपितं तत्-सृष्टत्वेन प्रत्यायितम् इत्य् अर्थः ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यद् अधिष्ठानं [भा।पु। २.५.२] इत्य् एतत् प्रश्नोत्तरार्थम् उपसंहरति । **आहितम्** अधिष्ठितम् । **सर्गादौ** ब्रह्म-रुद्रादि-रूपेण **गृहीता मायया उरवो गुणा** येन सः, स्वतोऽगुण एव ॥३१॥

 **॥।**

**॥ २.६.३२ ॥**

**सृजामि तन्-नियुक्तोऽहं हरो हरति तद्-वशः ।**

**विश्वं पुरुष-रूपेण परिपाति त्रि-शक्ति-धृक् ॥**

**श्रीधर-स्वामी (भावार्थ-दीपिका) : **यत् परस् त्वं [भा।पु। २.५.४] इत्य् एतत् प्रश्नोत्तरं यद् उक्तं स एष भगवान् सर्वेषां मन चेश्वरः [भा।पु। २.५.२०] इति तद् उपसंहरति—**सृजामि** इति । पालनं तु स्वयम् एव करोतीत्य् आह—**विश्वम्** इति । **पुरुष-रूपेण** विष्णु-रूपेण । **त्रि-शक्तिर्** माया, तां धरतीति तथा सः ॥३२॥

———————————————————————————————————————

**वंशीधरः (भावार्थ-दीपिका-प्रकाशः) : ???**

———————————————————————————————————————

**जीव-गोस्वामी (क्रम-सन्दर्भः) : **आत्मनो हरस्य च तन्-नियम्यत्वम् उक्त्वा विष्णोस् तु साक्षात् तद्-रूपत्वं दर्शयति—**पुरुष-रूपेण** इति । पुरुषः परमात्मा साक्षात्-तद्-रूपेणैव विष्णु-नामावतारेण **त्रि-शक्ति-धृक्** पुरुष एव परिपाति, न तु सर्ग-संहारयोर् इव तत्र तत्राविष्टांशेनेत्य् अर्थः ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्गादाव् इत्य् एतत् स्पष्टयन्, यत् परस् त्वं [भा।पु। २.५.४] इत्य् एतत् प्रश्नोत्तरम् उपसंहरति—**सृजामि** इति । **हरस्य** च तन्-नियम्यत्वेन रजस्-तमो-योग-हेतुकं ततः पार्थक्यम् उक्त्वा—विष्णोस् तु सत्त्व-गुण-युक्तत्वेऽपि शुद्ध-सत्त्वे सत्त्वस्य अपकारकत्वाभावेन औदासीन्य-रूपत्वेन च, वस्तुतस् तु अयोग एवेति निर्गुणत्वस्यैव फलितत्वात् साक्षाद् एव पुरुष-रूपत्वं दर्शयति । **पुरुष-रूपेण** पुरुषः परमात्मा **त्रि-शक्ति-धृक्** त्रिगुण-माया-शक्ति-धरः । अन्तरङ्ग-बहिरङ्ग-तटस्थ-शक्ति-धरो वा ॥३२॥

**॥।**

**॥ २.६.३३ ॥**

**इति तेऽभिहितं तात यथेदम् अनुपृच्छसि ।**

**नान्यद् भगवतः किञ्चिद् भाव्यं सद्-असद्-आत्मकम् ॥**

**मध्वाचार्यः (भागवत-तात्पर्यम्) : **

सद् इति व्यक्तम् उद्दिष्टम् असद् अव्यक्तम् उच्यते ।


        गम्यागम्य-स्वरूपत्वात् तत्-सत्त्वादि हरेर् यतः ।


    अतस् तस्माद् अन्यद् एव ह्य् अनन्यम् इति भण्यते ॥ इति च ॥३३॥

———————————————————————————————————————

**श्रीधर-स्वामी (भावार्थ-दीपिका) : **यच् चेदं विश्वं यद्-आत्मकश् च त्वम् इत्य् एवम् आदि-सर्व-प्रश्नानां[^१३६] सामान्योत्तरं, यद् उक्तं वासुदेवात् परो ब्रह्मन् न चान्योऽर्थोऽस्ति तत्त्वतः [भा।पु। २.५.१४] इति पुरुष एवेदं सर्वम् इति श्रुत्या च यद् दृढीकृतं तद् उपसंहरति—**इति** इति । **सद्-असद्-आत्मकं** कार्य-कारणात्मकं **भाव्यं** सृज्यं **भगवतः** सकाशाद् अन्यत् पृथङ् न भवतीत्य् अभिहितम् ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **प्रकरणम् उपसंहरति—**इति** इति । **सद्-असद्-आत्मकं** त्रिपाद्-एकपाद्-आत्मकं च **भगवतः** सकाशाद् **अन्यत्** त्वया **न** **भाव्यं** न चिन्तनीयम् ॥ हे **तात** ! इति तनोतीति । **तात** इति व्युत्पत्तेस् त्वयैतद् विस्तार्यम् इति भावः ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रकरणम् उपसंहरति—**इति** इति । **सद्-असद्-आत्मकं** कार्य-करणात्मकं त्रिपाद्-एक-पादात्मकं च । **भगवतः** सकाशाद् **अन्यत्** त्वया **न भाव्यं** न चिन्तनीयम् ॥३३॥

 **॥।**

**॥ २.६.३४ ॥**

**न भारती मेऽङ्ग मृषोपलक्ष्यते**

**न वै क्वचिन् मे मनसो मृषा गतिः ।**

**न मे हृषीकाणि पतन्त्य् असत्-पथे**

**यन् मे हृदौत्कण्ठ्यवता धृतो हरिः ॥**

**श्रीधर-स्वामी (भावार्थ-दीपिका) : **यद् उक्तम् एतावत् त्वं यतो हि मे, तम् अविज्ञाय माम् ईश्वरं प्रब्रवीषि<sup> </sup>[भा।पु।<sup> </sup>२.५.१०] इति तद् उपपाद्योपसंहरति—**न भारती** इति । **यद्** यस्मान् **मे** मया **औत्कण्ठ्यं** भक्त्य्-उद्रेकः, तद्-युक्तेन **हृदा** **हरिर् धृतो** ध्यातः । **अङ्ग** हे नारद ! अतो मे वाङ्-मन-इन्द्रियाणां वृत्तयः सत्यार्थाः, न तु मत्-प्रभावेणेत्य् अर्थः ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **ननु त्वम् अमृत-क्षेमम् अभयं त्रिमूर्ध्नोऽधायि मूर्ध्नो [भा।पु। २.६.१८] इत्य्-आदिना त्रिगुणातीतायास् त्रिपाद्-विभूतेर् नित्यत्वं ब्रूषे तथा पाद-विभूतेस् त्रिगुणमय-प्रपञ्चस्यापि भगवतो विलज्जमानया इत्य्-आदेर् बहिर्-अङ्ग-माया-शक्ति-कार्यत्वेनानित्यत्वेऽप्य् अमिथ्यात्वम् एव प्रतिपादयसि । तथा मायिक-वस्तूनां च तद्-याग-साधनत्वेन सत्यत्वं व्यञ्जयसि । अन्ये शास्त्र-विदस् तु सर्वम् इदं मनोरथं विलसितत्वान् मिथ्यैव भगवतः खलु भगवत्त्वम् अपि तटस्थ-लक्षणत्वाद् अनित्यम् एव तद्-धान् नस् त्रिपाद्-विभूतेः का वार्ता ? इति व्याचक्षते । तत्राहं कुत्र विश्वसिमि ? त्वद्-वाचि तेषां वाचि वेत्य् अत आह--**न भारती** इति । ममेयं तुभ्यम् उक्ता वाक् **न मृषा** । तत्र हेतुः—**न वा** इति । सर्वत्र हेतुः **औत्कण्ठ्य**-युक्तेन **मनसा** मया **हरिर् धृत** इति । यत्र हरिस् तत्रैव सर्वं सत्यम् इति मद्-वाच्य् एव विश्वसिहि तैर् अन्यैः शास्त्र-विद्भिर् अपि हरिर् मनसा न धृतोऽतो मनसस् तस्य मृषैव गतिर् अतस् तेषां वाग् अपि मृषैव । मिथ्या-वादिनां तेषां मतम् अङ्गीकृता इति भावः । अत एव स्वामि-चरणैर् अपीत्य् अर्थ इत्य् अन्त व्याख्यातं । मत्-सामर्थ्यं मत्-प्रभाव-कृतं न किं तु हरि-प्रभाव-कृतम् इति भावः । हे **अङ्ग** ! इति । अतीव-प्रियत्वाद् एतद् गुह्यं मया प्रोक्तम् इति भावः । वाण्यनुगमनावसरे त्वौत्कण्ठ्यवता हृदा हरिर्न धृतस्तत एवेन्द्रियासत्-पथानुगमनं जातम् इति प्रतीयते, भगवद्-ध्यान-पूतेन मनसान्यांस् ततोऽसृजत् [भा।पु।<sup> </sup>२.५.१०] इति तत्रैव वक्ष्यमाणत्वात् ॥३३॥

———————————————————————————————————————

**जीव-गोस्वामी (क्रम-सन्दर्भः) : **तथा-भूतश् चासौ मम भक्त्य्-उद्रेकेणैव स्फुरतीत्य् आह न—**भारती** इति ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु त्वम् अमृतं क्षेमम् अभयं त्रि-मूर्ध्नोऽधायि मूर्धसु [भा।पु। २.६.१८] इत्य्-आदिना त्रिगुणातीतायास् त्रिपाद्-विभूतेर् नित्यत्वं ब्रूषे, तथा पाद-विभूतेस् त्रिगुणमय-प्रपञ्चस्यापि भगवतो, विलज्जमानया [भा।पु। २.५.१३] इत्य् आदेर् बहिरङ्ग-माया-शक्ति-कार्यत्वेनानित्यत्वेऽप्य् अमिथ्यात्वम् एव प्रतिपादयसि, तथा मायिक-वस्तूनां च तद् योग-साधनत्वेन सत्यत्वं व्यञ्जयसि, अन्ये शास्त्र-विदस् तु सर्वम् इदं मनो-विलसितत्वान् मिथ्यैव, भगवतः खलु भगवत्त्वम् अपि तटस्थ-लक्षणत्वाद् अनित्यम् एव, तद्-धाम्नस् त्रिपाद्-विभूतेः का वार्तेति व्याचक्ष्यते, तत्राहं कुत्र विश्वसिमि, त्वद्-वाचि तेषां वाचि वा? इत्य् अत आह—**न भारती** इति । मम इयं तुभ्यम् उक्ता वाक् **न मृषा** । तत्र हेतुः—**न वै** इति । सर्वत्र हेतुर् **औत्कण्ठ्य**-युक्तेन **मनसा** **मया हरिर् धृत** इति । यत्र हरिस् तत्रैव सर्वं सत्यम् इति मद्-वाच्य् एव विश्वसिहि । तैर् अन्यैः शास्त्र-विद्भिर् अपि हरिर् मनसा न धृतोऽतो मनसस् तस्य मृषैव गतिः । अतस् तेषां वाग् अपि मृषैवेति मिथ्या-वादिनां तेषां मतं माङ्गीकृथा इति भावः ॥३४॥

 **॥।**

**॥ २.६.३५ ॥**

**सोऽहं समाम्नाय-मयस् तपो-मयः **

**प्रजापतीनाम् अभिवन्दितः पतिः ।**

**आस्थाय योगं निपुणं समाहितस् **

**तं नाध्यगच्छं यत आत्म-सम्भवः ॥**

**मध्वाचार्यः (भागवत-तात्पर्यम्) : **

सर्व-जीव-निकायेषु ब्रह्म-वायु हरेर् विदौ ।

न चान्यस् तादृशो वेत्ता यावद् वेत्ति हरिः स्वयम् ।


    तावत् ताव् अपि नो विष्णुं जानीतो लोक-वन्दितौ ॥ इति ब्रह्माण्डे ॥३५॥

———————————————————————————————————————

**श्रीधर-स्वामी (भावार्थ-दीपिका) : **अत्र स्वानुभवम् एवान्वय-व्यतिरेकाभ्यां प्रमाणयति द्वाभ्याम् । सोऽहं समाम्नायादिभिः सर्वोत्कृष्टोऽपि योगम् आश्रित्यापि यत आत्मनो मम सम्भवो जन्म तम् एव न ज्ञातवान्, कृतोऽन्यस्य वार्ता । एतच् च तृतीय-स्कन्धे पद्मोद्भवे वक्ष्यते ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **अत्र वृत्ति-सत्यार्थत्वे नमनादिना ध्यानस्य सत्त्वे सत्यार्थ-सत्त्वम् अन्वयः । ध्यानाभावे सत्यार्थाभावोऽत्र व्यतिरेकः । एतच् च भगवज्-ज्ञानाभावाच् च । 

अत्र विश्वनाथः—ननु ते वयम् एव सर्व-वेद-शास्त्र-तात्पर्यं विद्वांसः परमेश्वर-स्वरूपं जानीमह इत्य् अभिमन्यन्ते तथैवान्यान् अपि युक्तया बोधयन्ति चेति तत्राह—**सोऽहं** पूर्व-श्लोकोक्त-लक्षणः सोत्कण्ठ-हृदय-दरी धृत-हरिर् अप्य् अहम् । समाम्नायमय इति । प्रथमम् आम्नाया ममैव मुखेभ्यो निःसूता येषाम् अर्थं मन्यतेऽद्यापि जिज्ञासं एवेति । तपोमय इति । स्पर्शेषु यत् षोडशम् एकविंशं निष्किञ्चनानां नृप यद् धनं विदुः [भा।पु। २.९.६] इति भगवद्-आदिष्टं तपः प्रथमं मयैव तप्तम् इति स्वस्य ज्ञान-विज्ञाने दर्शिते भगवद्-दत्तम् ऐश्वर्यं चाह—**प्रजा** इत्य्-आदिः । तथा योगेश्वरत्वम् अपि मम नास्तीति न वक्तव्यम् इत्य् आह—आस्थायेति । समाहित एकाग्रीकृतचित्तोऽपि तं भगवतं नाध्यगच्छं न ज्ञातवान् अस्मि तत्र हेतुर् यत आत्मनो मम सम्भवः सृष्टिरिति । हन्त हन्त मत्-सृष्ट-सृष्ट-सृष्टा अन्ये विज्ञनम् अन्यास् तं कथं जानीयुर् ये तु भगवत्त्वं तटस्थ-लक्षणं ब्रुवते ते त्व् अन्धा एवेति भावः ॥३४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** हे नारद ! भगवत्-स्थितं किं वाच्यम् ? यतः पुरुषाद् अहम् अभवम्, तम् एव नाज्ञासिषम् । अस्तु तावद् असौ भगवान् श्री-कृष्ण इत्य् आह—सोऽहम् इत्य्-आदि ॥३५॥

———————————————————————————————————————

**जीव-गोस्वामी (क्रम-सन्दर्भः) : **एतादृशीं भक्तिं विना तु पूर्वं मम नाना-साधनवतोऽपि नास्फुरद् इत्य् आह—सोऽहम् इति ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु ते वयम् एव सर्व-वेद-शास्त्र-तात्पर्यं विद्वांसः परमेश्वर-स्वरूपं जानीमह इत्य् अभिमन्यन्ते, तथैवान्यान् अपि युक्त्या बोधयन्ति चेति ? तत्राह—सोऽहं पूर्व-श्लोकोक्त-लक्षणः सोत्कण्ठ-हृदय-दरीधृत-हरिर् अप्य् अहम् । समाम्नाय-मय इति प्रथमम् आम्नाया ममैव मुख्येभ्यो निःसृताः, येषाम् अर्थम् अन्ये ते अन्यापि जिज्ञासन्त एवेति भावः । तपो-मय इति—


        स्पर्शेषु यत् षोडशम् एकविंशं


    निष्किं च, नानां नृप यद् धनं विदुः [भा।पु। २.९.६]

इति भगवद्-आदिष्टं तपः प्रथमं मयैव तप्तम् इति स्वस्य ज्ञान-विज्ञाने दर्शिते । भगवद्-दत्तम् ऐश्वर्यं चाह—प्रजेत्य् आदि । तथा योगेश्वरत्वम् अपि मम नास्तीति न वक्तव्यम् इत्य् आह—आस्थायेत्य् आदि । समाहित एकाग्रीकृत-चित्तोऽपि । तं भगवन्तं नाध्यगच्छं न ज्ञातवान् अस्मि । तत्र हेतुः—यतः आत्मनो मम सम्भवः सृष्टिर् इति । हन्त हन्त मत्-सृष्टा अन्ये विज्ञं-मन्यास् तं कथं जानीयुः । ये तु भगवत्त्वं तटस्थ-लक्षणं ब्रुवते, ते त्व् अन्धा एवेति भावः ॥३५॥

 **॥।**

**॥ २.६.३६ ॥**

**नतोऽस्म्य् अहं तच्-चरणं समीयुषां**

**भवच्-छिदं स्वस्त्य्-अयनं सुमङ्गलम् ।**

**यो ह्य् आत्म-माया-विभवं स्म पर्यगाद्**

**यथा नभः स्वान्तम् अथापरे कुतः ॥**

**श्रीधर-स्वामी (भावार्थ-दीपिका) : **तदा **समीयुषां** शरणागतानां [**भवच्-छिदं**] संसार-निवर्तकं [**सुमङ्गलं**] मङ्गलावहं सुसेव्यं च **तस्य चरणं नतोऽस्मि** । ततोऽचिन्त्य-महिमत्वेन ज्ञातवान् अस्मीति कैमुत्य-न्यायेनाह—**यो हीति** । **स्व-माया-विस्तारं** **यः** स्वयम् अपि **पर्यगात्** । **परि**-शब्दो निषेधे । एतावान् इति न ज्ञातवान् इत्य् अर्थः । **अपरे** **कुतो** जानीयुः ? तस्य चरणं नतोऽस्मीति पूर्वेण सम्बन्धः । 

ननु सर्वज्ञः कथं न जानाति अन्ताभावात् ? इति दृष्टान्तेनाह । यथा **स्वस्यान्तं नभो** नाप्नोति, तद्वत् । न हि ख-पुष्पादर्शनं सार्वज्ञ्यं विहन्तीति भावः । तथा च वक्ष्यति—


    द्युपतय एव ते न ययुर् अन्तम् अनन्ततया


    त्वम् अपि यद् अन्तराण्ड-निचया ननु सावरणाः ॥ [भा।पु। १०.८७.४१] 

इत्य्-आदि । श्रुतिश् च—योऽस्याध्यक्षः परमे व्योमन् सोऽङ्ग वेद यदि वा न वेद इति ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **अहो अर्वाचीना वराका भगवत्त्वं वयं भ्रूमहे इति प्रलपन्ति यतो भगवानपि स्वयं स्वतत्त्वं वेदितुं न प्रभवतीति भत्तयुद्रेकेण तं प्रणमति—नत इति । समीयुषां भवच्छिदं संसारदुःखच्छेदकमित्यननुसंहितं फलं स्वस्त्ययनं स्वप्रेमसुखदायकमित्यनुसंहितम् । सुष्ठु मङ्गलं यस्मात्तं सुमङ्गलम् । अन्येषाम् अपि कर्मिज्ञानियोगिनां तद्भक्तिमिश्रत्वं विना माङ्गल्याभावाद् इति भावः। यो हि आत्ममायाविभवं स्वयोगविस्तार स्वयम् अपि पर्यगात् । परिशब्दो निषेधे एतावानिति न ज्ञातवानित्य् अर्थः  । अपरेऽस्मदादयः कुतो जानीयुः । अत्राक्षिपति नन्विति । नमः कर्तृ इति भाव इति । खपुष्पसत्त्वे तदज्ञानं तु सर्वज्ञत्वनाशकमस्तीत्याशयः । स्वस्यापि स्वाज्ञाने प्रमाणमाह । श्रुतिश्चेति । यः परमेश्वरोऽस्य जीवस्याध्यक्षः साक्षी परमे व्योमन् तिष्ठन् अङ्गेति संबुद्धिर्नाचिकेतं प्रति वेदात्मानमेतावानहम् इति । तर्हि ज्ञानविषयत्वमागतम् इति चेद् आह यदवेति ॥३५॥

———————————————————————————————————————

**जीव-गोस्वामी (क्रम-सन्दर्भः) : **अतो नमस्कारादि-मय-तद्-भक्तिर् एव तस्मिन्न् उपयुक्ता, न तु ज्ञान-प्रयास इत्य् आह—नतोऽस्म्य् अहम् इति । यतः यो हीति । **आत्म-माया**ऽत्र स्वरूप-शक्तिः । नभो-दृष्टान्त-श्रुति-स्तव-श्रुतीनाम् उदाहृतानां तत्रैव स्वारस्य-लब्धेः । नभो-दृष्टान्तस् त्व् आपात-बोधनार्थ एव, वस्तुतस् तु तस्यापि परिच्छिन्नत्वात् ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अहो अर्वाचीना वराका भगवत्-तत्त्वं वयं ब्रूमहे इति प्रलपन्ति । यतो भगवान् अपि स्वयं स्व-तत्त्वं वेदितुं न प्रभवतीति भक्त्य्-उद्रेकेण तं प्रणमति—नत इति । समीयुषां शरणं गतानां भक्तानां, भवच्-छिदं संसार-दुःख-च्छदकम्, इत्य् अननुसंहितं फलम् । स्वस्त्ययनं स्व-प्रेम-सुख-दायकम् इत्य् अनुसंहितम् । सुमङ्गलं सुष्ठु मङ्गलं यस्मात् तम् । अन्येषाम् अपि कर्मि-ज्ञानि-योगिनां तद्-भक्ति-मिश्रत्वं विना माङ्गल्याभावाद् इति भावः । यो हि आत्मा-माया-विभवं स्व-योगमाया-विस्तारं स्वयम् अपि पर्यगात्, परिशब्दो निषेधे । एतावान् इति न ज्ञातवान् इत्य् अर्थः । अपरे अस्मद्-आदयः कुतो जानीयुः ।

ननु सर्व-ज्ञः कथं न जानाति ? अन्ताभावाद् इति दृष्टान्तेनाह । यथा स्वस्यान्तं नभः कर्तृ नाप्नोति तद्वत् । न हि ख-पुष्पादर्शनं सर्वज्ञत्वं निहन्तीति भावः । तथा च वक्ष्यति—

द्युपतय एव ते न ययुर् अन्तम् अनन्ततया 


    त्वम् अपि यद् अन्तराण्ड-निचया ननु सावरणाः [भा।पु। १०.८७.४१] इत्य्-आदि । 

श्रुतिश् च—योऽस्याध्यक्षः परमे व्योमन् सोऽङ्ग वेद यदि वा न वेद इति ॥३६॥

 **॥।**

**॥ २.६.३७ ॥**


    **नाहं**[^१३७]** न यूयं यद्-ऋतां गतिं विदुर्**

**न वामदेवः किम् उतापरे सुराः ।**

**तन्-मायया मोहित-बुद्धयस् त्व् इदं**

**विनिर्मितं चात्म-समं विचक्ष्महे ॥**

**श्रीधर-स्वामी (भावार्थ-दीपिका) : **एतत् प्रपञ्चयति—नाहम् इति द्वाभ्याम् । वामदेवो रुद्रः । यस्य ऋतां गतिं परमार्थ-स्वरूपम् । किन्त्व् इदं प्रपञ्च-रूपं तस्य मायया विनिर्मितं विचक्ष्महे विद्मः । तद् अप्य् आत्म-समं स्व-ज्ञानानुरूपम् एव, न तु कृत्स्नम् । मोहित-बुद्धय इत्य् अयं तद्-अज्ञाने प्रपञ्च-ज्ञाने च हेतुः ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **ऋतां गतिं त्रिपादेकपाद्विभूतिम् इति चक्रवर्ती ॥३६॥

———————————————————————————————————————

**जीव-गोस्वामी (क्रम-सन्दर्भः) : **तत्र स-दैन्यम् आह—नाहम् इति । ऋतां गतिं श्री-वैकुण्ठम् । न विदुर् न विद्मः । आस्तां सा, तन्-मायया विनिर्मितम् इदं विश्वम् अप्य् आत्मोचितम् एव विचक्ष्महे । तत्र हेतुः—तन्-माययैव मोहित-बुद्धय इति ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत्र स-दैन्यम् आह—नाहम् इति द्वाभ्याम् । वामदेवो रुद्रः । यस्य ऋतां सत्यां गतिं त्रिपाद्-एकपाद्-विभूतिम् । न विदुर् न जानीमः । तत्र च तन्-मायया विनिर्मितम् एकपाद्-विभूति-रूपम् इदं तु विचक्ष्महे ब्रूमहे । तद् अप्य् आत्म-समं स्व-ज्ञानानुरूपम् एव, न तु कृत्स्नम् ॥३७॥

 **॥।**

**॥ २.६.३८ ॥**

**यस्यावतार-कर्माणि गायन्ति ह्य् अस्मद्-आदयः ।**

**न यं विदन्ति तत्त्वेन तस्मै भगवते नमः ॥**

**मध्वाचार्यः (भागवत-तात्पर्यम्) : **

स्वयम् एव स्वरूपाणि मत्स्य-कूर्मादिकान्य् अजः ।


        स्वात्मनेवेच्छया सृष्ट्वा तैर् देवादीन् प्रयात्य् असौ ॥


        संयछत्य् असुरान् विष्णुः कल्पे कल्पे जगत् प्रभुः ।


    तिरोहितं स्वरूपं च पूर्व्कार्य् शाश्वतः ॥ इति भागवत-तन्त्रे ॥३८॥

———————————————————————————————————————

**श्रीधर-स्वामी (भावार्थ-दीपिका) : **ननु सर्वेऽपि तं वर्णयन्तो दृश्यन्ते तत्राह—यस्येति ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्विति । तत्त्वेन शक्तिस्वरूपाभ्यां याथार्थ्येन  ॥३७॥

———————————————————————————————————————

**जीव-गोस्वामी (क्रम-सन्दर्भः) : **किं च, न यम् इति । तत्त्वेन शक्ति-स्वरूपाभ्यां याथार्थ्येन ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्-कीर्तनादि-भक्तिस् तु तत्-स्वरूपाज्ञानेऽपि सम्भवतीति दर्शयन्न् आह—यस्येति । अतस् तस्यावतारांस् तत् कर्मानि च ब्रूमहे त्वं शृण्व् इति भावः ॥३८॥

 **॥।**

**॥ २.६.३९ ॥**

**स एष आद्यः पुरुषः कल्पे कल्पे सृजत्य् अजः ।**

**आत्मात्मन्य् आत्मनात्मानं स संयच्छति पाति च ॥**

**मध्वाचार्यः (भागवत-तात्पर्यम्) : **

ऋतं तद्-आत्मनाज्ञप्तेः सत्यं साधुत्वतः परम् ।


        सम्यक्-संस्थम् अदूष्यत्वाच् छुद्धं दोषोज्झितत्वतः ॥


        केवलं तादृश-भावात् प्रत्यग्-अन्तर्-अवस्थितेः ।


    एतद् एतादृशं तत्त्वं यो वेद स विमुच्यते ॥ इति ब्रह्म-तर्के ॥३९-४०॥

———————————————————————————————————————

**श्रीधर-स्वामी (भावार्थ-दीपिका) : **अवतार-कर्माणि संक्षेपतो दर्शयति । स एष आद्यो भगवान् यः पुरुषावतारः सन् सृष्ट्य्-आदि करोति । आत्मात्मन्य् आत्मनात्मानम् इति । कर्ता अधिकरणं साधनं कर्म च स्वयम् एवेत्य् अर्थः । पुरुषावतारः सृष्ट्य्-आदीनि च कर्माणीति संक्षेपोक्तिः ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **कल्पेकल्पे प्रतिमहाकल्पारम्भे । इत्य् अर्थ इति । कर्ता ईश्वरः सृज्यं पाल्यं संहार्यं विश्वं तन्निमित्ता माया तदधिष्ठानं हरिर् एव सर्वं तथातथा भवतीति भावः ॥३८॥

———————————————————————————————————————

**जीव-गोस्वामी (क्रम-सन्दर्भः) : **तत्र सर्व-विलक्षणां शक्तिं यत् किञ्चिल् लक्षयति—स एष इति ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आद्यं पुरुषावतारं तत्-कर्माणि च सङ्क्षेपेणाह । पुरुषः पुरुषावतारः । कल्पे कल्पे प्रति महा-कल्पारम्भे आत्मात्मन्य् आत्मनात्मानम् इति । कर्ता अधिकरणं साधनं, कर्म च स्वयम् एवेत्य् अर्थः ॥३९॥

 **॥।**

**॥ २.६.४० ॥**

**विशुद्धं केवलं ज्ञानं प्रत्यक् सम्यग् अवस्थितम् ।**

**सत्यं पूर्णम् अनाद्य्-अन्तं निर्गुणं नित्यम् अद्वयम् ॥**

**श्रीधर-स्वामी (भावार्थ-दीपिका) : **न यं विदन्ति तत्त्वेन इत्य् उक्तं किं तत् तत्त्वम् ? इत्य् अपेक्षायाम् आह—ज्ञानं केवलं सत्यं तत्त्वम् । घटाद्य्-आकार-वृत्ति-ज्ञान-व्यवच्छेदार्थं[^१३८] विशेषणानि । विशुद्धं विषयाकार-शून्यम् । यतः प्रत्यक् सर्वान्तरम् । अत एव सम्यक् सन्देहादि-रहितम् । अवस्थितं स्थिरम् । यतो निर्गुणम् । गुण-कार्यं हि गुण-व्यतिकराच् चञ्चलं भवति । यद्यपि वृत्ति-ज्ञानम् अपि स्वरूप-ज्ञानम् एवेति न चाञ्चल्यादि-दोष-युक्तं तथाप्य् अन्तःकरण-वृत्ति-दोषैस् तथा तथा भवतीति व्यवच्छिद्यते । एभिर् एव विशेषणैः सत्यत्वम् अपि समर्थितम् । किं च, यद् विकारवत् तद् असत्यं दृष्टं, न चास्य जन्मादयः षड्-विकाराः सन्तीत्य् आह । अनाद्य्-अन्तं जन्म-नाश-रहितम् । अत एव जन्मानन्तरास्तित्व-लक्षणोऽपि विकारो नास्ति । वृद्धि-विपरिणामापक्षयाश् च न सन्ति । यतः पूर्णम् । सर्वत्र हेतुः—नित्यम् अद्वयं नित्यं सर्वदा द्वैत-प्रतीति-समयेऽपि परमार्थतोऽद्वयम् इति ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **अत एव सर्वान्तरत्वाद् एव । अत एव जन्मनाशरहितत्वाद् एव । अत्र सन्दर्भः । पुनश् च सर्वविलक्षणां शक्तिं लक्षयितुं तस्यैकस्यैव युगपत्कर्तृत्वादिकं योजयन्स्वरूपम् अपि तथैव लक्षयति । विशुद्धमिति—युग्मकम् । तत्र ज्ञानम् इति विशेष्यं तच्च सुखस्वरूपम् एव विज्ञानमानन्दब्रह्म इति श्रुतेः । तस्य जीवस्वरूपविलक्षणताज्ञापकानि विशेषणान्याह—विशुद्धं केवलं विशेषेण शुद्धम् एव नत्वाविद्यकमित्य् अर्थः । अयमात्मापहतपाप्मा इतिश्रुतेः । यतः प्रत्यक् सर्वतोऽप्यान्तरं यः पृथिव्यां तिष्ठन् इत्यारभ्य य आत्मानमन्तरो यमयति इति श्रुतेः । अतः सम्यग्क्षुभिततरैवासमन्ताद्व्याप्य स्थितं न त्वावृतविक्षिप्तं न वायुपरिमाणमित्य् अर्थः । एको देवः इत्य्-आदिश्रुतेः । किं च,  । सत्यं सर्वसत्ताप्रदस्वरूपत्वासत्यपदार्थानां मुख्यं न तु तदितरदित्य् अर्थः । सत्यं चामृतञ्च सत्यमेवा भवत् इति श्रुतेः । पूर्णं भगवत्तया संभृतं न तु तया हीनमित्य् अर्थः । अतः एवानाद्यनन्तस्वरूपवैभवं निर्गता गुणेभ्यः सत्त्वादिभ्यो गुणा ऐश्वर्यादयः षट् यस्य तादृशं च मध्यमपदलोपी बहुव्रीहिः । न तस्य कार्यं करणं च विद्यते इत्य्-आदि श्रुतेः । अनेन तादृशस्वरूपवत्त्वं चायातम् । न संदृशे तिष्ठति रूपमस्य यमेवैष वृणुते तेन लभ्यस्तस्यैष आत्मा विवृणुते तनु स्वाम् इति श्रुतेः । सर्वसत्ताप्रदस्वरूपत्वान्नित्यमेवाद्वयं पृथग्वस्तुरहितत्वाद्भयरहितं चेत्यर्थः । एकमेवाद्वयं ब्रह्म द्वैताद्वै भयं भवति इति श्रुतेः । तदेवं सर्वेषां तन्मूलत्वेप्यस्ति भिन्नं स्वरूपवैलक्षण्यमन्यथा न यं विदन्ति तत्त्वेनेति विशेषोक्तिर्व्ययर्थी स्यात् अन्यपक्षपातितानामवेद्यत्वे हेतुमाह—प्रशान्ता भगवन्निष्ठा आत्मादयो येषां त एव तद्विदन्ति असत्तर्कैः । योऽनादृतो नरकभाग्भिरसत्प्रसङ्गैः इति वक्ष्यमाणतृतीयगतमदुक्तदिशा तादृशतद्रूपादिकुतर्कैश् च विप्लुतं सद्य तिरोधीयेत्तेति तदेवमनेन पद्यचतुष्केण तादृशस्वरूप एव भगवांस्तादृशशक्त्या तद्रूपः सन्नवतारादिकं करोति तत्र तत्तज्ञास्तत्तद्गायन्तोऽपि न सुखं प्राप्नुवन्ति यतस्तत्तद्विज्ञाने चाधिकृत्य परिनिष्ठितोऽपि नैर्गुण्ये इत्य्-आदिकं बहुतरं गीयत इति व्यञ्जितम् । विश्वनाथस्तु—ननु न यं विदन्ति तत्त्वेन इति भगवन्तं युष्मदादयो न विदन्ति किंतु तस्य यन्निविशेषस्वरूपं श्रूयते तद्विदन्ति न वेति जिज्ञासायामाह—विशुद्धम् इति । तत्र ज्ञानम् इति विशेष्यं तच्च सुखरूपमेवं विज्ञानमानन्दं ब्रह्म इति श्रुतेः । केवलमद्वितीयमत एवोपाध्यभावाद्विशुद्धं तत एव सर्वान्तरत्वात्प्रत्यक् तदपि समन्ताद्वयाप्यैव स्थितत्वात्सम्यगवस्थितं, व्याप्तिर् अपि सर्वत्र सत्तारूपेणैवेति सत्यं, तारतम्याभावात्पूर्णं, जन्मादिविकाराभावादनाद्यनन्त, सत्त्वादिगुणसंसर्गाभावान्निर्गुणं, सर्वकालमेकरूपतयैव स्थायित्वान्नित्यं, द्वितीयाभावादद्वयम्  । ऋषे हे नारदेति । एतादृग्ज्ञानवत एवर्षित्वं भवतीति भावः । मुनयो मननशीला यदा प्रशान्तात्मेन्द्रियाशया भवन्ति तदा तद्विदन्ति अन्यथासत्तकैर्विप्लुतं तद् एव वस्तु तिरोधीयेत एतेन तस्य निर्विशेषस्वरूपं यद्ब्रह्म तत्कथञ्चिदपि ज्ञातुं शक्यं न तु सविशेषस्वरूपमित्य्-उक्तम् । एवम् एव विबोद्धुमर्हत्यमलान्तरात्मभिः इत्य्-आदिना दशमस्कन्धेऽपि वक्ष्यते इति ॥३९-४०॥

———————————————————————————————————————

**जीव-गोस्वामी (क्रम-सन्दर्भः) : **पुनश् च प्रकारान्तरेण ताम् एव तथा लक्षयितुं तस्यैकस्यैव युगपत्-कर्तृत्वादिकं योजयन् स्वरूपम् अपि तथैव लक्षयति—विशुद्धम् इति युग्मकम् । तत्र ज्ञानम् इति विशेष्यम्, तच् च सुख-स्वरूपम् एव । विज्ञानम् आनन्दं ब्रह्म [बृ।आ।उ। ३.९.२८] इति श्रुतेः । तस्य जीव-स्वरूप-विलक्षणता-ज्ञापकानि विशेषणान्य् आह—विशुद्धं केवलं विशेषणेन शुद्धम् एव, न त्व् अविद्या-विद्धम् इत्य् अर्थः । अयम् आत्मापहत-पाप्मा [छा।उ। ८.७.१] इति श्रुतेः । यतः प्रत्यक् सर्वतोऽप्य् अन्तरम् । यः पृथिव्यां तिष्ठन् [बृ।आ।उ। ३.७.३] इत्य् आरभ्य, य आत्मानम् अन्तरो यमयतीति श्रुतेः । अतः सम्यग् अक्षुभिततयैव आ समन्ताद् व्याप्य स्थितम्, न त्व् आवृत-विक्षिप्तम्, न चाणु-परिमाणम् इत्य् अर्थः । एको देवः [श्वे।उ। ६.११] इत्य् आदि श्रुतेः । 

किं च, सत्यं सर्व-सत्ता-प्रद-स्वरूपत्वात् सत्य-पदार्थानां मुख्यम्, न तु तद् इतरम् इत्य् अर्थः । सत्यं चानृतं च सत्यम् एवाभवत् [तै।उ। २.६.२] इति श्रुतेः । पूर्णं भगवत्तया संभृतं, न तु तया हीनम् इत्य् अर्थः । अत एवानाद्य्-अनन्त-स्वरूप-वैभवम् । निर्गता गुणेभ्यः सत्त्वादिभ्यो गुणा ऐश्वर्यादयः षट् यस्य तादृशं च । मुख्य-पद-लोपी बहु-व्रीहिः । न तस्य कार्यं करणं च विद्यते [श्वे।उ। ६.८] इत्य् आदि श्रुतेः । अनेन तादृश-रूपवत्त्वं चायातम् । न सन्दृशे तिष्ठति रूपम् अस्य [कठ।उ। २.३.९, श्वे।उ। ४.२०], यम् एवैष वृणुते तेन लभ्यस् तस्यैष आत्मा विवृणुते तनुं स्वां [कठ।उ। १.२.२३] इति श्रुतेः । सर्व-सत्ता-प्रद-स्वरूपत्वान् नित्यम् एवाद्वयम् । पृथग्-वस्तु-रहितत्वाद् भय-रहितं चेत्य् अर्थः । एकम् एवाद्वयं ब्रह्म [गो।ता।उ। २.५५], द्वितीयाद् वै भयं भवति [बृ।आ।उ। १.४.२] इति श्रुतेः । तद् एवं सर्वेषां तन्-मूलत्वेऽप्य् अस्ति भिन्नं स्वरूप-वैलक्षण्यम् । अन्यथा, न यं विदन्ति तत्त्वेन [भा।पु। २.६.३८] इति विशेषोक्तिर् व्यर्थी स्यात्॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु, न यं विदन्ति तत्त्वेन [भा।पु। २.६.३८] इति भगवन्तं युष्मद्-आदयो न विदन्ति, किं तु तस्य यन् निर्विशेष-स्वरूपं श्रूयते, तद् विदन्ति न वा ? इति जिज्ञासायाम् आह—विशुद्धम् इति । तत्र ज्ञानम् इति विशेष्यं तच् च सुख-रूपम् एव । विज्ञानम् आनन्दं ब्रह्म [बृ।आ।उ। ३.९.२८] इति श्रुतेः । ज्ञानं च जानातेः कर्तृ-कर्म-करणाभावात् केवलम् । अत एव उपाध्य्-अभावाद् विशुद्धम् । तत एव सर्वान्तरत्वात् प्रत्यक् । तद् अपि समन्ताद् व्याप्यैव स्थितत्वात् सम्यग्-अवस्थितम् । व्याप्तेर् अपि सर्वत्र सत्ता-रूपेणैवेति सत्यं, तारतम्याभावात् पूर्णम् । जन्मादि-विकाराभावाद् अनाद्य्-अन्तम् । सत्त्वादि-गुण-संसर्गाभावान् निर्गुणम् । सर्व-कालम् एकरूपतयैव स्थायित्वन् नित्यम् । द्वितीयाभावाद् अद्वयम् ॥४०॥

 **॥।**

**॥ २.६.४१ ॥**

**ऋषे विदन्ति मुनयः प्रशान्तात्मेन्द्रियाशयाः ।**

**यदा तद् एवासत्-तर्कैस् तिरोधीयेत विप्लुतम् ॥**

**श्रीधर-स्वामी (भावार्थ-दीपिका) : **अत्र विद्वद्-अनुभवं प्रमाणयति । हे ऋसे नारद ! प्रशान्तात्मेन्द्रियाशयाः प्रसन्न-देहेन्द्रिय-मनसो यदा भवन्ति तदा विदन्ति । अन्यदा तद्-अज्ञाने कारणम् आह । यदा तद् एव प्रकाशमानम् एवासतां तर्कैर् विप्लुतं[^१३९] स्यात् तदा तिरोधीयेतेति ॥४१॥

———————————————————————————————————————

**जीव-गोस्वामी (क्रम-सन्दर्भः) : **अन्य-पक्ष-पातितानाम् अवेद्यत्वे हेतुम् आह—प्रशान्ता भगवन्-निष्ठा आत्मादयो येषाम्, त एव तद् विदन्ति । असत्-तर्कैः, योऽनादृतो नरक-भाग्भिर् असत्-प्रसङ्गैः [भा।पु। ३.९.४] इति वक्ष्यमाण-तृतीय-स्कन्ध—गत-मद्-उक्त-दिशा तादृश-तद्-रूपादि-कुतर्कैस् तु विप्लुतं सत् यत् तिरोधीयत इति । तद् एवम् अनेन पद्य-चतुष्केण तादृश-स्वरूप एव भगवांस् तादृश-स्वरूप-शक्त्या तद्-रूपः सन्न् अवतारादिकं करोति । तत्र तत्-तद्-अज्ञास् तत्-तद्-गायन्तोऽपि न सुखं प्राप्नुवन्ति । यतस् तत्-तद्-विज्ञाने चाधिकृत्य, परिनिष्ठितोऽपि नैर्गुण्ये इत्य् आदिकं बहुतरं गीयत इति व्यञ्जितम् ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ऋषे ! हे नारद ! मुनयो मनन-शीलाः । यदा प्रशान्तात्मेन्द्रियाशया भवन्ति, तदा तद् विदन्ति । अन्यथा असत्-तर्कैर् विप्लुतम् । तद् एव वस्तु तिरोधीयते । एतेन तस्य निर्विशेषं स्वरूपं तद् ब्रह्म । तत् कथञ्चिद् अपि ज्ञातुं शक्यम्, न तु स-विशेष-स्वरूपम् इत्य् उक्तम् । एवम् एव विबोद्धुम् अर्हत्य् अमलान्तरात्मभिः [भा।पु। १०.१४.६] इत्य्-आदिना दशम-स्कन्धेऽपि वक्ष्यते ॥४१॥

 **॥।**

**॥ २.६.४२ ॥**

**आद्योऽवतारः पुरुषः परस्य**

**कालः स्वभावः सद्-असन्-मनश् च ।**

**द्रव्यं विकारो गुण इन्द्रियाणि**

**विराट् स्वराट् स्थास्नु चरिष्णु भूम्नः ॥**

**श्रीधर-स्वामी (भावार्थ-दीपिका) : **अवतारान् विस्तरेणाह[^१४०]—आद्य इत्य्-आदि यावद् अध्याय-समाप्ति । **परस्य** **भूम्नः** **पुरुषः** प्रकृति-प्रवर्तकः । यस्य सहस्र-शीर्षा इत्य् उक्तो लीला-विग्रहः, स **आद्योऽवतारः** । वक्ष्यति हि—


    भूतैर् यदा पञ्चभिर् आत्म-सृष्टैः 


    पुरं विराजं विरचय्य तस्मिन् ।


    स्वांशेन विष्टः पुरुषाभिधानं 


    अवाप नारायण आदि-देवः॥ [भा।पु। ११.४.३]

यथोक्तम्—


    विष्णोस्[^१४१] तु त्रीणि रूपाणि पुरुषाख्यान्यतो विदुः ।


    प्रथमं महतः स्रष्टृ द्वितीयं त्व् अण्ड-संस्थितम् ।


    तृतीयं सर्व-भूत-स्थं तानि ज्ञात्वा विमुच्यते ॥ इति । 

यद्यपि सर्वेषाम् अविशेषेणावतारत्वम् उच्यते, तथापि **कालश्** च **स्वभावश्** च **सद्-असद्** इति कार्य-कारणात्मिका प्रकृतिश् च एताः शक्तयः, **मन**-आदीनि कार्याणि, ब्रह्मादयो गुणावताराह्, दक्षादयो विभूतय इति विवेक्तव्यम् । **मनो** महत् तत्त्वम् । **द्रव्यं** महा-भूतानि । क्रमोऽत्र न विवक्षितः । **विकारो**ऽहंकारः । **गुणः** सत्त्वादिः । **विराट्** समष्टि-शरीरम् । **स्वराट्** वैराजः । **स्थास्नु** स्थावरम् । **चरिष्णु** जङ्गमं च व्यष्टि-शरीरम् ॥४२॥

———————————————————————————————————————

**जीव-गोस्वामी (क्रम-सन्दर्भः) : **पूर्वार्थम् एव स्पष्टयति—**आद्योऽवतार** इत्य्-आदिना । **परस्य** भूम्नः स्वरूपेण शक्त्या च सर्वातिशायिनोऽवतारः प्राकृत-वैभवे स्वेच्छयाविर्भावः ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स एष आद्यः पुरुषः [भा।पु। २.६.३८] इत्य् एकेन श्लोकेनोक्तं पुरुषावतारं तत् कर्म च विवृणोति सार्धैश् चतुर्भिः । **परस्य **पर-व्योमाधिनाथस्य भगवतः । **आद्यः** प्रथमोऽ**वतारः** । **पुरुषः** प्रकृतीक्षण-कर्ता कारार्णव-शायी । जगृहे पौरुषं रूपं भगवान् [भा।पु। १.३.१] इति प्रथमोक्तेः । **काल-स्वभावादयश्** च तस्य कर्मोच्यते, कल्पे कल्पे सृजत्य् अजः । आत्मात्मन्य् आत्मनात्मानम् इत्य् उक्तेः । स एकोऽपि माया-शक्त्या नाना भवेद् इत्य् अर्थः । **सद्-असत्** कार्य-कारणात्मकं सर्वं विश्वम् एव । तद् एव विवृणोति—**मन** इत्य् आदि। क्रमोऽत्र न विवक्षितः । **द्रव्यं** महा-भूतानि । **विकारो**ऽहङ्कारः । **गुणः** सत्त्वादिः । **विराट्** समष्टि-शरीरं पातालादि । **स्वराट्** समष्टि-जीवो हिरण्यगर्भः । **स्थास्नु** स्थावरम् । **चरिष्णु** जङ्गमं व्यष्टि-शरीरम् । **भूम्नः** परमेश्वरस्य सम्बन्धि ॥४२॥

 **॥।**

**॥ २.६.४३ ॥**

**अहं भवो यज्ञ इमे प्रजेशा**

**दक्षादयो ये भवद्-आदयश् च ।**


    **स्वर्लोक-पालाः खग-लोक-पाला**[^१४२]

**नृलोक-पालास् तललोक-पालाः ॥**

**श्रीधर-स्वामी (भावार्थ-दीपिका) : अहं** ब्रह्मा । **भवो** रुद्रः । **यज्ञो** विष्णुः । **दक्षादयो** **य इमे प्रजेशाः** । [**भवद्-आदयश् च** नैष्ठिकाः], **तललोक-पालाः** पातालाधिपतयः ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **स एष आद्य पुरुषः इत्येकेन इलोकेनोक्तं पुरुषावतारं तत्कर्म च विवृणोति सार्धेः चतुर्भिः। परस्य परव्योमाधिनाथस्य भगवत आद्यः प्रथमोऽक्तारः पुरुषः प्रकृतीक्षणकर्ता कारणार्णवशायी । जगृहे पौरुषं रूपं भगवान् इति प्रथमोक्तेः । कालस्वभावादयश् च तस्य कर्मोच्यते । कल्पे कल्पे मृजत्यजः । आत्मात्मन्यात्मनात्मानम् । इत्य्-उक्तेः । स एकोऽपि मायाशक्त्या नाना भवेदित्य् अर्थः । सदसत्कार्यकारणात्मकं सर्वं विश्वम् एव तद् एव विवृणोति मन इत्य्-आदि । क्रमोऽत्र न विवक्षितः ॥४१-४३॥

———————————————————————————————————————

**जीव-गोस्वामी (क्रम-सन्दर्भः) : **कालादयश् च परम् एव तत्त्वम् इति सार्धैश् चतुर्भिर् अन्वयः । यज्ञस्य विष्णोः साक्षाद् अवतारत्वेन ब्रह्म-भवयोर् आवेशावतारत्वेनान्येषां शक्ति-तत्-कार्य-रूपत्वेन तद्-अनन्यत्वम् इत्य् अर्थः ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तथाहं ब्रह्मा । तद्-आदयस् त्रयो गुणावताराः । खं भुवर्-लोकस् तद्-गत-लोक-पालाः । तल-लोक-पालाः पातालाधिपतयः ॥४३॥

 **॥।**

**॥ २.६.४४ ॥**

**गन्धर्व-विद्याधर-चारणेशा**

**ये यक्ष-रक्षोरग-नाग-नाथाः ।**

**ये वा ऋषीणाम् ऋषभाः पितॄणां**


    **दैत्येन्द्र**[^१४३]**-सिद्धेश्वर-दानवेन्द्राः ।**


    **अन्ये च ये प्रेत-पिशाच**[^१४४]**-भूत-**

**कूष्माण्ड-यादो-मृग-पक्ष्य्-अधीशाः ॥**

**श्रीधर-स्वामी (भावार्थ-दीपिका) : **गन्धर्वादीनाम् ईशाः । यक्षादीनां नाथाः । रक्षोरगेति सन्धिर् आर्षः । ऋषीणां पितॄणां च श्रेष्ठाः । प्रेतादीनाम् अधीशाः ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **रूपवत्साकारमस्मदादिपरम् अरूपवनिराकारं कालादिकं चेति द्विविधं भगवद्रूपम् अपि अस्वरूपं न भगवतः स्वरूपं तस्य स्वरूपशक्तिविलासत्वाभावादित्य् अर्थः । एवं कालादीनां पुरुषावतारस्य कर्मरूपत्वेऽपि ते शक्तयः ब्रह्मादयो गुणावताराः प्रजापत्यादयो विभूतयोन्ये केचिज्ज्ञानिनो योगिनः कर्मिणो मूढाश् च स्थावरजङ्गमाश् च सर्वे पुरुषावतारस्य सृष्ट्यादिलीलापरिकरा ज्ञेया इति **विश्वनाथः **। परस्य भूम्नः स्वरूपेण शक्त्या सर्वातिशायिनः अवतारः प्राकृतवैभवे स्वेच्छयाविर्भावः कालादयः परम् एव तस्वम् इति सार्द्धैश्चतुर्भिरन्वयः । यज्ञस्य साक्षादवतारत्वेन ब्रह्मभवयोरावेशावतारत्वेनान्येषां शक्तितत्कार्यरूपत्वेन तदवतारतारत्वम् इति सन्दर्भः ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **रक्षोरगेति सन्धिर् आर्षः ॥४४॥

 **॥।**

**॥ २.६.४५ ॥**

**यत् किं च लोके भगवन् महस्वद्**

**ओजः-सहस्वद् बलवत् क्षमावत् ।**

**श्री-ह्री-विभूत्य्-आत्मवद् अद्भुतार्णं**

**तत्त्वं परं रूपवद् अस्व-रूपम् ॥**

**मध्वाचार्यः (भागवत-तात्पर्यम्) : **

यः शेते प्रलये विष्णुः शून्य-नामा महाकृतिः ।


        स तु नारायणो नाम नराणाम् अयन त्व् अतः ॥


        रूपं द्वितीयं भवति दीपाद् दीपान्तरं यथा ।


        सिसृक्षोस् तस्य पुरुष इत्य् आहुस् तद्-विदो जनाः ॥


        सरमाया द्वितीये तु रूपे प्रकृति-संज्ञिते ।


        वीर्यम् आधत्त पुरुषो महांस् तस्माद् अजायत ॥


        योऽसौ हिरण्यगर्भाख्यः पुरुषः सोऽपि भण्यते ।


        श्रद्धेत्य् उक्ता तु तत्-पत्नी सापि प्रकृतिर् उच्यते ॥


        प्रलये त्व् अशरीरौ तौ विभासेन व्यवस्थितौ ।


        शरीरं प्राप्य पुरुषात् संयोगं तौ प्रचक्रतुः ॥


        ततः पुनर् महत्-तत्त्वं प्रजातं जगद्-अङ्कुरम् ।


    स्वस्यैव पुत्रतां यातम् अहङ्कारस् ततोऽजनि ॥ इति व्योम-संहितायाम् ।


        पुरुषस् तस्यैवाद्यावतारः कालादयो रूपवत् ।


        अस्वरूपम् अपि प्रियत्वात् पुरुषाद्या हरे रूपं 


        ब्रह्माद्यास् तत्-प्रियाः स्मृताः । 


    स्वरूप-भूता नैवैते तत्-सन्निधि-युता अपि ॥ इति पाद्मे ।


        कालो वस्तु स्वभावश् च प्रकृतिः प्राण एव च ।


        मनश् च पञ्च-भूतानि विकारस् त्रिगुणा अपि ।


    न स्वरूपं हरेर् एतत् तथाप्य् एषु हरिः स्थितः ॥ इति ब्राह्मे ।


    सत्-प्राणः सद् इति प्राण इति श्रुतेः ।


        द्रव्यस् तु पञ्च-भूतानि विकारोऽम् उदाहृतम् ।


    विराजं गरुडं प्राहुः स्वराड् इन्द्र उदाहृतः ॥ इति षाड्गुण्ये ।


        सर्वं तु रूपवद् विष्णोर् विशेषेण विभूतिमत् ।


    अतिप्रियतान् नैवैतत् स्वरूपम् अपि भण्यते ॥ इति स्कान्दे ।


        स्वतो महत्त्वं तु महो विशेष-प्राप्ति-शक्तिता ।


    विभूतिर् लक्षणोन्नाहो लक्ष्मी-शब्देन भण्यते ॥ इति ब्रह्म-तर्के ।


        प्रधानत्वेन सर्वस्मान् मत्स्य-कूर्मादयो हरेः ।


        अवताराः श्रुतौ ख्याताः स एवैते ततः स्मृताः ॥


        न स्वरूपं तु ब्रह्माद्याः स्मृता माया-विभूतयः ।


    स्वेच्छयैषां विशिष्टत्वं कुरुते तत् तथा स्मृतः ॥ इति व्योम-संहितायाम् ।


        यज्ञ-शब्दोदितौ द्वौ तु देवौ लोक-पुरस्कृतौ ।


        एको नारायणस् तत्र रुद्र-च्छिन्नस् तथापरः ॥


    स तु यज्ञाभिमानी स्यात् तत्-पतिः केशवः स्मृतः ॥ इति पाद्मे ॥४१-४५॥

———————————————————————————————————————

**श्रीधर-स्वामी (भावार्थ-दीपिका) : **किं बहुना, यत् किंचिद् भगवद्-आदि तत् सर्वं परम् एव तत्त्वम् इत्य् अन्वयः । भगवद् ऐश्वर्य-युक्तम्, महस्वत् तेजो-युक्तम् । ओजः-सहसी इन्द्रिय-मनः-शक्ती तद्-युक्तम् । बलं दाक्ष्यम् । श्रीः शोभा, ह्रीर् अकर्म-जुगुप्सा, विभूतिः संपत्तिः, आत्मा बुद्धिस् तद्-युक्तम् । अर्णो वर्णः । अद्भुतार्णम् आश्चर्य-वर्णम् इत्य् अर्थः । रूपम् एव स्वरूपम्, रूपवद् अस्वरूपं च यत् तत् सर्वं परं तत्त्वं तद्-विभूतिर् इत्य् अर्थः ॥४५॥

———————————————————————————————————————

**वंशीधरः (भावार्थ-दीपिका-प्रकाशः) : **सुपेशश्शब्दे सलोपश्चार्ष इत्य् अर्थः । केचित् तु ललोपमार्षमाहुस्तन्मते सुपेशलशब्दोस्तीत्य् अर्थः । हे ऋष इति । तवर्षित्वसम्पादनायैव तुभ्यं वदामि त्रिकालज्ञस्यैवर्षिशब्दवाच्यत्वप्रसिद्धेरिति भावः । इत्य् अर्थ इति । पा पाने इत्यस्मात्कर्मणि लोट् सम्भवत्वादन्यदप्याह । यद् वेति । पीङ् पाने इति दैवादिकाच्छतृप्रत्यय आर्ष इत्य् अर्थ इत्यस्यायं भावः । सन्दर्भः किं बहुना एतदर्थमेवास्य महापुराणस्याविर्भाव इति । भवतानुदितप्रायं यशो भगवतोमलम् इत्यादौ समाधिनानुस्मर तद्विचेष्टितम् इत्यादौ च दर्शितम् । सा च भगवतो लीला द्विविधा सृष्ट्यादिरूपा लीला विनोदरूपा च तयोर् उत्तरा तु प्रशस्ततरेत्याशयेनाह । प्राधान्यतो यानृष इति । यद्यपि पूर्वम् आद्योवतारः पुरुषः परस्य इत्य्-आदिग्रन्थेन पुरुषं कालादितच्छक्तिं मनआदि तत्कार्यं ब्रह्मादि तद्गुणावतारान् दक्षादितद्विभूतीश्चोक्तवानस्मि तेन च मृष्ट्यादिलीलास्तथापि यान् हे ऋषे पुरुषस्य भूम्नो लीलावतारान् प्राधान्येनामनन्ति तानेव ते इमान्मम हृदयाधिरूढान् कर्णकषायशोषान् तदितरश्रवणरागहन्तृन् किं च,  सुपेशान् परममनोहरान् अनुक्रमिष्ये तदनुक्रमणं सम्यक्पीयताम्  ॥४५॥


    इति श्री-भागवतभावार्थदीपिकाप्रकाशे द्वितीय-स्कन्धे षष्ठोऽध्यायः ॥६॥

———————————————————————————————————————

**जीव-गोस्वामी (क्रम-सन्दर्भः) : **यज्ञस्य विष्णोः साक्षाद् अवतारत्वेन ब्रह्म-भवयोर् आवेशावतारत्वेनान्येषां शक्ति-तत्-कार्य-रूपत्वेन तद्-अनन्यत्वम् इत्य् अर्थः ॥४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं बहुना, यत् किंचिद् भगवद्-आदि । भगं श्री-काम-माहात्म्य-वीर्य-यत्नार्क-कीर्तिषु इत्य् अमरः । महस्वत् तेजो-युक्तम् । ओजः-सहो-बलानीन्द्रिय-मनः-शरीर-पाटवानि । ह्रीर् अकर्म-जुगुप्सा । आत्मा बुद्धिः । अद्भुतार्णम् आश्चर्य-वर्णम् । तत् सर्वं तत्त्वम् । रूपवत् साकारम् अस्मद्-आदिकम् । परम् अरूपवद् निराकारम् । कालदिकं चेति द्विविधं—भगवद्-रूपम् अप्य् अस्वरूपं न भूतः स्वरूपं तस्य स्वरूप-शक्ति-विलासत्वाभावाद् इत्य् अर्थः । एवं च कालादीनां पुरुषावतारस्य कर्म-रूपत्वेऽपि ते शक्तयो ब्रह्मादयो गुणावताराः, प्रजापत्य्-आदयो विभूतयः, अन्ये केचिज् ज्ञानिनो योगिनः कर्मिणो मूढाश् च स्थावर-जङ्गमाश् च सर्वे पुरुषावतारस्य सृष्ट्य्-आदि-लीला-परिकरा ज्ञेयाः ॥४५॥

 **॥।**

**॥ २.६.४६ ॥**

**प्राधान्यतो यान् ऋष आमनन्ति**

**लीलावतारान् पुरुषस्य भूम्नः ।**

**आपीयतां कर्ण-कषाय-शोषान्**


    **अनुक्रमिष्ये त इमान् सुपेशान्**[^१४५]** ॥**

**श्रीधर-स्वामी (भावार्थ-दीपिका) : **शुद्ध-सत्त्वावतारान् वक्तुम् आह—प्राधान्यत इति । असत्-कथा-श्रवणैर् ये कर्णयोः कषाया मलास् तान् शोषयन्तीति तथा तान् । सुपेशान् सुन्दरान् । स-कारलोपश् चार्षः[^१४६] । हे ऋसे, ते तुभ्यम् अनुक्रमिष्ये, तद् अनुक्रमेणावृतं त्वया पीयताम् इत्य् अर्थः । यद् वा, पीयताम्[^१४७] इति शत्रन्तम् । आपिबतां कर्ण-कषाय-शोषान् इत्य् अर्थः ॥४५॥

———————————————————————————————————————

**जीव-गोस्वामी (क्रम-सन्दर्भः) : **किं बहुना ? एतद्-अर्थम् एवास्य महा-पुराणस्याविर्भाव इति भवतानुदित-प्रायं यशो भगवतोऽमलम् इत्य् आदौ, समाधिनाऽनुस्मर तद्विचेष्टितम् इत्य् आदौ च वर्णितम् । सा च भगवतो लीला द्विविधा । सृष्ट्य्-आदि-रूपा लीलावतार-विनोद-रूपा च । तयोर्  उत्तरा तु प्रशस्ततरेत्य् आशयेनाह—प्राधान्यतो यान् ऋष इति । यद्यपि पूर्वम् आद्योऽवतारः पुरुषः परस्येत्य् आदि ग्रन्थेन पुरुषं कालादि-तच्-छक्तिं मन-आदि तत्-कार्यं ब्रह्मादि तम् । गुणावतारान् दक्षादि-तद्-विभूतीश् चोक्तवान् अस्मि तेन च सृष्ट्य्-आदि-लीलाः तथापि यान् हे ऋषे पुरुषस्य भूम्नो लीलावतारान् प्राधान्येनामनन्ति तान् एव इमान् मम हृदयाधिरूढान् । कर्ण-कषाय-शोषान् तद्-इतर-श्रवण-राग-हर्तॄन् । किं च, सुपेषान् परम-मनोहरान् अनुक्रमिष्ये तद्-अनुक्रमणं सम्यक् पीयताम् ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं माया-शक्ति-प्राधान्येन पुरुषावतारम् उक्त्वा, चिच्-छक्ति-मयान् लीलावतारान् वराह-यज्ञादीन् वक्तुम् आह । प्राधान्यत आमनन्तीत्य् उपास्यत्वेनांशेनेति व्यञ्जयति । कर्णयोः कषायान् वार्तान्तर-श्रवण-वासनाः शोषयन्तीति तान् । हे ऋषे ! ते तुभ्यम् अनुक्रमिष्ये क्रमेण कथयिष्ये । तत् कथामृतं त्वया पीयताम् ॥

 **॥।**

इति सारार्थ-दर्शिन्यां हर्षिण्यां भक्त-चेतसाम् ।

षष्ठोऽध्यायो द्वितीयेऽस्मिन् सङ्गतः सङ्गतः सताम् ॥

 **॥।**


        इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वितीय-स्कन्धे ब्रह्म-नारद-संवादे


        पुरुष-विभूति-वर्णनं नाम


        षष्ठोऽध्यायः


        ॥२.६॥


    **(२.७)**


## सप्तमोऽध्यायः


## वराहावतारादारभ्य श्रीकृष्णावतारपर्यन्तं संक्षेपतोऽवतारचरितवर्णनम् ।

**॥ २.७.१ ॥**

**ब्रह्मोवाच—**

**यत्रोद्यतः क्षिति-तलोद्धरणाय बिभ्रत्**

**क्रौडीं तनुं सकल-यज्ञ-मयीम् अनन्तः ।**

**अन्तर्-महार्णव उपागतम् आदि-दैत्यं**

**तं दंष्ट्रयाद्रिम् इव वज्र-धरो ददार ॥**

**श्रीधर-स्वामी (भावार्थ-दीपिका) : **

सप्तमे भगवल्-लीलावतारा ब्रह्मणोदिताः ।

नारदाय तु तत्-कर्म प्रयोजन-गुनैः सह ॥

**यत्र** यदा **क्षिति-तलोद्धरणार्थं** वाराहीं **तनुं बिभ्रत्** सन्नुद्यतोऽनन्तस्[^१४८] तदा तं सुप्रसिद्धं हिरण्याक्षं **दंष्ट्रया ददार** ॥१॥

———————————————————————————————————————

**वंशीधरः (भावार्थ-दीपिका-प्रकाशः) : _तेषाम्_** अवताराणां _कर्म-गुण-प्रयोजनैः_ ॥*॥ 

विरोध-परिहाराय व्याख्यान्तरम् आह । यद् वेति । करेण कर्ण-मूलेऽहन् [भा।पु। ३.१९.२५] इत्य् अत्र चक्रवर्ती तु प्रथमं करेण ततो दंष्ट्रया च ददारेति ज्ञेयम् । 

वराहावतार-प्रमाणम् आह—यस्य रूपं बिभ्रद् इमाम् अविन्दद् गुहां प्रविष्टां । सलिलस्य मध्यतः इत्य् आधाने वराह-सम्भारेण विनियुक्तान् मन्त्रतः प्रतीयते । _यस्य_ वराहस्य _रूपं बिभ्रद्_ ईश्वरः _इमां_ पृथिवीं _गुहां_ गूढ-स्थाने _सलिलस्य मध्ये प्रविष्टाम्_ _अविन्दल्_ लब्धवान् इति श्रुतेर् अर्थः ॥१-२॥

———————————————————————————————————————

**कैवल्य-दीपिका**: एवं तावद् इयता प्रबन्धेन मुमुक्षोः समाधि-सामग्रीं समग्राम् उक्त्वेदानीम् अस्यैव व्युत्थान-दशायां योगान्तराय परिहारार्थम् इष्टावाप्त्य्-अर्थं च भगवज्-जन्म-कर्मानुसन्धानं विधातुम् आह—विष्णोर् अवतार-रूपाणीति । व्याधि-स्त्यान-संशय-प्रमादालस्याविरति-भ्रान्ति-दर्शनालब्ध-भूमिकत्वानवस्थितत्वानि चित्त-विक्षेपास् तेऽन्तरायाः ॥३०॥ दुःख-दौर्मनस्याङ्गम्-एजयत्व-श्वास-प्रश्वासा विक्षेप-सह-भुवः ॥ [यो।सू। १.३०-३१] । तत्र _स्त्यानम्_ अकर्मण्यता । _प्रमादः_ समाधि-भूमेर् अलाभः । अनवस्थितत्वं यल्-लब्धायां भूमौ चित्तस्याप्रतिष्ठा । जन्म-कर्मानुसन्धानेन महांल् लाभः । तद् उक्तं—जन्म कर्म च मे दिव्यम् एवं यो वेत्ति तत्त्वतः [गीता ४.९] इति। 

कुतश् चत्वारिंशद् एव ? चतुर्णाम् अन्येषाम् अप्य् उपलम्भात् । तत्राह—**हरि** इति । पौनरुक्त्यं च मन्वन्तरावतारार्थम् । ते चावताराश् चतुर्धा । कल्प-मन्वन्तर-युग-स्वल्प-भेदात् । तत्र कल्पावतारान् शृण्वन् अध्व-विघ्नोपशान्तये वराहं भावयेद् इत्य् आह—**यत्र** इति । **आदि-दैत्यं** हिरण्याक्षम् ॥१॥ [मु।फ। ३.१]

———————————————————————————————————————

**जीव-गोस्वामी (क्रम-सन्दर्भः) : **करेण कर्ण-मूलेऽहन् [भा।पु। ३.१९.२५] इति वक्ष्यमाणात् प्रथमं करेणाहन्, पश्चाद् **दंष्ट्रया** च **ददार** इति ज्ञेयम् ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

अवताराः सप्तमेऽस्मिन् क्रोडाद्याः सह कर्मभिः ।

विभूतयश् च भक्ताश् च निरूप्यन्ते समासतः ॥ओ॥

वराहावतारम् आह । **यत्र** **क्षिति-तलस्य** भूतलस्य **उद्धरणाय** उद्यतः गत्वा उद्यमं चक्रे । तत्रैव **अन्तर्-महार्णवे** । **उपागतं** हिरण्याक्षं **दंष्ट्रया** करेण कर्ण-मूलेऽहन् [भा।पु। ३.१९.२५] इति वक्ष्यमाणात् प्रथमं करेण ततो दंष्ट्रया च ददारेति ज्ञेयम् ॥१॥

**॥।**

**॥ २.७.२ ॥**

**जातो रुचेर् अजनयत् सुयमान् सुयज्ञ**

**आकूति-सूनुर् अमरान् अथ दक्षिणायाम् ।**

**लोक-त्रयस्य महतीम् अहरद् यद् आर्तिं**

**स्वायम्भुवेन मनुना हरिर् इत्य् अनूक्तः ॥**

**मध्वाचार्यः (भागवत-तात्पर्यम्) : **

क्रियाभिमाणाद्य्-अज्ञोऽसाव् इन्द्र-सूनुः प्रकीर्तितः ।


    यज्ञे सत्त्वात् स्वयं विष्णुर् यज्ञो रुचि-सुतः स्मृतः ॥ इति पाद्मे ।


        हरिर् इति ज्ञात्वेशावासाम् इत्य्-आदिनानूक्तः ।


    त्रयी श्रुतिर् नित्य-वाक् च वेदोऽनुवचनं तथा ॥ इति ह्य् अभिधानम् ॥२॥

———————————————————————————————————————

**श्रीधर-स्वामी (भावार्थ-दीपिका) : **यज्ञावतारम् आह । **रुचेः** प्रजापतेः सकाशात् तद्-भार्याया **आकूतेः** **सूनुः** सुतः **सुयज्ञो** नाम जातः । स च स्व-भार्यायां **दक्षिणायां** सुयमान् देवान् अजनयत् । स एवेन्द्रः सन् यदा आर्तिम् अहरत् तदा पूर्वं सुयज्ञ इत्य् उक्तोऽप्य् अनु पश्चान् मनुना मातामहेन हरिर् इत्य् उक्तः । अनेन देवोत्पादनं लोक-त्रयार्तिहरणं च तस्य कर्म दर्शितम् । एवं सर्वत्रावतारस् तत्-कर्म च ज्ञेयम् ॥२॥

———————————————————————————————————————

**कैवल्य-दीपिका**: लोकापवाद-निरासार्थं यज्ञम् आह—**जात** इति । **रुचिः** पिता । **आकूतिर्** माता । **दक्षिणा** पत्नी । **सुयमा** नाम देवाः पुत्राः । **स्वायम्भुवो** **मनुर्** मातामहः । तेन **सुयज्ञ** इति प्रथमम् **उक्तः** पश्चाद् **हरिर्** इति । यतो **लोकानाम् आर्तिम् अहरत्** ॥२॥ [मु।फ। ३.२] 

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यज्ञावतारम् आह—**रुचेः** प्रजापतेः सकाशाज् **जातः** सन् **सुयमान्** देवान् **अजनयत्**। नाम्ना **सुयज्ञः** । **आकूतेः** स्वायम्भुव-पुत्र्याः **सूनुः** । **दक्षिणायां** स्व-भार्यायाम् । स एवेन्द्रः सन्, यदा **आर्तिं** पीडाम् **अहरत्**, तदा पूर्वं सुयज्ञ इत्य् उक्तोऽपि **अनु** पश्चात् मातामहेन **मनुना** **हरिर्** **इत्य्** **उक्तः** । एवम् अग्रेऽपि सर्वत्र जन्म कर्म पित्रोः स्वस्य च नाम यथा-योग्यं ज्ञेयम् ॥२॥

 **॥।**

**॥ २.७.३ ॥**

**जज्ञे च कर्दम-गृहे द्विज देवहूत्यां**

**स्त्रीभिः समं नवभिर् आत्म-गतिं स्व-मात्रे ।**

**ऊचे ययात्म-शमलं गुण-सङ्ग-पङ्कम्**

**अस्मिन् विधूय कपिलस्य गतिं प्रपेदे ॥**

**श्रीधर-स्वामी (भावार्थ-दीपिका) : **कपिलावतारम् आह । कर्दमस्य प्रजापतेर् गृहे च तद्-भार्यायां देवहूत्यां जज्ञे । नवभिः स्त्रीभिर् भगिनीभिः सह । स च स्व-मात्रे आत्म-गतिं ब्रह्म-विद्याम् उक्तवान् । यया आत्म-गत्या सा आत्मनः शमलं मलिनी-करणं गुण-सङ्ग-रूपं पङ्कम् अस्मिन्न् एव जन्मनि विधूय कपिलस्य गतिं मुक्तिं प्राप्तवती ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **यथाहम् अपि ब्रह्मोद्भूतत्वात्ताहशोस्म्यहो श्रीकपिलो हि क्षीरशङ्खन्यायेन ब्राह्मणत्वे सति भगवदवतारत्वादतीवोत्कृष्टोस्तीति सम्भाषयमानं नारदं प्रति ब्रह्माह त्वम् अपि तादृश एवेति द्विजपदेन ध्वनितं यद्यपि द्विजपदं त्रिवर्णे शक्तं तथापि द्विजराजश्शशधरः इत्य् अत्र द्विजपदस्य ब्राह्मण एव मुख्या शक्तिरस्ति सोमोऽस्माकं ब्राह्मणानां राजा इति श्रुतिबलात् ॥३॥

**कैवल्य-दीपिका**: राज-सत्त्वादि-दोष-हानार्थं कपिलावतारम् आह—**कपिल** इति । **कर्दमः** पिता । **देवहूतिर्** माता । **नव** भगिन्यः । **आत्म-गतिं** ब्रह्म-विद्याम् । **यया** मात्रा पुत्रस्य **गतिं** मुक्तिं **प्रपेदे** । **आत्म-शमलं** मलिणी-करणम् । **गुण-सङ्गाख्यं पङ्कं** विधूय **अस्मिन्न्** एव जन्मनि । हे **द्विज** ! नारदः ॥३॥

———————————————————————————————————————

**जीव-गोस्वामी (क्रम-सन्दर्भः) : **जज्ञे चेति । आत्मनो भगवद्-रूपस्य गतिं ज्ञानम् उक्तवान् । कपिलस्य गतिं तदीय-नित्यावासं वैकुण्ठांश-विशेषम् ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कपिलावतारम् आह—जज्ञे जातः । द्विज हे नारद ! नवभिः स्त्रीभिर् भगिनीभिः । समं सह । यया आत्म-गत्या । आत्मनः शमलं मालिनी-करणं गुण-सङ्ग-रूपं पङ्कं विधूय । अस्मिन् जगति वर्तमानो जनः कपिलस्य गतिं त्रिपाद्-विभूतिस्थं कपिल-वैकुण्ठं प्रपेदे प्राप्तवान् ॥३॥ 

 **॥।**

**॥ २.७.४ ॥**


    **अत्रेर्**[^१४९]** अपत्यम् अभिकाङ्क्षत आह तुष्टो \
दत्तो मयाहम् इति यद् भगवान् स दत्तः । \
यत्-पाद-पङ्कज-पराग-पवित्र-देहा \
योग-र्द्धिम्**[^१५०]** आपुर् उभयीं यदु-हैहयाद्याः ॥**

**मध्वाचार्यः (भागवत-तात्पर्यम्) : **अमयीं[^१५१] विष्णु-प्रधानाम् ॥४॥

———————————————————————————————————————

**श्रीधर-स्वामी (भावार्थ-दीपिका) : **दत्तात्रेयावतारम् आह । **मयाहम्** एव[^१५२] तुभ्यं **दत्त** इति **यद्** यत **आह** ततः **स** नाम्ना **दत्तो** जातः । स्व-भक्तेभ्यो योगैश्वर्य-दानं तच्-चरितं च दर्शयति । **यस्य पाद-पङ्कजयोः परागस्** तेन **पवित्रा देहा** येषां ते । **उभयीम्** ऐहिकीम् आमुष्मिकीं च भुक्ति-मुक्ति-रूपां[^१५३] वा ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **दत्तात्रेयावतार-प्रतिपादिका श्रुतिर् अपि—


    यं वै सूर्यं स्वर्भानुस् तमसाविध्यद् आसुरः 


    अत्र यस् तम् अन्वविन्दन् नह्य् अन्ये शक्नुवन् इति । 

अस्या अर्थः--_सूर्यम्_ आत्मानं _स्वर्भानुर्_ माया _तमसा_ विपर्ययेण _अविध्यत्_ जीवत्वम् अनयत् । अत्रेर् अपत्यान् यत्र _यो_ दत्तात्रेयः बहुत्वं पूजार्थमने स्पष्टम् । तेषां मध्ये **हैहयं** तु प्राप्त-**योग-र्द्धिकम्** अपि महापराधत एवं हेतोः कुप्यन् छ्री-परशुरामो जघानेति ज्ञेयम्  ॥४॥

———————————————————————————————————————

**कैवल्य-दीपिका**: अलब्ध-भूमिकत्व-निवृत्तये दत्तात्रेयम् आह—**अत्रेर्** इति । "आत्मैव **मया** तव पुत्रो **दत्तः**" इत्य् अत्रिं प्रत्य् आह । तस्माद् **दत्तः** । **अत्र्य्-अपत्यत्वाद्** आत्रेयः । इतश् चानिञ् इत्य् अपत्यार्थे ढक् । **ऋद्धिं** सिद्धिम् । **उभयीं** भुक्ति-मुक्ति-रूपाम् । **हैहयः** कार्तवीर्यः । **आदि**-शब्दाद् अलर्क-प्रह्लादौ ॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **दत्तात्रेयावतारम् आह—**अत्रेर्** इति । चतुर्थ्य्-अर्थे षष्ठी । **मया अहम्** एव तुभ्यं **दत्तः** इति **यद् आह**, ततः **स** नाम्ना **दत्तो** जातः । **योग-र्द्धिं **योग-सम्पत्तिम् **उभयीम्** ऐहिकीम् आमुष्मिकीं च भुक्ति-मुक्ति-रूपां वा । तेषां च मध्ये **हैहयं** तु प्राप्त-योग-र्द्धिकम् अपि महद्-अपराधत एव हेतोः कुप्यन् श्री-परशुरामो जघानेति ज्ञेयम् ॥४॥

 **॥।**

**॥ २.७.५ ॥**


    **तप्तं तपो विविध-लोक-सिसृक्षया मे**[^१५४]

**आदौ सनात् स्व-तपसः स चतुः-सनोऽभूत् ।**

**प्राक्-कल्प-सम्प्लव-विनष्टम् इहात्म-तत्त्वं**

**सम्यग् जगाद मुनयो यद् अचक्षतात्मन् ॥**

**मध्वाचार्यः (भागवत-तात्पर्यम्) : मे** **तप्तः** सतः । सः नः अर्थे । **सनात्** पूर्वम् । 


        ब्रह्मणस् तपतः पूर्वं विष्णुर् जात उरुक्रमः ।


        सर्व-लोक-हितार्थाय येन रूपं प्रकाशितम् ॥


        यश् च पाति सदा लोकान् अजितो जयतां वरः ।


        तस्मात् रुद्रः समुत्पन्नः सर्व-संहार-कृद् विभुः ॥


        एते त्रिपुरुषाः प्रोक्ताः सृष्टि-स्थित्य्-अन्त-कारिणः ।


        निमित्त-मात्रं तौ देवौ विष्णुः सर्वस्य कारणम् ॥ इति स्कान्दे ॥५॥

———————————————————————————————————————


    **तप्तं तपो विविध-लोक-सिसृक्षया मे**[^१५५]

**आदौ सनात् स्व-तपसः स चतुः-सनोऽभूत् ।**

**प्राक्-कल्प-सम्प्लव-विनष्टम् इहात्म-तत्त्वं**

**सम्यग् जगाद मुनयो यद् अचक्षतात्मन् ॥**

**श्रीधर-स्वामी (भावार्थ-दीपिका) : **कुमारावतारम् आह । **मे** मया आदौ यत् तपस् **तप्तं** तस्मात् **स्व-तपसो** मत्-तपसो हेतोः स हरिश् **चतुःसनोऽभूत्** । सनत्कुमारः सनकः सनन्दनः सनातन इति चत्वारः सन-शब्दा नाम्नि यस्य सः ।[^१५६] कथम्भूतात् स्व-तपसः ? **सनाद्** अखण्डितात्  । यद् वा, स्व-तपसः सनाद् दानात् समर्पणाद् इत्य् अर्थः । षणु दाने । स च **पूर्व-कल्पस्य सम्प्लवे** प्रलये **विनष्टम्** उच्छिन्न-सम्प्रदायम् **आत्म-तत्त्वम्** **इह** अस्मिन् कल्पे[^१५७] **सम्यग् जगाद** उक्तवान् । सम्यक्त्वं दर्शयति—**यद्** गदित-मात्रम् एव **मुनय** आत्मनात्मनि मनस्य् अचक्षत साक्षाद् अपश्यन् ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **सन-शब्दस्याखण्डितार्थां प्रसिद्धिं मत्वाह । _यद् वा_ इति । सन्दर्भस् तु--आदौ प्रथमं **सनात्** तन्-नामाभवत् सनात् सनातन तमः इति विष्णु-सहस्र-नामसु श्रवणात् ॥५॥

———————————————————————————————————————

**कैवल्य-दीपिका**: कामोपशमार्थं चतुःसनम् आह—**तप्तम्** इति । यन् मया **तपस् तप्तं** **स चतुःसनोऽभूत्** । तप एव चतुर्धावतीर्णम् । सनत्कुमारः, सनकः, सनन्दनः, सनातन इति । **सन**-शब्दोपलक्षित-चतुर्-भेदः **सनात्** अखण्डितं यत् स्व-तपः, तस्माद् इमानि नामानि सत्त्व्**आत्म-तत्त्वं जगाद** च यद् गदितं **मुनयः** **आत्मन्य्** अपश्यन् । उपदेशाद् एव साक्षात्कारोऽभूद् इत्य् अर्थः ॥५॥  [मु।फ। ३.५]

———————————————————————————————————————

**जीव-गोस्वामी (क्रम-सन्दर्भः) : सनाद्** इति तन्-नाम्ना भगवान् इत्य् अर्थः । **सनात्** सनातनतमः इति सहस्र-नाम-स्तोत्रात् ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कुमारावतारम् आह—**मे** मया **आदौ** यत् **तपस् तप्तं** तस्मात्, **स्व-तपसो** हेतोः स हरिः **चतुःसनोऽभूत्** । सनक-सनन्दन-सनातन-सनत्कुमारा इति चत्वारः **सन**-शब्दा नाम्नि यस्य सः । अत एव **सनाद्** इति च नाम । सनं सन-शब्दम् अटति व्याप्नोतीति सः । सनात् सनातन-तमः इति सहस्र-नाम-स्तोत्रात् । **इह** अस्मिन् कल्पे । **आत्म-तत्त्वंसम्यग् जगाद**, यद् गदित-मात्रम् एव **मुनय आत्मन्** स्व-मनसि **अचक्षत** साक्षाद् अपश्यन् ॥५॥

 **॥।**

**॥ २.७.६ ॥**

**धर्मस्य दक्ष-दुहितर्य् अजनिष्ट मूर्त्यां**

**नारायणो नर इति स्व-तपः-प्रभावः ।**

**दृष्ट्वात्मनो भगवतो नियमावलोपं**

**देव्यस् त्व् अनङ्ग-पृतना घटितुं न शेकुः ॥**

**मध्वाचार्यः (भागवत-तात्पर्यम्) : **


        नरो नारायणश् चैव हरिः कृष्णस् तथैव च ।


        चत्वारो धर्म-तनया हरिर् एव त्रयो मतः ।


        अनन्तो नर-नामात्र तस्मिंस् तु नर-नामवान् ।


        विशेषेण स्वयं विष्णुर् निवसत्य् अम्बुजेक्षणः ।


        तस्माच् चतुर्धा धर्मस्य जातो विष्णुर् इतीरितः ॥ इति षाड्गुण्ये ॥६॥

———————————————————————————————————————

**श्रीधर-स्वामी (भावार्थ-दीपिका) : **नर-नारायणावतारम् आह—**धर्मस्य** पत्न्यां **दक्ष-दुहितरि** **मूर्ति**-संज्ञायां **नारायणो नर** इति मूर्ति-द्वयेन जातः । कथम्भूतः ? **स्वो**ऽसाधारणस् **तपः-प्रभावो** यस्य। तद् एवाह—**अनङ्गस्य पृतनाः** देव्योऽप्सरसो **भगवतः** सकाशाद् **आत्मनः** स्व-प्रतिरूपा उर्वश्य्-आद्याः स्त्रीर् दृष्ट्वा तस्य **नियमावलोपं** व्रत-भङ्गं **घटितुं** साधयितुं **न शेकुः** । 

यद् वा, **आत्मनः** स्वस्य यो **नियमस्** तपो-नाशन-रूपस् तस्य **अवलोपं** तत्र **दृष्ट्वा** **भगवतस्** तं **घटयितुं न शेकुर्** इति । एतच् चाख्यानम् एकादशे भविष्यति ॥६॥[^१५८]

———————————————————————————————————————

**वंशीधरः (भावार्थ-दीपिका-प्रकाशः) : **अवलोपम् इत्य् अत्र भागुरि-मतेऽवेत्य् अस्याकार-लोपे पुनर् नवा समासेऽवलोपम् इति सिद्धम् । सम्भवत्वाद् अतिरम् आह । यद् वेति । तत्र भगवति तं नियमावलोपम्  ॥६॥

———————————————————————————————————————

**कैवल्य-दीपिका**: उग्र-धर्म-हानार्थं नारायणावतारम् आह—**धर्मस्य** इति । **धर्मः** पिता । **मूर्तिर्** माता । **दक्षो** मातामहः । **नरो** भ्राता । **स्वः** अकृत्रिमः **तपः प्रभावो** यस्य स तथा । **नियमावलोपं घटितुं** निष्पादयितुम् । **देव्यो**ऽप्सरसः । **न शेकुः**, यद्यप्य् **अनङ्ग-पृतनाः** काम-सैन्यानि **आत्मनः** आत्म-रूपाणि अन्या अप्सरसो भगवतो नारायणस्य देहाद् उत्पन्ना दृष्टाः ॥६॥ [मु।फ। ३.७]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नर-नारायणावतारम् आह । **धर्मस्य** पत्न्यां **मूर्त्यां नारायणो नर** इति स्वरूप-द्वयेन जातः । **स्वो**ऽसाधारणस् तपः-प्रभावो यस्यसः । **अनङ्गस्य पृतना** देव्योऽप्सरसस् तपो-भङ्गार्थम् आगताः । आत्मनः इति जात्यैकत्वम् । आत्मभ्यो हेतुभ्यो नियमावलोपं तपो-भङ्गाभावं **दृष्ट्वा घटितुं** चेष्टितुं **न शेकुः** । शाप-भय-स्तब्धा बभूवुर् इत्य् अर्थः । भागुरि-मते अवेत्य् अस्याकार-लोपे नञा अवलोप इति सिद्धम् । 

यद् वा, भगवतः सकाशात् आत्मनः स्व-प्रति-रूपा ऊर्वश्य्-आद्याः श्रीः नियमावलोपं व्रत-भङ्गाभावं च दृष्ट्वा घटितुं न शेकुः—विस्मयेन स्तब्धा बभूवुर् इत्य् अर्थः ॥६॥

 **॥।**

**॥ २.७.७ ॥**

**कामं दहन्ति कृतिनो ननु रोष-दृष्ट्या**

**रोषं दहन्तम् उत ते न दहन्त्य् असह्यम् ।**

**सोऽयं यद् अन्तरम् अलं प्रविशन् बिभेति**

**कामः कथं नु पुनर् अस्य मनः श्रयेत ॥**

**श्रीधर-स्वामी (भावार्थ-दीपिका) : **यत्र काम-विजयी क्रोधोऽपि बिभेति यत्र कामो न प्रभवतीति किं वक्तव्यम् इत्य् आह—**कामम्** इति । **कृतिनः** श्री-रुद्र-प्रमुखा **रोष**-युक्तया **दृष्ट्या कामं दहन्ति** । **रोषं** त्व् आत्मानं **दहन्तम्** अपि[^१५९] **ते न दहन्ति**, क्रोधेन अभिभूयन्त इत्य् अर्थः । **नु** अहो **सोऽयं** रोषो **यद्-अन्तरं** यन्-मध्यं **प्रविशन्न् अलं बिभेति** । यद् वा, यस्यान्तर् **मनः** । कथं-भूतम्? **अमलं** निर्मलं प्रविशन्न् इति ॥७॥

———————————————————————————————————————

**वंशीधरः (भावार्थ-दीपिका-प्रकाशः): _इत्य् अर्थ_** इति । क्रोधः कामाद् बलीयान् इति भावः ॥७॥

———————————————————————————————————————

**कैवल्य-दीपिका : **नारायणस्य धैर्यं वर्णयन्ति--**कामम्** इत्य्-आदिना । केचित् **कृतिनः** । **कामं** तावद् **रोषम्** आविष्कृत्य **दहन्ति** । **रोषं** पुनस् तान् एव **दहन्तं नो दहन्ति,** न च सहन्ते । **सोऽयं** रोषः यस्यान्तः-करणं **प्रविशत्** अर्त्यर्थं **बिभेति** । कामस्य तु का वार्ता ? ॥८॥ 

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगवतः काम-विजयोऽयं नाद्भुतः, यतस् तत्र क्रोधम् अकुर्वाणः क्रोध-जयम् अप्य् अन्यैर् दुष्करं कृतवान् इत्य् आह—**कामम्** इति । **कृतिनः** श्री-रुद्र-प्रमुखा **रोष**-युक्तया **दृष्ट्या कामं दहन्ति** । **रोषं** त्व् आत्मानं **दहन्तम्** अपि **न दहन्ति**, रोषेणाभिभूयन्त इत्य् अर्थः । **नु** अहो । **सोऽयं** रोषो **यद्-अन्तरं **यन्-मध्यं **प्रविशन्न् अलं बिभेति** । यद् वा, यस्यान्तर् **मनः** । कथंभूतम् ? अमलम् ॥७॥

 **॥।**

**॥ २.७.८ ॥**

**विद्धः सपत्न्य्-उदित-पत्रिभिर् अन्ति राज्ञो**

**बालोऽपि सन्न् उपगतस् तपसे वनानि ।**

**तस्मा अदाद् ध्रुव-गतिं गृणते प्रसन्नो**

**दिव्याः स्तुवन्ति मुनयो यद् उपर्य्-अधस्तात् ॥**

**मध्वाचार्यः (भागवत-तात्पर्यम्) : **

अवतारो महा-विष्णोर् वासुदेव इतीरितः ।


    यो ध्रुवाय निजं प्रादात् स्थानम् अन्यानधिष्ठितम् ॥ इति प्रकाश-संहितायाम् ॥८॥

———————————————————————————————————————

**श्रीधर-स्वामी (भावार्थ-दीपिका) : **चरित्रेणैव कम् अप्य् अवतारं[^१६०] सूचयति । मातुः **सपत्न्याः उदितान्य्** उक्तानि वाक्यान्य् एव **पत्रिणो** बाणाः, तैर् **विद्धो** ध्रुवो **राज्ञ** उत्तानपदोऽ**न्ति** समीपे **तपसे** तपस् तप्तुम् । **ध्रुव-गतिं** ध्रुव-पदम् । **यत्** याम् **उपरि** स्थिताम् **अधस्तात्** स्थिता दिवि भवा **दिव्याः** सप्तर्षयः **स्तुवन्ति** । यद् वा, उपरि भृग्व्-आदयः अधस्तात् सप्तर्षय इति ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **अत्र विश्वनाथः—पृश्निगर्भावतारम् आह--**विद्ध** इति । **ध्रुव-गतिं** नित्य-स्थल-विशेषम् इत्य् अर्थः । मुनि-शब्दो न केवलं सप्तर्षि-परम् एवेति तत्राह—_यद् वा_ इति । वासुदेवावतारोऽयं पृश्निगर्भो ज्ञेयः । 


    त्वम् एव पूर्व-सर्गे भूः पृश्निः स्वायंभुवे सति । 


    तदायं सुतपा नाम प्रजापतिर् अकल्मषः । 

अहं सुतो काम-भवं पृश्निगर्भ इति स्मृतः ॥ [भा।पु। १०.३.३२]

इति दशमे कर्मानवणाद् अत्र तु जन्माश्रवणात् जन्म-कर्मणोः परस्पर-सापेक्षत्वाद् एकत्र सङ्गतिर् औचित्यात् तद् उक्तं भागवतामृते-- \



    अस्यात्र चरितानुक्त्या नामानुक्त्या च तत्र वै ।


    परस्परम् अपेक्षित्वाद् युक्ता चैकत्र सङ्गतिः ॥ [ल।भा। १.३.५६] इति । 

न चात्र ध्रुवार्थं वैकुण्ठान् नारायण एवागतस् तेन पृथग् एवायं ध्रुव-प्रियोऽवतार इति वाच्यं, तद् उक्तं तत्रैव—


    तत्रागमन-मात्रेण यदि स्याद् अवतारता । 


    अन्यत्रापि प्रसज्जेत यथेष्टं तत्-प्रकल्पना ॥ [ल।भा। १.३.५७] इति ।

केचित् तु श्री-वासुदेवोऽयं ध्रुवार्थम् अवतीर्णः । यः खलु ध्रुव-लोकाधिष्ठातेति गम्यते तस्य तु द्वादशाक्षर-विद्योपासनया तल्-लोक-प्राप्तेस् तद्-भक्तत्वम् एव ययोत्तानपदः पुत्रो ध्रुवः कृष्ण-परायणः इत्य्-आद्य्-उक्तेर् इत्य् आहुः ॥८॥

———————————————————————————————————————

**कैवल्य-दीपिका**: उद्दिष्ट-सिद्ध्य्-अर्थं ध्रुव-प्रियं भावयेद् इत्य् आह—**विद्ध** इति । मातुः सुनीतेः **सप्त्नी** या सुरुचिः, तस्या **उदितानि** वाक्यानि तान्य् एव **पत्रिणो** बाणाः, तैः **राज्ञः** उत्तानपादस्य **अन्तिके** समीपे । **ध्रुव-गतिं** ध्रुव-पदम् । **गृणते** स्तुवते । **दिव्या** **मुनयः** सप्तर्षयः । **यद्** यत्र आत्मन **उपरि**-स्थितम् **अधस्तात्** स्थिताः ॥८॥ [मु।फ। ३.९]

———————————————————————————————————————

**जीव-गोस्वामी (क्रम-सन्दर्भः) : विद्ध** इति । श्री-वासुदेव एवायं ध्रुवार्थम् अवतीर्णः । यः खलु ध्रुव-लोकाधिष्ठातेति गम्यते । तस्य द्वादशाक्षर-विद्योपासकत्वात् तल्-लोक-प्राप्तेश् च ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पृश्निगर्भावतारम् आह—**विद्ध** इति । मातुः **सपत्न्याः** सुरुचेः **उदितानि** वाक्यान्य् एव **पत्रिणो** बाणाः, तैर् **विद्धो** ध्रुवः । **राज्ञः** उत्तानपदोऽ**न्ति** समीपे । **तपसे** तपस् तप्तुम् । **गृणते** स्तुवते । **ध्रुव-पदं** नित्य-स्थल-विशेषम् इत्य् अर्थः । **यत्** याम् । **उपरि**-स्थिताः, **अधस्तात्** स्थिताः, दिवि भवा **दिव्याः** सप्तर्षयः **स्तुवन्ति** । यद् वा, उपरि-स्थिता भृग्व्-आदयः अधस्तात् सप्तर्षयः । वासुदेवावतारोऽयं पृश्निगर्भो ज्ञेयः । 


        त्वम् एव पूर्व-सर्गेऽभूः पृश्निः स्वायम्भुवे सति ।


    तदायं सुतपा नाम प्रजापतिर् अकल्मषः ॥ [भा।पु। १०.३.३२]


    अहं सुतो वाम् अभवं पृश्निगर्भ इति श्रुतः । [भा।पु। १०.३.४१]

इति दशमे कर्माश्रवणात् । अत्र तु जन्माश्रवणात् जन्म-कर्मणोः परस्पर-सापेक्षत्वाद् एकत्र सङ्गतेर् औचित्यात् । यद् उक्तं भागवतामृते—


        अस्यात्र चरितानुक्त्या नामानुक्त्या च तत्र वै ।


    परस्परम् अपेक्षित्वाद् युक्ता चैकत्र सङ्गतिः ॥ [ल।भा। १.३.५६] इति ।

न चात्र ध्रुवार्थं वैकुण्ठान् नारायण एवागतः । तेन पृथग् एवायं ध्रुव-प्रियोऽवतार इति वाच्यम् । यद् उक्तं तत्रैव—


        अत्रागमन-मात्रेण यदि स्याद् अवतारता ।


    अन्यत्रापि प्रसज्येत यथेष्टं तत्-प्रकल्पना ॥ [लभगवत्-सन्दर्भा। १.३.५८] इति ॥८॥

 **॥।**

**॥ २.७.९ ॥**

**यद् वेनम् उत्पथ-गतं द्विज-वाक्य-वज्र-**

**निष्प्लुष्ट-पौरुष-भगं निरये पतन्तम् ।**

**त्रात्वार्थितो जगति पुत्र-पदं च लेभे**

**दुग्धा वसूनि वसुधा सकलानि येन ॥**

**मध्वाचार्यः (भागवत-तात्पर्यम्) : **

पृथुर् नाम महाराजस् तत्र विष्णुः स्वयं प्रभुः ।


    पृथु-नामा चतुर्बाहुः प्रविष्टस् तेन चार्थितः ॥ इति महा-संहितायाम् ॥९॥

———————————————————————————————————————

**श्रीधर-स्वामी (भावार्थ-दीपिका) : **पृथ्व्-अवतारम् आह । **यद्** यदा ऋसिभिर् **अर्थितस्**[^१६१] तदा **वेनं त्रात्वा** अन्वर्थं[^१६२] तत् **पुत्र** इति **पदं** नाम लेभे । 


    पुं-नाम्नो नरकाद् यस्मात् पितरं त्रायते सुतः ।


    तस्मात् पुत्र इति प्रोक्तः स्वयम् एव स्वयंभुवा ॥

इति हि पुत्र-पद-व्युत्पत्तिः । कथम्भूतम् ? **द्विजानां** शाप-**वाक्यम्** एव **वज्रं** तेन **विप्लुष्टं** दग्धं **पौरुषं** **भगम्** ऐश्वर्यं च यस्य तम् । चरित्रान्तरम् आह । येन च **जगति** जगद्-अर्थे **वसून्य्** अन्नादि-द्रव्याणि **दुग्धा** ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **पुद्भ्यः पुन्-नामकेभ्यो नरकेभ्यो यतः पितरं त्रायतेऽतः पुत्र इति । पुन्-नामका नरका विंशति-सङ्ख्याका वामन-पुराणे प्रोक्ताः । तथा हि—

पर-दाराभिगमनं पापि-सङ्गः पारुष्यं सर्वत्रेति प्रथमो नरकः ॥१॥

 अत्र नरक-पदं नरक-साधन-परम् । पर-दाराभिगमनादि-जन्य-नरकेभ्यस् तप्तसूम्र्यादिभ्यः पातीति पुत्र इति भावः । एवम् अग्रेऽपि एषां प-वर्गम् आरभ्य मातृकास्थ-दीर्घो-कार-पर्यन्त-गणनात् पुन्नामकत्वम् इति । 

फल-स्तेय-फल-हीनाटन-वृक्ष-जातीय-च्छेदनं द्वितीयः ॥२॥  

वर्ज्यादानावध्यावध-बन्धन-बान्धव-वादस् तृतीयः ॥३॥  

भूत-मात्र-भय-दानं भूति-नाशनं भ्रंशनं निज-धर्मतश् चतुर्थः ॥४॥  

मारण-मित्र-कौटिल्य-मिथ्योक्ति-मिष्टैकाशनानि पञ्चमः ॥५॥

योग-नाशन-यवादि-फल-हरणयान-युग्म-हरणानि षष्ठः ॥६॥ 

राज-भाग-हरण—राज-स्त्री-सङ्ग—गताहित-चिन्तनानि सप्तमः ॥७॥  

लुब्धत्व-लोलुपत्व-लब्ध-धर्मार्थ-नाशनान्य् अष्टमः ॥८॥ 

वेद-ब्राह्मण-निन्दन-ब्रह्म-हरण-विप्रोत्कर्षासहन-विरुद्धाचरणानि नवमः ॥९॥ शिष्टाचार-विनाश-शिष्ट-द्वेष-शिशु-वध-शास्त्र-स्तेयानि दशमः ॥१०॥ 

षड्-अङ्ग-वेदानङ्गीकारं षाड्गुण्य-नीति-परित्यागाव् एकादशः ॥११॥ 

सन्-निन्दा सदाचार-लन्घन-पुरः सरान् आचार-स्वीकार-संस्कार-त्यागा द्वादशः ॥१२॥ 

हानिश् चतुर्वर्ग-विधेर् हेय-संग्रहादिस् त्रयोदशः ॥१३॥ 

क्षपणक-सङ्गस् तन्-मत-स्वीकारः क्षयाह-त्याग-क्षेत्र-हरणादिश् चतुर्दशः ॥१४॥ 

अज्ञ-सङ्गासत्योक्त्य्-असूया-शोचाशुभावह-प्रवृत्तयः पञ्चदशः ॥१५॥ 

आलस्यासत्कर्म-त्यागार्यावर्तीय-धर्मानङ्गीकाराचार्यासेवन-निन्दाश्रम-धर्म-त्यागादिः षोडशः ॥१६॥ 

इच्छा पर-दार-धनादेः सप्तदशः ॥१७॥ 

ईर्ष्या शास्त्रेष्व् अष्टादशः ॥१८॥ 

उद्धतत्वम् एकोनविंशः ॥१९॥ 

ऊर्ध्वं स्थितिर् गुरु-पित्रादेर् ऊतिर् वृद्धिर् विंशः ॥२०॥ 

एते पुन्-नामकाः पुद् इत्य् अत्र तपस्करणम् अदिदुद् इत्य्-आदिवत् उतिर् वासना सा चेह मन्दा ज्ञेया—


    पुन्-नाम-नरकं घोरं विनाशयति सर्वतः । 

एतस्मात् कारणात् साध्यस् ततः पुत्रेति गद्यते ॥


    शेषेभ्यो रक्षणाच् छिष्यः पापेभ्यः परिकीर्तितः । 


    घृतादि-विक्रयो घोरश् चाण्डालादि-परिग्रहः । 


    स्व-दोषाच्छादनं पापं पर-दोष-प्रकाशनम् । 


    इत्य्-आदीनि च पापानि शेष-संज्ञानि वै विदुः ॥ 


    यो गुरुं रक्षते तेभ्यः स शिष्यः परिकीर्तितः । 


    तस्माच् छिष्यश् च पुत्रश् च विधातव्यौ प्रयत्नतः ॥ 


    शिष्याच् छ्रेष्ठतरः पुत्रः सुमार्ग-निरतो यदि । 


    विमार्गगाव् उभौ त्याज्यौ यद् उक्त-निरय-प्रदौ । 


    विष्णु-भक्ति-युतौ कार्यौ प्रयत्नेन सुधी मता ॥ 

इति सर्वं वामन-पुराणे विततम् अस्तीति । वाराहे तु—


    ऐहिकामुष्मिकं दुःखं पुद् इति प्रोच्यते ततः । 

त्राति पुत्र इति ज्ञेयः पुद्दः प्रोक्तस् ततोऽन्यथा ॥ 

ऐहिकं क्षुत्-पिपासा-शीतोष्ण-ज्वरादि । आमुष्मिक नरक-पातादीति विवेकः । जगति भू-लोके पुत्र-प्रदं मथितवेन भुजोत्पन्नत्वात् पुत्रेण प्राप्यं राज्यं लेभे इति तीर्थः । जगतीति निमित्ते सप्तमी अत आह । जगद्-अर्थम् इति । 

सन्दर्भस् तु—भगवन्-निन्दया वेनो द्विजैस् तमसि पातितः [भा।पु। ७.१.१६] इति सप्तम-स्कन्धोक्तेर् वेनस्य पितुर् नारदात् कदाचिन् नरक-भोगोत्तरं कुष्ठि-म्लेच्छत्व-प्राप्तिं श्रुत्वा तम् आनीय कुरुक्षेत्रान्तर्गत-पृथूदक-तीर्थे स्नपनादिना विशोध्य यातना-भोगाद् उद्दधारेति वामन-पुराणीय-कथाम् अप्य् आह ॥९॥

———————————————————————————————————————

**कैवल्य-दीपिका**: क्षुत्-पिपासा शान्त्य्-अर्थं पृथुम् आह—**यद्** **वेनम्** इति । **त्राता** रक्षिता । **यत्** पुत्र इति पदं नाम **लेभे** । पुन्-नाम्नो नरकात् त्रायते इति **पुत्रः**[^१६३] । तेन च वेनः पित्रा त्रातः । **अर्थितो** द्विजैः । **जगति** जगद्-अर्थं **वसूनि** रत्नानि ॥९॥ [मु।फ। ३.१०]

———————————————————————————————————————

**यद् वेनम् उत्पथ-गतं द्विज-वाक्य-वज्र-**

**निष्प्लुष्ट-पौरुष-भगं निरये पतन्तम् ।**

**त्रात्वार्थितो जगति पुत्र-पदं च लेभे**

**दुग्धा वसूनि वसुधा सकलानि येन ॥**

**जीव-गोस्वामी (क्रम-सन्दर्भः) : निरये** **पतन्तम्** इति पुनः पुनः पतनाय सज्जमानं **त्रात्वा** **पुत्र-पदं च लेभ** इति । न केवलं त्रातवान्, अपि तु पुत्र-पदं च पुत्रत्वम् अपि लेभ इत्य् अर्थ-व्यक्त्या तत्रोद्यतेषु मुनिषु कारुण्य-विशेष-व्यक्तिः । क्त्वा-प्रत्ययस् तु त्राणस्यावश्यकता-विवक्षया भाविनि भूतवन् निर्देशात् । किन्तु सप्तम-स्कन्धे—भगवन् निन्दया वेनो द्विजैस् तमसि पातितः [भा।पु। ७.१.१६] इत्य् अनुसारेणैकदा श्री-पृथु-राजेन श्री-नारदात् स्व-पितुर् नरक-भोगानन्तरं कुष्ठि-म्लेच्छ-प्राप्तिं श्रुत्वा तम् आनीय पृथूदकाख्य-कुरुक्षेत्र-तीर्थे स्नपनादिना क्रमेण तद्-अपरिच्छेद्य-यातना-भोगाद् उद्दधारेति वामन-पुराणाद् विशेषो ज्ञेयः ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पृथ्व्-अवतारम् आह । यत् यदा ऋसिभिर् अर्थितस्तदा वेणं त्रात्वा अन्वर्थंतत् पुत्र इति पदं नाम लेभे । 


    पुं-नाम्नो नरकाद्य् अस्मात् पितरं त्रायते सुतः ।


    तस्मात् पुत्र इति प्रोक्तः स्वयम् एव स्वयंभुवा ॥

इति पुत्र-पद-व्युत्पत्तिः । कथम्भूतम् ? द्विजानां शाप-वाक्यम् एव वज्रं तेन निष्प्लुष्टं दग्धं पौरुषं भगम् ऐश्वर्यं च यस्य तम् । श्री-पृथु-राजेन नारदात् स्व-पितुर् नरक-भोगानन्तरं कुष्ठि-म्लेच्छत्व-प्राप्तिं श्रुत्वा तम् आनीय पृथूदकाख्ये कुरुक्षेत्र-तीर्थे स्नपनादिना तद्-अपरिच्छेद्य-यातनाभोगाद् उद्दधारेति वामन-पुराण-कथा ज्ञेया । चरित्रान्तरम् आह—येन च वसुनि अन्नादि-द्रव्याणि । वसुधा पृथ्वी दुग्धा ॥९॥

 **॥।**

**॥ २.७.१० ॥**

**नाभेर् असाव् ऋषभ आस सुदेवि-सूनुर्**

**यो वै चचार सम-दृग् जड-योग-चर्याम् ।**

**यत् पारमहंस्यम् ऋषयः पदम् आमनन्ति**

**स्वस्थः प्रशान्त-करणः परिमुक्त-सङ्गः ॥**

**मध्वाचार्यः (भागवत-तात्पर्यम्) : यद्** रूपं **परमहंस**-प्राप्यं **पदम् आमनन्ति** ॥१०॥

———————————————————————————————————————

**श्रीधर-स्वामी (भावार्थ-दीपिका) : **ऋसभावतारम् आह । **असौ** हरिर् **नाभेर्** आग्नीध्र-पुत्रात् **सुदेव्याः** **सूनुर् आस** । नाभेर् भार्याया मेरुदेव्या[^१६४] एव सुदेवीत्य् अपि संज्ञा । **जडवद्** **योगेन** नित्य-समाधिना **चर्याम्** । **यद्** इति याम्[^१६५] । तत्र हेतुः—**सम-दृक्** । तत्रापि हेतुः—**स्व-स्थः** स्व-स्वरूपे स्थितः । यतः **प्रशान्तेन्द्रियः** । तत् कुतः ? यतः **परितो मुक्त-सङ्गः** ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : _तत्र_** पारमहंस्य-पदत्वे । तत्रापि समदृत्वेऽपि । तत्-प्रशान्तेन्द्रियत्वम्  ॥१०॥

———————————————————————————————————————

**कैवल्य-दीपिका**: अनवस्थितत्व-हानार्थम् ऋषभम् आह--**नाभेर्** इति । **नाभिः** पिता । **सुदेवी** माता । **जडवद् योगेन** नित्य-समाधिना, **चर्या** जड-योग-चर्या । **स्वस्थो** न तु विषयस्थः ॥१०॥ [मु।फ। ३.११]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ऋसभावतारम् आह--**नाभेः** सकाशात् **आस** अभूत् **सुदेव्याः सूनुः** । **जडवद् योग-चर्याम्** । **यस्य पारमहंस्यं पदं** चिह्नम् **ऋषय** **आमनन्ति** अभ्यस्यन्ति । **ऋषभः** कीदृशः ? स्वस्मिन्न् एव तिष्ठतीत् **स्वस्थ** इत्य्-आदि । अत्र समाप्त-पुनर्-आत्तता दोषश् चेद् एवं व्याख्येयम् । यस्य पारमहंस्यम् ऋषयः **आमनन्ति**, तेषु ऋषिषु **परिमुक्त-सङ्गः** । इमे मत्-पारमहंस्यं न जानन्त्व् इति तेषु प्रीति-रहितः । अत एव ते भ्रष्टा बभूवुर् इति तत्र कथा द्रष्टव्याः ॥१०॥

 **॥।**

**॥ २.७.११ ॥**

**सत्रे ममास भगवान् हय-शीरषाथो**

**साक्षात् स यज्ञ-पुरुषस् तपनीय-वर्णः ।**

**छन्दोमयो मखमयो**[^१६६]**ऽखिल-देवतात्मा**

**वाचो बभूवुर् उशतीः श्वसतोऽस्य नस्तः ॥**

**मध्वाचार्यः (भागवत-तात्पर्यम्) : **

छन्दांसि च मख्याश् चैव देवा लोकाश् च सर्वशः ।


    सर्वे विष्णौ स्थिता यस्माद् अतः सर्व-मयो ह्य् असौ ॥ इति महा-संहितायाम् ॥११॥

———————————————————————————————————————

**श्रीधर-स्वामी (भावार्थ-दीपिका) : **हयग्रीवावतारम् आह—**सत्रे** इति । अथो इत्य् अर्थान्तरे । स एव साक्षाद् **भगवान् मम** ब्रह्मणः **सत्रे** यज्ञे **हयशीर्षा आस** । **तपनीयं सुवर्णं** तद्वद् वर्णो यस्य । **छन्दो-मयो** वेदमयः तद्-विधेया ये **मखास्** तन्-**मयः** । अमृतमय इति वा पाठः । मखैर् यजनीया **अखिला देवतास्** तद्-**आत्मा** च । **अस्य श्वसतः** श्वासं मुञ्चतो **नस्तो** नासा-पुटाद् **उशतीर्** उशत्यः कमनीया वेद-लक्षणा **वाचो बभूवुः** ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **तपनीयं रूप्य-हेम्नोः इत्य् अभिधानात् । तद्-विधेया वेद-विहिताः अस्य वै महतो भूमस्य निश्वसितं यद् ऋग्-वेदः [बृ।आ।उ। २.४.१०] इत्य्-आदि-श्रुतेः ॥११॥

———————————————————————————————————————

**कैवल्य-दीपिका**: देव-हेलन-कृत-दोष-हानार्थं हयग्रीवावतारम् आह--**सत्र** इति । **सत्रे** यज्ञे । **मम** ब्रह्मणः । **हयशिराः आस** बभूव । अथो पूर्णाहुतेर् अनन्तरम् । **यज्ञ-पुरुषत्वम्** एव व्यनक्ति **छन्दो-मय** इति सार्धैस् त्रिभिः । **तपनीयं** सुवर्णम् । **उशतीः** कमनीयाः (वेदाख्याः) **श्वसन्ताह्** श्वासं मुञ्चन्तः **नस्तः** नासा-पुटात् ॥११॥ [मु।फ। ३.१२]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हयग्रीवावतारम् आह—**सत्रे** यज्ञे । **आस** आविर्बभूव । **अस्य** हयशीर्ष्णः । श्वसतो निःश्वसतः । **नस्तो** नासा-पुटात् । **उशत्यः** कमनीया वेद-लक्षणा **वाचो बभूवुर्** उदपद्यं तु। अत्र छन्देति विशेषण-त्रयेण कर्म-काण्डा-ज्ञान-काण्ड-देवता-काण्ड-सम्बन्धिन्यः श्रुतय इति गम्यते । **अमृतमय** इत्य् अत्र मखमय इत्य् अपि पाठः क्वचित् ॥११॥

 **॥।**

**॥ २.७.१२ ॥**

**मत्स्यो युगान्त-समये मनुनोपलब्धः**

**क्षोणी-मयो निखिल-जीव-निकाय-केतः ।**

**विस्रंसितान् उरु-भये सलिले मुखान् मे**

**आदाय तत्र विजहार ह वेद-मार्गान् ॥**

**मध्वाचार्यः (भागवत-तात्पर्यम्) : **क्षौणीमयः नौकाश्रयत्वात् **क्षोणी-मयः** ॥१२॥

———————————————————————————————————————

**श्रीधर-स्वामी (भावार्थ-दीपिका) : **मत्स्यावतारम् आह । **मत्स्यो** भाविना वैवस्वतेन **मनुना**[^१६७] दृष्टः । **क्षोणीमयः** पृथ्वी-प्रधानः[^१६८], तद्-आश्रय इत्य् अर्थः । अत एव **निखिल-जीव-निकायानाम्** आश्रयः । **मे मुखाद्** विस्रंसितान् गलितान् **वेदस्य मार्गान्** वेदान् **आदाय** तत्र युगान्त-**सलिले विजहार** । **ह** हर्षेण ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति । पृथ्वी-रूप-नौ-धारणात् तद्-आश्रयो नाव्य् आरोप्य महीमयाम् इत्य्-उक्तेर् इति भावः । अत एव पृथिव्य्-आश्रयत्वाद् एव मृग्यन्ते जलेऽन्विष्यते श्री-हरिणा मुनिभिर् वेति मार्गाः । वेदाश् च ते मार्गाश् चेति **वेद-मार्गास्** तान् । अत एव स्वामि-चरणैर् वेदान् इति व्याख्यातम् ।  मृग्यते परमात्मा येषु ते मार्गा वेदाः यद्-दर्शनं निगम आत्म-रहः-प्रकाशम् इति मार्कण्डेयोक्तेः ॥१२॥

———————————————————————————————————————

**कैवल्य-दीपिका**: जित्वोपसर्ग-हानार्थं मत्स्यम् आह--**मत्स्य** इति । क्षौणीं नीरूपां मिनोति स्व-शृङ्गे प्रक्षिपतीति **क्षोणीमयः** । **निकायः** समूहः । **केतः** आश्रयः । नावि प्राणि-स्थापनात् । **मम मुखाद्** **उडुभये** **सलिले** **विस्रंसितान्** पतितान् **वेद-मार्गान्** **आदाय** **तत्र** सलिले **विजहार** । **वेदा** एव **मार्गा** भुक्तेर् मुक्तेश् च ॥१२॥ [मु।फ। ३.१३]

———————————————————————————————————————

**जीव-गोस्वामी (क्रम-सन्दर्भः) : मत्स्य** इति । **मनुना** वैवस्वत-मनुतया भाविना सत्यव्रतेनेत्य् अर्थः । अत्र शङ्खासुर-वधस् त्व् अतिप्रसिद्धत्वान् नोक्तः ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मत्स्यावतारम् आह--**मत्स्यो** भाविना वैवस्वतेन **मनुना** दृष्टः । **क्षौणी-मयः** पृथ्वी-प्रधानः, तद्-आश्रय इत्य् अर्थः । **निखिलानां** चतुर्विधानाम् एव जीव-सङ्घानां **केत** आश्रयः । **उरु-भये** प्रलय-सलिले **मे मुखाद् विस्रंसितान्** विगलितान् **वेद-मार्गान्** **आदाय** **विजहार** ॥१२॥

 **॥।**

**॥ २.७.१३ ॥**

**क्षीरोदधाव् अमर-दानव-यूथपानाम्**

**उन्मथ्नताम् अमृत-लब्धय आदि-देवः ।**

**पृष्ठेन कच्छप-वपुर् विदधार गोत्रं**

**निद्राक्षणोऽद्रि-परिवर्त-कषाण-कण्डूः ॥**

**श्रीधर-स्वामी (भावार्थ-दीपिका) : **कूर्मावतारम् आह । **क्षीरोदधौ** **कच्छप-वपुः** सन् **गोत्रं** मन्थनार्थं मन्दर-गिरिं पृष्ठेन धृतवान् । कदा ? **अमृत-लब्धये** क्षिराब्धिम् **उन्मथ्नतां** सताम् । **निद्रायाः क्षणो**ऽवसर उत्सवो वा यस्य सः । निद्रावसरः कुतः ? तत्राह--**अद्रेः परिवर्तः** परिभ्रम एव **कषाणः** कषणं घर्षण-सुख-प्रदो यस्यां सा **कण्डूर्** यस्य सः । यद् वा, अद्रि-परिवर्त एव कषः कषणं तेन अणिति अपयातीति कषाणा कण्डूर् यस्य ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **निद्रावसरे हेतुं पृच्छत्ति—कुत इति । **कषाण**-शब्दस्य सुख-प्रदत्वार्थेऽप्रसिद्ध आह—_यद् वा_ इति । **अपयाति** नश्यति ॥१३॥

———————————————————————————————————————

**कैवल्य-दीपिका**: मरक-हेतु-हानार्थं कूर्मम् आह—**क्षीरोदधाव्** इति । **गोत्रं** मन्दराद्रिम् । निद्रां क्षणयति क्षणवतीं लब्धावसरां करोतीति **निद्रा-क्षणः** । तत् करोतीति णिच् । विन्-मतोर् लुक् [पा। ५.२.६५] । **अद्रेः परिवर्तः** सव्यापसव्य-भ्रमः । **कषाणः** कषन् घर्षण-सुख-प्रदो यस्यां सा । **कण्डूर्** यस्य स तथा ॥१३॥ [मु।फ। ३.१४]

———————————————————————————————————————

**जीव-गोस्वामी (क्रम-सन्दर्भः) : अद्रेः परिवर्तः** परिभ्रमः । स एव **कषाणः** कषणो हिंसको यस्यां सा **कण्डूर्** यस्य सः ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कूर्मावतारम् आह—**क्षीरोदधाव्** इति । **अमृत-लब्धये** क्षिराब्धिम् **उन्मथ्नतां** या अमृत-लब्धिस् तस्यै । **गोत्रं** मन्दर-गिरिं **दधार** । निद्रायां क्षणोऽवसर उत्सवो वा यस्य सः । तत्र हेतुः—**अद्रेः परिवर्तेन** परिभ्रमणेन **कषाणा** कष्यमाणा दूरीक्रियमाणा **कण्डूर्** यस्य सः । कष् हिंसायां यग्-भाव आर्षः ॥१३॥

 **॥।**

**॥ २.७.१४ ॥**

**त्रैपिष्टपोरु-भय-हा स नृसिंह-रूपं**

**कृत्वा भ्रमद्-भ्रुकुटि-दंष्ट्र-कराल-वक्त्रम् ।**

**दैत्येन्द्रम् आशु गदयाभिपतन्तम् आराद्**

**ऊरौ निपात्य विददार नखैः स्फुरन्तम् ॥**

**श्रीधर-स्वामी (भावार्थ-दीपिका) : **श्री-नृसिंहावतारम् आह । **त्रैपिष्टपा** देवास् तेषाम् **उरु-भयं हन्तीति** तथा स भगवान् । यद् वा, त्रैपिष्टपानां देवानाम् अप्य् उरु-भयं यस्मात् तादृशो हासो यस्य तन् **नृसिंह-रूपम्** । अथवा हिरण्यकशिपो राज्य-काले त्रैपिष्टपानां दैत्यानाम् उरु-भयं यस्मात् तादृशो हासो यस्य तन् नृसिंह-रूपम् । कथम्भूतम् ? **भ्रमन्त्यौ भ्रुकुट्यौ दंष्ट्राश्** च यस्मिंस् तत् **करालं वक्त्रं** यस्मिंस् तत् । **दैत्येन्द्रं** स्फुरन्तम् **आरात्** समीप एव **गदया** उपलक्षितम् **अभिपतन्तं** **नखैर् विददार** ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **श्लेषेणार्थान्तरम् आह--_यद् वा_ इति । ननु देवास् तु जानन्त्य् एवास्मत्-प्रार्थनयैव एतादृग्-रूपं धृतं ? तत्राह—_अथ वा_ इति ॥१४॥

———————————————————————————————————————

**कैवल्य-दीपिका**: अरण्य-भय-हानार्थं नृसिंहावतारम् आह—**त्रैविष्टपेति** । **त्रैविष्टपा** देवाः । तेषाम् **उरु-भयं हन्तीति** तथा । **भ्रमद्-भृकुटी-दंष्ट्रेण करालं** रौद्रं **वक्त्रं** यस्य स तथा । भृकुटि-दंष्ट्रेणेति, प्राण्य्-अङ्गत्वाद् एकवद् भावः । **आरात्** समीपे । **स्फुरन्तं** स्वत्त्वोद्रेकेण ॥१४॥ [मु।फ। ३.१५]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-नृसिंहावतारम् आह--**त्रैपिष्टपानां** देवानाम् **उरु-भयं हन्तीति** तथा स प्रसिद्धो भगवान् । **भ्रमन्त्यौ भ्रुकुट्यौ दंष्ट्राश्** च यत्र तथा-भूतं **करालं** भीषणं **वक्त्रं** यत्र तत् । **दैत्येन्द्रं** हिरण्यकशिपुम् । **आरात्** समीपत एव **गदया** सह **अभिपतन्तम्** ॥१४॥

॥।

**॥ २.७.१५ ॥**

**अन्तः-सरस्य् उरु-बलेन पदे गृहीतो**

**ग्राहेण यूथ-पतिर् अम्बुज-हस्त आर्तः ।**

**आहेदम् आदि-पुरुषाखिल-लोक-नाथ**

**तीर्थ-श्रवः श्रवण-मङ्गल-नामधेय ॥**

**श्रीधर-स्वामी (भावार्थ-दीपिका) : **हरि-संज्ञकावतारम् आह—**अन्तर्** इति युगलेन । गज-**यूथस्य पतिः** । तीर्थ-रूपं श्रवो यशो यस्य स **तीर्थ-श्रवाः,** हे तीर्थ-श्रवः ! **श्रवणेन** एव **मङ्गलं** **नामधेयं** यस्य सः ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : आदि-पुरुष** इति । त्वं तु **आदित** एव पुरुषाकारोऽहं तु **पुरुषो**ऽपि सम्प्रति पापाद् गजाकार एवेति भावः । **अखिल-लोक-नाथस्य** ते ममापि नाथत्वान् मां पातुम् अर्हसीति भावः । **तीर्थं** पावनं **यशो** यस्येति दुर्जात्य्-आरम्भकात् पापान् माम् अपि पवित्रीकर्तुम् अर्हसीति भावः । **श्रवण-मङ्गल** इति गुरु-मुखात् त्वन्-नाम मयापि श्रुतम् एव तद् अप्य् एतद् अमङ्गलं कथम् इति भावः । यद् वा, हे **तीर्थश्रव** इति । तीर्थ-स्नानादिना यथा निवृत्ताघस्य दुःखं नोचितं तथा तव यशः-श्रवणादिनापि तथा च तव यशो वर्णयितुर् ममापि तन् नोचितम् इति भावः । एतत् समर्थक-संबुद्धश् चान्तरम् आह—श्रवणेन मङ्गलं यस्मात् तादृङ् **नामधेयं** यस्य तादृशोऽसि श्रवणापेक्षया वर्णनस्य प्राधान्यात् तत्-कर्तुर् मम तु तत् सर्वथैव नोचितम् इति भावः ॥१५॥

———————————————————————————————————————

**कैवल्य-दीपिका**: आर्ति-हानार्थं हरिम् आह—**अन्तर्** इति । **ग्राहो** नक्रः ॥१५॥ [मु।फ। ३.१६]

———————————————————————————————————————

**जीव-गोस्वामी (क्रम-सन्दर्भः) : आहेदम्** इति । अस्य वाक्यस्य नारायणाखिल-गुरो भगवन् नमस् ते [भा।पु। ८.३.३२] इत्य् अष्टम-स्कन्ध-वाक्येन समाप्तिर् ज्ञेया ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हरि-संज्ञकावतारम् आह—**अन्तर्** इति द्वाभ्याम् । इदं नाम-चतुष्टयम् आह । तत्र **आदि-पुरुष** इति त्वम् आदित एव पुरुषाकार एव, अहं तु जीवत्वात् पुरुषोऽपि सम्प्रति पापात् गजाकार एवेति भावः । **अखिल-लोकानां** **नाथ** इति ममापि नाथस् त्वं भवितुम् अर्हस्य् एवेति भावः । **श्रवण-मङ्गल** इति श्री-गुरु-मुखात् तन्-नाम यया श्रुतम् एव, तद् अप्य् एतद् अमङ्गलं कथम् इति भावः ॥१५॥

 **॥।**

**॥ २.७.१६ ॥**

**श्रुत्वा हरिस् तम् अरणार्थिनम् अप्रमेयश्**

**चक्रायुधः पतगराज-भुजाधिरूढः।**

**चक्रेण नक्र-वदनं विनिपाट्य तस्माद्**

**धस्ते प्रगृह्य भगवान् कृपयोज्जहार ॥**

**मध्वाचार्यः (भागवत-तात्पर्यम्) : **

हरिस् तापस-नामासौ जातस् तपसि वै मनुः ।


    गजेन्द्रं मोचयामास ससर्ज च जगद्-विभुः ॥ इति मात्स्ये ॥१६॥

———————————————————————————————————————

**श्रीधर-स्वामी (भावार्थ-दीपिका) : **तद्-वचनं श्रुत्वा शरणार्थिनं तं हस्ते शुण्डायां प्रगृह्य । किं कृत्वा । नक्रस्य ग्राहस्य वदनं विनिपाट्य विदार्य । तस्मात् तद्-वदनात् ॥१६॥

———————————————————————————————————————

**कैवल्य-दीपिका**: **तारणार्थिनं** शरणार्थिनम् । **पतग-राजो** गरुडः । **विनिपाट्य** विदार्य ॥१६॥ [मु।फ। ३.१७]

———————————————————————————————————————

**वंशीधरः (भावार्थ-दीपिका-प्रकाशः) : **शरणार्थिनं रक्षकं प्रार्थयन्तं हरिशब्दस्यार्थान्तरव्यावृत्तयेऽप्रमेयः इयत्तारहितः तादृगाकाशादिरप्यस्तीति तद्वारणाय चक्रायुधः तादृग्योद्धाप्यस्ति तद्वारणाय पतगेति भुजस्कन्धयोरतीव सामीप्यादेवमुक्तिः ॥१६॥

———————————————————————————————————————

**जीव-गोस्वामी (क्रम-सन्दर्भः) : **भुजा भुजयोर् मध्य-भागः पृष्ठम् इत्य् अर्थः ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अरणार्थिनं शरणार्थिनम् ॥१६॥

 **॥।**

**॥ २.७.१७ ॥**

**ज्यायान् गुणैर् अवरजोऽप्य् अदितेः सुतानां**

**लोकान् विचक्रम इमान् यद् अथाधियज्ञः ।**

**क्ष्मां वामनेन जगृहे त्रिपद-च्छलेन**

**याच्ञाम् ऋते पथि चरन् प्रभुभिर् न चाल्यः ॥**

**श्रीधर-स्वामी (भावार्थ-दीपिका) : **वामनावतारम् आह । **अदितेः** सुतानां द्वादशादित्यानां मध्ये **अधियज्ञो** यज्ञाधिष्ठाता विष्णुः । **अवरजः** कनीयान् अपि **गुणैर् ज्यायाञ्** ज्येष्ठः । गुणान् एवाह । यद्य् अत इमांल् लोकान् **विचक्रमे** पाद-न्यासैः क्रान्तवान् । अथ प्रतिश्रुतानन्तरम् एव । तत्र हेतुः—बलेः **क्ष्मां** वामन-रूपेण **जगृहे** । नन्व् ईश्वरः स्वयं किम् इति दुर्बलवत् तथा चक्रे ? तत्राह—**याच्ञां** विना धर्म-मार्गे वर्तमानो **न चाल्यः**, ऐश्वर्यान् न भ्रंशनीय इति ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **इदं विष्णुर् विचक्रमे त्रेधा निदधे पदम् [ऋ।वे। १.२२.१७] इत्य्-आदि-श्रुतेः, यस्योरुषु त्रिषु विक्रमेष्व् अधिक्षिपति भुवनानि विश्वा [ऋ।वे। १.१५४.२] इति श्रुतेश् चार्थम् आह—**त्रिपद-च्छलेन** इति । तत्र पाद-न्यासे अत्राक्षिपति--_नन्व्_ इति ॥१७॥

———————————————————————————————————————

**कैवल्य-दीपिका- **स्थलोपसर्ग-हानार्थं वामनम् आह—**ज्यायान्** इति । कुतो ज्यायान् ? **यद्** यस्माद् **इमान्** लोकान् **विचक्रमे** । **अथ** प्रतिग्रहानन्तरम्, प्रतिग्रहश् च वामन-रूपेण । **अधियज्ञो** विष्णुः, यज्ञाधिष्ठातृत्वात् । किम् अस्य याचने कारणम् ? यतः **पथि चरन्** स्व-धर्मस्थः पुरुषः प्रकारान्तरेण **न चाल्यो**, न पदाद् भ्रंशनीयम् इति नीतिः ॥१७॥ [मु।फ। ३.१९]

———————————————————————————————————————

**जीव-गोस्वामी (क्रम-सन्दर्भः) : लोकान् विचक्रमे** इति । गुण-ज्यायस्त्वे हेतुः सर्वातिक्रमि-गुणो हि सर्वम् आक्रमितुं शक्नोति । **क्षमाम्** इति तद् उपलक्षितं त्रैलोक्यम् इत्य् अर्थः ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वामनावतारम् आह--**अदितेः सुतानां **द्वादशादित्यानाम् **अवरजो**ऽपि **गुणैर् ज्यायान्**। **अधियज्ञः** यज्ञाधिष्ठाता विष्णुः । **वामनेन** वामन-रूपेण । नन्व् ईश्वरः किम् इति तथा-च्छलेन ययाचे ? तत्राह—**याच्ञां** विना धर्म-मार्गे वर्तमानः प्रकारान्तरेण न चालयितुम् अर्हः ॥१७॥

 **॥।**

**॥ २.७.१८ ॥**

**नार्थो बलेर् अयम् उरुक्रम-पाद-शौचम्**


    **आपः शिखा**[^१६९]**-धृतवतो विबुधाधिपत्यम् ।**

**यो वै प्रतिश्रुतम् ऋते न चिकीर्षद् अन्यद्**

**आत्मानम् अङ्ग मनसा हरयेऽभिमेने ॥**

**मध्वाचार्यः (भागवत-तात्पर्यम्) : **

ऐन्द्रं पदं नान्तरीयं फलं तु हरि-तोषणम् ।


    जगद्-दातुर् बलेर् यस्माद् आनन्दोद्रिक्तता ॥ इति ब्रह्म-तर्के ।

शीर्षाख्य-मानम् ॥१८॥

———————————————————————————————————————

**श्रीधर-स्वामी (भावार्थ-दीपिका) : **ननु तर्हि याच्ञयापि चालनम् अनुचितम् एवेत्य् आशङ्क्य, ततोऽधिकं स्व-सालोक्यादि दास्यामीत्य् आशयेन हृतवान् इत्य् आह—**नार्थ** इति । यद् **विबुधाधिपत्यम्** इदानीं बलात् प्राप्तम् अग्रे दीयमानं चायं **बलेः** पुरुषार्थो न भवति । कुत इत्य् अत आह । आ अप इति च्छेदः । **उरुक्रमस्य पाद-शौचं** चरण-क्षालन-रूपा अपः आ सर्वतो **धृतवतः** । क्व ? **शिखा** शिखायाम् । मूर्ध्नीत्य् अर्थः । किं च, शुक्रेण वारितः शप्तोऽप्य् **अङ्ग** हे नारद, यः **प्रतिश्रुतं** विना **अन्यन्** **न चिकीर्षत्** कर्तुं नैच्छत् । यश् च तृतीय-पाद-पूरणार्थं **हरये** **आत्मानं** देहम् अप्य् **अभिमेने**ऽङ्गीकृतवान् । एवं स-देहं त्रैलोक्यं श्रद्धया दत्तवतो **विबुधाधिपत्यम्** अर्थो न भवतीत्य् अर्थः ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **पुनर् आक्षिपति । ननु तर्हीति । _इत्य् अर्थ_ इति । अत्राधेयेनाधार-ग्रहणं समासेन **शिखायां धृतवान्** शिखां धृतवांस् तस्य तथा अन्यन् महत्त्वम् आह--_किं च इति _। **अन्यत्** ततः **परावर्तनं न चिकीर्षत्** अत्राडागमाभावस् त्व् आर्षः नाचिकीर्षद् इत्य् अर्थः । इत्य् अर्थः इति न हि भगवद्-भक्तानां कैवल्यम् अपि पुरुषार्थः । कुतः स्वर्गादीति भावः । **अङ्ग** इति । प्रियत्वात् तुभ्यं हरि-भक्त-चरितम् उक्तम् इति भावः ॥१८॥

———————————————————————————————————————

**कैवल्य-दीपिका**: **बलेर्** न पद-भ्रंशः किन्तु अधिक-पद-लाभ इत्य् आह—**नार्थ** इति । अतस् तस्य नायं पुरुषार्थः । यद् **विबुधाधिपत्यम्** । यतोऽसौ **ऊरुक्रम-पाद-शौचं** या **आपः**, ताः **शिखायां** शिरसि **धृतवान्** । यत **आत्मानं** **प्रतिश्रुत**-शेष-पूरणत्वेन शिरसा अत्यादरेण **अभिमेने** अङ्गीकृतवान् । कथंभूतम् आत्मानं ? **यः** **प्रतिश्रुतं** विना **अन्यद्** **न चिकीर्षत्** कर्तुं नेच्छत् । बहुलं च्छन्दस्य् अमाञ्-योगे [पा। ६.४.७५] इत्य् अड्-अभावः । यद्यपि गुरुणा वारितः शप्तश् च ॥१८॥ [मु।फ। ३.२०]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु तर्हि याच्ञयापि चालनम् अनुचितम् एवेत्य् आशङ्क्य, ततोऽधिकं स्व-सालोक्यादि दास्यामीत्य् आशयेन हृतवान् इत्य् आह—**नार्थ** इति । यद् **विबुधाधिपत्यम्** इदानीं बलात् प्राप्तम् अग्रे दास्यमानं च, अयं बलेः पुरुषार्थो न भवति । कुतः ? इत्य् अत आह--आ अप इति च्छेदः । **उरुक्रमस्य पाद-शौचं** चरण-क्षालन-रूपा **अपः आ** सम्यक्-प्रकारेण **धृतवतः** । क्व ? **शिखासु** मूर्धनीत्य् अर्थः । किं च, शुक्रेण वारितः शप्तोऽपि, **अङ्ग** हे नारद ! **प्रतिश्रुतं** विना **अन्यन् न चिकीर्षत्** कर्तुं नैच्छत् । अड्-आगमाभाव आर्षः । यत् तृतीय-चरण-पूरणार्थं **हरये** **आत्मानम्** अहन्तास्पदं देहम् अप्य् **अभिमेने** अभिमतीकृत्य ददाव् इत्य् अर्थः ॥१८॥

 **॥।**

**॥ २.७.१९ ॥**

**तुभ्यं च नारद भृशं भगवान् विवृद्ध-**

**भावेन साधु परितुष्ट उवाच योगम् ।**

**ज्ञानं च भागवतम् आत्म-सतत्त्व-दीपं**

**यद् वासुदेव-शरणा विदुर् अञ्जसैव ॥**

**मध्वाचार्यः (भागवत-तात्पर्यम्) : **

ऐतरेयो हरिः प्राह नारदाय स्वकां तनुम् ।


    यत् प्रापुर् वैष्णवा नान्ये यद्-ऋते न सुखं परम् ॥ इति ब्राह्मे ॥१९॥

———————————————————————————————————————

**श्रीधर-स्वामी (भावार्थ-दीपिका) : **हंसावतारम् आह—तुभ्यम् इति । भृशं विवृद्धेन भावेनात्युद्रिक्तया भक्त्या परितुष्टः सन् भक्ति-योगं साधु यथा तथा उवाच । ज्ञानं चेति ज्ञान-साधनम् । किं तत् ? भागवतं नाम । कथम्भूतम् ? तत्त्वम् एव स-तत्त्वम् । आत्म-तत्त्व-दीपकम् । विवृद्ध-भावेनेति विशेषणस्य फलम् आह—यद् इति ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **तुभ्यं चेति । चकारात् स नक्रादिभ्यश् च । यद् वा, सनकादि-द्वारा तुभ्यम् अपि ज्ञान-साधनं श्री-भागवतं नामेत्य् अर्थः । स्वार्थेऽत्र तत्त्व-शब्दात् स-प्रत्ययो बहु च प्रत्ययवत् प्राग् एव जात इति ज्ञेयम् । अत एव स्वामि-चरणैर् व्याख्यातं तत्त्वम् एव स-तत्त्वम् इति । यद् वा, तत्त्वस-तत्त्वं शब्दौ पर्यायौ । नारदेति । तत एवोपदेशात् त्वं नारम् अज्ञानं तत् द्यति च्छेदयतीत्य् अन्वर्थ-नामासीति भावः । 

अत्र विश्वनाथः—विवृद्ध-भावेन प्रेम्णा योगं भक्ति-योगं ज्ञानं च भक्ति-विषयस्य भक्त्य्-आश्रयस्य द्विविधं विशेषण द्वयेनाह भागवतं भगवत्-सौन्दर्य-सौरभ्य-सौस्वर्य-माधुर्य-साद्गुण्याद्य्-अनुभव-रूपं प्रेम-गम्यम् इत्य् अर्थः । तथात्मनो भक्त्य्-आश्रयस्य जीवस्य यत् सत्त्वं तत्त्वम् एव ज्ञानानन्दादिकं तस्य दीपम् अविद्या-वरण-निवर्तकत्वात् प्रदीपं प्रकाशकं यद् इदं द्विविधं ज्ञानं वासुदेव- शरणा ऐकान्तिक-भक्ता अञ्जसा सुखेनैव विदुः सर्वत्रैव शास्त्रेषु ज्ञानादि-शब्दा विशेषण-विशेष्य-विनाभूतत्वेन प्रयुक्ता ब्रह्म-ज्ञानादिष्व् एव रूढा यथा पङ्कजादि-शब्दाः पद्मादिषु, अन्यथा तु यथा-योगम् एव वर्तन्ते इति यौगिका एवं यथा ज्ञानं परं तन्-महिमावभासं यत् सूरयो भागवतं वदन्ति इति । ज्ञानं च यद् अहैतुकम् इति । यन्मित्रं परमानन्दं पूर्णं ब्रह्म सनातनम् इति । यथा च पङ्कजं वर्त्म दुर्गमम् इति । मण्डपं भोजयेद् द्विजम् इति विष्णु-धर्मेऽपि हंसावतारेण नारदाय भक्ति-योग एवोक्तः । यत्तु—


    यदा तु सनकादिभ्यो येन रूपेण केशव । 

योगम् आदिष्टवान् एतद्-रूपम् इच्छामि वेदितुम् ॥ 

इति सनकादिभ्यो ज्ञानोपदेष्या हंसः स त्व् अन्य एव तुभ्यं चेति च-कारेण तुभ्यम् अवतारायापि भक्तिम् उवाच इत्य् उक्ति-भङ्ग्यैव नारदावतारोऽप्य् उक्त इति ॥१९॥

———————————————————————————————————————

**कैवल्य-दीपिका**: स्त्यान-नाशस्य प्रहाणार्थं हंसावतारम् आह—**तुभ्यम्** इति । **योगं** भक्ति-योगम् । **स-तत्त्वं** तात्त्विकं रूपम् ॥१९॥ [मु।फ। ३.२१]

———————————————————————————————————————

**जीव-गोस्वामी (क्रम-सन्दर्भः) : **तुभ्यं चेति । विष्णु-धर्मोत्तरे हंस-रूपेण तस्मै तत्-कथनात् ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हंसावतारम् आह—तुभ्यम् इति । विवृद्ध-भावेन प्रेम्णा । योगं भक्ति-योगं ज्ञानं च । तच् च ज्ञानं भक्ति-विषयस्य भक्त्य्-आश्रयस्येति द्विविधं विशेषण-द्वयेनाह । भागवतं—भगवत्-सौन्दर्य-सौरभ्य-सौस्वर्य-सौकुमार्य-माधुर्य-साद्गुण्याद्य्-अनुभव-रूपं प्रेम-गम्यम् इत्य् अर्थः । तथा आत्मनो भक्त्य्-आश्रयस्य जीवस्य यत् स-तत्त्वं तत्त्वम् एव ज्ञानानन्दादिकं, तस्य दीपम् अविद्यावरण-निवर्तकत्वात् प्रदीपं प्रकाशकम् इत्य् अर्थः । यद् इदं द्विविधं ज्ञानम् । वासुदेव-शरणाः ऐकान्तिक-भक्ताः, अञ्जसा सुखेनैव विदुः । सर्वत्रैव शास्त्रेषु ज्ञानादि-शब्दा विशेषण-विशेष्य-भाव-विनाभूतत्वेन प्रयुक्ता ब्रह्म-ज्ञानादिष्व् एव रूढाः, यथा पञ्कजादि-शब्दाः पद्मादिषु । अन्यथा तु यथा-योगम् एव वर्तन्त इति यौगिका एव । यथा—ज्ञानं परं मन्-महिमावभासं यच्-छूरयो भागवतं वदन्ति [भा।पु। ३.४.१३] इति । ज्ञानं च यद् अहैतुकं [भा।पु। १.२.७] इति, यन्-मित्रं परमानन्दं पूर्णं ब्रह्म सनातनं [भा।पु। १०.१४.३३] इति । यथा च, पङ्कजं वर्त्म दुर्गमम् इति । मण्डपं भोजयेज् जनम् इत्य् आदि । 

अत्र विष्णु-धर्मोत्तरे नारदाय हंस-रूपेण भक्ति-योग एव उक्तः । यत् तु—


        यदा त्वं सनकादिभ्यो येन रूपेण केशव ।


        योगम् आदिष्टवान् एतद् रूपम् इच्छामि वेदितुम् ॥ 

इति सनकादिभ्यो ज्ञानोपदेष्टा हंसो वक्ष्यति, स त्व् अन्यो हंसो ज्ञेयः । अत्र तुभ्यं चेति च-कारेण तुभ्यम् अवतारायापि भक्ति-योगम् उवाचेत्य् उक्ति-भङ्ग्यैव नारदावतारोऽप्य् उक्तः ॥१९॥

 **॥।**

**॥ २.७.२० ॥**

**चक्रं च दिक्ष्व् अविहतं दशसु स्व-तेजो**

**मन्वन्तरेषु मनु-वंश-धरो बिभर्ति ।**

**दुष्टेषु राजसु दमं व्यदधात् स्व-कीर्तिं**

**सत्ये त्रि-पृष्ठ उशतीं प्रथयंश् चरित्रैः ॥**

**मध्वाचार्यः (भागवत-तात्पर्यम्) : **

मन्वन्तरेषु भगवान् चक्रवर्तिषु संस्थितः ।


        चतुर्भुजो जुगोपैतद् दुष्ट-राजन्य-नाशकः ॥


        राज-राजेश्वरेत्य् आहुर् मुनयश् चक्रवर्तिनम् ।


    वीर्यदं परमात्मानं शङ्ख-चक्र-गदाधरम् । इति सत्य-संहितायाम् ।२०॥

———————————————————————————————————————

**श्रीधर-स्वामी (भावार्थ-दीपिका) : **तत् तन् मन्वन्तरावतारम् आह—**चक्रम्** इति । **स्व-तेजो **निजं प्रभावम् एव **चक्रं** सुदर्शनं **बिभर्ति** । चक्रवद् अप्रतिहतं प्रभावं बिभर्तीत्य् अर्थः । तद् एवाह । **मनु-वंश-पालकः** सन् **त्रयाणां** लोकानां **पृष्ठे** उपरि स्थिते **सत्यलोके**ऽपि कमनीयां **स्व-कीर्तिं** विस्तारयन् **राजसु दण्डं विधत्ते** ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति । चक्र-नाम्ना स्वासाधारणं तेज एव त्वं तेजः पौरुषं परम् [भा।पु। ९.५.५] इत्य् अम्बरीषोक्तेर् धारयतीति भावः ॥२०॥

———————————————————————————————————————

**कैवल्य-दीपिका : ** दुर्गोपसर्ग-हानार्थं मन्वन्तरेशम् आह—**चक्रम्** इति । **स्वम्** अकृत्रिमस् **तेजो** यस्य तत् स्व-तेजश् **चक्रं बिभर्ति** । येन चक्रवर्तीति नाम । **त्रयाणां** लोकानां **पृष्ठे** यत् **सत्यं,** तस्मिन् ब्रह्म-सभायाम् इत्य् अर्थः ॥२०॥ [मु।फ। ३.२२]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत् तन् मन्वन्तरावतारम् आह । **दशसु दिक्षु अविहतं तेजो बिभर्ति** । **चक्रं** च सुदर्शनं चक्रम् इवेत्य् अर्थः । **मनु-वंश-धरो** मनु-वंश-पालकः । अत एव दृष्टेषु **दमं** दण्डम् । कीदृशः ? **त्रयाणां** लोकानां **पृष्ठे** उपरि-स्थिते **सत्य**-लोकेऽपि । **उशतीं** कमनीयां **कीर्तिं** विस्तारयन् ॥२०॥

 **॥।**

**॥ २.७.२१ ॥**

**धन्वन्तरिश् च भगवान् स्वयम् एव कीर्तिर्**

**नाम्ना नृणां पुरु-रुजां रुज आशु हन्ति ।**


    **यज्ञे च भागम् अमृतायुर् अवावरुन्ध**[^१७०]

**आयुष्य-वेदम् अनुशास्त्य् अवतीर्य लोके ॥**

**श्रीधर-स्वामी (भावार्थ-दीपिका) : **धन्वन्तर्य्-अवतारम् आह । **लोकेऽवतीर्य धन्वन्तरिः** सन् **पुरु-रुजां** महा-रोगिणां स्व-**नाम्नैव** **रुजो** रोगान् **हन्ति** । **स्वयम् एव कीर्तिर्** इति कीर्त्य्-अतिशयोक्तिः । **अमृतं** मरण-शून्यम् **आयुर्** यस्मात् सः । **अव** अवसन्नं पूर्वं दैत्यैः प्रतिबद्धं **यज्ञे भागम् अवरुन्धे** लभते । "अवाप रुद्धम्" इति पाठेऽप्य् अयम् एवार्थः । आयुर् विषयं वेदं चानुशास्ति प्रवर्तयति ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **अमृतम् इवायुर् लोके प्राकट्यं यस्य स तथा सर्व-लोक-नैरुज्य-दानाद् इति विश्वनाथः** **। स्मृत-मात्रार्ति-नाशनः [भा।पु। ९.१७.५] इति वक्ष्यमाणत्वान् **नाम्ना** एवम्  ॐ श्री-धन्वन्तरये नमः इति नाम-मन्त्रेणैवेत्य् अर्थः । अत एव स्वयम् एव कीर्तनं तु केनचित् कृतम् इति भावः । आयुर्वेदम् अङ्गाष्टक-युतं तद् उक्तं—


    काय-बाल-ग्रहोर्ध्वाङ्ग-शल्य-दंष्ट्रा-जरा-वृषान् । 


    अष्टाव् अङ्गानि तस्याहुश् चिकित्सा येषु संश्रिता ॥ इति हरिवंशे । 

तस्यायुर्-वेदस्य काय-चिकित्सा, बाल-चिकित्सा ग्रहो भूत-प्रेतादिः, उर्ध्वाङ्गं शिरो-नेत्रादि, शल्यं शस्त्र-घातादि, दंष्ट्रा स्थावर-जङ्गमात्मकं विषं तेषां चिकित्सा, जरा रसायनादिना जराया दूरीकरणं, वृषो वाजीकरण-तन्त्रम् इत्य् अर्थः ॥२१॥

———————————————————————————————————————

**कैवल्य-दीपिका : ** व्याधि-हानार्थं **धन्वन्तरि** इति । **नाम्नां** कीर्तेः नाम-कीर्तनाद् इत्य् अर्थः । वैद्यैर् अलभ्यं **यज्ञे भागम् अवरुन्धे**ऽलभत । कीदृशः ? **अमृतायुः,** सुस्वादुत्वाद् अमृतम् । परिणाम-हितत्वाद् **आयुर्** आयुः-साधनं **वेदं** वैद्यकं, **अनुशास्ति** करोतीति **लोकेऽवतीर्य** काशिराज-गृहे उत्पाद्य ॥२१॥ [मु।फ। ३.२३]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धन्वन्तर्य्-अवतारम् आह—**कीर्तिः** कीर्ति-स्वरूप एव साक्षाद् इति कीर्त्य्-अतिशय उक्तः । **नाम्नैव** धन्वन्तरिर् इति शब्देनैव । **भागं** पूर्वं दैत्य-रुद्धम् **अवाप** । **अमृतम्** इव **आयुर्** लोके प्राकट्यं यस्य स, सर्व-लोक-नैरुज्य-दानाद् इति भावः । "अवावरुद्धे" इति पाठे—अव अवसन्नं भागम् अवरुन्धे लभते स्म । **आयुर्** विषयं **वेदम् अनुशास्ति** प्रवर्तयति ॥२१॥

**॥।**

**॥ २.७.२२ ॥**


    **क्षत्रं क्षयाय विधिनोपभृतं महात्मा \
ब्रह्म-ध्रुग् उज्झित-पथं नरकार्ति-लिप्सु । \
उद्धन्त्य् असाव् अवनि-कण्टकम् उग्र-वीर्यस्**[^१७१]** \
त्रिः-सप्त-कृत्व उरु-धार-परश्व्-अधेन ॥२२॥**

**श्रीधर-स्वामी (भावार्थ-दीपिका) : **परशुरामावतारम् आह । जगतः **क्षयाय विधिना** दैवेन **उपभृतं** संवर्धितं, मृत्यवे समर्पितम् इति वा । ब्राह्मणेभ्यो द्रुह्यतीति तथा अत उज्झितः पन्था वेद-मार्गो येन । अत एव **नरकार्तिं** **लिप्सति** इव । एवम्-भूतम् **अवनेः कण्टक**-तुल्यं **क्षत्रम्** असौ **महात्मा** हरिर् **उद्धन्त्य्** उत्पाटयति, दीर्घ-तीक्ष्ण-**धारेण** **परशुना** ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **दैव-वर्धितस्य नाशासम्भवाद् आह । _मृत्यवे समर्पितम्_ इति वेति । ब्रह्म सत्य-तपो विप्र-विधातृ-परमात्मसु इति धरणिः । अतो वैदिक-शुभ-मार्ग-प्रदर्शक-ब्राह्मण-द्रोग्धृत्वात् । अत एव त्यक्त-वेद-मार्गत्वाद् एव । **उग्रः** शङ्करस् तत्-सम-**वीर्यः** ॥२२॥

———————————————————————————————————————

**कैवल्य-दीपिका : ** अद्रि-कूतोपसर्ग-हानार्थं जामदग्न्यावतारम् आह—**क्षत्रम्** इति । **विधिना** दैवेन । **उपभृतं** समर्पितं (संवर्धितम्) । **क्षयाय** मृत्यवे । **असौ** विष्णुः । **त्रिःसप्त-कृत्वः **एकविंशति-वारान् । **परश्वधः** परशुः  ॥२२॥ [मु।फ। ३.२५]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परशुरामावतारम् आह । **क्षत्रियं हन्ति** । कीदृशम् ? **क्षयाय** नाशार्थं, **विधिनैव उपभृतम्** उपढौकितम् । रौद्र-रस-मयाय अस्मै उपायनत्वेन समर्पितम् इत्य् अर्थः । **क्षत्रं** कीदृशम् ? **ब्रह्म-ध्रुग्** इत्य् आदि । तच् च हनने हेतुर् उक्तः ॥२२॥

 **॥।**

**॥ २.७.२३ ॥**

**अस्मत्-प्रसाद-सुमुखः कलया कलेश**

**इक्ष्वाकु-वंश अवतीर्य गुरोर् निदेशे ।**

**तिष्ठन् वनं स-दयितानुज आविवेश**

**यस्मिन् विरुध्य दश-कन्धर आर्तिम् आर्च्छत् ॥**

**मध्वाचार्यः (भागवत-तात्पर्यम्) : **प्राणादिक-लेशः ॥२३॥

———————————————————————————————————————

**श्रीधर-स्वामी (भावार्थ-दीपिका) : **रामावतारम् आह त्रिभिः—**अस्मद्** इति । **अस्माकं** ब्रह्मादीनां **प्रसादे** **सुमुखः**, **कलया** भरतादि-रूपया सह, **कला** माया तस्या **ईशो** गुरोर् दशरथस्याज्ञायां तिष्ठन् सीता-लक्षणाभ्यां सहितो **वनम् अविवेश** । **यस्मिन् विरोधं** कृत्वा रावणो नाशं प्राप्तः ॥२३॥

———————————————————————————————————————

**कैवल्य-दीपिका : ** प्रवास-दुःख-प्रहानार्थं रामावतारम् आह—**अस्मासु** ब्रह्मादिषु **प्रसादेन सुमुखः **प्रहसित-मुखः । **कलेशो** विष्णुः, सर्व-शक्तिमयत्वात् । **कलया** अंशेन । **गुरुः** पिता । **निदेशः** आज्ञा । **यस्मिन् विरुध्य** वैरं कृत्वा । **दशकन्धरो** रावणः । **आर्तिम् आर्च्छत्** दुःख-सम्प्राप्तः ॥२३॥ [मु।फ। ३.२६]

———————————————————————————————————————

**वंशीधरः (भावार्थ-दीपिका-प्रकाशः) : **चक्रवर्ती तु—**कलेशः** परिपूर्णः चिन्मयेऽस्मिन् महाविष्णौ जाते दाशरथे हरौ इति श्रुतेः । नृसिंह राम-कृष्णेषु षाड्गुण्यं परिपूरितम् इति स्मृतेश् च ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **रामावतारम् आह त्रिभिः । **अस्मासु** ब्रह्मादि-स्तम्ब-पर्यन्तेषु यः **प्रसादस्** तेन **सुमुख** इत्य् अवतारस्यास्य कृपातिशयो द्योतितः । **कलया** लक्ष्मणादि-रूपया **सह** । स्वयं तु **कलानाम् ईशः** पूर्ण इत्य् अर्थः । चिन्मयेऽस्मिन् महा-विष्णौ जाते दाशरथे हरौ इति श्रुतेः । नृषिंह-राम-कृष्णेषु षाड्गुण्यं परिपूरितम् इति स्मृतेश् च । **आर्तिम् आर्च्छत्** नाशं प्राप्तः ॥२३॥

 **॥।**

**॥ २.७.२४ ॥**

**यस्मा अदाद् उदधिर् ऊढ-भयाङ्ग-वेपो**

**मार्गं सपद्य् अरि-पुरं हरवद् दिधक्षोः ।**

**दूरे सुहृन्-मथित-रोष-सुशोण-दृष्ट्या**

**तातप्यमान-मकरोरग-नक्र-चक्रः ॥**

**श्रीधर-स्वामी (भावार्थ-दीपिका) : यस्मै** रामाय **उदधिर्** **मार्गं** **ददौ** । **सपदि** शीघ्रं **हरो** यथा **त्रिपुरं दिधक्षुस्** तद्वद् **अरिपुरं** लङ्कां दग्धुम् इच्छतोः । षष्ठी चतुर्थ्य्-अर्थे । यद् वा, पञ्चमीयम् । दिधक्षोः रामाद् यद् **भयं** प्राप्तं, तेन **अङ्गे कम्पो** यस्येति । कथम्भूत उदधिः ? **ऊढं** प्राप्तं यद् भयं तेनाङ्गेषु वेपः कम्पो यस्य । अत्र हेतुः—**दूरे** वर्तमाना **सुहृत्** सीता, तया निमित्त-भूतया **मथितः** क्षुभितो **रोषः,** तेन **सुशोणा** अत्यरुणा दृष्टिः, तयाऽत्यन्तं **तप्यमानं** **मकराणाम् उरगाणां नक्राणां** च **चक्रं** यस्मिन् ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **चतुर्थ्य्-अर्थे षष्ठ्याः कल्पने गौरवाद् आह--_यद् वा_ इति । अत्र **अङ्ग-वेपे**  ॥२४॥

———————————————————————————————————————

**कैवल्य-दीपिका**: **यस्मा** इति । **यस्मै** रामाय **उदधिर्** मार्गम् **अदात्** । **रूढः** प्राप्त-**भय**-जनित-सर्व्**आङ्ग**-**कोपो** येन स तथा । **सपदि** शीघ्रम् । कस्माद् भयं **दिधक्षोः** रामाद् एव । यथा **त्रिपुरं हरो** दिधक्षुः । **दूरे** **सुहृदा** सीतया **मथितो** विलोडितो यो **रोषः** । तेन **सुशोणा** अतिरक्ता या **दृष्टिस्** तया । **चक्रं** समूहः ॥२४॥ [मु।फ। ३.२७]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : ऊधो भयेनाङ्ग-वेपः** कम्पो येन सः । **उदधिर् यस्मै मार्गं ददौ** । त्रिपुरं** **दिधक्षोर्** हरस्य इव**, **अरि-पुरं** लङ्कां **दिधक्षोः** । चतुर्थ्य्-अर्थे षष्ठी । कीदृशः? **दूरे** वर्तमाना **सुहृत्** सीता, तया निमित्त-भूतया, **मथितः** क्षुभितो **रोषः,** तेन **सुशोणा** अत्यरुणा **दृष्टिः,** तया अत्यन्तं **तप्यमानं मकराणाम् उरगाणां नक्राणां** च **चक्रं** यस्मिन् ॥२४॥

 **॥।**

**॥ २.७.२५ ॥**

**वक्षः-स्थल-स्पर्श-रुग्न-महेन्द्र-वाह-**

**दन्तैर् विडम्बित-ककुब्जुष ऊढ-हासम्**[^१७२]** ।**

**सद्योऽसुभिः सह विनेष्यति दार-हर्तुर्**

**विस्फूर्जितैर् धनुष उच्चरतोऽधिसैन्ये ॥**

**मध्वाचार्यः (भागवत-तात्पर्यम्) : विनेष्यति** विनासम् एष्यति । **दार-हर्तुः** भगवतः ।


        धनुर्-विस्फूर्जितैर् नष्टा रावणः पूर्वम् एव तु ।


    पुनः शरै राम-मुक्तैः सानुबन्धो विनश्यति ॥ इति स्कान्दे ॥२५॥

———————————————————————————————————————

**श्रीधर-स्वामी (भावार्थ-दीपिका) : **किं च, युद्धे रावणस्य **वक्षः-स्थल-स्पर्शेन रुग्णा **भग्ना ये **महेन्द्र-वाहस्य** ऐरावतस्य **दन्ताः,** तैर् **विडम्बिताः** स्व-धवलिम्ना धवलीकृताः, तत्-तद्-दिक्षु पतितैः प्रकाशिता इत्य् अर्थः । या एवम्भूताः **ककुभो** दिशः, ता **जुषते** सेवते पालयतीति वा, तथा तस्य **दार-हर्तू** रावणस्य "अहो मत्-समः कोऽन्योऽस्ति" इति महा-गर्वेण **ऊढं** प्राप्तं **हासम्** **असुभिः** प्राणैः **सह** **सद्यः** शीघ्रं **विनेष्यत्य्** अपनेष्यति । कैः ? **धनुषो विस्फूर्जितैः** टङ्कार-घोषैर् एव । कथं-भूतस्य ? **अधि सैन्ये** स्व-पर-सैन्य-मध्ये **उच्चरत** उत्कर्षेण विचरतः । "ककुब्-जय-रूढ-हासम्" इति पाठे दन्तैर् उज्ज्वलितानां ककुभां जयेन यो रूढ-हासः सञ्जातो गर्वस् तम् अपनेष्यतीत्य् अर्थः ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **अन्यत् प्रतापाधिक्यम् आह--_किं च_ इति । _इत्य् अर्थ_ इति--एतेन दन्तानाम् अतिश्वैत्यं तेजोमयत्वं महत्त्वं चोक्तम् इत्य् अर्थः । इत्थं व्याख्येयः। हासः स्याद् धास्य-गर्वयोः इति धरणिः ॥२५॥

———————————————————————————————————————

**कैवल्य-दीपिका**: **वक्षः-स्थल-** इति । **दार-हर्तुर्** दशाननस्य **हासं** गर्वम् । **विनेष्यति** नाशयिष्यति **असुभिः** प्राणैः **सह** । **अधि-सैन्ये** वानर-सैन्य-मध्ये । **उच्चरत** उत्कर्षेण विचरतः । **धनुषो** विस्फूर्जितैः उग्र-शब्दैर् वानरान् विद्रावयत इत्य् अर्थः । रावणस्य **वक्षः-स्थल-स्पर्शेन रुग्ना** भग्ना ये **महेन्द्रस्य** ऐरावतस्य **दन्ताः,** तैर् **विडम्बितो** नटैर् इवानुकृतः । ध्वनि-रूपेण यः **ककुभां** दिशां जयस् तेन **रूढो हासः** । अहो मे अद्भुतं वीर्यम् इति विस्मयस्यानुभावो हासः । स च भग्नैर् ऐरावत-दन्तैः तत्र तत्राभिनीत इत्य् अर्थः ॥२५॥ [मु।फ। ३.२८]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, युद्धे रावणस्य वक्षः-स्थल-स्पर्शेन, रुग्णा भग्ना, ये महेन्द्र-वाहस्य ऐरावतस्य दन्ताः, तैर् विडम्बिताः स्व-धवलिम्ना धवलीकृताः । तत्-तद्-दिक्षु पतितैस् तैः प्रकाशिता इत्य् अर्थः । या एवम्भूताः ककुभो दिशस् ता जुषते सेवते पालयतीति वा तथा तस्य । दार-हर्तू रावणस्य ऊढं प्राप्तं हासम् । “अहो मत्-समः कोऽन्यो नास्ति” इति गर्वम् असुभिः प्राणैः सह सद्यो विनेष्यत्य् अपनेष्यति । कैः ? धनुषो विस्फूर्जितैः टङ्कार-घोषैर् एव । कथम्भूतस्य ? तस्य अधिसैन्ये स्व-पर-सैन्य-मध्ये उत्कर्षेण चरतः । ककुब्-जय-रूढ-हासम् इति पाठे तथा-भूतानां ककुभां जयेन रूढं गर्वम् ॥२५॥

 **॥।**

**॥ २.७.२६ ॥**

**भूमेः सुरेतर-वरूथ-विमर्दितायाः**

**क्लेश-व्ययाय कलया सित-कृष्ण-केशः ।**

**जातः करिष्यति जनान् उपलक्ष्य-मार्गः**

**कर्माणि चात्म-महिमोपनिबन्धनानि ॥**

**मध्वाचार्यः (भागवत-तात्पर्यम्) : **

राम एको ह्य् अनन्तांशस् तत्र रामाभिधो हरिः ।


    शुक्ल-केशात्मकस् तिष्ठन् रमयामास वै जगत् ॥ इति ब्राह्मे ।


    विष्णोर् नान्येन कर्माणि परेषां तन्-निबन्धनम् ॥ इति मात्स्ये ॥२६॥

———————————————————————————————————————

**श्रीधर-स्वामी (भावार्थ-दीपिका) : **श्री-कृष्णावतारम् आह—भूमेर् इति दशभिः । **सुरेतरा** असुरांश-भूता राजानस् तेषां **वरूथैः** सैन्यैर् **विमर्दिताया** भारेण पीडातायाः । **कलया** रामेण सह जातः सन् । कोऽसौ जातः? **सित-कृष्णौ केशौ** यस्य भगवतः स एव साक्षात् । सित-कृष्ण-केशत्वं शोभैव न तु वयः-परिणाम-कृतम्, अविकारित्वात् । यत् तूक्तं विष्णु-पुराणे—उज्जहारात्मनः केशौ सित-कृष्णौ महा-मुने [वि।पु। ५.१.५९] इति । यच् च भारते—


    स चापि केशौ हरिर् उद्बबर्ह 


    शुक्लम् एकम् अपरं चापि कृष्णम् ।


    तौ चापि केशावाविशेतां यदूनां 


    कुले स्त्रियौ रोहिणीं देवकीं च ॥


    तयोर्  एको बलभद्रो बभूव 


    योऽसौ श्वेतस् तस्य देवस्य केशः । 


    कृष्णो द्वितीयः केशवः सम्बभूव 


    केशो योऽसौ वर्णतः कृष्ण उक्तः ॥ [महाभारत १.१८९.३१-३२] इति । 

तत् तु न केश-मात्राव् अवताराभिप्रायं, किन्तु भू-भारावतरण-रूपं कार्यं कियद् एतत् ? मत्-केशाव् एवैतत् कर्तुं शक्ताव् इति द्योतनार्थम् । राम-कृष्णयोर् वर्ण-सूचनार्थं च केशोद्धरणम् इति गम्यते । अन्यथा तत्रैव पूर्व-पर-विरोधापत्तेः, कृष्णस् तु भगवान् स्वयम् इति एतद्-विरोधाच् च । कथम्भूतः ? परमेश्वरतया जनैर् अनुपलक्ष्यो मार्गो यस्य । तर्हीश्वरत्वे किं प्रमाणम्, अतिमानुष-कर्मान्य् अथानुपपत्तिर् एव ? इत्य् आह—आत्मनो महिमा उपनिबध्यतेऽभिव्यज्यते येषु तानि ॥२६॥ 

———————————————————————————————————————

**वंशीधरः (भावार्थ-दीपिका-प्रकाशः) : **तयोर् द्वयोः केशयोर्मध्ये बलभद्रोरत्याश्रयत्वेन यस्य श्वेतवर्णस्य स बलभद्रः एवं कृष्णोस्त्याश्रयत्वेन यस्य स कृष्ण उभयत्र मत्वर्थीयोप्रत्ययः । केशौ केशवन्ताव् इति पूर्वाद्वेऽपि व्याख्येयम् । अन्यथैतद्वयाख्यानङ्गीकारे । तत्रैव विष्णु-पुराणे भारते चापि तथा हि विष्णुपुराणे—


    एवं संस्तूयमानस् तु भगवान् परमेश्वरः । 


    उज्जहारात्मनः केशौ सित-कृष्णौ महामुने । 


    उवाच च सुरान् एतौ मत्-केशौ वसुधा-तले । 

अवतीर्य भुवो भार-लेश-हानिं करिष्यतः ॥ 

इत्य् अस्यायं भावः । 


    सुराः समस्ताः सुरनाथ कार्यमेभिर्मया यच्च तदीश सर्वम् । 

आज्ञापयाज्ञाः परिपालयन्तः सदैव तिष्टामः ह्यपास्तदोषाः ॥ 

इति सुरैर् उक्तो भगवान् मम दुष्करं चेत् तदा साहायं कार्यं स्यान् न त्व् एवम् अस्ति भू-भार-हरणादौ कर्त्र्-अन्तरापेक्षया महत्य् अपि कार्ये मत्-केशयोर् अपि शक्तत्वाद् इति । न तु केश-मात्रावतार इति भ्रमितव्यम्—


    ततः क्षयम् अशेषास्ते दैतेया धरणी-तले । 


    प्रयास्यति न सन्देहो मद्-दृक्पात-विचूर्णिताः । 


    कृष्णाष्टम्याम् अहं भाद्र उत्पत्स्यामि न संशयः ॥ 

इत्य्-आदिषु तत्रवै स्वावतारोक्तेर्विरोधात् । भारतेति अहं ब्रह्म परं धाम इति श्रीगीतायामर्जुनं प्रति खस्य स्वयम् एव परब्रह्मत्वोक्तेर्विरोधात् । कृष्णस् तु भगवान् स्वयम् इति पूर्वोक्ति-विरोधाच् च । अजरामरस्यारस्यर्द्धपलितत्वासम्भवादेककेश ईशेच्छया रामस्य श्वेतरूपज्ञापनार्थं तदैव श्वेतोऽभूद् इति गम्यते । एतेनैव भारतवाक्यमप्येतत्तुल्यं व्याख्यातं तथा श्रीगोपालतापिन्युपनिषद्यपि मुनयो ह वै ब्रह्माणमूचुः कः परमो देव इत्य्-आदिप्रश्नेषु । तदुहोवाच ब्राह्मणः श्रीकृष्णो वै परमं दैवतम् इत्याद्युत्तरश्रवणाच्छ्रीकृष्णोऽवतार्येव न त्ववतारोऽन्ये नृसिंहादयोऽवतारा एव जयन्ति कृष्णस्य दशावताराः इति मुकुटाचार्योक्तेः । यत्त श्रीदशमे कृष्णावतारोत्सवसंभ्रमोस्पृशत् इति श्रीकृष्णेत्यवतारोक्तिः सा चाविर्भावपरेति ज्ञेयम् । किं च,  विष्णुनामान्युक्त्वा वसुदेवोस्ति जनकः इत्य् अनेनामरसिंहेनावैदिकेनापि श्रीकृष्णस्यैव विष्णुपदवाच्यब्रह्मत्वं ध्वनितम् । अन्यथा कश्यपो ह्यस्य जनक इत्य्-आदि पदेन । तथा इशश्नाभ्यो हि-यो गोध स शूरः परिकीर्तितः इति न्यायोऽध्यत्र भानमनुसंवेय किश्वाक्षराणां कामधेनु त्वादत्रार्थान्तराश्रयणे विरोधः सर्वथैव नोदयते । तथाहि—हे कलयांशेन सित वृद्ध हे कलावतार नारद कृष्णकेशः जातः सन् कर्माणि करिष्यतीत्यन्वयः । को ब्रह्मा तस्येशः केशः कृष्णश्चासौ केशश्चेति तथा । यद् वा, कलया रक्षया हेतुना जात इति योज्यम् । सिता बद्धाः कृष्णाः केशा येन स तथा बद्धशिखण्ड इत्य् अर्थः । यद् वा, सितो बद्धः कृष्णो यया सा सितकृष्णका यशोदा तस्या ईश ऐश्वर्यं येन स सितकृष्णकेशः कृतयशोदानन्द इत्य् अर्थः । यद्वासितशब्दोपलक्षितोऽधर्मस्तस्य श्यामरूपत्वात्तं कर्षत्याकर्षतीत्यसितकृष्णो धर्मः स एवासितकृष्णकः स्वार्थे कः तस्येशः पालकः संरक्षणाय धर्मस्य सम्भवामि युगे युगे इत्य्-आदिपुराणात् । यद् वा, के जले लीयत इति कलया भूमिः अप्सु प्रलीयते भूमिः इति वक्ष्यमाणत्वात् । तस्यां सितो बद्धो भूषणे मणिरिव कलया सितो गोवर्द्धनस्तं कर्षयुद्धरतीति कलयासितकृष्णः । के जले शेत इति केशः कलयासितकृष्णश्चसौ केशः कलयासितकृष्णकेशः गोवर्द्धनधरो विष्णुर् इत्य् अर्थः । यद् वा, कलया बलदेवेन सह सितकृष्णकेशः । यद् वा, कलयोपास्या सितो बद्धः कृष्णो येन स नारदसंबुद्धिः । के मोक्षसुखं लाति ददातीति कला ब्राह्मणजातिः भूत्वा द्विजवरस्त्वं वै मामुपैष्यसि केवलम् इति मुचुकुन्दं प्रति श्रीकृष्णोक्तेः । तया तद्धतोः हेतौ तृतीयासितो मुक्तः सत्यभामार्पितः कृष्णो येन स चासौ केशो मदीश इति हरिवंशे प्रसिद्धम् । यद् वा, सितः शिवः कृष्णो विष्णुः को ब्रह्मा तेषामीशः । कृष्णं कायन्ति गायन्ति जयतु तेधिकम् इत्य्-आदिनेति कृष्णका गोप्यस्तासामीशः कृष्णकेशः । वा । कृष्णेन कं सुखं येषां ते कृष्णकाः पाण्डवादिभक्तास्तेषामीशः। न सितः स्वीकृतः कृष्णो यैस्तेऽसितकृष्णा दैत्यास्तान् क्लिश्नाति विबाधते इत्यसितकृष्णकेशः। क्लिशू विबाधने लस्य लोपेनौणादिकः केशशब्दः । यद् वा, सिता गङ्गा च कृष्णा यमुना चेति सितकृष्णे ते एव सितकृष्णके स्वार्थके पुंवद्भावः तयोर् ईशः सितकृष्णकेशः। सितं च कृष्णञ्च सितकृष्णे सितकृष्णे के जले ययोस्ते सितकृष्णके गङ्गायमुने तयोर् ईशः सितकृष्णकेशः । यद् वा, कलया चातुर्येण सिता बद्धाः कृष्णाया राधायाः केशा येन स तथेत्यलं पल्लवितेन । अन्यथानुपपत्तिर्विनेश्वरं तद्भवनम् । आत्ममहिमेश्वरत्वम् । सन्दर्भस्तु कोसौ कलयांशेन सितकृष्णकेशो यः सितकृष्णकेशौ देवैर्दृष्टौ इति शास्त्रान्तरप्रसिद्धः । सो (ताव) पि यस्यांशेन स एव भगवान्स्वयमित्यर्थः। तदविनाभावाच्छ्रीबलदेवस्यापि ग्रहणं द्योतितम् । ननु पुरुषादपि पुराणोऽसौ भगवान्कथं भूभारहरणमात्रार्थं स्वयमवतरिष्यतीत्याशं क्याह—आत्मनो महिमानः परममाधुरीसम्पदः उपनिबध्यन्ते निज-भक्तैरधिकं वर्ण्यन्ते येषु तानि कर्माणि च करिष्यति च । यद्यपि निजांशेनैव निजेच्छाभासेनैव वा भूभारहरणमीषत्कृतं तथापि निजचरणारविन्दजीवातुवन्दमानन्दयन्नेव लीलाकादम्बिनीनिजमाधरीवर्षणाय विहरिष्यमाणोऽवतरिष्यतीत्यर्थः॥ एतद् एव व्यक्तीकरिष्यते तोकेन जीवहरणम् इत्यादौ इतरथा स्वमाधरीसम्पत्प्रकाशनेच्छामन्तरेण मधुरतरं लोकादिभावं दधतानेन पूतनादीनां जीवहरणादिकं कर्म न भाव्यं न सम्भवनीयं तदंशतदिच्छाभासादिमात्रेणैव तत्सिद्धेरिति वाक्यार्थः । तथा च यथायं चावतारस्ते भूभार—इत्यादौ स्वामिचरणैर् अपि व्याख्यातम् । किं भूभारहरणं मदिच्छामात्रेण न सम्भवति तत्राह स्थानाम् इति । जयति जननिवासः इत्य् अत्र च इच्छामात्रेण निरसने समर्थोऽपि क्रीडार्थे दोर्भिरस्यन्नधर्मम् इति । एवमादिभिः श्रीकृष्णस्यैव सर्वाद्भुततावर्णनाभिनिवेशः प्रपञ्चो ब्रह्मणि स्पष्ट एव । अस्तु तावत्तद्भूरिभाग्यमित्य्-आदि सितकृष्णकेश इत्य् अत्र तात्पर्यं श्रीस्वामिभिर् एव विवृत्तम् । इदमप्यन्त्र तात्पर्यं सम्भवति । ननु देवाः किमर्थं मामेवावतारयितु भवद्भिरागृह्यते अनिरुद्धाख्यपुरुषप्रकाशविशेषस्य क्षीरोदश्वेतद्वीपधाम्नो मम यौ केशाविव शिरोधार्यभूतौ श्रीवासुदेवसङ्कर्षणौ स्वयमेवावतरिष्यतः ततश् च भूभारहरणं ताभ्यामीपत्करम् एवेति अथोज्जहारात्मनः केश इत्यस्यैव शब्दार्थोऽपि मुक्ताफलटीकायां केशौ सुखस्वामिनौ सितो रामः आत्मनः सकाशादुज्जहारोद्धृतवानित्य्-आदि यैर्यथाश्रुतमेवेदं व्याख्यातं ते तु न सम्यक्परामृष्टन्तः यतः सुरमात्रस्यापि निर्जरत्वं प्रसिद्धम् । अकालकलिते भगवति जरानुदयने केशशौक्ल्यानुपपत्तिर्न चास्य केशस्य नैसर्गिकसितकृष्णतेति प्रमाणमस्ति अत एव नृसिंहपुराणे श्रीकृष्णावतारप्रसङ्गे शब्द एव युज्यते न तु केशशब्दः—


    वसुदेवस्य दैवक्यामवतीर्य यदोः कुले । 

सितकृष्णे च मच्छक्ती कंसाद्यान्धातयिष्यतः ॥ इत्य्-आदि । 

अस्तु तर्हि अंशोपलक्षणः केशशब्दः न अविप्लूततर्कशक्तित्वेन साक्षादादिपुरुषस्यैव निश्चेतुं शक्यत्वात् । कृष्णविण्वादिशब्दानामविशेषतः पर्यायप्रतीतेः । नैवमवतारान्तरस्य जन्मदिनं जयत्याख्ययातिप्रसिद्धम् । अत एवं महाभारते—


    भगवान्वासुदेवश् च कीर्त्यतेऽत्र सनातनः । 

शाश्वतं ब्रह्म परमं योगिध्येयं निरञ्जनम् ॥ इति । 

तस्याकालकलितत्वं योयं कालस्तस्य ते व्यक्तबन्धो चेष्टामाहूः इत्यादौ द्वारकावासिवाक्ये च प्रसिद्धं तस्मान्न केशावतारत्वेऽपि न तात्पर्यं, वैष्णवादिपद्यानां शब्दानामर्थन्त्वेवं पश्यामः । 


    अंशवो ये प्रकाशन्ते मम ते केशसंज्ञिताः । 

सर्वज्ञाः केशवं तस्मान्मामाहुर्मुनिसत्तम ॥ 

इति सहस्र-नाम-भाष्य-स्थापित-भारत-वचनात् केश-शब्देनांशुर् उच्यते, तत्र च सर्वत्र च । केशेतर-शब्दाप्रयोगान् नाना-वर्णंशूनां श्री-नारद-दृष्टतया मोक्ष-धर्म-प्रसिद्धेश् च । तथा चांशुत्वे लब्धे तौ चांशू वासुदेव-सङ्कर्षणावतार-सूचकतया निर्दिष्टाव् इति तयोर् एतौ स्याताम् इति गम्यते । तदीययोर् अपि तयोर् अनिरुद्ध-रूपत्वेऽभिव्यक्तिश् च युज्यत एव । अवतारितेजोन्तर्भूतत्वादवतारस्य ततश्चोज्जहारेत्यस्यायमर्थः आत्मनः सकाशात् । श्रीवासुदेवसकर्षणांशभूतौ केशावंशू उज्जहारोद्धृतवान्प्रकटीकृत्य दर्शितवानित्य् अर्थः । अत्रायं सुमेरुरित्येकदेशदर्शनेनैवाखण्डसुमेरुनिर्देशवत्तद्दर्शनेनापि पूर्णस्यैवाविर्भावनिर्देशो ज्ञेयः । अथ स चापिकेशावित्य्-आदिकव्याख्या उद्वबर्हयोगबलेनात्मनः सकाशाद्विच्छिद्य दर्शयामास । स चापीति चशब्दः पूर्वमुक्तं देवकर्तृकं निवेदन-रूपमर्थं समुपक्षिणोति । अतिशब्दस्तदुद्धरणे श्रीभगवत्सङ्कर्षणयोर् अपि हेतुकर्तृत्वं सूचयति । तौ चापीति । चशब्दोऽनुक्तसमुच्चयार्थत्वेन भगवत्सङ्कर्षणौ स्वयम् एव विविशतुः पश्चात्तौ तत्तादात्म्येनापि विविशतुरिति बोधयति । अपिशब्दो यत्रानुस्यूतौ चामू सोऽपि तदंशेपीति गमयति । तयोर् एको बलभद्रो बभूव इत्य्-आदिकं तु नरो नारायणो भवेत्, हरिर् एव भवेन्नरः इत्य्-आदिवत्तदैक्यावाप्त्यपेक्षया । केशवः केशवनाम्ना श्रीमथुरायां केशवस्थानाख्यमहायोगपीठाधिपत्वेन प्रसिद्धः स एव कृष्ण इति । नृसिंहपुराणे तु सितकृष्णे च मच्छक्ती इति तद्वर्णनिर्देशेनांशवाचक एव शक्तिशब्द इति । चक्रवर्ती तु स तं वयसि कैशोरे इत्याद्युक्तेर्नित्यकैशोरावस्थावतः सितकेशत्वं न युज्यते । विष्णुपुराणीयवाक्यस्थकेशाव् इति पदस्य तु केशौ सुख-रूपावीश्वरौ सितकृष्णौ उज्जहार बहुस्तुतिभिः प्रसाद्य बर्हिरप्युद्गमयामास हे महामुने इति । मननेनैवास्यार्थस्थावगम्यतेति भावः । सुखशीर्षजलेषु कम् इति नानार्थवर्गात् । सर्वत्र विष्णुपुराणादौ केशशब्दप्रयोगस्तु परोक्षवादा ऋषयः परोक्षं मम च प्रियम् इति भगवत्संमतौ स्थितानां शास्त्राकाराणामृषीणां तत्तद्वचनमाकूतम् एवेति ज्ञापनार्थ एव । यद् वा, सितो रुद्रः कृष्णो विष्णुः को ब्रह्मा तेषामपीशः स यावदुर्व्याभरमीश्वरेश्वरः स्वकालशक्त्या इत्य्-उक्तः आत्मनः स्वस्य महिम्नि उपाधिक्येन नितरा बन्धनं येभ्यस्तानि यत्कर्माणि सर्वलोकमनांसि माधुर्येण बघ्नन्तीत्य् अर्थः । यद्वात्मनो महिमा महैश्वर्यं तस्याप्युपाधिक्येन निबन्धनमावृत्तीकरणं येषु तानि यत्कर्मसु माधुर्योणावृतमेवमहैश्वयं तिष्ठति इत्य् अर्थः । यद् वा, कलया नैपुण्येन । सिता बद्धाः कृष्णाः श्यामा केशा येन स तथा । यद् वा, कलया वेदरक्षया हेतुना सितेन बलदेवेन सह कृष्णः केशः सुख-रूप ईशः माधुर्यैश्वर्यमयः इति व्याचकार ॥२६॥

———————————————————————————————————————

**कैवल्य-दीपिका**: अथ सर्वान्तराय-प्रहाणार्थं सर्व-काम-सिद्ध्यर्थं च कृष्णावतारं भावयेद् इत्य् आह—**भूमेर्** इति । **वरूथः** समूहः । **कलया** पूर्ण-रूपेण न त्व् अंशेन, कृष्णस् तु भगवान् स्वयं [भा।पु। १.३.२८] इत्य् अनेन विरोधात् । **सितं** निर्मलं मुक्ति-रूपम् । **कृष्णं** मलिनं (अनिर्मलं) भुक्ति-रूपं यत् **कं** सुखं तस्य **ईशः** । केश-व्याख्याने तु पूर्ववद् विरोधः । इत्थम् एव । उज्जहारात्मनः केशौ सित-कृष्णौ महामुने [वि।पु। ५.१.५९] इति तन्त्रान्तरोक्तिर् अपि व्याख्येया । **केशौ** सुख-स्वामिनौ । **सितो** रामः, आत्मनः स्व-मूर्तेः सकाशाद् **उज्जहार** उद्धृतवान् कल्पितवान् । हरिवंशे हि भगवान् कस्यांश्चिद् गिरि-गुहायां स्व-मूर्तिं निक्षिप्य गरुडं च तत्रावस्थाप्य स्वयम् अत्रागत इत्य् उक्तम् । तद् उक्तं हरि-वंशे—

स देवान् अभ्यनुज्ञाय विविक्ते त्रिदशालये ।

जगाम विष्णुः स्वं देशं क्षीरोदस्योत्तरां दिशम् ॥

तत्र वै पार्वती नाम गुहा-देवैः सुदुर्गमा ।

त्रिभिस् तस्यैव विक्रान्तैर् नित्यं पर्वसु पूजिता ।

पुराणं तत्र विन्यस्य देहं हरिर् उदार-धीः ।

आत्मानं योजयामास वसुदेव-गृहे विभुः ॥ [ह।वं। १.५५.५०-५२]

यैस् तु यथा-श्रुतम् एवेदं व्याख्यातम् । तेन सम्यग् दृष्टवन्तः । यतः सुर-मात्रस्यापि निर्जडत्व-रूप-प्रसिद्धौ अकाल-कलिते भगवति जरानुदयेन क्लेश-शौक्ल्यानुपपत्तेः । न चास्य केशेषु नैसर्गिकी सित-कृष्णतेति प्रमाणम् अस्ति ।

अत एव नरसिंह-पुराणे कृष्णावतार-प्रसङ्गे शक्ति-शब्द एव प्रयुक्तो न तु केश-शब्दः । तथा हि—

वसुदेवाच् च देवक्याम् अवतीर्य महीतले ।

सित-कृष्णे च तच् छक्ती कंसाद्यान् घातयिष्यते ॥ इत्य् आदिना ।

अस्तु तर्हि अंशोपलक्षणः केश-शब्दः, अविलुप्त-सर्व-शक्तित्वेन साक्षाद् आदिपुरुषत्वस्यैव निश्चेतुं शक्यत्वात् । विष्णु-कृष्णादि-शब्दानाम् अविशेषतः पर्यायत्व-प्रतीतेश् च । नैवम् अवतारान्तरेषु कस्य वान्यस्य जन्म-दिनं जयन्त्याख्ययातिप्रसिद्धम् । अत एवोक्तं महाभारते—

भगवान् वासुदेवश् च कीर्त्यतेऽत्र सनातनः ।

शाश्वतं ब्रह्म परमं योगि-ध्येयं निरञ्जनम् ॥ इति ।

यत् तूक्तं, ततो जगन्-मङ्गलम् अच्युतांशम् इति । तत्र बहुव्रीहिः । यच् च तत्रांशेनावतीर्णस्येति । तत्रांशेन सह इत्य् अर्थः । अंशो बलभद्रः । एवं सर्वत्र । एते मत्केशो वसुधा-तलम् इत्य् अपि व्याख्यातम् । यत् तु ताव् इमौ वै भगवतो हरेर् अंशाव् इहागतौ  [भा।पु। ४.१.५९] इति । तद् अन्य-कल्प-विषयम् । यद् वा, अंशश् च अंशश् च अंशौ । तत्रैकोऽंश-शब्दो यथा-स्थितोऽर्जुन-विषयः । अन्यस् तु अंशाः सन्त्य् अस्येत्य् अंशः । अर्शाद्यच् प्रत्ययान्तो भगवद्-विषयः । यत्राद्य-भिन्न इत्य्-आदि हि प्राग् उक्त इत्य् अलम् अतिप्रसङ्गेन । आत्मनः श्री-कृष्णस्य महिमा उपनिबध्यते । सम्बद्धो दृश्यते येषु कर्मसु तानि । अनन्य-साध्यानीत्य् अर्थः ॥२६॥ [मु।फ। ३.२८] 

———————————————————————————————————————

**सनातन-गोस्वामी (वैष्णव-तोषणी) :** [१०.७.७] **सुरेतरा** असुराङ्गोद्भूता राजानः, तेषां सैन्यैर् **विमर्दिताया** भारेण पीडितायाः, **कलया** श्री-बलदेवेन सह **सिता** वेणी-त्रयाबद्धाः **कृष्णाः केशा** येन, सः । अनेन सौन्दर्यं सदा दुष्ट-वधोद्यतत्वं चोपलक्षितम् । यद् वा, कलयोंऽशेन यः सित-कृस्ण-केशो नारायणोऽपि यस्यांशः, स इत्य् अर्थः । **जनैर्** जीवैर् **उपलक्षयितुम्** अप्य् **अशक्यो मार्गोऽपि** यस्य, सोऽपि **जातः** सन् **आत्म-महिमा** साधारण-निज-माहात्म्य-भगवत्ता-लक्षणं तद्-**उपनिबन्धनानि** तद्-अभिव्यञ्जनार्थानि कर्माणीति ॥७॥

———————————————————————————————————————

**जीव-गोस्वामी (क्रम-सन्दर्भः) : **भूमेर् इति दशभिः । सुरेतरा असुर-भाव-मया ये राजानः, तेषां वरूथैः सैन्यैर् विमर्दिताया[^१७३] भुवः क्लेशम् अपहर्तुं परमात्मनोऽपि परत्वात् जनैर् अस्मद्-आदिभिर्[^१७४] अनुपलक्ष्य-मार्गोऽपि प्रादुर्भूतः सन् कर्माणि च करिष्यति । कोऽसौ ? कलया अंशेन सित-कृष्ण-केशो यः, यत्र सित-कृष्ण-केशौ देवैर् दृष्टाव् इति शास्त्रान्तर-प्रसिद्धेः । सोऽपि यस्यांशेन स एव भगवान् स्वयम् इत्य् अर्थः । तद्-अविनाभवित्वात् श्री-बलदेवस्यापि ग्रहणं द्योतितम् । 

ननु पुरुषाद् अपि परोऽसौ भगवान् कथं भू-भारावतारण-मात्रार्थं स्वयम् अवतरिष्यतीत्य् आशङ्क्याह—आत्मनो महिमानः परम-माधुरी-सम्पदः उपनिबध्यन्ते निज-भक्तैर् अधिकं वर्ण्यन्ते येषु, तानि कर्माणि च करिष्यति । यद्यपि निजांशेनैव वा निजेच्छाभासेनैव वा भू-भार-हरणम् ईषत्-करं, तथापि निज-चरणारविन्द-जीवातु-वृन्दम् आनन्दयन्न् एव लीला-कादम्बिनीं निज-माधुरी-वर्षणाय वितरिष्यमाणोऽवतरिष्यतीत्य् अर्थः । विष्णु-पुराणादि-वचनं तु तत्र पूर्वम् एव व्यख्यातम् अस्ति ।[^१७५]

सित-कृष्ण-केश इत्य् अत्र तात्पर्यं श्री-स्वामिभिर् एव विवृतम् । इदम् अप्य् अत्र तात्पर्यं सम्भवति—ननु देवाः! किम्-अर्थं माम् एवातारयितुं भवद्भिर् आगृह्यते ? अनिरुद्धाख्य-पुरुष-प्रकाश-विशेषस्य क्षीरोद-श्वेतद्वीप-धाम्नो मम यौ केशाव् इव स्व-शिरो-धार्य-भूतौ ताव् एव श्री-वासुदेव-सङ्कर्षणौ स्वयम् एवावतरिष्यतः । ततश् च भू-भार-हरणं ताभ्याम् ईषत्-करम् एवेति । 

अथ उज्जहारात्मनः केशौ [वि।पु। ५.१.५९] इत्य् अस्यैव शब्दोऽर्थोऽपि मुक्ताफल-टीकायां—

केशौ सुख-स्वामिनौ सितो रामः । आत्मनः सकाशाद् उज्जहार उद्धृतवान् इत्य् आदि । [^१७६] यैर् यथा-श्रुतम् एवेदं व्याख्यातं, ते तु न सम्यक् परामृष्टवन्तः, यतः सुर-मात्रस्यापि निर्जरत्वं प्रसिद्धम् । अकाल-कलिते भगवति जरानुदयेन केश-शौक्ल्यानुपपत्तिः । न चास्य केशस्य नैसर्गिक-सित-कृष्णतेति प्रमाणम् अस्ति । अत एव नृसिंह-पुराणे कृष्णावतार-प्रसङ्गे शक्ति-शब्द एव प्रयुज्यते, न तु केश-शब्दः । तथा हि—

वसुदेवाच् च देवक्याम् अवतीर्य यदोः कुले ।


    सित-कृष्णे च मच्-छक्ती कंसाद्यान् घातयिष्यतः ॥ [नृ।पु। ५३.३०-३१] इत्य्-आदिना ।

अस्तु तर्हि अंशोपलक्षणः केश-शब्दः ? न, अविलुप्त-सर्व-शक्तित्वेन साक्षाद्-आदि-पुरुषत्वस्यैव निश्चेतुं शक्यत्वात् । कृष्ण-विष्ण्व्-आदि-शब्दानाम् अविशेषतः पर्यायत्व-प्रतीतेः। नैवम् अवतारान्तरस्य कस्य वान्यस्य जन्म-दिनं जयन्त्य्-आख्ययातिप्रसिद्धम् । अत एवोक्तं महाभारते (१.१.१९३-१९४)—

भगवान् वासुदेवश् च कीर्त्यतेऽत्र सनातनः ।


    शाश्वतं ब्रह्म परमं योगि-ध्येयं निरञ्जनम् ॥ इति ।

इति तस्याकाल-कलितत्वं योऽयं कालस् तस्य तेऽव्यक्त-बन्धो चेष्टाम् आहुः [भा।पु। १०.३.२६] इत्य् आदौ श्री-देवकी-देवी-वाक्ये, नताः स्म ते नाथ [भा।पु। १.११.६] इत्य् आदौ श्री-द्वारका-वासि-वाक्ये च प्रसिद्धम् । 

अतो यत् प्रभास-खण्डे केशस्य बालत्वम् एव च, तत् सितिम्नः काल-कृत-पलित-लक्षणत्वम् एव च दर्शितम्, तस्य शरीरिणां शुष्क-वैराग्य-प्रतिपादन-प्रकरण-पतितत्वेन सुर-मात्र-निर्जरता-प्रसिद्धत्वेन चामुख्यार्थत्वान् न स्वार्थे प्रामाण्यम् । ब्रह्मा येन इत्य् आरभ्य,

विष्णुर् येन दशावतार-ग्रहणे क्षिप्तो महा-सङ्कटे ।


    रुद्रो येन कपाल-पाणिर् अभितो भिक्षाटनं कारितम् ॥ [ग।पु। १.११३.१५]

इत्य् आदौ तस्मै नमः कर्मणे इति गारुड-वचनात् । किं च, तत्-प्रतिपादनाय मत्स्याद्य्-अवताराणां मत्स्यादि-शब्द-साम्येन छलोक्तिर् एवेयम् । यथा—

अहो कनक-दौरात्म्यं निर्वक्तुं केन युज्यते ।


    नाम-साम्याद् असौ यस्य धूस्तुरोऽपि मद-प्रदः ॥ इति ।

शिव-शास्त्रीयत्वाच् च नात्र वैष्णव-सिद्धान्त-विरुद्धस्य तस्योपयोगः । यत उक्तं स्कान्द एव षण्मुखं प्रति श्री-शिवेन—शिव-शास्त्रेऽपि तद् ग्राह्यं भगवच्-छास्त्र-योगि यत् इति । अन्य-तात्पर्यकत्वेन स्वतस् तत्राप्रामाण्याद् युक्तं चैतत्, यथा पङ्केन पङ्काम्भः [भा।पु। १.८.५२] इत्य् आदिवत् । पाद्मोत्तर-खण्डे च शिव-प्रतिपादकानां पुराणानाम् अपि तामसत्वम् एव दर्शितम् । मात्स्येऽपि तामस-कल्प-कथा-मयत्वम् इति । युक्तं च तस्य वृद्ध-सूतस्य श्री-भागवतम् अपठितवतः श्री-बलदेवावज्ञातुः श्री-भगवत्-तत्त्वासम्यग्-ज्ञान-जं वचनं—एवं वदन्ति राजर्षे ऋषयः केचनान्विताः [भा।पु। १०.७७.३०] इतिवत् । एतादृश-श्री-भागवत-वाक्येन स्व-विरुद्ध-पुराणान्तर-वचन-बाधनं च । यथेह कर्म-जितो लोकः क्षीयते [छा।उ। ८.१.६] इत्य्-आदि-वाक्येन उपाम सोमम् अमृता अभूम [ऋक् ८.४८.३] इत्य्-आदि-वचन-बाधनवज् ज्ञेयम् । अत्रापि यत् स्व-वचो विरुद्धेत नूनं ते न स्मरन्त्य् अमुं [भा।पु। १०.७७.३०] इति युक्ति-सद्-भावो दृश्यते । अत्रैवात्मनः सन्दिग्धत्वम् एव तेन सूतेन व्यञ्जितम्—अचिन्त्या खलु ये भावा न तांस् तर्केण योजयेद् [मभगवत्-सन्दर्भा। ६.६.११] इत्य्-आदिना ।

किं च, तत्रैवोत्तर-ग्रन्थे कलङ्कापत्ति-कारण-कथने श्री-कृष्णावतार-प्रसङ्गे स्वयं विष्णुर् एवेत्य् उक्तत्वात् स्वेनैव विरोधश् च ।[^१७७] तस्मान् न केशावतारत्वेऽपि तात्पर्यं केश-शब्दस्य बालत्व-वाचनं च । छलतो भगवत्-तत्त्वाज्ञानतो वेति स्थितम् । अतो वैष्णवादि-पद्यानां शब्दोत्थम् अर्थम् एवं पश्यामः—


    अंशवो ये प्रकाशन्ते मम ते केश-संज्ञिताः । 


    सर्वज्ञाः केशवं तस्मान् माम् आहुर् मुनि-सत्तम ॥ [म।भा। १२.३२८.४३]

इति सहस्र-नाम-भाष्योत्थापित-भारत-वचनात् केश-शब्देनांशुर् उच्यते । तत्र च सर्वत्र केशेतर-शब्दाप्रयोगात् नानावर्णांशूनां श्री-नारद-दृष्टतया मोक्ष-धर्म-प्रसिद्धेश् च। तथा चांशुत्वे लब्धे तौ चांशू वासुदेव-सङ्कर्षणाव् अवतार-सूचकतया निर्दिष्टाव् इति तयोर्  एव स्याताम् इति गम्यते । तदीययोर् अपि तयोर्  अनिरुद्धेऽभिव्यक्तिश् च युज्यत एव । अवतारि-तेजोऽन्तर्भूतत्वाद् अवतारस्य ।[^१७८]

ततश् च उज्जहार [वि।पु। ५.१.५९] इत्य् अस्यायम् अर्थः—आत्मनः सकाशात् श्री-वासुदेव-सङ्कर्षणांश-भूतौ केशाव् अंशू उज्जहार उद्धृतवान्, प्रकटीकृत्य दर्शितवान् इत्य् अर्थः । अत्र “अयं सुमेरुः” इत्य् एक-देश-दर्शनेनैवाखण्ड-सुमेरु-निर्देशवत् तद्-दर्शनेनापि पूर्णस्यैवाविर्भाव-निर्देशो ज्ञेयः ।

अथ स चापि केशौ [मभगवत्-सन्दर्भा। १.१८९.३१] इत्य् आदिक-व्याख्या । उद्बबर्हे योग-बलेनात्मनः सकाशाद् विच्छिद्य दर्शयामास । स चापीति च-शब्दः पूर्वम् उक्तं देव-कर्तृकं निवेदन-रूपम् अर्थं समुच्चिनोति । अपि-शब्दस् तद्-उद्बर्हणे श्री-भगवत्-सङ्कर्षणयोर् अपि हेतु-कर्तृत्वं सूचयति । तौ चापीति च-शब्दोऽनुक्त-समुच्चयार्थत्वेन भगवत्-सङ्कर्षणौ स्वयम् एव विविशतुः[^१७९] । पश्चात् तौ च तत्-तादात्म्येनापि विविशतुर्[^१८०] इति बोधयति । अपि-शब्दो यत्रानुस्यूतौ चामू सोऽपि तद्-अंशा अपीति गमयति । तयोर्  एको बलभद्रो बभूव [मभगवत्-सन्दर्भा। १.१८९.३२] इत्य्-आदिकं तु नरो नारायणो भवेत्। हरिर् एव भवेन् नर इत्य् आदिवत् तद्-ऐक्यावाप्त्य्-अपेक्षया ।

केशवः श्री-मथुरायां केशव-स्थानाख्य-महायोग-पीठाधिपत्वेन प्रसिद्धः । स एव कृष्ण इति । श्री-नृसिंह-पुराणे सितासिते च मच्-छक्ती इति तत्-तद्-वर्ण-निर्देशेनांशु-वाचक एव शक्ति-शब्द इति ॥२७॥ [श्री-कृष्ण-सन्दर्भ २९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-कृष्णावतारम् आह—भूमेर् इति दशभिः । सुरेतरा असुर-स्वरूपा ये राजानः, तेषां वरूथैः सैन्यैर् विमर्दिताया भुवः पृथिव्याः क्लेश-व्ययाय भारापनोदनाय, भू-तल-स्थानां संसार-दुःख-क्षयाय च, तत्रैव केषांचित् सोत्कण्ठ-भक्तानां स्वायोग-दुःखोपशमाय च जातः कर्माणि करिष्यति । 

ननु कोऽसौ जातः ? तत्राह—जनैर् अस्मद्-आदिभिः अप्य् अनुपलक्ष्य उपलक्षयितुम् अशक्यः मार्गो वर्त्मापि यस्य सः । 

नन्व् अविदित-तत्त्वोऽपि पदार्थो लोके स्व-बुद्धानुसारेण नाम-रूपे कल्पयित्वा अयम् अयम् इति निश्चीयते । यथा कौस्तुभोऽपि पद्म-राग एवायम् इति, पद्म-रागोऽपि प्रवाल-मणिर् एवायम् इति, तथायम् अवतारोऽविज्ञात-स्वरूपोऽपि पुराणादिषु कीदृशतया पठ्यते ? इत्य् अत आह—कलयेति। सित-कृष्णौ केशौ यस्य स एवातिपुरातनः पुरुषः कलया जात इति । यत् तु विष्णु-पुराणे—उज्जहारात्मनः केशौ सित-कृष्णौ महामुने [वि।पु। ५.१.५९] इति । यच् च भारते—


    स चापि केशौ हरिर् उद्बबर्ह 


    शुक्लम् एकम् अपरं चापि कृष्णम् ।


    तौ चापि केशावाविशेतां यदूनां 


    कुले स्त्रियौ रोहिणीं देवकीं च ॥


    तयोर्  एको बलभद्रो बभूव 


    योऽसौ श्वेतस् तस्य देवस्य केशः । 


    कृष्णो द्वितीयः केशवः सम्बभूव 


    केशो योऽसौ वर्णतः कृष्ण उक्तः ॥ [म।भा। १.१८९.३१-३२] इति । 

तत्र तत्र प्रकटेऽर्थे विचार्यमाणे बाधैव लभेत, न तु कापि सङ्गतिः । तथा हि त्रिगुणातीतस्याविकारिणः चिद्-आनन्द-घन-वपुषो नारायणस्यापि वयः-परिणाम-कृतं शुक्ल-कृष्ण-केशत्वं, अथ च सन्तं वयसि कैशोरे इति नित्य-किशोरत्वं च, तथा कृष्णस् तु भगवान् स्वयम् इति कृष्णावतारस्य स्वयां भगवत्त्वं चेत्य् अतस् तत्र विद्वांसो व्याचक्ष्यते, यथा—सित-कृष्ण-केशत्वं शोभैव, न तु वयः-परिणाम-कृतम् । भारावतरण-रूपं कार्यं कियद् एतत् ? मत्-केशाव् एव कर्तुं समर्थाव् इति द्योतनार्थं राम-कृष्णयोर् वर्ण-सूचनार्थं च केशोद्धरणम् इति गम्यते । अन्यथा तत्रैव विरोधापत्तेः, कृष्णस् तु भगवान् स्वयम् इति एतद्-विरोधाच् च । कलया रामेण सह स्वयं सित-कृष्ण-केशो भगवान् एव जातः इति स्वामि-चरणाः । कलया शिल्प-नैपुण्य-विशेष-विधिना, सिता बद्धाः, कृष्णा अतिश्यामाः, केशा येनेति विग्रहः । स एवैतस्य वैदग्धी-विशेषाद् ईरितः । किं वा यः कलयांशेन स्यात् सित-श्याम-केशकः इति लघु-भागवतामृते श्री-रूप-गोस्वामि-चरणाः । अंशवो ये प्रकाशन्ते मम ते केश-संज्ञिताः इति स्मृतेर् मच्-छिरो-धार्यौ सित-कृष्ण-किरणौ द्वौ प्रभू अवतरिष्यत इति सूचनार्थं केश-द्वयोद्धरणम् इति सन्दर्भे श्री-जीव-गोस्वामि-चरणाः ।

किं च, अत्र विष्णु-पुराणे भारते च सर्वत्र केश-शब्दस्यैव प्रयोगात् चिकुर-कुन्तलाद्य्-अप्रयोगात्— परोक्ष-वादा ऋषयः परोक्षं मम च प्रियं [भा।पु। ११.२१.३५] इति भगवत्-सम्मतौ तापिन् शास्त्र-कारणाम् ऋषीणां साकूतम् एव तत्-तद्-वचनम् इति गम्यते । तत्र उज्जहारेति आत्मनः स्वान्तः-करणात् सकाशात्, केशौ सुख-रूपाव् ईश्वरौ सित-कृष्णौ उज्जहार बहु-स्तुतिभिः प्रसाद्य बहिर् अपि उद्गमयामास । हे महा-मुने ! मननेनैवास्यार्थोऽवगम्यताम् इति भावः । सुख-शीर्ष-जलेषु कम् इति नानार्थ-वर्गात् । 

एवम् एव भारतीयं पद्य-द्वयम् अपि व्याख्येयम् । तथैव कलया एकांशेन भुवः क्लेश-व्ययाय सितेन सह कृष्णः केशः सुख-रूपः ईशः माधुर्यैश्वर्य-मयः बलदेवेन सह कृष्णो जात इत्य् अर्थः । श्लेषेण सितो रुद्रः । कृष्णो विष्णुः । को ब्रह्मा । तेषाम् अपीश्वरः । स यावद् उर्व्या भरम् ईश्वरेश्वरः [भा।पु। १०.१.२२] इत्य् अग्रिमोक्तेः ।

कर्माणि कीदृशानि ? आत्मनो महिमा महैश्वर्यम्, तस्यापि उप आधिक्येन निबन्धनम् आवृतीकरणं येषु तानि । यत् कर्मसु माधुर्येणावृतम् एव महैश्वर्यं तिष्ठतीत्य् अर्थः । यद् वा, आत्मनः स्वस्य महिम्नि उप आधिक्येन नितरां बन्धनं येभ्यस् तानि । यत् कर्माणि स्व-माधुर्येण सर्व-लोक-मनांसि बध्नन्तीत्य् अर्थः । तत्र जनानुपलक्ष्य-मार्ग इति पदेन रहस्या रागानुगा-भक्तिर् अपि द्योतिता ॥२६॥ 

 **॥।**

**॥ २.७.२७ ॥**

**तोकेन जीव-हरणं यद् उलूकिकायास्**

**त्रैमासिकस्य च पदा शकटोऽपवृत्तः ।**

**यद् रिङ्गतान्तर-गतेन दिवि-स्पृशोर् वा**

**उन्मूलनं त्व् इतरथार्जुनयोर् न भाव्यम् ॥**

**श्रीधर-स्वामी (भावार्थ-दीपिका) : **एतद् एव प्रपञ्चयति—तोकेनेत्य्-आदिना । **बालेन** पूतनाया **जीव-हरणम्** । **यद् रिङ्गता** जानुभ्यां गच्छता **अन्तरं गतेन** मध्यं प्राप्तेन । **दिवि-स्पृशोर्** अत्युच्चयोः । **इतरथा**ऽनीश्वरत्वे तन् **न भवितव्यम्** ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **एतद् एव प्रपञ्चयति—**उलूकिकायाः** पूतनाया **यज् जीव-हरणं** **तोकेनैव** बालकेनैव रूपेण न त्व् अतिविकटाकाराया अतिविस्तृत-स्वरूपाया अतिबलिष्ठायास् तस्या वधोपयोगिनी तादृशैश्वर्यमयी वामनावतारस्य त्रिविक्रम-मूर्तिर् इव काचिन् मूर्तिर् आविष्कृतेति भावः । **त्रैमासिकस्यैव** पदातिसुकोमलेत्य् अर्थः । यत् **अपवृत्तः** विपर्यस्ततया पातितः, न तु हिरण्यकशिपु-विदारणार्था नृसिंह-मूर्तिर् इव काचित् पदस्य विकट-कठोरताविष्कृतेति भावः । 

**रिङ्गता** जानुभ्यां गच्छतैव **अन्तरं** तेन तयोर्  मध्यं **गतेनैव** उलूखल-निबन्धनेनैव **अर्जुनयोर्** द्वयोर् **यद्** **उन्मूलनं**, न तु पृथिव्य्-उद्वरणोपयोगिना वराह-रूपेणैव कोऽपि प्रयत्नः कृत इति भावः । तत् सर्वम् आत्म-महिमोपनिबन्धनम् एव । निज-बाल्य-महा-माधुर्येण स्व-महैश्वर्यस्यावृतीकरणम् एवेति पूर्वेणानुषङ्गः । **इतरथा न भाव्यम्** अन्यथा न भाव्यम् एतत् त्रिकेणेदृशेन भवितव्यं नाभविष्यतेत्य् अर्थ इति विश्वनाथः** **। 

तोकोऽल्पाङ्गे शिशौ सुते इत्य् अभिधानात् । (शरीरोत्थानादि-प्रवृत्ति-हेतुत्वादयः प्राणस्तɱल् लुम्पतीत्य् उलूपिका तस्या इति तीर्थः ।) उलूकिकात्वम् अत्र बक्या अपि यस्या अरिष्ट-कर्तृत्व-साधारण्यात् अहो बकीयम् [भा।पु। ३.२.२३] इत्य्-आद्य्-उक्तेस् तस्या बकीत्वं प्रसिद्धम् एव । जानु-धर्षण-पूर्वकं गमनं **रिङ्गणं**, **दिवि-स्पृशोः** सहस्र-धनुषोऽप्य् ऊर्ध्व-देशं स्पृशतोः सहस्र-धनुषस् तूर्ध्वं शब्देनापि भण्यत इति तीर्थः । 

यो मासा वयो-लक्षणा निर्वृता यस्य स **त्रैमासिकस्** तस्य ॥२७॥

———————————————————————————————————————

**कैवल्य-दीपिका**: तानि च कुर्वतोऽस्य मार्गो जनैर् नोपलभ्यते । तान्य् एवाह—**तोकेन** इति । **तोको** बालः । **उलूकिका** पूतना । **पदा** पादेन । **उपवृत्तः** पर्यस्तीभूतः । **रिङ्गता** जानुभ्यां गच्छता । **अन्तरङ्गतेन** मध्यं प्राप्तेन । **दिवि-स्पृशोः** अर्जुनयोः । **उन्मूलनम्** एतत् कर्म-त्रयम् । **न भाव्यं**, यदि स्व-महिमानं न दर्शयति ॥२७॥ [मु।फ। ३.३०]

———————————————————————————————————————

**जीव-गोस्वामी (क्रम-सन्दर्भः) : **एतद् एव व्यक्तीकृतं—**तोकेन जीव-हरणम्** इत्य् आदौ । **इतरथा** स्व-माधुरी-सम्पत्-प्रकाशनेच्छाम् अन्तरेण मधुरतरं तोकादि-भावं दधता तेन पूतनादीनां जीव-हरणादिकं कर्म **न भाव्यं** न सम्भावनीयम् । तद्-अंश-तद्-इच्छाभासादि-मात्रेणैव तत्-सिद्धेर् इति वाक्यार्थः । तथा च, तथायं चावतारस् ते भुवो भार [भा।पु। १.७.२५] इत्य् आदौ तैर् एव व्याख्यातम्—किं भू-भार-हरणं मद्-इच्छा-मात्रेण न भवति ? तत्राह—स्वानाम् इतीति । जयति जननिवास [भा।पु। १०.९०.४८] इत्य् अत्र च—इच्छा-मात्रेण निरसन-समर्थोऽपि क्रीडार्थं दोर्भिर् एवाधर्मम् अस्यन्न् इति । तद् एवम्-आदिभिः श्री-कृष्णस्यैव सर्वाद्भुतता-वर्णनाभिनिवेश-प्रपञ्चो ब्रह्मणि स्पष्ट एव। अस्तु तावत् तद् भूरि-भाग्यम् इह जन्म किम् अप्य् अटव्यां [भा।पु। १०.१४.३४] इत्य्-आदि ॥२७॥ [श्री-कृष्ण-सन्दर्भ ६३] 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतद् एव प्रपञ्चयति—**उलूकिकायाः** पूतनाया **यज् जीव-हरणं** **तोकेनैव** बालकेनैव रूपेण न त्व् अतिविकटाकाराया अतिविस्तृत-स्वरूपाया अतिबलिष्ठायास् तस्या वधोपयोगिनी तादृशैश्वर्यमयी वामनावतारस्य त्रिविक्रम-मूर्तिर् इव काचिन् मूर्तिर् आविष्कृतेति भावः । **त्रैमासिकस्यैव** पदातिसुकोमलेत्य् अर्थः । यत् **अपवृत्तः** विपर्यस्ततया पातितः, न तु हिरण्यकशिपु-विदारणार्था नृसिंह-मूर्तिर् इव काचित् पदस्य विकट-कठोरताविष्कृतेति भावः । 

**रिङ्गता** जानुभ्यां गच्छतैव **अन्तरं** तेन तयोर्  मध्यं **गतेनैव** उलूखल-निबन्धनेनैव **अर्जुनयोर्** द्वयोर् **यद्** **उन्मूलनं**, न तु पृथिव्य्-उद्वरणोपयोगिना वराह-रूपेणैव कोऽपि प्रयत्नः कृत इति भावः । तत् सर्वम् आत्म-महिमोपनिबन्धनम् एव । निज-बाल्य-महा-माधुर्येण स्व-महैश्वर्यस्यावृतीकरणम् एवेति पूर्वेणानुषङ्गः । **इतरथा न भाव्यम्** अन्यथा न भाव्यम् एतत् त्रिकेणेदृशेन भवितव्यं नाभविष्यतेत्य् अर्थ ॥२७॥

 **॥।**

**॥ २.७.२८ ॥**

**यद्**[^१८१]** वै व्रजे व्रज-पशून् विष-तोय-पीतान्**[^१८२]

**पालांस् त्व् अजीवयद् अनुग्रह-दृष्टि-वृष्ट्या ।**

**तच्-छुद्धयेऽतिविष-वीर्य-विलोल-जिह्वम्**

**उच्चाटयिष्यद् उरगं विहरन् ह्रदिन्याम् ॥**

**श्रीधर-स्वामी (भावार्थ-दीपिका) : विष-तोय-पीतान्** विषमय-तोयस्य पीतं पानं येषां तान् **पालान्** गोपांश् च **कृपा-दृष्टि**-सुधा-**वृष्ट्या** जीवयिष्यतीति । यमुनायां क्रीडन्न् **उरगं** कालियम् **उच्चाटयिष्यति** । **तच्-छुद्धये** तस्या ह्रदिन्या निर्विषत्वाय । **अतिविष-वीर्येण विलोला**ऽतिचञ्चला **जिह्वा** यस्य ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **विषेण सहित तोयं **विष-तोयं** तद् एव **पीतं** येषां ते विषतोय-पीतास् तांस् तथा यद् व्रज-पश्व्-आदीन् अजीवयत् तद् इतरथा न भाव्यम् इति योज्यम् ॥२८॥

———————————————————————————————————————

**कैवल्य-दीपिका**: **यद् वै व्रज** इति । **विष**-रूपे **तोये** **पीतं** पानं येषां ते तथा । **तु**-शब्दश् चार्थः । **तच्-छुद्धये** ह्रदिनी-शुद्धये । **उच्चाटयिष्यन्** उच्चाटितवान् । अतीत-मात्रे लुङ् । अतीत-कल्पापेक्षया उन्नेष्यतीत्य्-आदि भविष्यत्त्वम् । **उरगं** कालियम् । **ह्रदिनी** यमुना ॥२८॥ [मु।फ। ३.३१]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : विष-तोय-पीतं** पानं येषां तान् **पालान्** गोपांश् च **कृपा-दृष्टि-**सुधा-**वृष्ट्या** **जीवयिष्यतीति** यत् तद् अपि आत्म-महिमोपनिबन्धनम् एवेति पूर्वेणानुषङ्गः । **ह्रदिन्यां** यमुनायां, निवहन् विहर्तुं, **तच्-छुद्धये** तस्या निर्विषत्वाय । **उरगं** कालियम् **उच्चाटयिष्यति** ॥२८॥

 **॥।**

**॥ २.७.२९ ॥**


    **तत् कर्म दिव्यम् इव**[^१८३]** यन् निशि निःशयानं**

**दावाग्निना शुचि-वने परिदह्यमाने ।**

**उन्नेष्यति व्रजम् अतोऽवसितान्त-कालं**

**नेत्रे पिधाप्य स-बलोऽनधिगम्य-वीर्यः ॥**

**मध्वाचार्यः (भागवत-तात्पर्यम्) : दिव्यम्** इव स्तुत्यम् इव । तद्-अपेक्षया अन्येषां स्तुत्यम् एव यत्, तस्य **तच्** च **दिव्यम्** **इव** ॥२९॥

———————————————————————————————————————

**श्रीधर-स्वामी (भावार्थ-दीपिका) : दिव्यम्** अलौकिकम् **इव** इति लोकोक्तिः । **उन्नेष्यत्य्** उद्धरिष्यति । **शुचिर्** ग्रीष्मस् तत्-सम्बन्धिनि **वने** । शुष्क इत्य् अर्थः । अतो **दावाग्नेर्** हेतोर् **अवसितो** निश्चितोऽ**न्त-कालो** यस्य तम् । **स-बलः** स-रामः । **अनधिगम्यं** दुर्ज्ञेयं **वीर्यं** यस्य । तत्र निशि निःशयानम् इति कालिय-दमने रात्र्यां यमुना-तीरे । **नेत्रे पिधाप्य** पिहिते कारयित्वेति मुञ्जाटव्याम्[^१८४] इति ज्ञेयम् ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति । ग्रीष्मतौ हि स्वभावत एव सूर्य-तापेन सार्द्रम् अपि निरार्द्रं भवतीति भावः । दावाग्नितो रक्षणं श्री-कृष्णेन द्विः कृतं तत्र द्वयोर् मध्ये मुजाटव्यां तु दिवैव रक्षणं कृतम् इति । इवोऽत्रैवार्थे बोध्यः _लोकोक्तिर्_ एव न शास्त्रोक्तिः । शास्त्रं तु जन्म कर्म च मे दिव्यम् [गीता ४.९] इत्य् आह ॥२९॥

———————————————————————————————————————

**कैवल्य-दीपिका**: **तत् कर्म** इति । **इव**-शब्दो वाक्यालङ्कारे । **शुचि-वने** ग्रीष्म-वने **उन्नेष्यति** उद्धरिष्यति । अतो **दावाग्निः** **अवसितो** निर्णीतः । **अन्त-कालो** मृत्युर् यस्य तत् तथा । **नेत्रे पिधाय** पिहिते कारयित्वा । **स बलः** भद्र ॥२९॥ [मु।फ। ३.३२]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : दिव्यम्** **इव** इति लोकोक्ति-रीत्यैवोक्तिः । वस्तुतस् तु सर्वं कर्म तस्याप्राकृतम् एव, जन्म कर्म च मे दिव्यं [गीता ४.९] इति भगवद्-उक्तेः । **निशि** कालिय-दमन-रात्रौ । **शुचिर्** ग्रीष्मस् तत्-सम्बन्धिनि **वने** । **उन्नेष्यति** उद्धरिष्यति । **अवसितो** निश्चितोऽ**न्त-कालो** येन तम् । तथा मुञ्जाटव्यां **नेत्रे पिधाप्य **पिहिते कारियत्वा ॥२९॥

 **॥।**

**॥ २.७.३० ॥**

**गृह्णीत यद् यद् उपबन्धम् अमुष्य माता**

**शुल्बं सुतस्य न तु तत् तद् अमुष्य माति ।**

**यज् जृम्भतोऽस्य वदने भुवनानि गोपी**

**संवीक्ष्य शङ्कित-मनाः प्रतिबोधितासीत् ॥**

**श्रीधर-स्वामी (भावार्थ-दीपिका) : **उपबध्यतेऽनेनेत्य् उपबन्धं तत्-साधनं शुल्बं दाम अमुष्य माता यशोदाऽग्रहीत् । अमुष्योदरे न माति बन्धन-संमितं न भवति, न पूर्यत इत्य् अर्थः । गोपी यशोदा संवीक्ष्य दृष्ट्वा प्रतिबोधिता निजैश्वर्यं ज्ञापिता आसीद् इति यत्, तच् च कर्म दिव्यम् इवेति सर्वत्र पूर्वेणान्वयः ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति । व्यापकस्य व्याप्येन बन्धनं न भवतीति भावः । शुल्बं स्याद्दामतास्रयोः इत्यभिधानात् ॥३०॥

———————————————————————————————————————

**कैवल्य-दीपिका**: **माता** यशोदा । **शुल्बं** धाम **न माति** यावद् आबध्यते तारम् मानं न लभते । **संवीक्ष्य** दृष्ट्वा । **प्रतिबोधिता** "विष्णुर् अयम्" इति सञ्जात-बोधा ॥३०॥ [मु।फ। ३.३३]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उपनिबध्यतेऽनेनेत्य् **उपनिबन्धनं** **शुल्बं** दाम । **अमुष्य** **माता** श्री-यशोदा, **यद् यद् गृह्णीत** गृह्णाति । तद् अमुष्य न माति बन्धने संमितं न भवति, न पूर्यत इत्य् अर्थः । **गोपी** यशोदा । आदौ किं स्वप्न एतद् उत देव-माया [भा।पु। १०.८.४०] इत्य्-आदिना विस्मित-मनास् ततो **बोधिता** । अधोऽमुष्यैव ममार्भकस्य, यः कश्चनौत्पत्तिक आत्म-योगः [भा।पु। १०.८.४०] इति निजैश्वर्यं ज्ञापिता, अमुना कृष्णेनैवेत्य् अर्थः । तद्-अनन्तरं **प्रतिबोधिता** ऐश्वर्य-ज्ञान-प्रतिरूपं पुत्र-स्नेह-माधुर्यम् एव बोधिता, प्रणतास्मि तत्-पदं [भा।पु। १०.८.४१] स एव नारायणो मत्-पुत्रस्याविष्टं नाशयतु इति तत्र द्योतनात् ॥३०॥

**॥।**

**॥ २.७.३१ ॥**

**नन्दं च मोक्ष्यति भयाद् वरुणस्य पाशाद्**

**गोपान् बिलेषु पिहितान् मय-सूनुना च ।**

**अह्न्य् आपृतं निशि शयानम् अतिश्रमेण**

**लोकं**[^१८५]** विकुण्ठम् उपनेष्यति गोकुलं स्म ॥**

**मध्वाचार्यः (भागवत-तात्पर्यम्) : **अन्यथा ज्ञान-हेतुर् या वाक् सा जल्पिः प्रकीर्तिता इति तन्त्र-मालायाम् । यत् तु सर्वात्मना ज्ञानं निशा सा परिकीर्तिता इति कौर्मे ॥३१॥

———————————————————————————————————————

**श्रीधर-स्वामी (भावार्थ-दीपिका) : वरुणस्य पाशाद्** यद् **भयं** तस्मान् **मोचयिष्यति** । **मय-सूनुना** व्योम-नाम्ना । **अह्नि आपृतं** व्यापार-युक्तं **निशि** **शयानम्** इति च वैकुण्ठ-प्राप्ति-साधनानुष्ठानाभावो दर्शितः । **उपनेष्यति** प्रापयिष्यति **गोकुल**-वासिनं जनम् । **स्म** इत्य् आश्चर्ये ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **ते तु ब्रह्म-ह्रदं नीताः इति वक्ष्यमाण-रीत्याक्रूर-तीर्थं । यद् वा, नित्यम् एव श्री-कृष्ण-प्रेम-चेष्टत्वं तद्-अर्थं नाना-प्रयासानन्तरं तद्-एक-समाधित्वं च यद् धामार्थ-सुहृत्-प्रियार्थ-तनय-प्राणाशयास् त्वत्-कृते इति ब्रह्म-वाक्यात् । इति नन्दादयो गोपाः कृष्ण-राम-कथां मुदा कुर्वन्तो रममाणाश् च नाविन्दन् भव-वेदनाम् ॥ इति वाक्याच् च । ब्रह्म-समाधि-पक्षे श्रीमन्-नन्दान्वेषणार्थ एव तद्-दिने व्यापार-श्रमेण निशि निद्रायाम् एव तद्-दर्शनम् इति भक्तेच्छा-दायित्वं दर्शितम् । अत्र सर्वान्ते यद् गोलोक-प्रापणं तदष्यनेनैव सूचितं दावाग्नि-पान-लीलावत्  ॥३१॥

———————————————————————————————————————

**कैवल्य-दीपिका**: **नन्दं च** इति । **पाशाद् भयं** तस्मात् । **मय-सूनुर्** व्योमः । **आपृतं** व्यापृतम् । **विकुण्ठे** वैकुण्ठे । **उप** समीपे **नेष्यति** ॥३१॥ [मु।फ। ३.२४]

———————————————————————————————————————

**जीव-गोस्वामी (क्रम-सन्दर्भः) : वरुणस्य पाशाद्** **यद् भयं** तस्माद् इति साक्षात् पाश-संबन्धो न विवक्षितः । **अह्न्य् आपृतं निशि शयानम्** इति ते तु ब्रह्म-ह्रदं नीता [भा।पु। १०.२८.१७] इत्य् अत्राक्रूर-तीर्थत्व-पक्षे नित्यम् एव श्री-कृष्ण-प्रेमात्मक-चेष्टत्वं तद्-अर्थ-नाना-प्रयासानन्तरं तद्-एक-समाधिकत्वं च ज्ञेयम् । यद्-धामार्थ-सुहृत्-प्रियात्म-तनय-प्राणाशयास् त्वत्-कृते [भा।पु। १०.१४.३५] इति श्री-ब्रह्म-वाक्यात् । 

इति नन्दादयो गोपाः कृष्ण-राम-कथां मुदा ।


    कुर्वन्तो रममाणाश् च नाविन्दन् भव-वेदनाम् ॥ [भा।पु। १०.११.५८] इति श्री-शुक-वाक्याच् च । 

टीकाया एव मतान्तरेण ब्रह्म-समाधि-पक्षे श्रीमन्-नन्दान्वेषाणार्थ एव तद्-दिने व्यापारस् तच्-छ्रमेण **निशि** निद्रा निद्रायाम् एव तद्-दर्शनम् इति विशेषो ज्ञेयः । एवं भक्तेच्छा-दायित्वं दर्शितम् । अत्र सर्वान्ते यत् गोलोक-प्रापणं तद् अप्य् अनेनैव सूचितं दावाग्नि-पान-लीलावत् ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : वरुणस्य पाशाद् भयं** निषिद्ध-समय-स्नायिनं मां वरुणः पाशैर् बद्ध्वा स्व-लोक एव स्थापयिष्यतीति नन्द-कर्तृकं यद् भयं, तस्मात् । वस्तुतस् तु नन्दस् तेन न बद्धः, कृष्ण-दर्शनार्थिना क्षण-मात्रम् एव स्व-लोक एव स्थापित इत्य् एवं तत्त्वम् । **मय-सूनुना** व्योमेन । **अह्नि आपृतं** तद्-दिने श्रीमन्-नन्द-कृष्णयोर् विच्छेद-दुःखेन तद्-अन्वेषणार्थं नाना-व्यापारेण च युक्तम् । **निशि** तत्रादौ तत्-तच्-छ्रमेण **शयानम्** । **विकुण्ठं** वैकुण्ठम् ॥३१॥

 **॥।**

**॥ २.७.३२ ॥**

**गोपैर् मखे प्रतिहते व्रज-विप्लवाय**

**देवेऽभिवर्षति पशून् कृपया रिरक्षुः ।**

**धर्तोच्छिलीन्ध्रम् इव सप्त-दिनानि सप्त-**

**वर्षो महीध्रम् अनघैक-करे सलीलम् ॥**

**श्रीधर-स्वामी (भावार्थ-दीपिका) : देवे** इन्द्रे । **पशून् रिरक्षुः** रिरक्षिषुर् इत्य् अर्थः । **अनघे** श्रम-रहिते **एकस्मिन्न्** एव **करे** **सलीलं** यथा तथा **महीध्रं** गोवर्धनं **धर्ता** धारयिष्यति । **उच्छिलीन्ध्रम्** उद्गतं छत्राकम् इव । **सप्त-वर्षाणि** वयो यस्य सः ॥३२॥

———————————————————————————————————————

**कैवल्य-दीपिका**: **रिरक्षुः** रक्षितुम् इच्छुः, आर्षम् अणिट्त्वम् । **ऊच्छिलीन्ध्रं** छत्राकारं[^१८६] वर्षासु भवति । **महीध्रं** गोवर्धनम् । हे **अनघ** ! नारद ॥३२॥ [मु।फ। ३.३५]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : देवे** इन्द्रे । **रिरक्षुः** रिरक्षिषुः । **धर्ता** धारयिष्यति । **उच्छिलीन्ध्रम्** उद्गत-छत्राकम् इव । **अनघे** श्रम-रहिते **एकस्मिन् करे** ॥३२॥

 **॥।**

**॥ २.७.३३ ॥**

**क्रीडन् वने निशि निशाकर-रश्मि-गौर्यां**

**रासोन्मुखः**[^१८७]** कल-पदायत-मूर्च्छितेन ।**

**उद्दीपित-स्मर-रुजां व्रज-भृद्-वधूनां**

**हर्तुर् हरिष्यति शिरो धनदानुगस्य ॥**

**मध्वाचार्यः (भागवत-तात्पर्यम्) : कल-पदं** च । **आयतं** च । सप्त-स्वर-समाहारो **मूर्च्छनेति** प्रकीर्तितः इति गान्धर्वे ॥३३॥

———————————————————————————————————————

**श्रीधर-स्वामी (भावार्थ-दीपिका) : **निशि रात्रौ । निशाकर-रश्मिभिर् गौर्यां धवलायाम् । वने क्रीडन् कलानि मञ्जुलानि पदानि यस्मिंस् तच् च तद् आयतं दीर्घं मूर्च्छितम् आलाप-विशेष-युक्तं गतिं तेनोद्दीपितः स्मर एव रुक् यासां तासां गोपीनां हर्तुः शङ्खचूडस्य शिरो हरिष्यति ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति । वर्ण-लोपश् छान्दसः । सर्वत्र यत्-तदोर् अध्याहारेणान्वयः कार्यः ॥३२-३३॥

———————————————————————————————————————

**कैवल्य-दीपिका**: **क्रीडन्न्** इति । **गौर्यां** शुक्लायाम् । **रासोन्मुखः** रास-क्रीडायाम् आसक्तः **कलैर्** मधुरैः **पदैः आयतम्** आलापेन दीर्घतां नीतं यद् **मूर्च्छितं** मूर्च्छनाख्यं गीतम् । तेनोद्दीपितो यः स्मरः । स एव रुग् मदनज-पीडां यासां तास् तथा । **धनदानुजः** शङ्खचूडः ॥३३॥ [मु।फ। ३.३६]

———————————————————————————————————————

**जीव-गोस्वामी (क्रम-सन्दर्भः) : **पूर्ववद् अत्र रास-लीलया सह होरिका-लीलाम् एकीकृत्य वर्णनम् ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **निशि कथम्-भूतायाम् ? निशाकर-रश्मिभिर् गौर्यां धवलायाम् । रासोन्मुखः क्रीडन् । भविष्यति दिनान्तर-भवं शङ्ख-चूड-वधम् अपि रास-सान्निध्यात् तत्-साहित्येनैवाह—कलेति । कल-पदस्य मधुरास्फुट-गीतस्य आयतं मूर्च्छितं मूर्च्छना तेन । व्रज-भूतो गोपास् तेषां वधूनां हर्तुः शङ्खचूडस्य शिरो हरिष्यति । यद् वा, तस्याम् एव रात्रौ शङ्खचूड-वधानन्तरम् अर्ध-रात्रे रासं च करिष्यति, रासोन्मुख इत्य् उक्तेः ॥३३॥

 **॥।**

**॥ २.७.३४-३५ ॥**

**ये च प्रलम्ब-खर-दर्दुर-केश्य्-अरिष्ट-**

**मल्लेभ-कंस-यवनाः कपि-पौण्ड्रकाद्याः ।**

**अन्ये च शाल्व-कुज-बल्वल-दन्तवक्र-**

**सप्तोक्ष-शम्बर-विदूरथ-रुक्मि-मुख्याः ॥**

**ये वा मृधे समिति-शालिन आत्त-चापाः**

**काम्बोज-मत्स्य-कुरु-सृञ्जय-कैकयाद्याः ।**


    **यास्यन्त्य् अदर्शनम् अलं**[^१८८]** बल-पार्थ-भीम-**

**व्याजाह्वयेन हरिणा निलयं तदीयम् ॥**

**मध्वाचार्यः (भागवत-तात्पर्यम्) : **

विद्वेषिणोऽप्य् उदासीना भक्ता अपि न संशयः ।

हरेर् हि सदनं यान्ति व्यक्तं भक्तैस् तु गम्यते ॥

आरभ्यतम आमुक्तेः कृष्णस्य सदनं यतः ।


    अव्यक्त-हरि-लोकत्वाद् अन्येषाम् अन्य-लोकता ॥ इति बृहत्-संहितायाम् ।

राम-भीमार्जुनादीनि विष्णोर् नामानि सर्वशः ।

रमणाभय-वर्णाद्याः शब्द-वृत्तेर् हि हेतवः ।

हरिर् हि तत्र तत्रस्थो रमणादीन् करोत्य् अजः ॥

अतस् तस्यैव नामानि व्याजाद् अन्य-गतानि ।


    व्यवहार-प्रवृत्त्य्-अर्थं दुष्टानां मोहनाय च ॥ इति स्कान्दे ॥३४-३५॥

———————————————————————————————————————

**श्रीधर-स्वामी (भावार्थ-दीपिका) : ये च प्रलम्बादयस्** **ते सर्वे हरिणा** हेतु-भूतेन **तदीयं निलयम् अदर्शनं** दर्शनायोग्यं वैकुण्ठम् **अलं** **यास्यन्ति** इत्य् उत्तरेणान्वयः । **खरो** धेनुकः, **दर्दुर** इव दर्दुरो बकः, **इभः** कुवलयापीडः, **कुजो** नरकः, **कपिर्** द्विविदः ॥३४॥

ये च मृधे आत्त-चापाः, समितौ संग्रामे शालन्ते श्लाघन्ते ते समिति-शालिनः । ननु प्रलम्ब-खर-कपि-बल्वल-रुक्मि-प्रमुखा बलभद्रेण निहताः, काम्बोजादयश् च भीमार्जुनादिभिः, शम्बरः प्रद्युम्नेन, यवनो मुचुकुन्देन, न तु हरिणा ? तत्राह—बलो भीमः पार्थ इत्य्-आदयो व्याजाह्वयाः कपट-नामानि यस्य तेन । सप्तोक्षाणस् तु तेन दमिताः कालान्तरे[^१८९] यास्यन्तीति भावः । एतच् च सर्वम् अपि कर्म दिव्यम् इव, तच् चान्यथा न भाव्यम् इति पूर्वेणैव सम्बन्धः ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **बके दर्दुर-साम्यं हि नेत्र-संमीलन-पूर्वक-स्थितिर् एव आद्यपदेन पीठादयो ग्राह्याः ॥३४॥

———————————————————————————————————————

**कैवल्य-दीपिका**: **ये च** इति । **प्रलम्बाद्याः** रुक्मि-पर्यन्ताः एकोनविंशतिः । **कुजो** भौमः । **कपिर्** द्विविदः । **बल्वलो** यो नैमिषे बलभद्रेण हतः । **सप्तोक्षं** सप्त-वृषाः ॥३४॥ [मु।फ। ३.३८]

**ये वा** इति । समितौ संग्रामे शालन्ते ते **समिति-शालिनः** । **हरिणा** सह **मृधे** सङ्ग्रामे सति **काम्बोजाद्याः** **तदीयं निलयं** **यास्यन्ति** । न विद्यते दर्शन-मलो रागादिर् यत्र निलये स तथा । **बल-भीम-पार्थ-व्याजाह्वयाः** कपट-नामानि यस्य तेन । तत्त्वतस् तु बलभद्रादयो हरि-नामान एव ॥३५॥ [मु।फ। ३.३९]

———————————————————————————————————————

**सनातन-गोस्वामी (दिग्-दर्षिनी): **[बृ।भाग्। १.५.२१]** **एतयोर्  अर्थः—**ये च** प्रलम्बादयः, ते सर्वे **हरिणा** हेतु-भूतेन **तदीयं** तेषां योग्यं **निलयं** नितरां लयं मोक्षम् **अदर्शनं** दर्शनाविषयं, पुनर् दर्शन-रहितं वा परमाभाव-रूपत्वात् । **अलम्** अत्यर्थम् । यद् वा, **अदर्शनेषु** अदृश्येषु मध्ये **मल**-रूपं परम-हेयम् इत्य् अर्थः, भक्ति-रस-विघातकत्वात् । **यास्यन्ति** प्राप्स्यन्तीत्य् उत्तरेणान्वयः । **दर्दूर** इव दुर्दूरो वकः कपिर् द्विविदः । 

ननु **खर-कपि-बल्वल**-प्रमुखाः बलभद्रेण निहताः, **काम्बोजादयश्** च भीमार्जुनादिभिः, **शम्बरः** प्रद्युम्नेन, **यवनो** मुचुकुन्देन, न तु हरिणा ? तत्राह—बल-पार्थ-भीमेत्य्-आदयः व्याजाह्वया कपट-नामानि यस्य तेनेति । यदि च तदीय-निलयं श्री-वैकुण्ठम् इति व्याख्या, तदा मुक्ता इत्य् अस्य वैकुण्ठ-नयनेन संसार-बन्ध-छेदनान् मुक्ताः कृताः मोचिता इत्य् अर्थो द्रष्टव्यः ॥३४-३५॥

———————————————————————————————————————

**जीव-गोस्वामी (क्रम-सन्दर्भः) : **ये चेति युग्मकम् । बल-पार्थेति दैत्य-मोक्ष-दायित्व-लक्षणया सर्वासाधारण-शक्त्या तेष्व् आवेशात् । इदं तु यत्र द्विविदादि-वधे तस्यासाक्षात्त्वं तत्रैव ज्ञेयम् । साक्षाद्-भावे तु तन्-निरीक्षणम् एव मुख्यं कारणम् । यथोक्तं श्री-भीष्मेण यम् इह निरीक्ष्य हता गताः स्वरूपं [भा।पु। १.९.३९] इति । केचिद् अलम् अदर्शनं ब्रह्म-लयं, केचित् तु तदीयं निलयम् इति विभेद्यम् ॥३४-३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवम् अतिमाधुर्याधिकाद् वृन्दावनीय-लीलाः किञ्चिद् व्यासेन प्रोच्य, अन्या असुर-वध-लीलाः समासेनैवोद्दिशति द्वाभ्याम् । **ये च प्रलम्बादयस् ते सर्वे हरिणा** हेतु-भूतेन, केचिद् **अलम्** अत्यर्थम् **अदर्शनं** सायुज्यम्, केचिच् च तदीयं **निलयं** वैकुण्ठं **यास्यन्तीत्य्** उत्तरेणान्वयः । **खरो** धेनुकः । **दर्दुरो** दर्दुर-संज्ञको बकः । **इभः** कुवलयापीडः । कुजो नरकः । **कपिर्** द्विविदः ।

समितौ सङ्ग्रामे शालन्ते श्लाघन्ते ते **समिति-शालिनः** । ननु प्रलम्ब-खर-कपि-बल्वल-रुक्मि-प्रमुखा बलभद्रेण निहताः, काम्बोजादयश् च भीमार्जुनादिभिः, शम्बरः प्रद्युम्नेन, यवनो मुचुकुन्देन, न तु हरिणा, तत्राह । **बल-पार्थ-भीमा** इत्य्-आदयो **व्याजेनैवाह्वया** नामानि यस्य तेन । सप्तोक्षाणस् तु तेन दमिताः कालान्तरे यास्यन्तीति भावः। अत्र प्रलम्ब-खरादयः सायुज्यं, पौण्ड्रक-दन्तवक्रादयो वैकुण्ठं यास्यन्तीति विवेचनीयम् अग्रे व्याख्यास्यमान-युक्तेः ॥३४-३५॥

 **॥।**

**॥ २.७.३६ ॥**

**कालेन मीलित-धियाम् अवमृश्य नॄणां**

**स्तोकायुषां स्व-निगमो बत दूर-पारः ।**

**आविर्हितस् त्व् अनुयुगं स हि सत्यवत्यां**

**वेद-द्रुमं विट-पशो विभजिष्यति स्म ॥**

**मध्वाचार्यः (भागवत-तात्पर्यम्) : **

तृतीये सप्तमे चैव षोडशो पञ्चविंशके ।

अष्टाविंशे युगे कृष्णः सत्यवत्याम् अजायत ॥

व्यासाचार्यस् तु पूर्वेषु चरमे स्वयम् एव तु ।


    विव्यास वेदाञ्चक्रे च भारतं वेद-सम्मितम् ॥ इति च ॥३६॥

———————————————————————————————————————

**श्रीधर-स्वामी (भावार्थ-दीपिका) : **व्यासावतारम् आह । अनुयुगं मीलिता संकुचिता धीर् येषाम् । स्तोकम् अल्पम् आयुर् येषां तेषां स्व-निगमः स्व-कृतो वेद-राशिर् बताहो दूरे पारं यस्येति दुर्गम् इत्य् अवमृश्य सत्यवत्याम् आविर्भूतः सन् स एव हरिः । विटपशः शाखा-भेदेन ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति नन्विति । कालान्तरे यास्यन्तीति तेषां दमनम् एव हरिणा कृतं न तु ते मारिता अतो हरिस्पर्शप्रभावाद् एव कालान्तरे देहपातेऽपि तेषां हरिपदप्राप्तिर् एव भविष्यतीति तात्पर्यम् ॥३५-३६॥

———————————————————————————————————————

**कैवल्य-दीपिका**: अशेष-सन्देह-हानार्थं व्यासावतारम् आह—**कालेन** इति ।[^१९०] **स्व-निगमः** स्व-कृतो वेद-राशिः । **बत** अहो **दूर-पारः** दूर-स्थित-पर्यन्तः । इत्य् **अवमृश्य** । **आविर्हितः** अवतीर्णः । **अनु युगं** द्वापरे । **विट-पशः** शाखा-भेदेन ॥३६॥ [मु।फ। ३.३९]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **व्यासावतारम् आह । कालेन मीलिता सङ्कुचिता धीर् येषाम् । तत्रापि स्तोकायुषाम् अल्पायुषाम् । स्व-निगमः स्व-कृतो वेद-समुद्रः । दूरे पारं यस्य स इत्य् अवमृश्य । अनुयुगं कल्पे कल्पे युग-शब्दोऽयं कल्प-वाची ज्ञेयः । सत्यवत्याम् आविर्भूतः सन् स एव हरिर् विटपशः शाखा-भेदेन ॥३६॥

 **॥।**

**॥ २.७.३७ ॥**

**देव-द्विषां निगम-वर्त्मनि निष्ठितानां**

**पूर्भिर् मयेन विहिताभिर् अदृश्य-तूर्भिः ।**

**लोकान् घ्नतां मति-विमोहम् अतिप्रलोभं**

**वेषं विधाय बहु भाष्यत औपधर्म्यम् ॥**

**मध्वाचार्यः (भागवत-तात्पर्यम्) : **


    मोहनार्थं दानवानं बाल-रूपी पथिस्थितः ।


    पुत्रं तं कल्पयामास मूढ-बुद्धिर् जिनः स्वयम् ॥ \
ततः संमोहयामास जिनाद्यान् असुरांशकान् । \
भगवान् वाग्भिर् उग्राभिर् अहिंसा वाचिभिर् हरिः ॥ इति ब्रह्माण्डे ॥३७॥

 \
———————————————————————————————————————

**श्रीधर-स्वामी (भावार्थ-दीपिका) : **बुद्धावतारम् आह । **देव-द्विषां** **निगम-वर्त्मनि **वेद-मार्गे **निष्ठितानां** नितरां स्थितानाम् । तद्-बलेन च **पूर्भिः** पुरीभिः[^१९१] । **अदृश्य-तूर्भिर्** अलक्ष्य-वेगाभिः । **मतेर् विमोहो** योग्यता-त्यागो यस्मात्, मतेः **प्रलोभश्** चायुक्त-स्वीकारो यस्मात् तं पाषण्ड-वेषं विधाय तेन **औपधर्म्यं** पाषण्ड-धर्मम् । स्वार्थे ष्यञ् । बहु भाषिष्यत इत्य् अर्थः ॥३७॥ \


———————————————————————————————————————

**वंशीधरः (भावार्थ-दीपिका-प्रकाशः) : **तद्-बलेन वेद-मार्ग-स्थिति-बलेन । पाखण्ड-वेषं शास्त्राविहित-वेषं वस्त्र-खण्डेन मुख-पिधानादि-लक्षणं तेन वेषेण उपधर्मस् तु पाखण्डस्य एवौपधर्म्यं वेद-ब्राह्मण-देवार्चनादि-निन्दा-प्रतिपादकं शास्त्रं तथा हि—सर्वं क्षणिकं क्षणिकं तत्र क्षणिकत्वं नीलाद् ईक्षणानां सत्त्वेनानुमातव्यं यत् सत् तत् क्षणिकं यथा जलधर-पटलं सन्तश् चामी भावा इत्य्-आदि सर्वस्य संसारस्य दुखात्मकत्वं सर्व-तीर्थकर-संमतम् अन्यथा तन्-निवृत्त्य्-उपाये तेषां प्रवृत्तिर् न स्यात् तस्मात् सर्वं दुःखं दुःखम् इति भावनीयम् । ननु किं वद् इति पृष्ठे दृष्टान्तः कथनीय इति चेन् मैवं स्व-लक्षणानां क्षणानां क्षणिकतया सालक्षण्याभावान् नैतेन सदृशम् अपरम् इति वक्तुम् अशक्यत्वात् । ततः स्खलक्षणं स्व-लक्षणम् इति भावनीयम् । एवं शून्यं शून्यमित्यपि भावनीयमित्थं बुद्धमुनिना स्वशिष्येभ्यश्चतुर्द्धोपदिष्टमत्र बहुवक्तव्यमस्तीत्युपरम्यते । किं च,  स्वर्गः कुत्र च कुत्र दैवतकुलं कुत्राथ जन्मान्तरम् इत्य्-आदिना चिरञ्जीविभट्टेनापि तन्मतं प्रदर्शितं विद्वन्मोदतरङ्गिण्यां ततोन्यतश् च तदवसेयम् । इत्य् अर्थ इति । अत्रापि वर्णलोपश्छान्दस इति भावः ॥३७॥

———————————————————————————————————————

**कैवल्य-दीपिका**: भ्रान्ति-दर्शन-निवृत्त्य्-अर्थं बुद्धावतारम् आह—**देव-** इति । **पूर्भिः** पुरीभिः । **अदृश्य-तूर्भिः** अलक्षित-भ्रमण-वेगाभिः । **विमोहो** गृहीत-त्यजने शक्तिः । **प्रलोभः** त्यक्तार्थ-ग्रहणे । **भाष्यते** उच्यते विष्णुना । **औपधर्म्यं** धर्माभासः । स्वार्थे ष्यङ् ॥३७॥ [मु।फ। ३.४०]

———————————————————————————————————————

**जीव-गोस्वामी (क्रम-सन्दर्भः) : **कलि-विशेषे अवतारं श्री-बुद्धम् आह—**देव-द्विषाम्** इति । अस्मिन् कलौ देव-द्विषां तादृशत्वाश्रवणात् ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **बुद्धावतारम् आह । **देव-द्विषां** दैत्यानाम् । **निष्ठितानां** नितरां स्थितानाम् । **पूर्भिः** पुरीभिः । **अदृश्य-तूर्भिः** सपत्नैर् अलक्ष्य-वेगाभिः। **लोकान् घ्नतां** तेषां **मतेर् विमोहो** मतेः **प्रलोभश्** च यस्मात् तं पाषण्ड-**वेशं विधाय**, तेन **औपधर्म्यं** पाषण्ड-धर्मम् । स्वार्थे ष्यञ् । बहु भाषिष्यत इत्य् अर्थः ॥३७॥

 \
 **॥।**

**॥ २.७.३८ ॥**

**यर्ह्य् आलयेष्व् अपि सतां न हरेः कथाः स्युः**


    **पाषण्डिनो द्विज-जना वृषला**[^१९२]** नृ-देवाः ।**

**स्वाहा स्वधा वषड् इति स्म गिरो न यत्र**

**शास्ता भविष्यति कलेर् भगवान् युगान्ते ॥**

**श्रीधर-स्वामी (भावार्थ-दीपिका) : **कल्क्य्-अवतारम् आह । **यर्हि** यदा **सताम् अप्य् आलयेषु** गृहेषु **हरेः कथा न स्युः** । त्रैवर्णिकाः **पाषण्डिनः**[^१९३] स्युः, शूद्राश् च राजानः स्युः, तदा कल्कि-रूपेण **कलेः शास्ता भविष्यति** । अत्र च ब्रह्म-नारद-संवादात् प्राग्-भाविनो वराहादयः, मन्वन्तरावतारास् तु भूता भाविनश् च, धन्वन्तरि-परशुरामौ तदा वर्तेते, श्री-रामादयस् तु भाविनः, तत्र तु क्वचिद् भूतादि-निर्देशश् छान्दस इति द्रष्टव्यम् ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : _त्रैवर्णिकाः_** विप्र-क्षत्र-विशः ॥३८॥

———————————————————————————————————————

**कैवल्य-दीपिका**: कलि-दोष-निरासार्थः कल्किनम् आह—**यर्हि** इति । **यर्हि** यदा **पाषण्डिनो** वेद-बाह्या वारा । **नृदेवा** राजानः । यदा **वृषलाः** शूद्रा एषां च फलोक्तिः । षष्ठस्याष्टमेऽ ध्यायेऽ नुक्ते तु लिङ्गैकं फलम् ऊह्यम् । ॥३८॥ [मु।फ। ३.४१]

———————————————————————————————————————

**जीव-गोस्वामी (क्रम-सन्दर्भः) : सतां** चातुर्वर्ण्याचारवताम् **आलयेषु** आश्रमेषु **यदि हरि-कथाः न स्युः**, अत एव तेषु त्रैवर्णिकाः **पाषण्डिनः** स्युः । शूद्राश् च म्लेच्छ-पर्यन्ता राजानः स्युर् इत्य् अर्थः ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कल्क्य्-अवतारम् आह । **वृषलाः** शूद्राः **नृ-देवाः** राजानः । **कलेर्** युगस्यान्ते । एक-देशान्वयः सोढव्यः । अत्र ब्रह्म-नारद-संवादात् प्राग्-भाविनो वराहादयः, मन्वन्तरावताराश् च भूता भाविनश् च, धन्वन्तरि-परशुरामौ तदा वर्तेते । श्री-रामादयस् तु भाविनः । तत्र भूतादि-निर्देशश् छान्दस इति द्रष्टव्यम् ॥३८॥

 **॥।**

**॥ २.७.३९ ॥**

**सर्गे तपोऽहम् ऋषयो नव ये प्रजेशाः**

**स्थानेऽथ धर्म-मख-मन्व्-अमरावनीशाः ।**


    **अन्ते त्व् अधर्म-हर-मन्यु-वशासुराद्या**[^१९४]

**माया-विभूतय इमाः पुरु-शक्ति-भाजः ॥**

**श्रीधर-स्वामी (भावार्थ-दीपिका) : **सृष्ट्य्-आदि-कार्य-भेदेन माया-गुणावतार-विभूतीर् आह—सर्ग इति । स्थाने स्थितौ । मखो विष्णुः । धर्मश् च मखश् च मनवश् च अमराश् च अवनीशाश् च । अन्ते संहारे । हरो रुद्रः । मन्यु-वशाः सर्पाः । बहु-शक्ति-धारिणो भगवत इमा माया-विभूतयः ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : _त्रैवर्णिकाः_** विप्र-क्षत्र-विशः ॥३८-३९॥

———————————————————————————————————————

**कैवल्य-दीपिका**: स्वल्पावतारम् आह—**सर्ग-** इति । **अहं** ब्रह्मा, **प्रजेशाः** प्रजापतयः । **स्थानं** पालनम् । **धर्मो** यज्ञाधिष्ठातृ-देवता । **हरो** रुद्रः । **मन्यु-वशाः** सर्पादयः ॥ एषां च स्वल्पत्वेन युग-मन्वन्तर-कल्पावतारेषु क्रमाद् अल्पत्वं महत्त्वं महत्तरत्वं महत्तमत्वं चेति गम्यते ॥३९॥ [मु।फ। ३.७१]

———————————————————————————————————————

**जीव-गोस्वामी (क्रम-सन्दर्भः) : **सर्ग इति । विष्णोर् अप्य् अत्र पाठः उपाधि-मात्र-दृष्ट्या । सृजामि तन्-नियुक्तोऽहं [भा।पु। २.६.३२] इत्य् आदेः ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सृष्ट्य्-आदि-कार्य-भेदेन माया-गुणावतार-विभूतीर् आह—**सर्ग** इति । **स्थाने** स्थितौ । **धर्मश्** च **मखश्** च **मनवश्** च **अमराश्** च **अवनीशाश्** च । **अन्ते** संहारे । **मन्यु-वशाः** सर्पाद्याः ॥३९॥

 **॥।**

**॥ २.७.४० ॥**

**विष्णोर् नु वीर्य-गणनां कतमोऽर्हतीह**

**यः पार्थिवान्य् अपि कविर् विममे रजांसि ।**


    **चस्कम्भ यः स्व-रंहसास्खलता**[^१९५]** त्रि-पृष्ठं**

**यस्मात् त्रि-साम्य-सदनाद् उरु-कम्पयानम् ॥**

**श्रीधर-स्वामी (भावार्थ-दीपिका) : **इदं मया संक्षेपेणोक्तं विस्तरेण वक्तुं न कोऽपि समर्थ इत्य् आह । पृथिव्याः परमाणून् अपि यो विममे गणितवांस् तादृशोऽपि को नु विष्णोर् वीर्य-गणनां कर्तुम् अर्हति । कथम्भूतस्य ? यो विष्णुस् त्रि-पृष्ठं सत्यलोकं चस्कम्भ धृतवान् । किम् इति चस्कम्भ ? यस्मान् त्रैविक्रमेऽस्खलता प्रतिघात-शून्येन **स्व-र**ंहसा स्व-पाद-वेगेन त्रि-साम्य-रूपं[^१९६] सदनम् अधिष्ठानं प्रधानं तस्माद् आरभ्योरुअधिकं कम्पयानं कम्पमानम्, कम्पेन यानं यस्येति वा । अतः कारणाच् चस्कम्भ । आ त्रि-पृष्ठम् इति वा च्छेदः, सत्यलोकम् अभिव्याप्य यः सर्वं धृतवान् इत्य् अर्थः । तथा च मन्त्रः विष्णोर् नु कं [ऋक्।सं। १.१५४.१][^१९७] इति । 

अस्यार्थः—विष्णोर् नु वीर्याणि कं प्रवोचम्, कः प्रावोचद् इत्य् अर्थः । यः पार्थिवानि रजांस्य् अपि विममे सोऽपि । यो विष्णुस् त्रेधा विचक्रमाणस् त्रिविक्रमं कुर्वन्न् उत्तरं लोकम् अस्कभायद् अवष्टब्धवान् । कथम्भूतम् ? सधस्थम् । सहस्य सधादेशः । तिष्ठन्तीति स्थाः, तत्र-स्थैर् देवैः सह वर्तमानम् इत्य् अर्थः ॥४०॥

———————————————————————————————————————

**हेमाद्रि (कैवल्य-दीपिका-टीका) :** एवं भगवतोऽधिष्ठानान्य् उक्त्वा इदानीं, यत् स्तूयते तद् विधीयते [मीमांसा-भाष्यम् १.२] इति न्यायान् मुमुक्षोर् भगवति स्वातिरेकम् अनुरागं त्रिधातुं भगवतो माहात्म्यम् आह—**विष्णोर्** इति । अत्रापि श्लोक-सप्तकेन पूर्व-रङ्गं विधास्यन् सामस्त्येन महिमा ब्रह्मादिभिर् अपि दुर्विज्ञात इति द्वाभ्याम् आह—**विष्णोर्** इति । न अहो इह एषु त्रैलोक्यस्थेषु कविषु मध्ये कतमः ॥४०॥ [मु।फ। ४.२०]

**जीव-गोस्वामी (क्रम-सन्दर्भः) : **अथ पूर्व-पद्ये विष्णोर् अपि माया-विभूतित्वेनान्यैः साम्यम् आशङ्क्य तन् निरस्याह—विष्णोर् न्व् इति । प्रकृति-पर्यन्त-कल्पनात् तस्य तु तद्-अतिरिक्तानन्त-परमैश्वर्यम् अस्त्य् एवेति भावः ॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हरेर् अवतार-लीलाः सामस्त्येन वक्तुं न कोऽपि समर्थ इत्य् आह—विष्णोर् इति । गणनां कर्तुम् इति शेषः । यो विष्णुः स्व-रंहसा त्रैविक्रमे स्व-चरण-वेगेन अस्खलता त्रि-पृष्ठं त्रयाणां लोकानां पृष्ठम् अण्ड-कटाहं, चस्कम्भ रुरोध । रुद्ध्वा स्थिरीचकारेत्य् अर्थः । त्रि-पृष्ठं कीदृशम् ? यस्माद् एव स्व-रंहसो हेतोः त्रि-साम्य-सदनात् प्रकृत्य्-आवरणम् आरभ्य, उरु-कम्पयानम् अतिकम्पमानम् । तथा च मन्त्रः—


        विष्णोर् नु कं वीर्याणि प्रवोचं 


        यः पार्थिवानि विममे रजांसि । 


        यो अस्कभायद् उत्तरं सधस्थं 


    विचक्रमाणस् त्रेधोरुगायः ॥ [ऋक्।सं। १.१५४.१] इति ।

अस्यार्थः—विष्णोर् नु वीर्याणि कं प्रवोचम्, कः प्रावोचद् इत्य् अर्थः । यः पार्थिवान्य् अपि रजांसि विममे, सोऽपि यो विष्णुस् त्रेधा विचक्रमाणस् त्रिविक्रमं कुर्वन्, उत्तरं लोकम् अस्कम्भायद् अवष्टब्धवान् । कथम्भूतम् ? सधस्थं तिष्ठन्तीति स्था देवास् तैः सह वर्तमानम् । सहस्य सधादेशः ॥४०॥

 **॥।**

**॥ २.७.४१ ॥**

**नान्तं विदाम्य् अहम् अमी मुनयोऽग्र-जास् ते**

**माया-बलस्य पुरुषस्य कुतोऽवरा ये ।**

**गायन् गुणान् दश-शतानन आदि-देवः**

**शेषोऽधुनापि समवस्यति नास्य पारम् ॥**

**श्रीधर-स्वामी (भावार्थ-दीपिका) : **एतत् प्रपञ्चयति—नान्तम् इति । पुरुषास्य यन् माया-बलं[^१९८] तस्यान्तं न विदामि न वेद्मि । दश-शतान्य् आननानि यस्य स शेषोऽप्य् अस्य गुणान् गायन् पारं न समवस्यति न प्राप्नोति ॥४१॥

———————————————————————————————————————

**वंशीधरः (भावार्थ-दीपिका-प्रकाशः) : **सम्भवत्वाद् आह कम्पेनेति । यानं गमनं पतनम् इति यावत् । अतः कम्पन-रूपात् । इत्य् अर्थ इति । प्रधानावरणाद् आरभ्य सत्यलोकपर्यन्तं कम्पमानं ब्रह्माडं यः स्वपादेनैव रुरोधेति भावः । अत्र प्रमाणमाह—तथा चेति । विष्णोर्नुकं वीर्याणि प्रवोचं पार्थिवानि विममे रजांसि यो अस्कभायदुत्तरं सधस्थं विचक्रमाणस्त्रेधोरुगायः इति स्वामि-चरणैर् एवायं मन्त्रो व्याख्यातः । छन्दो-भङ्गस् त्व् आर्षः । स्व-रंहसेति पाठ एव रह एकान्त-वेगयोः इति कोशाद् अननुस्वार-पाठोऽपि प्रशस्त एव तथैव बहु-पुस्तकेषु दृश्यते ॥४०॥

———————————————————————————————————————

**जीव-गोस्वामी (क्रम-सन्दर्भः) : **तत्र मायिकामायिकत्वेनोभय-विधानाम् अपि वीर्याणाम् आनन्त्यम् आह—नान्तम् इत्य् अर्धाभ्याम् ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतत् प्रपञ्चयति—नान्तम् इति । पुरुषास्य यन् माया-शक्तेर् बलंतस्याप्य् अन्तं न वेद्मि किम् उत चिच्-छक्तेर् इति भावः । अस्य पुरुषस्य गुणान् प्राकृतान् अप्राकृतांश् च गायन् न समवस्यति न प्राप्नोति ॥४१॥

 **॥।**

**॥ २.७.४२ ॥**

**येषां स एष भगवान् दययेद् अनन्तः**

**सर्वात्मनाश्रित-पदो यदि निर्व्यलीकम् ।**

**ते दुस्तराम् अतितरन्ति च देव-मायां**

**नैषां ममाहम् इति धीः श्व-शृगाल-भक्ष्ये ॥**

**मध्वाचार्यः (भागवत-तात्पर्यम्) : **देव-मायां विदन्ति संसारम् अतितरन्ति च ॥४२॥

———————————————————————————————————————

**श्रीधर-स्वामी (भावार्थ-दीपिका) : **यदि न केऽपि विदन्ति, तर्हि कथं मुच्येरन् तत् कृपयैव ? इत्य् आह—येषाम् इति । **दययेद्** दयां कुर्यात् । ते च **यदि** [**निर्व्यलीकं**] निष्कपटम् **आश्रित-चरणः** भवन्ति, **ते दुस्तरां देव-मायाम् अतितरन्ति** । **च**-कारान् माया-वैभवं विदन्ति च । अथेति वा पाठः  । प्रत्यक्षम् एव तेषां माया-तरणम् इत्य् आह—**नैषाम्** इति । **श्व-शृगालानां भक्ष्ये** देहे ॥४२॥

———————————————————————————————————————

**वंशीधरः (भावार्थ-दीपिका-प्रकाशः) : **अतितरन्तीत्यत्रार्थे तरन्तीति ॥४२॥

**सनातन-गोस्वामी (दिग्-दर्षिनी): **[बृ।भा। २.४.८५-८६] : **स** भगवान् श्री-कृष्णः स्वयम् एव येषां यान् प्रति **दययेत्** दयां कुर्यात्, तत्र च **यदि निर्व्यलीकं** निश्छिद्रं दययेत्, तदा ते **सर्वात्मना** सर्व-भावेन **आश्रित**-चरणारविन्दाः सन्तः **दुस्तराम्** अपि **देवस्य** तस्य **मायाम् अतितरन्ति** । च-कारान् मुक्तिम् अपि तुच्छीकृत्य श्री-वैकुण्ठं यान्ति च । प्रत्यक्षम् एव तेषां मायातितरण-लक्षणम् इत्य् आह—**येषाम्** इति । **श्व-शृगालानां भक्ष्ये **देहे** ममाहम् इति धीर्** न भवति, किन्तु भगवत्-परेष्व् एवेति दिक् ॥४२॥

———————————————————————————————————————

**जीव-गोस्वामी (क्रम-सन्दर्भः) : **तर्हि तर्तव्यानां मायिक-वीर्याणां तरण-साधनानां चामायिक-वीर्याणाम् आत्यन्तिक-ज्ञानाभावे कथं लोका निस्तरेयुः ? इत्य् आशङ्क्याह—**येषाम्** इति । यद् वा, तस्मात् तज्-ज्ञानेनाग्रहं परित्यज्य शुद्ध-भावेन भजेद् एवेत्य् आह—येषाम् इति । **च**-काराद् अनन्तत्वेनैव जानन्ति च ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु यदि युष्मद्-आदयोऽपि तं न विदन्ति, तर्हि तद्-अनुभवो निराश्रय एवाभूत्? इति चेत्, तत्राह । **येषां** **स दययेत् **दयेत अधिगर्ह्येत्य् आदिना षष्ठी । माम् एते जानन्त्व् इति स-करुणम् अङ्गीकुर्याद् इत्य् अर्थः ।


    नायम् आत्मा प्रवचनेन लभ्यो


    न मेधया न बहुना श्रुतेन ।


    यम् एवैष वृणुते तेन लभ्यस्


    तस्यैष आत्मा विवृणुते तनूं स्वाम् ॥ [क।उ। १.२.२३] इति श्रुतेः ।

केन लक्षणेन तस्य दया ज्ञातव्या ? इत्य् अत आह **सर्वात्मना** ज्ञान-कर्मादि-निरपेक्षतया । **निर्व्यलीकं** निष्कपटम्, निष्कामम् इति यावत् । **आश्रित-पदः** आश्रित-भगवच्-चरणा **यदि** भवन्ति । 

तस्य दया-शक्तेर् एव मुख्या वृत्तिः शुद्ध-भक्तिः । सा च तद्-भक्त-द्वारैव जनेषु प्रवर्तते इति भावः । **च**-कारात् तं विदन्ति च । केन लक्षणेन माया-तरण-तद्-वेदने ज्ञातव्ये ? इत्य् अत आह । **श्व-शृगाल-भक्ष्ये** पुत्रादि-देहे स्व-देहे च एषां **ममाहम् इति धीर्** न स्यात् ॥४२॥

**॥।**

**॥ २.७.४३-४५ ॥**

**वेदाहम् अङ्ग परमस्य हि योग-मायां**

**यूयं भवश् च भगवान् अथ दैत्य-वर्यः ।**

**पत्नी मनोः स च मनुश् च तद्-आत्मजाश् च**

**प्राचीनबर्हिर् ऋभुर् अङ्ग उत ध्रुवश् च ॥**

**इक्ष्वाकुर् ऐल-मुचुकुन्द-विदेह-गाधि-**

**रघ्व्-अम्बरीष-सगरा गय-नाहुषाद्याः ।**

**मान्धात्र्-अलर्क-शतधन्व्-अनु-रन्तिदेवा**

**देवव्रतो बलिर् अमूर्त्तरयो दिलीपः ॥**


    **सौभर्य्-उतङ्क**[^१९९]**-शिबि-देवल-पिप्पलाद-**


    **सारस्वतोद्धव**[^२००]**-पराशर-भूरिषेणाः ।**

**येऽन्ये विभीषण-हनूमद्-उपेन्द्रदत्त-**


    **पार्थार्ष्टिषेण-विदुर-श्रुतदेव-वर्याः ॥**

**श्रीधर-स्वामी (भावार्थ-दीपिका) : **अन्तर्-ज्ञानाभावेऽपि मायेयम् इति ज्ञानं तत्-कृपया बहूनाम् अस्तीत्य् आह—वेदाहम् इति त्रिभिः । यूयम् इति सनकादीन् अन्तर्भाव्य बहुत्वम् । दैत्य-वर्यः प्रह्लादः । मनुः स्वायम्भुवस् तस्य पत्नी शतरूपा च । तद्-आत्मजाः प्रिय-व्रतोत्तानपादौ पुत्रौ कन्याश् च[^२०१] । प्राचीनबर्हिषो विसर्ग-लोपश् छान्दसः । अङ्गो वेन-पिता ॥४३॥

शतधनुः अनुश् च । सन्धिर् आर्षः । रन्तिदेवा इति पाठः सुगमः । एक-पद्ये[^२०२] एतैः सहितो देवव्रत इत्य् अर्थः ॥४४॥

उपेन्द्रदत्तः शुकः । विभीषणादयो वर्या मुख्या येषां ते ॥४५॥

———————————————————————————————————————

**वंशीधरः (भावार्थ-दीपिका-प्रकाशः) : **हे अङ्गेति ॥- इत्य् अर्थ इति । मानदधातृत आरभ्यरन्तिदेवदेवव्रत इत्यन्तमैकपद्ये इति भावाः ॥ उत्तङ्के इति वक्तव्ये उत्तङ्केत्यार्षः । सारस्वतनामा कश्चिदृषिविषेशो वसिष्ठादिवत्स च सरस्वतीपुत्रस्तद्वृत्तं भारतादवसेयम् । यस्य गोत्रिणो हि सारस्वतगोत्रा एव न तु सारस्वतसंज्ञा इति । सारस्वतसंज्ञका विप्रास्तु सारस्वतदेशवासिन एव मत्स्यान्सारस्वतानथ इति प्रथम-स्कन्धे सारस्वतदेशोऽपि पठितोस्ति क्वचित्पुस्तकेषु शारद्वतोद्धवेति पाठोप्यस्ति तत्र शरद्वेतोऽपत्यं शारद्वतः कृपाचार्यः प्रतीयते शारद्वतं गुरुं कृत्वा देवा यत्राक्षिगोचराः इत्य्-उक्तेः ॥४३-४५॥

———————————————————————————————————————

**जीव-गोस्वामी (क्रम-सन्दर्भः) : **ननु मायिक-वीर्याणाम् अप्य् अनन्तत्वात् तरणं कथं सम्भवेत् ? उच्यते—तत्-कृपयैव तत्रावस्तुत्व ज्ञानेनाध्यास-परित्यागाद् इति सिद्धान्तयंस् तत्राधिकारिण उदाहरति—वेदाहम् इत्य् आदि त्रिकेण _। _वेदेति । योगमायाम् ऐश्वर्यं तद्-दयावतारतम्येन स्वाधिकारानुरूपम् अहम् अन्येऽपि विद्म इत्य् अर्थः ॥४३-४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु त एव निरहं-ममत्वाश् च के ? येषु भगवतो दया-लक्षणं दृष्टं द्रष्टव्यं चेति तान् गमयति—वेदाहम् अङ्गेति । मयि भगवतो दयास्तीति जानामीति तद्-अभिज्ञ-भक्त-जन-सम्मतयैव वच्मि । स्वानुभवस् तु नान्तं विदामीति मया पूर्वम् एव प्रकाशितम् इति भावः । दैत्य-वर्यः प्रह्लादः । पत्नी शतरूपा । मनुः स्वायम्भुवः । तद्-आत्मजाः प्रियव्रतोत्तानपाद-देवहूत्य्-आदयः । प्राचीनबर्हिषो विसर्ग-लोपश् छान्दसः । शतधन्वा च अनुश् चेति आ-कार-लोप आर्षः । मान्धात्रादिभिः सहितः देवहूत्य्-आदयः व्रतो भीष्मः । रन्तिदेवा इति च पाठः । उपेन्द्रदत्तः शुकः ॥४३-४५॥

 **॥।**

**॥ २.७.४६ ॥**

**ते वै विदन्त्य् अतितरन्ति च देव-मायां**

**स्त्री-शूद्र-हूण-शबरा अपि पाप-जीवाः ।**

**यद्य् अद्भुत-क्रम-परायण-शील-शिक्षास्**

**तिर्यग्-जना अपि किम् उ श्रुत-धारणा ये ॥**

**मध्वाचार्यः (भागवत-तात्पर्यम्) : **तत्-परायणास् तच्-छीलास् तच्-छिक्षाश् च ॥४६॥

———————————————————————————————————————

**श्रीधर-स्वामी (भावार्थ-दीपिका) : **किं बहुना सत्-सङ्गेन सर्वेऽपि विदन्तीत्य् आह—ते वा इति । **अद्भुताः क्रमाः** पाद-न्यासा यस्य हरेः, **तत्-परायणास्** तद्-भक्ताः, तेषां **शीले शिक्षा** येषां ते तथा यदि भवन्ति, तर्हि **तेऽपि विदन्तीत्य्** अर्थः । **श्रुत-धारणा**[^२०३] ब्राह्मणास् ते **देव-मायां** विदन्तीति किम् उ वक्तव्यम् ? शुभेति पाठे शुभे भगवतो रूपे धारणा मनो-नियमनं येषां, ते विदन्तीति किम् उ वक्तव्यम् ॥४६॥

———————————————————————————————————————

**वंशीधरः (भावार्थ-दीपिका-प्रकाशः) : **शीले शुचौ चरिते शुचौ तु चरिते शीलम् इत्यमरः ॥४६॥

———————————————————————————————————————

**जीव-गोस्वामी (भक्ति-सन्दर्भः, १७१)**: **तिर्यग्-जना** अपि इत्य् अनेन भक्त्य्-अधिकारे कर्मादिवत् जात्य्-आदि-कृत-नियमातिक्रमात् ॥

———————————————————————————————————————

**जीव-गोस्वामी (क्रम-सन्दर्भः) : अद्भुत-क्रम** आश्चर्य-चरितोऽत्र भगवान् ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न केवलम् एते महान्त एव, अपि तु दीन-हीना अपीत्य् आह—ते वा इति । **अद्भुत** उत्तमाधम-विवेचन-शून्यः **क्रमः** पाद-न्यासः यस्य तस्य भगवतः **परायणा** ये भक्तास् तेषां **शील-शिक्षा** शील-शिक्षिताः तच्-छिष्या भूत्वा शीलं शिक्षन्ते ये ते । **तिर्यग्-जना** हंस-गज-शुक-शारिकादयः । गुरु-मुखात् श्रुतं नाम-रूपादिकं शीघ्रं ये धारयन्ति मनुष्यास् ते पुनाह् किम् उत ? ॥४६॥

 **॥।**

**॥ २.७.४७-४८ ॥**

**शश्वत् प्रशान्तम् अभयं प्रतिबोध-मात्रं**

**शुद्धं समं सद्-असतः परम् आत्म-तत्त्वम् ।**

**शब्दो न यत्र पुरु-कारकवान् क्रियार्थो**

**माया परैत्य् अभिमुखे च विलज्जमाना ॥**

**तद् वै पदं भगवतः परमस्य पुंसो**

**ब्रह्मेति यद् विदुर् अजस्र-सुखं विशोकम् ।**

**सध्र्यङ् नियम्य यतयो यम-कर्त-हेतिं**

**जह्युः स्वराड् इव निपान-खनित्रम् इन्द्रः ॥**

**मध्वाचार्यः (भागवत-तात्पर्यम्) : **अव्यक्ताद्य्-अनहं-मानाद्य्-आत्म-तत्त्वं हरिः स्मृतः । अशब्दश् चाप्रसिद्धत्वाच् छान्तः पूर्ण-सुखत्वतः ॥ इति ब्रह्म-तर्के ॥४७॥

———————————————————————————————————————

**श्रीधर-स्वामी (भावार्थ-दीपिका) : **किं तद्-भगवतः स्वरूपं यस्मिन् मनो-धारणां विधाय मायां तरन्ति ? इत्य् अपेक्षायाम् आह—शश्वद् इति द्वाभ्याम् । यद् ब्रह्मेति विदुर् मुनयः, तद् वै भगवतः पदं स्वरूपम् । किं तद् ब्रह्म ? तद् आह—अजस्रं नित्यं च तत् सुखं च विशोकं चेति । अजस्र-सुखत्वे हेतुः—शश्वत् सदा प्रशान्तम् । अतो नित्य-सुख-रूपम् । विशोकत्वे हेतुः—अभयम् । तत् कुतः ? यतः समं भेद-शून्यम् । अतोऽभयम्, द्वितीयाद् वै भयं भवति [बृ।आ।उ। १.४.२]इति श्रुतेः । तत् कुतः ? यतः प्रतिबोध-मात्रं ज्ञानैक-रसम् । 

ननु ज्ञानस्यापि नील-पीताद्य्-आकारत्वेण चक्षुर्-आदि-करण-भेदेन च भेदो दृश्यते ? न, शुद्धं निर्मलम् । ननु दर्शितो विषय-करणोपराग-रूपो[^२०४] मलः ? इत्य् अत आह[^२०५]—सद्-असतः परं विषय-करण-सङ्ग-शून्यम् । वृत्तेर् एव[^२०६] तद्-उपरागो न ज्ञानस्येति भावः । ननु तथापि ज्ञात्रा सह भेदः स्यात् ? न, आत्म-तत्त्वम् आत्मनो ज्ञातुः स्वरूपम् एव, तन् न, ततो भिन्नम् । 

ननु तं त्व् औपनिषदं पुरुषं पृच्छामि [बृ।आ।उ। ३.९.२६] इति शब्द-बोधत्व-प्रतीतेः कुतो बोध-रूपत्वम् ? तत्राह—शब्दो न यत्रेति । आरोपित-निवृत्ताव् एव शब्दस्य व्यापारो न तद्-बोध इत्य् अर्थः । 

ननु च भवतु नाम निरस्त-भेद-ज्ञान-रूपत्वाद् विशोकत्वं, सुखस्य तु नाना-कारक-साध्य-क्रिया-फलत्वात् कथम् अजस्र-सुखत्वं तस्य ? इत्य् अत आह—यत्र बहु-कारक-साध्यः क्रियार्थ उत्पाद्याप्य् अविकार्य-संस्कार्य-रूपं चतुर्विधं[^२०७] क्रिया-फलं च नास्ति । इन्द्रियैर् ज्ञानांशाभिव्यक्तिर् इव क्रियाभिर् आनन्दांशाभिव्यक्ति-मात्रं क्रियते नोत्पत्त्य्-आदिकम् इति भावः । ननु उत्पत्त्य्-आद्य्-अभावेऽपि[^२०८] माया-मलापाकरणेन विकार्यत्वम् एव स्याद् व्रीहीणाम् इव तुषापाकरणेनेत्य् आशङ्क्याह—मायाऽभिमुखे स्थातुं विलज्जमानेव यस्मात् परैति दूरतोऽपसरति ॥४७॥

तस्माद् एवं-भूते भगवति नियमित-मनसां कृतार्थानां न किम् अपि कृत्यम् अस्तीत्य् आह । सहाञ्चतीति सध्र्यङ् सहचरं सनो यं प्रति नियम्य यस्मिन् स्थिरीकृत्य यतयो यत्न-शीलाः कर्तो भेदस् तन्-निरासोऽकर्तस् तत्र हेतिं साधनं जह्युस् त्यजेयुः । अनुपयोगात् तन् नाद्रियन्त इत्य् अर्थः । उपयोगाभावेन साधनानादरे दृष्टान्तः—निपीयतेऽस्मिन्न् इति निपानं कूपस् तस्य खनित्रं खनन-साधनं, यथा स्वराट् स्वयम् एव पर्जन्य-रूपेण विराजमान इन्द्रो नादत्ते तद्वद् इति । यद् वा, स्वेनैव राजत इति स्वराट् दरिद्रः, स यथा इन्द्रः समृद्धः सन्, कर्म-कार-दशायां गृहीतं निपान-खनित्रं जहाति, तद्वद् इत्य् अर्थः ॥४८॥

———————————————————————————————————————

**वंशीधरः (भावार्थ-दीपिका-प्रकाशः) : **मायातारकं भगवद्रूपं पृच्छति किं तद् इति तत्समम् । ज्ञानकैत्व आक्षिपति नन्विति । पुनराक्षिपति नन्व् इति । विषयो घटादिः करणं चक्षुर्-आदि तयोर् उपरागः सम्बन्धस्तद्रूपो मलः स एव मलः इति भावः। ज्ञानवृत्तेरुपरागोस्तिं तरङ्गस्थानीया या न तु समुद्रस्थानीयस्य ज्ञानस्येति तात्पर्यम् । पुनराक्षिपति तथापि ज्ञानस्यापरागाभावेऽपि ज्ञाता यो जीवस्तेन प्रहरति नेति । पुनराक्षिपति नन्विति । औपनिषदमुपनिषत्प्रतिपाद्यम् । आरोपितो यस्तस्मिन्प्रपञ्चस्तन्निवृत्तौ तदपवादे इत्य् अर्थ इति अध्यारोपापवादाभ्यां निष्प्रपञ्चं प्रपञ्च्यते इत्य्-उक्तैरिति भावः। पुनराक्षिपति नन्विति । नानाकारकसाध्या क्रिया यागादिरूपा तस्याः फलत्वात् तस्यात्मनः यद्भूत्वा भावि तदुत्पाद्यम् । यत्सिद्धम् एव प्राप्यते तदाप्यम् । यत्र पूर्वावस्थापरित्यागेनावस्थान्तरप्राप्तिस्तद्विकार्यम् । यत्र गुणाधानं मलापकर्षणं क्रियते तत्संस्कार्यम् । इति भाव इति । उत्पत्तिलक्षणस्याभूत्वाभवनरूपस्य तत्रासत्त्वादयमाशयः । पुनराक्षिपति—नन्विति । नन्वत्र ब्रह्मेति परमात्मेति भगवानिति शब्द्यते इत्यधिकारिभेदादेक एव त्रिरूपतया भाति इति अत्र अपीयतां कर्णकषायशोषान् इत्य्-आदिना शास्ता भविष्यति कलेभगवान् इत्य् अनेन भगवानशेषविशेषतयोक्तः। तदुपासकांश् च येषां स एव भगवान्दययेदित्य्-आदिना किमु शुभधारणाये इत्यन्तेनोक्ताः सम्प्रति परमात्मा ब्रह्म चोच्यतामित्याकाक्षायामाह सदसत उत्तमाधमस्य ब्रह्मादिस्तम्बपर्यन्तस्य जीववृन्दस्य परमात्मतत्त्वं सममेकरसम् एव तथा शश्वत्सदा प्रकर्षेण शान्तं तस्य गुणवशाच्छान्तघोरमूदस्यापीत्य् अर्थः । शश्वत्प्रशब्दाभ्यां सत्त्वगुणकार्यः शमो व्यावृत्तः तथाभयं तस्य सभयस्यापि प्रतिबोधमात्रं तस्याज्ञानस्य ज्ञानवतोऽपि प्रतिमात्रशब्दाभ्यां सत्त्वगुणकार्यबोधो व्यावृत्तः शुद्धं तस्याशुद्धस्यापि एवं परमात्मानमुक्त्वा ब्रह्माह यत्र नानाकारकवानपि तथा क्रियया सहार्था वाच्यलक्ष्यव्यङ्ग्या यत्र तादृशोऽपि शब्दो न प्रभवति तद्ब्रह्म ननु ब्रह्मशब्देनैव तद् ब्रूषे अथ च शब्दो न यत्रेति निषिध्यसि च तत्राह—मायेति । यस्याभिमुखे माया परैति पृष्ठदेशमुपैति तस्य भगवतः पदमप्राकृतविचित्ररूपगुणादिविशेषवतोऽपि तस्य प्राथमिकसाक्षात्कारविषयो निर्विशेष स्वरूपं मदीयं महिमानं च परं ब्रह्मोति शब्दितम् इति श्रीमत्स्योक्तस्तदीयं व्यापकत्वलक्षणं बृहत्त्वम् एव निश्चितं ब्रह्म । अयं भावः । शब्दस्याकाशगुणत्वेन मायिकत्वान्मायापि तदभिमुखे स्थातुमशक्तामाथिकरूपगुणादिमन्तं भगवन्तम् अपि शब्दोभिधातुं यद्यपि न प्रभवति तदपि मेघश्यामः कनकपरिधिः पङ्कजाक्षोयमात्मा इत्यादयः शब्दाः मेघकनकादिप्राकृतवस्तुसादृश्यारोपेणैव लोकचित्तं यथा कथञ्चित्तत्र प्रवेशयन्ति । लोकश् च चित्तैकाध्येणापि वस्तुतोऽस्पृष्टरूपतद्रूपाभासोऽपि भगवन्तं प्रभुमहं ध्यायामीत्यभिमन्यमानो हृष्यति भगवानप्यपारकृपातरङ्गवशादेवानेनाहं ध्यात एवेत्यभिमन्यतेऽभिमत्य च तं भक्तं खचरणान्तिकं समानयतीति भगवत्स्वरूपस्य शब्दगम्यत्वं तत्कृपयैव सिद्धं ब्रह्मस्वरूपस्य तु प्राकृताप्राकृतविशेषराहित्यात्कथं शब्दगम्यत्वमस्त्विति शब्दो न यत्रेत्युक्तं प्रवृत्तिनिमित्तस्य वस्तुधर्मस्य जात्यादेरभावात् यत्र क्रियाकारकवान् शब्दो न प्रभवत्ति तद्ब्रह्मेति ब्रह्मशब्दस्य पृथक्संकेत एवायं कृतः अतः शब्दगम्यत्वाभावेऽपि शब्दगम्यस्य भगवतो निर्विशेषं स्वरूपं तद्ब्रह्मेति भगवत्सम्बन्धित्वेनैवोक्ते सति तत्र लोकचित्तप्रवेशो नान्यथेति भङ्ग्या ब्रह्मणोऽपि शब्दगम्यत्वमुक्तमित्थम् एव श्रुत्यध्यायादौ व्याख्यास्यते तथाजस्रम् एव सुखं यतो विगतः शोको यतस्तद् इति तस्य सुखरूपत्वे विशोकत्वे च कैमुत्यमानी तद् इति **विश्वनाथः **॥ इत्य् अर्थ इति । भेदनिरासायैव वेदान्ताभ्यासादिसाधनं क्रियते तत्सिद्धौ तत्त्यागो न्याय एव घटसिद्धौ दण्डादित्यागवद् इति भावः। इन्द्रेण तु पूर्वम् अपि साधनानि नात्तानि तत्र तु स्वत एव त्यागोऽतोऽनुपयुक्तोयमर्थ इति तत्राह—यद् वेति । स्वेनैव न तूपकरणादिनेत्यर्थः। इति इत्यर्थव्याख्या ॥४७-४८॥

———————————————————————————————————————

**जीव-गोस्वामी (क्रम-सन्दर्भः) : **अथ श्री-भगवत्-स्वरूपं विशिष्याकारेणोद्दिशति—शश्वद् इति सार्धेन । अयम् अर्थः—सर्वतो बृहत्तमत्वाद् ब्रह्मेति यद् विदुः, तत् खलु परमस्य पुंसो भगवतः पदम् एव । निर्विकल्पतया साक्षात्-कृतेः प्राथमिकत्वात् ब्रह्मणश् च भगवत एव निर्विकल्प-सत्ता-रूपत्वात् । विचित्र-रूपादि-विकल्प-विशेष-विशिष्टस्य भगवतस् तु साक्षात्-कृतेस् तद्-अनन्तरजत्वात् । तदीय-स्वरूप-भूतं तद् ब्रह्म तत् साक्षात्कारास्पदं भवतीत्य् अर्थः । 

निर्विकल्प-ब्रह्मणस् तस्य स्वरूप-लक्षणम् आह—प्रतिबोध-मात्रम् इति, अजस्र-सुखम् इति च । जडस्य दुःखस्य च प्रतियोगितया प्रतीयते यद् वस्तु, यच् च नित्यं, तद् एक-रूपं तद्-रूपम् इत्य् अर्थः । यद् आत्म-तत्त्वं सर्वेषाम् आत्मनां मूलम् । आत्मा हि स्व-प्रकाश-रूपतया निरुपाधि-परम-प्रेमास्पदतया च तत्-तद्-रूपेण प्रतीयत इत्य् अर्थः । 

अथ तस्य सुख-रूपस्य अजस्रत्वे हेतुम् आह—शाश्वत् प्रशान्तं नित्यम् एव क्षोभ-रहितम् । तद्वद् अभयं भय-शून्यं, विशोकं शोक-रहितं चेति । न च सुख-रूपत्वे तस्य पुण्य-जन्यत्वं स्याद् इत्य् आह शब्दो न यत्रेति । यत्र क्रियार्थो यज्ञाद्य्-अर्थः पुरु-कारकवान् शब्दो न प्रवर्तते इत्य् अर्थः । त्वं त्व् औपनिषदं पुरुषं [बृ।आ।उ। ३.९.२६] इत्य्-आदि-रीत्या केवलम् उपनिषद् एव प्रकाशिका भवतीत्य् अर्थः । पुनः सुख-स्वरूपत्वे चेन्द्रिय-जन्यत्वं व्यावर्तयति—शुद्धम् इत्य्-आदिना । तत्र शुद्धं दोष-रहितम् । समम् उच्चावचता-शून्यम् । सद्-असतः परं कारण-कार्य-वर्गाद् उपरि-स्थितम् । किं बहुनेत्य् आह—माया च यस्याभिमुखे यद्-उन्मुखतया स्थिते जीवन्-मुक्त-गणे विलज्जमानैव परैति पलायते ततो दूरं गच्छतीत्य् अर्थः । [भगवत्-सन्दर्भ ५[^२०९]]

अत्र **विशोकम्** इत्य्-आदिना यथा वैलक्षण्यं दर्शितम् । तथैव ज्ञेयम् । जीव-स्वरूपस्य ह्य् अविद्या-स्पर्शात् क्षोभ-भय-शोका भवन्ति, सुख-चिद्-रूपत्वं चाच्छाद्यते । ततः शुद्धत्वं साम्यं च गच्छतीत्य् अर्थः । कर्म-काण्ड-विषयत्वं जायते । यत् पुनर् बृहत्त्वाद् बृंहणत्वाच् च ब्रह्मत्वं सर्वतः परत्वं परमार्थत्वं च । तत् तस्य स्वत एव नास्ति, तादृश-शक्त्य्-अभावान् मायाभिभावकत्वं नास्त्य् एव । प्रत्युत तद्-अभिभाव्यत्वम् एव स्याद् इति ॥४७॥ 

तद् एवं केवल-विशेष्याकारं दुर्गमत्वेनोद्धिश्य तद्-आदि-सर्व-सुगमताकर-कृपा-मात्रेण स्वरूप-शक्ति-विशिष्टाकारेण सुगमत्वेन तद् उद्दिशति—सध्र्यग् इत्य् एकेन । यत् प्रति यस्मिन् सध्य्रङ्-मनो नियम्य स्थिरीकृत्य यतयः पूर्वं सन्न्यास-मार्गे कृत-तादृश-ज्ञान-यत्ना अपि अकर्तहेतिम् अभेद-ज्ञान-रूपं मोक्ष-साधनं जहति । तत्-कृपा-प्राप्त-तादृश-ज्ञानाद्य्-अनन्त-गुणाश्रय-तद्-भक्ति-सम्पत्तेः । आत्मारामाश् च मुनयः [भा।पु। १.७.१०] इत्य्-आदेर् महा-पूर्णत्वाद् इति भावः । तद् एव दृष्टान्तेन दर्शयति—स्वराड् इति ॥४८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **[^२१०]ननु ब्रह्मेति परमात्मेति भगवान् इति शब्द्यते[भा।पु। १.२.११] इत्य् अधिकारि-विशेषेषु परमेश्वरस् त्रिरूपतया भातीति । तत्र आपीयतां कर्ण-कषाय-शोषान् [भा।पु। २.६.४५] इत्य्-आदिना, शास्ता भविष्यति कलेर् भगवान् युगान्ते [भा।पु। २.७.३८] इत्य् अनेन भगवान् अशेष-विशेषतया उक्तः । तद्-उपासकाश् च येषां स एष भगवान् दययेद् अनन्तः [भा।पु। २.७.४२] इत्य्-आदिना, किम् उ श्रुत-धारणा ये [भा।पु। २.७.४६] इत्य् अन्तेनोक्ताः । सम्प्रति परमात्म ब्रह्म चोच्यताम् इत्य् आकाङ्क्षायाम् आह—शश्वद् इति । 

सद्-असतः उत्तमाधमस्य ब्रह्मादि-स्तम्ब-पर्यन्तस्य जीव-वृन्दस्य । परमात्मा-तत्त्वं समम् एक-रसम् एव । तथा शश्वत् सदा प्रकर्षेण शान्तम्, तस्य गुण-वशात् शान्त-घोर-मूढस्यापीत्य् अर्थः । शश्वत्-प्र-शब्दाभ्यां सत्त्व-गुण-कार्यः शमो व्यावृत्तः । तथा अभयं तस्य स-भयस्यापि । प्रतिबोध-मात्रं तस्य ज्ञानवतोऽपि प्रति-मात्र-शब्दाभ्यां सत्त्व-गुण-कार्यो बोधो व्यावृत्तः । शुद्धं तस्याशुद्धस्यापि । 

एवं परमात्मनम् उक्त्वा ब्रह्माह—यत्र नाना-कारकवान् अपि, तथा क्रियया सह अर्था वाच्य-लक्ष्य-व्यङ्ग्या यत्र तादृशोऽपि शब्दो न प्रभवति तद् ब्रह्म । ननु ब्रह्म-शब्देनैवैतद् ब्रूषे, अथ च शब्दो न यत्रेति निषिध्यसि च ? तत्राह—मायेति । यस्याभिमुखे माया विलज्जमाना सती परैति पृष्ठ-देशम् उपैति । तस्य भगवतः पदम् अप्राकृत-विचित्र-रूप-गुणादि-विविध-विशेषवतोऽपि तस्य प्राथमिक-साक्षात्कार-विषयो निर्विशेषं स्वरूपं, मदीयं महिमानं च परं ब्रह्मेति शब्दितं [भा।पु। ८.२४.३८] इति भगवद्-उक्तेस् तदीयं व्यापकत्व-लक्षणं बृहत्त्वम् एव निश्चितं ब्रह्म । 

अयं भावः—शब्दस्याकाश-गुणत्वेन मायिक-रूपगुणादिमन्तं भगवन्तम् अपि शब्दोऽभिधातुं यद्यपि न प्रभवति, तद् अपि मेघ-श्यामः कनक-परिधिः [भा।पु। ८.७.१८], पङ्कजाक्षोऽयम् आत्मा इत्य् आदयः शब्दाः मेघ-कनकादि-प्राकृत-वस्तु-सादृश्यारोपेणैव लोक-चित्तं यथा-कथञ्चित् तत्र प्रवेशयन्ति । लोकश् च चित्तैकाग्र्येणापि वस्तुतोऽपृष्ट-तद्-रूपाभासोऽपि भगवन्तं प्रभुम् अहं ध्यायामीत्य् अभिमन्यमाना हृष्यति भगवान् अप्य् अपार-कृपा-तरङ्ग-वशाद् एवानेन भक्तेनाहं ध्यात एवेत्य् अभिमन्यते । अभिमत्य च तं भक्तं स्व-चरणान्तिकं सेवार्थम् आनयतीति भगवत्-स्वरूपस्य शब्द-गम्यत्वं तत्-कृपयैव सिद्धम्, ब्रह्म-स्वरूपस्य तु प्राकृताप्राकृत-विशेष-राहित्यात् कथं शब्द-गम्यत्वम् अस्तु ? इति शब्दो न यत्रेत्य् उक्तम् । प्रवृत्ति-निमित्तस्य वस्तु-धर्मस्य जात्यादेर् अभावात् यत्र क्रिया-कारकवान् शब्दो न प्रभवति, तद् ब्रह्मेति ब्रह्म-शब्दस्य पृथक् सङ्केत एवायं कृतः । अतः शब्द-गम्यत्वाभावेऽपि शब्द-गम्यस्य भगवतो निर्विशेषं स्वरूपं तद् ब्रह्मेति भगवत्-सम्बन्धित्वेनैवोक्ते सति तत्र लोक-चित्त-प्रवेशो नान्यथेति भङ्ग्या ब्रह्मणोऽपि शब्द-गम्यत्वम् उक्तम् । इत्थम् एव श्रुत्य्-अध्यायादौ व्याख्यास्यते इति । तथा अजस्रम् एव सुखं यस्मात् । विगतो भवति शोको यस्मात् तद् इति तस्य सुख-रूपत्वे विशोकत्वे च कैमुत्यम् आनीतम् ॥४७॥

परमात्मानो ब्रह्मणश् च उपासकान् सामान्याकारेणाह । सह अञ्चतीति सध्र्यक् सहचरं मनः । यं परमात्मनं, यत् ब्रह्म च प्रतिनियम्य यस्मिन् स्थिरीकृत्य । यम् इति पुंस्त्वम् आर्षम् । यतयो यत्न-शीला योगिनः सन्न्यासिनश् च । कर्तो भेदस् तद्-अभावोऽकर्तः, तत्र हेतिं साधनम् । जह्युस् त्यजेयुः । अनुपयोगान् नाद्रियन्त इत्य् अर्थः । उपयोगाभावेन साधनानादरे दृष्टान्तः—निपीयतेऽस्मिन्न् इति निपानं कूपस् तस्य खनित्रं खनन-साधनम् । यथा स्वराट् स्वयम् एव पर्जन्य-रूपेण विराजमान इन्द्रो नादत्ते तद्वत् । यद् वा, स्वेनैव राजत इति स्वराट् । दरिद्रो यथा इन्द्रः समृद्धः सन् कर्म-कार-दशायां गृहीतं निपान-खनित्रं जहाति तद्वद् इत्य् अर्थः । भगवद्-भक्तास् तु साध्य-प्राप्तौ साधने द्विगुणितादरो भवन्तीति तेऽत्र व्याख्यायां न प्रवेशनीयाः ॥४८॥

 **॥।**

**॥ २.७.४९ ॥**

**स श्रेयसाम् अपि विभुर् भगवान् यतोऽस्य**

**भाव-स्वभाव-विहितस्य सतः प्रसिद्धिः ।**

**देहे स्व-धातु-विगमेऽनु विशीर्यमाणे**

**व्योम् एव तत्र पुरुषो न विशीर्यतेऽजः ॥**

**मध्वाचार्यः (भागवत-तात्पर्यम्) : **भाव-स्वभावो भक्ति-स्वभावः । तेन निर्मितस्य सत्-पुरुषस्य प्रसिद्धः । भावो भक्तिः प्रणामश् च प्रावण्यम् अपि चादर इत्य् अभिधानात् ॥४९॥

———————————————————————————————————————

**श्रीधर-स्वामी (भावार्थ-दीपिका) : **एवं तावद् अजस्र-सुखं विशोकं ब्रह्मैव भगवतः स्वरूपं तत्-प्राप्तानां च न प्राप्यं कृत्यं वा किंचिद् अस्तीत्य् उक्तम् । इदानीं ततः प्राक् स एव सर्व-फल-दाता सर्व-कर्म-प्रवर्तकश् चेत्य् आह । स एव श्रेयसां फलानां विभुर् दातापि । तत्र हेतुः—भावानां ब्राह्मणादीनां स्वभावैः शम-दमादिभिर् विशेषणैर् विहितस्यास्य सतः शुभस्य कर्मणो यतः प्रवर्तकात् प्रसिद्धिः । यद् वा, भावानां महद्-आदीनां स्वभावेन परिणामेन विहितस्य सतः कार्यस्य प्रसिद्धिः । स एव स्वर्गादीनां दातेत्य् अर्थः । 

ननु कर्म-कर्तुर् मृतस्य कथं स्वर्गादि-फलं स्यात् ? तत्राह—स्वारम्भक-धातूनां[^२११] भूतानां विगमे वियोगे सति अन्व् अनु विशीर्यमाणेऽपि देहे तत्र-स्थं व्योम् एव यस् तेन सह न विशीर्यते । यतोऽजस् तेन सह न जातः तस्य पुरुषस्य श्रेयसां प्रभुर् इत्य् अर्थः ॥४९॥

———————————————————————————————————————

**वंशीधरः (भावार्थ-दीपिका-प्रकाशः) : **ततः प्राग्भगवत्प्राप्तेः पूर्वम् । तत्र कर्मफलदातृत्वे । ब्राह्मणादिस्वभावास्तु—शमो दमस्तपः शौचं तितिक्षा क्षान्तिरार्जवम् । ज्ञानं दयाच्युतात्मत्वं सत्यं चेति ब्रह्मस्वभावाः। शौर्यं तेजो बलं धैर्यं दाक्ष्यं दानमीश्वरभावो युद्धेऽपलायनम् इति क्षत्रस्वभावाः । कृषिगोरक्ष्यवाणिज्यम् इति वैश्यस्वभावाः । त्रिवर्णसेवा शूद्रस्वभावः॥ आचार्यसेवनं वेदाध्ययनं च ब्रह्मचारिस्वभावः। अतिथिसेवनादिर्गृहस्थस्य । तपो वनौकसः । विचारो यतेरिति विवेकेनाग्रे वर्ण्यन्ते भावशब्दस्य वर्णाश्रमवाचकत्वाप्रसिद्धिमालोच्याह यद् वेति । महदादिवाचकत्वं भावशब्दस्य यथेमे विकृता भावाः इति वक्ष्यत्येव । इत्य् अर्थ इति । कर्मफलदानार्थम् एव स्वर्गादि निर्मितवान्प्रयोजनान्तराभावाद् इति भावः। अत्राक्षिपति नन्विति । तत्रस्थं देहस्थम् । इत्य् अर्थ इति । न जायते म्रियते वा कदाचित् इत्य्-आदिस्मृतेः कर्मफलभोक्तुर्नाशो नास्तीति भावः ॥४९॥

———————————————————————————————————————

**जीव-गोस्वामी (क्रम-सन्दर्भः) : **स एव हि भगवान् श्रेयसां पञ्च-विध-मुक्तीनाम् अन्येषां च पुरुषार्थानां विभुः प्रदाता । यतो भगवतः सकाशाद् अस्य भक्त-जीवस्य भक्ति-स्वभाव-योग्यो योऽर्थस् तस्य सतस् तत्-स्वरूप-वैभवे विद्यमानस्यैव प्रसिद्धिस् तं प्रति प्राकट्यं भवतीत्य् अर्थः । ननु तस्य जीवस्य माया-वैभवोपाधिस् तदा किं नश्येत् ? नाशेऽपि वा जीवत्वं किं तिष्ठेत् ? तत्राह—देह इत्य् अर्धकेन । देहः स्थूल-सूक्ष्मात्मकः । ध्रियन्त इति धातवस् तत्त्वानि । तस्मिन् देह-द्वये स्वेषां कारण-रूप-तत्त्वानां विगमो नाशो यस्य तथाभूते सत्य् अपि पुरुषो जीवो न विशीर्यते—न नश्यति । अनाशे हेतुः—अज इति । अथवा, शश्वत् प्रशान्तं [भा।पु। २.७.४७] इत्य् आदिकं वैकुण्ठ-वैभवस्यैव प्रतिपादकम्। भगवतः परं पदम् इत्य् अत्रैव मुख्यार्थत्वाद् भगवत्-सन्दर्भे तस्य तादृशत्वेन दर्शितत्वाच् च—तस्मै स्व-लोकं [भा।पु। २.९.९] इत्य्-आदौ दर्शयिष्यमाणत्वाच् च ॥४९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, परमात्मोपासकानां ब्रह्मोपासकानाम् अन्येषां च भगवन्तं विना न फल-सिद्धिर् इत्य् आह—स भगवान् एव श्रेयसां मोक्ष-स्वर्गादीनां विभुर् दाता च, अतो योगि-ज्ञानि-कर्मिभिः प्रतिस्व-फल-सिद्ध्य्-अर्थं भगवद्-भक्तिः कर्तव्या । 

किं च, तस्य भक्त-जीवस्य भावा दास्य-सख्यादयः, तत्-स्वभावेन विहितस्य सतः उत्तम-साधनस्य समुचित-श्रवण-कीर्तनादेः, यतो भगवत एव सकाशात्, न तु परमात्मतः, नापि ब्रह्मतः, प्रकृष्टा सिद्धिर् इति । भगवद्-भक्तैस् तु स्व-प्रेम-फल-सिद्ध्य्-अर्थं योग-ज्ञानादिकं न कर्तव्यम् इति भावः । 

ननु भक्ति-योग-ज्ञानादिकं साधनं प्रति स्व-साध्य-वसूत्पादने यावद्-असमर्थं, तन्-मध्य एव देह-भङ्गे सति कीदृशं स्यात् ? तत्राह—स्व-धातु-विगमे स्वारम्भक-धातूनां भूतानां विगमे वियोगे सति । अनु अनन्तरम् । विशीर्यमाणेऽपि देहे । पुरुषो जीवः । व्योम् एव देह-स्थाकाशम् इव न विशीर्यते । यतोऽजस् तेन देहेन सह वस्तुतो न जात इत्य् अर्थः। तेन च भक्ति-ज्ञानादि-वासनायाः समुचित-स्थाने पुनर् अपि समुचितं देहं धृत्वा कृतैः साधनैः सिध्यति । यद् उक्तं—यतते च ततो भूयः संसिद्धौ कुरुनन्दन [गीता ६.३८] इत्य् आदेः ॥४९॥

 **॥।**

**॥ २.७.५० ॥**

**सोऽयं तेऽभिहितस् तात भगवान् विश्व-भावनः ।**

**समासेन हरेर् नान्यद् अन्यस्मात् सद् असच् च यत् ॥**

**मध्वाचार्यः (भागवत-तात्पर्यम्) : **

सत्त्वादिर् यत् स्वतो विष्णोस् तस्माद् अन्यः स सर्वतः ।


    यत् सत्तादिर् अतोऽन्यस्य नान्यत्वं भेदिनोऽपि तु ॥ इति ब्रह्माण्डे ॥५०॥

———————————————————————————————————————

**श्रीधर-स्वामी (भावार्थ-दीपिका) : **अध्याय-त्रयस्यार्थम् उपसंहरति—**सोऽयं तेसमासेन** संक्षेपेण **अभिहितः** । तम् एवाह—**सदसत्** कार्यं कारणं **च हरेरन्यन् न** भवति । ननु हरेस् तद्-अव्यतिरेके तद्-गत-विकार-प्रसङ्गः स्यात् ? न, अन्यस्मात् कारण-भूतो हरिः कार्याद् व्यतिरिक्त इत्य् अर्थः ॥५०॥

———————————————————————————————————————

**वंशीधरः (भावार्थ-दीपिका-प्रकाशः) : **हरावाक्षिपति नन्विति । इत्य् अर्थ इति । कार्यं तु कारणादनन्यद्भवति तद्विना तदसिद्धेः कारणं तु कार्यादन्यदेव तद्विनापि तस्य सिद्वेरिति भावः । संबुद्धिरुक्ताभिप्रायैव बहुशः ॥५०॥

———————————————————————————————————————

**जीव-गोस्वामी (क्रम-सन्दर्भः) : **सोऽयम् इति । **सोऽयं तेसमासेन** संक्षेपेण **अभिहितः** । कथम् ? तटस्थ-लक्षणेनैवेत्य् आह—**सत्** कार्यं स्थूलम् अशुद्ध-जीव-जगद्-आख्यं चेतनाचेतनं वस्तु । **असत्** कारणं सूक्ष्मं शुद्ध-जीव-प्रधानाख्यं चिद्-अचिद्-वस्तु च **यत्**, तत् **सर्वंहरेर् अन्यन् न** भवति—सूक्ष्मस्य तच्-छक्ति-रूपत्वात्, स्थूलस्य तत्-कार्य-रूपत्वाद् इति भावः ।[^२१२] जगतस् तद्-अनन्यत्वेऽपि शुद्धस्य तस्य तद्-दोष-साङ्कर्यं नास्तीत्य् आह—**अन्यस्माद्** इति ॥५०॥ (परमात्म-सन्दर्भः ६१)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अध्याय-त्रयस्यार्थम् उपसंहरति—सोऽयम् इति । संक्षेपेण भगवान् एवोक्तः । केन प्रकारेण ? इत्य् अत आह—**सत् **कार्यं समष्टि-व्यष्ट्य्-आत्मकं जगत् । **असत्** कारणं जीवो माया च । **तत् सर्वं हरेर् अन्यन् न** भवति । जीव-माययोः शक्तित्वाच् छक्ति-शक्तिमतोर् अभेदात्, शक्ति-कार्यस्य शक्त्य्-अनन्यत्वाद् इति भावः । हरेः कथं-भूतात् ? सद्-असद्भ्याम् अन्यस्मात् । तयोः शक्त्योस् तटस्थत्व-बहिरङ्गत्वाभ्याम् अनासक्तेस् तद्-दोष-सम्बन्धाभाव इति भावः । भागवते इदम् एवाद्वैतम् इति सर्वत्राग्रेऽपि द्रष्टव्यम् ॥५०॥

 **॥।**

**॥ २.७.५१ ॥**

**इदं भागवतं नाम यन् मे भगवतोदितम् ।**

**सङ्ग्रहोऽयं विभूतीनां त्वम् एतद् विपुली-कुरु ॥**

**श्रीधर-स्वामी (भावार्थ-दीपिका) : **अयं च विभूतीनां संग्रह उदितः ॥५१॥

———————————————————————————————————————

**वंशीधरः (भावार्थ-दीपिका-प्रकाशः) : **विभोरूतयो लीलास्तासां संग्रहः को वेत्ति भूमन्भगवन्परात्मन्योगेश्वरोतीर्भवतस्त्रिलोक्याम् इत्यत्रोतिशब्दो लीलावाचको दृश्यते कोशेऽपि लीलावासनयोरुतिस्तन्तुवापनकर्मणि इति । संक्षेपस्तु द्रव्यं कर्म च कालश् च इत्यारभ्य आद्योवतारः पुरुषः परस्येति, सर्गे तपोहमृषय इति, यत्रोद्यतः क्षितितलोद्धरणाय इत्य्-आदिरूपो बोध्यः । विपुलीकुरु व्यासायोपदिष्ट्वा विस्तारयेत्यर्थः ॥५१॥

———————————————————————————————————————

**जीव-गोस्वामी (क्रम-सन्दर्भः) : **इदं चतुः-श्लोकी-रूपम् इत्य् अर्थः । अनेन तद् अप्य् उपदिष्टम् इति गम्यते॥५१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् इदम् अश्रुत-चरम् अद्भुतं मतं ब्रूषे ? सत्यम् इदं न केवलम् अहं ब्रुवे, किन्तु मह्यं भगवता उदितं भागवतं नाम पुराणम् । न केवलम् इदं शास्त्रत्वेनैव मन्तव्यम्, किन्तु विभूतीनां सङ्ग्रहः । श्री-भगवद्-गीतादिषु विभूति-शब्देनांश-कलावताराणाम् अप्य् उक्तेः । साक्षाद्-भगवान् एवायं शास्त्र-स्वरूपेण विराजतीत्य् अर्थः । अतस् त्वम् एतद् विपुलीकुरु सर्वत्र विस्तारय । तद् एवास्य सेवेति भावः ॥५१॥

 **॥।**

**॥ २.७.५२ ॥**

**यथा हरौ भगवति नृणां भक्तिर् भविष्यति ।**

**सर्वात्मन्य् अखिलाधारे इति सङ्कल्प्य वर्णय ॥**

**श्रीधर-स्वामी (भावार्थ-दीपिका) : यथा** वर्णितेन **नृणां भक्तिर् भविष्यति** इत्य् एवं **संकल्प्य** संचिन्त्य तथा हरि-लीला-प्राधान्येन श्रीमद्-भागवतं **वर्णय** । न तु भक्ति-रस-विघातेन केवलं तत्त्वम् इत्य् अर्थः ॥५२॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति यत्केवलतत्त्वज्ञानफलं मोक्षस्तदपि भक्त्यैव भविष्यतीति भावः । 


    यत्कर्मभिर्यत्तपसा ज्ञानवैराग्यतश् च यत् । 

तत्सर्वं मत्प्रसादेन मद्भक्तो लभतेऽजसा ॥ 

इति भगवदुक्तेर्भक्तिं प्रधानीकृत्यैवान्यद्वक्तव्यं नान्यथेति तात्पर्यम् ॥५२॥

———————————————————————————————————————

**जीव-गोस्वामी (भक्ति-सन्दर्भः, ११५) : भविष्यति **अवश्यं भवेद्** **इति** **इमं प्रकारं**, सङ्कल्प्य **नियमेनाङ्गीकृत्य** ॥५२॥**

———————————————————————————————————————

**जीव-गोस्वामी (क्रम-सन्दर्भः) : **तद्-भक्त्य्-अर्थं च स्वरूप-शक्ति-मय-लीला-वर्णनं श्रेष्ठं—अजित-रुचिर-लीलाकृष्ट-सारः [भा।पु। १२.१२.६९] इत्य् आदेः ॥५२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किन्त्व् अत्रान्तरे गुरोर् ममाग्रे त्वम् एकं नियमं गृहाणेत्य् आह—यथेति । **नृणां** कलि-काले जनिष्यमाणानाम् इत्य् अर्थः । भवेद् इत्य् अनुक्त्वा **भविष्यतीति** निर्देशात्, कलौ नष्ट-दृशाम् एष पुराणार्कोऽधुनोदितः [भा।पु। १.३.४४] इत्य् उक्तेश् च । **हरौ** प्रेम्णा मनो हरति, संसारं च हरतीति प्रयोजन-द्वयम् उक्तम् । **भगवति** इति सुखाराध्यत्वम् । **सर्वात्मनि** सर्व-स्वरूपे इति तद् भक्त्यैव सर्वार्चन-सिद्धिः । **अखिलाधार** इति तद् भक्त्यैव सकामानाम् अपि सर्व-काम-प्राप्तिः । **सङ्कल्प्य** इति—“प्रथमम् अद्यारभ्य भगवद्-भक्तिम् एव वर्णयिष्ये” इति सङ्कल्प-वाक्यम् उच्चार्यताम् इत्य् अर्थः ॥५२॥

 **॥।**

**॥ २.७.५३ ॥**


    **मायां**[^२१३]** वर्णयतोऽमुष्य ईश्वरस्यानुमोदतः**

**शृण्वतः श्रद्धया नित्यं माययात्मा न मुह्यति**

**श्रीधर-स्वामी (भावार्थ-दीपिका) : **ननु लीला मायाश्रया किं तद्-वर्णनेनेत्य् अत आह—मायाम् इति ॥५३॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति नन्विति । अमुष्य ईश्वरस्येत्यसन्धिरस्य वेदरूपतां द्योतयति छन्दसि सर्वे विधयो विकल्पते इत्य्-उक्तेः । चेतःसन्निहितत्वादमुष्येत्युक्तम् । मायया बन्धकशक्त्या न मुह्यति बद्धो न भवतीत्य् अर्थः । स्ववर्णयितारं मायापि नापकुरुते स्वपालयितारमिव सिंहसर्पादिरिति भावः ॥५३॥


    इति श्रीमद्-भागवतभावार्थदीपिकाप्रकाशे द्वितीय-स्कन्धे सप्तमोऽध्यायः ॥७॥

———————————————————————————————————————

**जीव-गोस्वामी (क्रम-सन्दर्भः) : **तदीय-रुचि-भाग्याभावे चित्त-शोधनार्थं माया-मय-तद्-वैभवं विराड्-रूपम् अपि वर्णयेत्य् आह—मायाम् इति । शुद्ध-भक्ति-रुच्य्-अभावे कर्मार्पणवद् इति॥५३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु भक्तिश् च श्रवण-कीर्तनादि-लक्षणा, सा च भगवन्-नाम-लीलादि-विषयिणी लीला च लीलावताराणां कृष्ण-रामादीनां गोवर्धनोद्धरणाद्या चिद्-आनन्द-मय्य् एव, माया-शक्ति-प्रधानस्य पुरुषावतारस्य पुरुष-वीक्षितायाः प्रकृतेर् महान्, महतोऽहङ्कारः, इत्य् एवं सृष्ट्य्-आदि-लीला माया-सम्बन्धिनी इति माया-वर्णनीया न वा ? इत्य् आकाङ्क्षायाम् आह—मायाम् इति । तत्र वर्णयत इति, अनुमोदयत इति, शृण्वत इति । कीर्तन-स्मरण-श्रवण-भक्त्य्-उपकरणत्वेन माया-वर्णनम् अपि भक्तिर् एव । अतः श्रद्धयेति सापि भगवतो माया-शक्तिः परम-भक्त्यैव तत्-सन्ततयो महत्-तत्त्वादयोऽपि भक्ता एव, इति तृतीये तेषां स्तुतौ व्यक्तीभविष्यतीति । शुद्ध-भक्तैर् अपि तथा बुद्ध्या माया महत्-तत्त्वादयश् च श्रोतव्या एवेति तत्-फलम् आह । मायया आत्मा जीवो न मुह्यति । इति माया-सम्बन्धिन्य् अपि लीला नैव मायिकी, किन्तु मन्-निकेतस् तु निर्गुणम् इत्य् आदि भगवद्-उक्तेः ॥५३॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठोऽध्यायो द्वितीयेऽस्मिन् सङ्गतः सङ्गतः सताम् ॥

 **॥।**


        इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वितीय-स्कन्धे 


        ब्रह्म-नारद-संवादो नाम


        सप्तमोऽध्यायः


        ॥२.७॥

**॥।**

(२.८)


## अष्टमोऽध्यायः


## परीक्षितः प्रश्नाः ।

**॥ २.८.१-२ ॥**

**राजोवाच—**

**ब्रह्मणा चोदितो ब्रह्मन् गुणाख्यानेऽगुणस्य च ।**

**यस्मै यस्मै यथा प्राह नारदो देव-दर्शनः ॥**

**एतद् वेदितुम् इच्छामि तत्त्वं तत्त्व-विदां वर ।**

**हरेर् अद्भुत-वीर्यस्य कथा लोक-सुमङ्गलाः ॥**

**श्रीधर-स्वामी (भावार्थ-दीपिका) : **

अष्टमे देह-संबन्धम् आक्षिपन्न् ईश-जीवयोः ।

बहून् परीक्षिद् आपृच्छत् पुराणार्थान् बुभुत्सितान् ॥१॥

त्वम् एतद् विपुलीकुर्व् इत्य् उक्तं तद् एव विपुलीकरणं पृच्छति—ब्रह्मणेति त्रिभिः । अगुणस्य गुणातीतस्यापि । देववद् दर्शनं यस्य सः ॥१-२॥

———————————————————————————————————————

**वंशीधरः (भावार्थ-दीपिका-प्रकाशः) : **आक्षिपन्नीशस्य देहसम्बन्धः कथं कथं च जीवस्येत्यादिशङ्कां कुर्वन् । बुभुत्सितान् ज्ञातुमीप्सितान् १ हे ब्रह्मन्निति साक्षाद्वेदरूप एव त्वमतो मत्सन्देहमपाकर्तुं समर्थोसीति भावः। देवं सर्वत्र द्योतमानं भगवन्तं दर्शयति निजसेविनां तत्त्वोपदेशेनेति देवदर्शनः । यद् वा, देवस्य हरेर्दर्शनं साक्षात्कारो यस्य स तथा देवैस्तपआदिना द्योतमानैर्दृश्यत इति वा तथा अकारो वासुदेवः स एव देव उपास्यो येषां तेऽदेवा भगवद्भक्तास्तैर्दृश्यते इति वाकारप्रश्लेषेऽर्थः ॥ हेवेदविदां वर पैलादीनां मध्ये वरेति यत्तत्त्वं त्वया ज्ञायते तद्वेदविद्भिर् अपि ज्ञातुमशक्यम् इति भावः। एतत्तत्त्वं नारदव्याससंवादोत्तरव्यासस्याम्बुजोद्भुतश्री-भागवतमकरन्दपानम् एव मन्मनश्चञ्चरीकाभिमतं तत्त्वं तद् एव वेदितुं पातुमिच्छामीत्य् अर्थः । अतो हरेः कथाः कथयस्वेत्यग्रिमेणान्वयः । तत्र हेतुः अद्भुतं मनआल्हादकरं वीर्यं यस्य तस्य ॥१-२॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अथ भवतां प्रसादात् श्रोतव्यादिषु यद् यत् प्रकृष्टं, तत् तद् एव श्रुतम् । तद् यथा—आराध्यः श्री-कृष्ण एव, स च परस्माद् अपि परः । भक्तिर् एव पुरुषार्थः । तत्र प्रथमं भगवन्-नाम-सङ्कीर्तनम्, ततो ध्यानम् । एतानि महत्-सङ्ग-साध्यानि । महान्तश् च एकान्त-भक्ताः । इत्य् एतान्य् एव भागवत-शास्त्रार्थः । निश्चितं चैतत् सकलं मया, अतः कृतार्थोऽस्म्य् एव, किन्तु यावज् जीवामि, तावद् एव हरि-लीला श्रोतव्या । इदानीं मे स्मरणं विना मननादिष्व् असामर्थ्यं, तेन पुनर् उच्यताम् इति राजा परिपृच्छति—ब्रह्मणेत्य्-आदि । अगुणस्य प्राकृत-गुण-रहितस्य, देवस्य श्री-कृष्णस्य दर्शनं यत्र ॥१॥

ननु श्री-कृष्णस्यैवेति ते कोऽयम् अतिनिर्बन्ध इत्य् आशङ्क्याह—कृष्णे निवेश्य निःसङ्गं मनस् त्यक्ष्ये इत्य्-आदि ॥२॥

———————————————————————————————————————

**जीव-गोस्वामी (भक्ति-सन्दर्भ, ३२५)**: अत एवावतारान्तर-कथाया अपि तद्-अभिनिवेश एव फलम् इत्य् आह—**हरेस् **तद्-अवतार-रूपस्य ।** अखिलात्मनि **सर्वांशिनि कृष्णे श्रीमद्-अर्जुन-सखे॥२-३॥

———————————————————————————————————————

**जीव-गोस्वामी (क्रम-सन्दर्भः) : **ब्रह्मणेति सार्धकम् । अगुणस्य गुणाख्यान इति तद्-गुणानां प्राकृत-विलक्षणत्वं दर्शितम् । यस्मै यस्मै यथा प्राह इत्य् अस्योत्तराण्य् अग्रतः स्कन्धेषु श्री-नारद-वक्तृ-प्रकरणे ज्ञेयानि । हरेर् इति सार्धकम् । हरेः कथायाम् अपि विशेषं वाञ्छति यथाहम् इति ॥१-२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

राजा कृष्ण-कथोत्सुक्यम् आविष्कृत्याष्टमे स्फुटम् ।

अपृच्छद् विविधान् अर्थान् श्री-शुकं संशयश् छिदम् ॥ओ॥

अगुणस्य मायिक-गुण-रहितस्य । देवस्य कृष्णस्येव दर्शनं यस्य सः ॥१-२ ॥

 **॥।**

**॥ २.८.३ ॥**

**कथयस्व महाभाग यथाहम् अखिलात्मनि ।**

**कृष्णे निवेश्य निःसङ्गं मनस् त्यक्ष्ये कलेवरम् ॥**

**श्रीधर-स्वामी (भावार्थ-दीपिका) : **निःसङ्गं मनः श्री-कृष्णे निवेश्येति स्व-प्रयत्नो दर्शितः ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कृष्ण इति ममतास्पदानि राज्यादीनि त्यक्तान्य् एव । यद् अवशिष्टम् अहन्तास्पदं कलेवरम् अस्ति, तत्रापि निःसङ्गं मनः कृष्णे निवेश्यति कृष्ण-स्मरणे स्व-प्रयत्नो दर्शितः ॥३॥

 **॥।**

**॥ २.८.४ ॥**

**शृण्वतः श्रद्धया नित्यं गृणतश् च स्व-चेष्टितम् ।**

**कालेन नातिदीर्घेण भगवान् विशते हृदि ॥**

**श्रीधर-स्वामी (भावार्थ-दीपिका) : **सोऽपि श्रद्धया शृण्वतो नावश्यक इत्य् आह—**शृण्वत** इति । स्व-प्रयत्नं विनापि भगवान् स्वयम् एव **हृदि विशति** ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **हे महाभागेति । भजनं भाग अस्य वासुदेवस्य भागो यस्य सोऽभागः महांश् चासाव् अभागश् चेति महाभागस् तत्-संबुद्धौ तथा वैयासकिश् च भगवान् वासुदेव-परायणः [१०.१.१४] इत्य्-उक्तेस् त्वं श्री-कृष्ण-भक्तत्वान् महा-भागोऽसि त्वत्-कृपयाहम् अपि चन्दन-तरु-न्यायेन तथा स्याम् इति भावः ॥३-४॥

———————————————————————————————————————

**हेमाद्रि (कैवल्य-दीपिका-टीका) :** **शृण्वत** इति । **नातिदीर्घो**ऽत्यल्पः ॥४॥ [मु।फ। १०.२]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु तद्-अतिदुष्करम् इत्य् आशङ्क्याह—शृण्वत इत्य्-आदि । यतः स्वयम् एव विशति, न दुष्करम् ॥४॥

———————————————————————————————————————

**जीव-गोस्वामी (क्रम-सन्दर्भः) : **श्रवणस्य प्रभावम् आह—शृण्वत इति । तत्-प्रभावाद् एव गृणतश् च ।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सोऽपि स्मरण-प्रयत्नः श्रवन-कीर्तनवतो भक्तस्य नावश्यक इत्य् आह—शृण्वत इति । स्व-प्रयत्नं विनापि भगवान् स्वयम् एव हृदयं प्रविशतीति श्रवण-कीर्तनाधीनम् एव स्मरणम् इति ज्ञापितम् ॥४॥

 **॥।**

**॥ २.८.५ ॥**

**प्रविष्टः कर्ण-रन्ध्रेण स्वानां भाव-सरोरुहम् ।**

**धुनोति शमलं कृष्णः सलिलस्य यथा शरत् ॥**

**श्रीधर-स्वामी (भावार्थ-दीपिका) : **भाव-सरोरुहंहृदय-कमलं प्रविष्टश् च तद्-गतं सर्वं[^२१४] मलं धुनोति। सलिलस्येति । द्रव्यान्तर-व्यामिश्रणादिना कुम्भ-स्थे जले शोधिते तद् एव केवलं शुध्यति न तु नदी-तडागादि-गतम्, स च मलः कुम्भस्यान्तस् तिष्ठत्य् एव न तु सर्वथा विलीयते । अत एव किंचिच् चलनेन पुनः क्षुभ्यति च । एवं तपोदानादि प्रायश्चित्तं न सर्वथा सर्वेषां सर्वं पापं धुनोति, किन्तु सावशेषम्, तच् च कस्यचिद् एव, किंचिद् एव, हृदि प्रविष्ट-मात्रस् तु श्री-कृष्णः सर्वेषां[^२१५] सर्वं पापं निःशेषं हरतीत्य् अनेन दृष्टान्तेनोक्तं—सलिलस्य मलं यथा शरद् इति ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **कथारूपेण भगवानेव प्रविष्टः सन्भावसरोरुहं हृदयकमलं तत्रान्तर्यामी सदा स्थितोप्युदासीन एव कर्णप्रविष्टः । कृष्णश् च जीवमामज्जयति स्वस्मिन्निति ध्वनितं भावो दास्यसख्यादिस्तद्रूपम् एव कमलम् इति वा शमलं कामक्रोधादि धुनोति ननु नात्यद्भुतम् इदं यतो ज्ञानयोगादयोप्येतत्कर्तुं प्रभवन्त्यत आह सलिलस्येति । द्रव्यान्तरमिश्रणादिना कुम्भस्थे जले शोधिते तद् एव केवलं शुध्यति न तु तडागादिगतं स च मलः कुम्भस्यान्तस्तिष्ठत्येव न तु सर्वथा विलीयतेऽत एव किचिच्चलने क्षुभ्यति च एवम् एव ज्ञानयोगतपआदयो न सर्वेषां किं तु कस्यचिदेव तस्यापि न सर्वथा किं तु किञ्चिदेव न तु सावशेषं कथञ्चिदेव हृदयमालिन्यं धुन्वन्ति तद् उक्तं—


    यमादिभिर्योगपथैः कामलोमहतो मुहुः । 

मुकुन्दसेवया यद्वत्तथाद्धात्मा न शाम्यति ॥ 

इति हृदि प्रविष्टमात्रस्तु कृष्णः सर्वेषाम् अपि सर्वम् अपि निःशेषम् एवेति शरदृष्टान्तः सर्वेषाम् एव सर्वम् एव निःशेषम् एव हरत्येवेत्यवधारणचतुष्टयमत्र बोध्यम् ॥५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** प्रविष्टः सन् किं करोति ? तत्राह—धूनोतीत्य्-आदि । शमो निर्वाणं तल् लातीति शमलम् अध्यात्म-योगम् । तत्र दृष्टान्तः—सलिलस्येत्य्-आदि । शरद्-दृष्टान्तेन निःशेष-हानिः प्रतिपद्यते, शरदि सर्वेषाम् एव सलिलानां मलं हरति । पातकादि पुनः कियद् एव ? यस्य नामैक-मात्र-कीर्तनेनैव सकल-कलुष-क्षयो भवति, तस्य स्वयं प्रवेशोऽपि तथैवेति कोऽयं महिमा ? ॥५॥

———————————————————————————————————————

**जीव-गोस्वामी (क्रम-सन्दर्भः) : **प्रवेशे सति तु मद्-भक्ति-युक्तो भुवनं पुनाति [भा।पु। ११.१४.२४] इति न्यायेन तत्-सम्बन्ध-परम्परया जगद् अपि पुनाति स भगवान् इत्य् आह—प्रविष्ट इति । स्वानां प्रवेशेन स्वीकृतानाम् । अत एव भाव-विशेष-धारिणो हृदयस्य तत् सुखदोपादेय-स्थानत्वात् भव-सरोरुहम् इत्य् उक्तम् । सलिल-शरद्-दृष्टान्तस् तु सर्व-पावन-मात्रांशे ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रविष्ट इति । कथा-रूपेण भगवान् एव प्रविष्टः सन् भाव-सरोरुहं हृदय-कमलम् इति तत्रान्तर्यामी सदा स्थितोऽप्य् उदासीन एव कर्ण-प्रविष्टः कृष्ण एव जीवं स्वस्मिन्न् आसञ्जयतीति ध्वनितम् । भावो दास्य-सख्यादिः । तद्-रूपम् एव कमलम् इति वा । शमलं काम-क्रोधादि धुनोति । 

ननु, नात्यद्भुतम् इदं यतो ज्ञान-योगादयोऽप्य् एतं कर्तुं प्रभवन्ति ? इत्य् अत आह—सलिलस्येति । द्रव्यान्तर-व्यामिश्रणादिना कुम्भस्थे जले शोधिते तद् एव केवलं शुद्ध्यति, न तु सर्वथा विलीयते । अत एव किञ्चिच् चलने पुनः क्षुभ्यति च । एवम् एव ज्ञान-योग-तप-आदयो न सर्वेषाम्, किन्तु कस्यचिद् एव । तस्यापि न सर्वथा किन्तु किञ्चिद् एव न तु स-विशेषम् । कथञ्चिद् एव हृदय-मालिन्यं धुन्वन्ति । यद् उक्तम्—


        यमादिभिर् योग-पथैः काम-लोभ-हतो मुहुः ।


    मुकुन्द-सेवया यद्वत् तथात्माद्धा न शाम्यति ॥ [भा।पु। १.६.३६] इति ।

हृदि प्रविष्ट-मात्रस् तु कृष्णः सर्वेषाम् अपि सर्वम् अपि निःशेषम् एवेति शरद् दृष्टान्तः ॥५॥

 **॥।**

**॥ २.८.६ ॥**

**धौतात्मा पुरुषः कृष्ण-पाद-मूलं न मुञ्चति ।**

**मुक्त-सर्व-परिक्लेशः पान्थः स्व-शरणं यथा ॥**

**श्रीधर-स्वामी (भावार्थ-दीपिका) : **ततश् च कृतार्थो भवतीत्य् आह । **धौतात्मा** निष्पापः । **मुक्ताः** **सर्वे** राग-द्वेषादयः **परिक्लेशा** येन । **पान्थः** प्रवासाद् आगतः स्वस्य **शरणं**[^२१६] गृहं **यथा न मुञ्चति,** तद्वत् ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **ननु तस्यापि कियदिनानन्तरं धनाद्युपार्जनाय गृहागतं दृष्टम् एव तत्राह मुक्तत्यक्तः सर्वधनाद्युपार्जनलक्षणः क्लेशो येन स तथा ततश् च श्रीकृष्णस्य हृदि प्रवेशाच् च शरणं गृहरक्षित्रोः इत्यमरः ॥६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** श्री-कृष्णस्यान्तः-प्रवेशेनात्म-योगे धृते सति जनः किं करोति ? इत्य् आह—**धौतात्मा पुरुष** इत्य्-आदि । **कृष्ण-पाद-मूलं न मुञ्चति**, मग्नः स्यात् ॥६॥

———————————————————————————————————————

**जीव-गोस्वामी (क्रम-सन्दर्भः) : **धौतात्मेति । तत्-सम्बन्धेन शुद्धान्तः-करणोऽन्योऽपीत्य् अर्थः । एवं न कर्म-ज्ञानादिवत् स्व-कार्य-सिद्धौ तत्-त्यागः, किन्तु स्वतः परम-सुखदत्वम् अपि तस्येत्य् उक्तम् ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : धौतात्मा** शुद्ध-चित्तः । धौतात्मत्वे लिङ्गम् आह—कृष्णेति । अत एव तच् चापि चित्त-बडिशं शनकैर् वियुङ्क्ते [भा।पु। ३.२८.३४] इति कपिल-देवोक्तेः कृष्ण-पाद-मूल-त्यागी योगी धौतात्म-मान्य् एव, न तु धौतात्मेति ज्ञेयम् । **पान्थः** प्रवासाद् आगत्य **स्व-शरणं** स्व-गृहं **यथा न मुञ्चति** । ननु, तस्यापि कियद्-दिवसानन्तरं धनाद्य्-उपार्जनार्थं स्व-गृहात् प्रवास-गमनं दृश्यते ? इत्य् अतो विशिनष्टि—**मुक्तस्** त्यक्तः सर्व-धनाद्य्-उपार्जन-लक्षणः **क्लेशो** येन, सः ॥६॥

 **॥।**

**॥ २.८.७ ॥**

**यद् अधातुमतो ब्रह्मन् देहारम्भोऽस्य धातुभिः ।**

**यदृच्छया हेतुना वा भवन्तो जानते यथा ॥**

**श्रीधर-स्वामी (भावार्थ-दीपिका) : **तद् एवं श्रवणौत्सुक्यम् आविष्कृत्य सन्दिग्धान् अर्थान् पृच्छति । अधातुमतः धातवो महा-भूतानि तत्-संबन्ध-शून्यस्यास्य लौकिकस्यात्मनो जीवस्य धातुभिर् देहारम्भ इति यत् । एतत् किम् ? यदृच्छया निर्निमित्तं हेतुना वा कर्मादिना भवन्तो यथावज् जानते । अतः कथयन्त्व् इति शेषः ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **दधति धारयन्ति सर्वम् इति धातवः दधातेरौणादिकस्तु प्रत्ययः ॥७॥

———————————————————————————————————————

**जीव-गोस्वामी (क्रम-सन्दर्भः) : **तद् एवं तत्-कथा-श्रवणौत्सुक्यं स्व-निष्ठां चाविष्कृत्य अन्यान् अप्य् अर्थान् अनेन भगवत्-प्रधानतया प्रोच्यमानान् अन्येषां तद्-उपयोगितया तद्-बोध-सौकर्याय स्याद् इति पृच्छति—यद् इत्य् आदिभिः । अत्र श्री-भगवद्-विग्रह-धाम्नोर् नित्यत्वादि-ज्ञापनाय प्रश्नार्थं दृष्टान्तयन् जीव-विग्रहम् अपि पृच्छति—यद् इति ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं स्वाभिमतायाः शुद्धाया भक्तेः प्रथमाङ्ग-भूते कृष्ण-कथा-श्रवणे औत्सुक्यम् आविष्कृत्य, निर्गुणायाः सगुणायाश् च भक्तेर् यावत् स्वार्थेषु व्याप्तिः सम्भवति, तावतोऽप्य् अर्थान् पृच्छति । यद् अधातु-मत इत्य्-आदिना यावद्-अध्याय-समाप्तिः । एवं च—यत्र यत्र भक्तेर् गन्धोऽपि सम्भवति, तत्र तत्र निरपराधतयैव स्थातव्यम्, अन्यथा श्रीमत्या भक्ति-देव्या अप्रसाद इति स्व-साध्य-भक्तेर् अभ्युदयार्थं शुद्ध-भक्तैर् अपि स्वाभिमत-मधुर-श्रवण-कीर्तनादिषु लब्ध-निष्ठैर् अपि तानि तानि भक्तेर् उदाहरणानि प्रत्युदाहर्णानि च जिज्ञासनीयानीत्य् अभिव्यञ्जयति च । अधातु-मतो धातवो भूतानि तत्-संबन्ध-शून्यस्यास्य जीवस्य धातुभिर् देहारम्भ इति यत् । एतद् यदृच्छया निर्निमित्तम् एव, केनापि हेतुना वा, भवन्तो यथा जानते, तथा कथयन्त इति त्वत्तोऽन्ये एतन् न जानन्तीति ते कथं मया प्रष्टव्याः इति भावः ॥७॥

 **॥।**

**॥ २.८.८ ॥**

**आसीद् यद्-उदरात् पद्मं लोक-संस्थान-लक्षणम् ।**

**यावान् अयं वै पुरुष इयत्तावयवैः पृथक् ।**

**तावान् असाव् इति प्रोक्तः संस्थावयववान् इव ॥**

**श्रीधर-स्वामी (भावार्थ-दीपिका) : **यश् चासाव् ईश्वरः, सोऽप्य् एतत्-तुल्य-देहवान् प्रोक्तः, अतस् तस्य को विशेषः ? इत्य् आशयेन पृच्छति—आसीद् इति सार्धेन । लोकानां संस्थानं रचना, तद् एव लक्षणं स्वरूपं यस्य, तत् त्रैलोक्यात्मकं पद्मं यस्योदराद् आसीत् । असाव् ईश्वर इयत्ता-युक्तैः स्व-परिमितैर् अवयवैर् अयं लौकिकः पुरुषो यावान् यत्-सङ्ख्याकावयव-युक्तः, तावान् प्रोक्तः संस्थावान्, अवयववान् इव च प्रोक्तः । अतः को विशेषस् तस्य ? इति ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **अतो जीवतुल्यदेहवत्त्वात् तस्येशस्य ॥८॥

———————————————————————————————————————

**जीव-गोस्वामी (क्रम-सन्दर्भः) : **आसीद् इति सार्धकम् । अत्रेश-जीव-देहयोः कारण-कार्यात्मत्वं दर्शितम् एव तस्मात् तद्-अंशे तु न प्रश्नः किन्तु स्वरूपांश एवेति विवेचनीयम् ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, यश् चासाव् ईश्वरः, सोऽप्य् एतत्-तुल्य-देहवान् प्रोक्तः, अतस् तस्य को विशेषः ? इत्य् आशयेन पृच्छति—आसीद् इति सार्धेन । लोकानां संस्थानं रचना, तद् एव लक्षणं स्वरूपं यस्य, तत् पद्मं यस्योदराद् आसीत् । इयत्ता-युक्तैः स्व-परिमितैर् अवयवैर् अयं लौकिकः पुरुषो यावान् यादृशावयव-युक्तस् ततः पृथग् अपि असाव् ईश्वरः तावान् एव प्रोक्तः, संस्था यथोचित-स्थौल्य-कार्श्य-दैर्घ्यादि-विन्यास-विशेषः, अवयववान् तद्वन्तः कर-चरणादयस् तद्वान् इवेति । यद्यपीश्वरस्य कर-चरणादयो जीवस्येव स्वतो भिन्ना न भवन्ति, तद् अपि तद्वान् इव चोक्तः । अतः कोऽपि विशेषस् तस्येति भावः ॥८॥

 **॥।**

**॥ २.८.९ ॥**

**अजः सृजति भूतानि भूतात्मा यद्-अनुग्रहात् ।**

**ददृशे येन तद्-रूपं नाभि-पद्म-समुद्भवः ॥**

**श्रीधर-स्वामी (भावार्थ-दीपिका) : **अवश्यं च विशेषो वाच्य इत्य् आह । अजो ब्रह्मा भूतानां व्यष्ट्य्-उपाधीनाम् आत्मा नियन्ता, समष्ट्य्-उपाधित्वात् । येन चानुगृह्णता तस्य रूपं ददृशे दृष्टवान् । एतच् च 


    तस्यापिद्रष्टुर् ईशस्य कूटस्थस्याखिलात्मनः ।


    सृज्यं सृजामि सृष्टोऽहम् ईक्षयैवाभिचोदितः ॥ [भा।पु। २.५.१७]

इत्य् आदिनोक्तम् अनूद्यते । अग्रे तु स्पष्टं भविष्यति ॥९॥ \


———————————————————————————————————————

**जीव-गोस्वामी (क्रम-सन्दर्भः) : **येनानुगृह्णता हेतुना ददृशे ददर्श । अतस् तद्-दर्शने यद्-अनुग्रह-मात्रस्य हेतुत्वाद् वैलक्षण्यम् अस्त्य् एवेति भावः ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अवश्यं च विशेषो वाच्य इत्य् आह । अजो ब्रह्मा भूतानां व्यष्ट्य्-उपाधीनाम् आत्मा नियन्ता, समष्ट्य्-उपाधित्वात् । सोऽपि नाभि-पद्म-समुद्भवः सन् यद्-अनुग्रहात् भूतानि सृजतीत्य् अन्वयः । न च स निराकार एव वाच्यो यतः अजेन तद्-रूपं ददृशे, स च अजोऽपि यन्-नाभि-पद्मोद्भवः । अतः स ब्रह्मणोऽपीश्वरो मायिक-पुरुष-तुल्याकारः किं मायिकाकारो न वेत्य् एतद् अपि वाच्यम् इति भावः ॥९॥ \


 **॥।**

**॥ २.८.१० ॥**

**स चापि यत्र पुरुषो विश्व-स्थित्य्-उद्भवाप्ययः ।**

**मुक्त्वात्म-मायां मायेशः शेते सर्व-गुहाशयः ॥**

**श्रीधर-स्वामी (भावार्थ-दीपिका) : **प्रश्नान्तरम् आह—स चापीति । यत्र शेते येन रूपेणावतिष्ठते । विश्वस्य स्थित्य्-आदयो यस्मात् । एवम्-आदि-प्रश्नानां तत्त्वतोऽर्हस्य् उदाहर्तुं [भा।पु। २.८.२४] इति सर्वान्ते क्रियया सम्बन्धः ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **येन भगवतानुग्रहं कुर्वता तस्यैव भगवतः एतच्च भगवद्रूपदर्शनवृत्तं च अनूद्यतेऽनुवादः क्रियतेऽग्रे नवमाध्याये ॥९॥

———————————————————————————————————————

**जीव-गोस्वामी (क्रम-सन्दर्भः) : **तद्-विग्रहस्य कैमुत्याया स चापीति । यत्र स्थाने । मुक्त्वात्म-मायाम् इति । तस्य स्थानस्यामायिकत्वम् अभिप्रेतम् । शेते प्रकृतिं प्रतिदृष्टिं निमील्य तिष्ठति । सर्वेषाम् अपि गुहायां दुर्ज्ञेय-स्थाने शेते वसतीति सः ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रश्नान्तरम् आह—स चापि पुरुषः प्रकृतीक्षण-कर्ता, यत्र शेते, तत्-स्थानं कथयेत्य् अर्थः । मायेशोऽपि माया-भर्तापि मायां त्यक्त्वा तस्य बहिरङ्ग-शक्तित्वात् ताम् अस्पृष्ट्वेत्य् अर्थः ॥१०॥

 **॥।**

**॥ २.८.११ ॥**

**पुरुषावयवैर् लोकाः सपालाः पूर्व-कल्पिताः ।**

**लोकैर् अमुष्यावयवाः स-पालैर् इति शुश्रुम ॥**

**मध्वाचार्यः (भागवत-तात्पर्यम्) : **निजावयवेभ्यः सृष्टाः । बाह्यावयवा लोकैः कल्पान्ते ॥११॥

———————————————————————————————————————

**श्रीधर-स्वामी (भावार्थ-दीपिका) : **प्रश्नान्तरम् आह । पुरुषस्यावयवैः पूर्वं कल्पिताः यस्येहावयवैर् लोकान् कल्पयन्ति[भा।पु। २.५.३६] इत्य् आदौ । लोकैश् चामुष्यावयवा इति पातालम् एतस्यहि पाद-मूलं [भा।पु। २.१.२६] इत्य् आदौ च त्वन्-मुखाच् छ्रुतवन्तो वयम् ॥११॥

———————————————————————————————————————

**जीव-गोस्वामी (क्रम-सन्दर्भः) : **सन्देहे तु बीजम् आह पुरुषेति ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रश्नान्तरम् आह । पुरुषस्यावयवैः पूर्व-कल्पिताः । यस्येहावयवैर् लोकान् कल्पयन्ति[भा।पु। २.५.३६] इत्य् आदौ । तथा लोकैर् अमुष्यावयवाः कल्पिताः, पातालम् एतस्यहि पाद-मूलं [भा।पु। २.१.२६] इत्य् आदौ च त्वन्-मुखात् श्रुतवन्तो वयम् । अत्रान्यो विशेषश् चेद् अस्ति ? तम् अपि कथयेति भावः । अत्र यद् अधातु-मतः [भा।पु। २.८.७] इतीशितव्यं जीवं पृच्छामि । आसीद् यद्-उदरात् [भा।पु। २.८.७] इत्य्-आदिना ईश्वरं द्वितीयम् अण्ड-संस्थितं पुरुषं पृच्छामि । स चापि यत्र पुरुषः [भा।पु। २.८.१०] इति प्रथमं महत्-स्रष्टारं पुरुषं पृच्छामि । शेते सर्व-गुहाशयः [भा।पु। २.८.१०] इति तृतीयं सर्व-भूत-स्थं च पुरुषं पृच्छामि । 


    विष्णोस् तु त्रीणि रूपाणि पुरुषाख्यान्य् अथो विदुः ।


    एकं तु महतः स्रष्टृ द्वितीयं तन्तु-संस्थितम् ।


    तृतीयं सर्व-भूतस्थं तानि ज्ञात्वा विमुच्यते ॥ इति स्मृतेः ।

पुरुषावयवैर् इति समष्टि-जीवं च पृच्छामीति प्रश्न-पञ्चकं शान्त-प्रीति-भक्तौ पर्याप्नोति । जीवाद् विशेषं भगवद्-रूपं ब्रह्मणो दृष्टं कथयेति व्यज्यमानः प्रश्नोऽपि प्रीति-भक्तौ पर्याप्नोति ॥११॥

 **॥।**

**॥ २.८.१२ ॥**


    **यावान्**[^२१७]** कल्पो विकल्पो वा यथा कालोऽनुमीयते ।**

**भूत-भव्य-भवच्-छब्द आयुर्-मानं च यत् सतः ॥**

**श्रीधर-स्वामी (भावार्थ-दीपिका) : **एवं सन्देह-विपर्ययाभ्यां पृष्टम्, इदानीम् अज्ञातान् बहून् अर्थान् पृच्छति—यावान् इत्य्-आदिना । कल्पो महान् । विकल्पोऽवान्तरः । भूतादिः शब्दो यस्मात्, यस्य वाचक इति वा । सतः स्थूल-देहाभिमानिनो मनुष्य-पितृ-देवादेर् आयुषः प्रमाणम् ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **अनुमानप्रकारो भूतकालाद्यनुमानप्रकारः वस्तुतः कालस्यैकरूपत्वात्तत्र भूतादित्वं कथमनुमेयम् इति पृष्टमत्रेति ॥१२॥

———————————————————————————————————————

**जीव-गोस्वामी (क्रम-सन्दर्भः) : **प्रलयस्य वक्ष्यमाणत्वात् कल्प-शब्दे सृष्टि-प्रलय-मध्य-काल एव वाच्यः । भूतादि-शब्दो यस्मात् कालात् प्रवर्तत इति शेषः ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कल्पो महान् । विकल्पोऽवान्तरः । भूतोऽतीतः, भव्यो भावी, भवन् वर्तमान इति शब्दो यस्मात् स कालः । सतः स्थूल-देहाभिमानिनो मनुष्य-पितृ-देवतादेर् आयुषो यत्-प्रमाणं तत् कथय ॥१२॥

 **॥।**

**॥ २.८.१३ ॥**

**कालस्यानुगतिर् या तु लक्ष्यतेऽण्वी बृहत्य् अपि ।**

**यावत्यः कर्म-गतयो यादृशीर् द्विज-सत्तम ॥**

**श्रीधर-स्वामी (भावार्थ-दीपिका) : **अनुमान-प्रकारः पृष्टो विशेषं पृच्छति—कालस्येति । अनुगतिः प्रवृत्तिः । कर्म-गतयः कर्म-प्राप्याणि स्थानानि । यादृशीः यादृश्यः ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **हे द्विजसत्तमेति । ब्राह्मणेषु श्रेष्ठा विद्वांसस्तेष्वपि त्वमुत्कृष्टोसि तपोविद्यानिष्णातत्वान्मत्सन्देहापाकरणे सर्वथैव समर्थोसीति । यद् वा, परोपकरणार्थायैव ब्राह्मणानां विधिनाविर्भावितत्वात्स स्वाभाविकयुष्मद्धर्म इति भावः ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अनुगतिर् अनुप्रवृत्तिः । अण्वी परमाण्व्-आदि-रूपा । बृहती वर्षादि-रूपा । कर्म-गतयो भद्राभद्र-कर्म-प्राप्याणि स्थानानि । यादृशीर् यादृश्यः । इति कर्म-प्राप्याणि स्थानानि सर्वाण्य् एव कालैः सूक्ष्म-स्थूल-विकल्प-कल्पैर् अवश्यम् एव ग्रस्यन्त इति कर्म-निर्वेदार्थं प्रश्न-द्वयं शुद्ध-भक्ताव् अपि पर्याप्नोति । यद् उक्तं श्री-भगवता—जात-श्रद्धो मत्-कथासु निर्विण्णः सर्व-कर्मसु [भा।पु। ११.२.२७] इति ॥१३॥

 **॥।**

**॥ २.८.१४ ॥**

**यस्मिन् कर्म-समावायो यथा येनोपगृह्यते ।**

**गुणानां गुणिनां चैव परिणामम् अभीप्सताम् ॥**

**मध्वाचार्यः (भागवत-तात्पर्यम्) : **जीवे कर्म-समावापः । परमेश्वरेण गृह्यते । गुणिनां महद्-आदि जीवानां सामर्थ्ये परिमाणम् । देवासुरेभ्यो मघवान् इत्य् आदि ॥१४॥

———————————————————————————————————————

**श्रीधर-स्वामी (भावार्थ-दीपिका) : **गुणानां सत्त्वादीनां परिणामं देवादि-रूपम् इच्छतां गुणिनां जीवानां मध्ये यस्मिन् परिणामे कर्मणां पुण्य-पापानां समावायः समुदायः । केन कर्म-समुदायेन कथं कृतेन कोऽधिकारी देवादि-भावं प्राप्नोतीत्य् अर्थः ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । 


    सत्त्वसङ्गादृषीन्देवानजसासुरमानुषान् । 

तमसा भूततिर्यक्त्वं भ्रामितो याति कर्मभिः ॥ 

इत्य्-आदिभगवदुक्तेः केन सात्त्विककर्मणा को देवो भवति कथं वा भवतीत्यादि मत्सन्दिग्धमज्ञातञ्च त्वं ब्रूहीति भावः ॥१४॥

———————————————————————————————————————

**जीव-गोस्वामी (क्रम-सन्दर्भः) : **गुणानां परिणामम् अभीप्सतां सुप्त-तत्-तद्-वासनानां गुणिनां जीवानां मध्ये येन जीवेन यस्मिन् परिणाम-निमित्ते यथा येन प्रकारेण यः कर्म-समवायो गृह्यत इत्य् अन्वयः । स कथ्यताम् इति शेषः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गुणानां सत्त्वादीनां परिणामं देवादि-रूपम् अभीप्सिताम् । गुणिनां जीवानाम् । यस्मिन् परिणामे । कर्मणां सुकृत-दुष्कृत-योग-ज्ञान-भक्तीनां समावायः समुदायः सम्भवति । तं कथय । स च परिणामो मानुष्य-देह एव ज्ञेयः । तस्मिन्न् अपि परिणामे, येन जीवेन, यथा यत् कर्म उपगृह्यते, तत् कथय । मानुष्ये च कर्म-ज्ञानादिषु कः कोऽधिकारी कथं किं किं कृत्वा किं किं साध्यं प्राप्नोतीत्य् अर्थः । प्रश्नोऽयं कर्म-मिश्र-ज्ञान-मिश्र-योग-मिश्र-शुद्ध-भक्तिषु पर्याप्नोतीति ॥१४॥

 **॥।**

**॥ २.८.१५ ॥**

**भू-पाताल-ककुब्-व्योम-ग्रह-नक्षत्र-भूभृताम् ।**

**सरित्-समुद्र-द्वीपानां सम्भवश् चैतद्-ओकसाम् ॥**

**श्रीधर-स्वामी (भावार्थ-दीपिका) : **भू-पातालादीनां सम्भवः । एतान्य् ओकांसि येषां प्राणिनां, तेषां च सम्भवः । यथेति सर्वत्रानुषङ्गः ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **एतानि भूपातालादीन्योकांसि स्थानानि ओकः स्थानं गृहं देहम् इत्यभिधानात् ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भूर्-आदीनां सम्भवः । एतान्य् ओकांसि येषां, तेषां च सम्भवः । यथेति सर्वत्रानुषङ्गः । भूर्-आदीनां बहु-विध-भक्तास्पदत्वात् तद्-ओकसां च प्रायोऽधिकृतादि-भक्तत्वात् प्रश्नोऽयं भक्तेषु पर्याप्नोति ॥१५॥

 **॥।**

**॥ २.८.१६ ॥**

**प्रमाणम् अण्ड-कोशस्य बाह्याभ्यन्तर-भेदतः ।**

**महतां चानुचरितं वर्णाश्रम-विनिश्चयः ॥**

**श्रीधर-स्वामी (भावार्थ-दीपिका) : **वर्णानाम् आश्रमाणां च विनिश्चयस् तत्-तत्-स्वभावैर् निर्धारः ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **एतत्स्वभाववान्विप्रादिरेतत्स्वभाववान्ब्रह्मचर्यादिश् च ज्ञेयस्तथा च तेषां स्वाभाविकधर्मान् ब्रूहीति समागतम् ॥१६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रमाणम् अण्ड-कोषस्यैत्यैश्वर्य-प्रधानायां भक्तौ कीदृशान्य् अण्डानि भगवत्-कृष्णौ सन्ति ? इति जिज्ञासायाम् । वर्णाश्रमेति वर्णाश्रम-धर्मा भक्ति-मिश्रतयैव सिध्यति । तद्-अनाथा वा ? इति जिज्ञासायां कर्म-ज्ञान-मिशायां च भक्तौ प्रश्नोऽयं पर्याप्नोति ॥१६॥

 **॥।**

**॥ २.८.१७ ॥**

**युगानि युग-मानं च धर्मो यश् च युगे युगे ।**

**अवतारानुचरितं यद् आश्चर्यतमं हरेः ॥**

**श्रीधर-स्वामी (भावार्थ-दीपिका) : **युगे युगे प्रतियुगं यो धर्मो यच् च हरेर् अवतारानुचरितम् ॥१७॥

———————————————————————————————————————

**जीव-गोस्वामी (क्रम-सन्दर्भः) : **हरेः श्री-कृष्णस्यावताराणाम् अनुचरितम् ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **युगानीति । युगावताराणां तत्-प्रवर्तित-भक्ति-विशेषाणां च जिज्ञासायाम् ॥१७॥

 **॥।**

**॥ २.८.१८ ॥**

**नृणां साधारणो धर्मः सविशेषश् च यादृशः ।**

**श्रेणीनां राजर्षीणां च धर्मः कृच्छ्रेषु जीवताम् ॥**

**मध्वाचार्यः (भागवत-तात्पर्यम्) : **श्रेणीनाम् अङ्ग-रक्षकाणां युद्धेषूच्यते ॥१८॥

———————————————————————————————————————

**श्रीधर-स्वामी (भावार्थ-दीपिका) : **स-विशेषो वर्णाश्रम-निबन्धनः । श्रेणीनां तत्-तद्-व्यवसायोपजीविनां व्यवहार-नियम-लक्षणो धर्मः । राजर्षीणां प्रजापालनाधिकारिणाम् । कृच्छ्रेष्व् आपत्सु जीवतां सर्वेषाम् ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **युगानीति । सङ्ख्याप्रश्नः युगमानं वर्षैरियत्तया परिच्छेदः ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नृणाम् अन्त्यज-पर्यन्तानाम् अपि साधारणो धर्मो भक्तिर् एव । विशेष-धर्मस् तज्-जाति-धर्म इति तद्-धर्मवत्त्वेऽपि ते भक्ता भवन्ति, किरात-हूणान्ध्र-पुलिन्द-पुल्कशा [भा।पु। २.४.१८] इत्य् आदेः । एवं श्रेणीनां तत्-तद्-व्यवसायोपजीविनां राजर्षीणां चेति तेष्व् अपि भक्तिमत्सु निरपराधयैव स्थातव्यम् इति विवक्षायाम् । कृच्छ्रेष्व् जीवतां धर्म इति आपद्-धर्म-प्रश्नः सर्व-विध-भक्तौ पर्याप्नोति ॥१८॥

 **॥।**

**॥ २.८.१९ ॥**

**तत्त्वानां परिसङ्ख्यानं लक्षणं हेतु-लक्षणम् ।**

**पुरुषाराधन-विधिर् योगस्याध्यात्मिकस्य च ॥**

**मध्वाचार्यः (भागवत-तात्पर्यम्) : **हेतु-लक्षणं ब्रह्म-लक्षणम् ॥१९॥

———————————————————————————————————————

**श्रीधर-स्वामी (भावार्थ-दीपिका) : **सर्वेषां तत्त्वानां प्रकृत्य्-आदीनां परिसङ्ख्यानं सङ्ख्या । लक्षणं स्वरूपम् । हेतुतो लक्षणम् । तत्-तत्-कार्य-हेतुत्वेन च लक्षणम् इत्य् अर्थः । पुरुषाराधनस्य विधिर् देव-पूजा-प्रकारः । अष्टाङ्ग-योगस्य च विधिः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **सङ्ख्यालक्षणं स्वरूपं कति तत्त्वानीति । इत्य् अर्थ इति । यस्मादेतत्कार्यमुत्पद्यते तदेतन्नामकं तत्त्वम् इति भावः । अष्टाङ्गयोगस्य यमनियमासनप्राणायामप्रत्याहारधारणाध्यानसमाधिरूपस्य लक्षणम् ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्त्वानां प्रकृत्य्-आदीनां परिसङ्ख्यानं गणनम् । लक्षणं स्वरूपम् । हेतु-लक्षणं तत्-तत्-कार्य-हेतुत्वेन लक्षणम् इति पुरुषावतार-लीलायां योगस्येति योग-मिश्रायाम् ॥१९॥

 **॥।**

**॥ २.८.२० ॥**

**योगेश्वरैश्वर्य-गतिर् लिङ्ग-भङ्गस् तु योगिनाम् ।**

**वेदोपवेद-धर्माणाम् इतिहास-पुराणयोः ॥**

**मध्वाचार्यः (भागवत-तात्पर्यम्) : **योगतो लिङ्ग-भङ्गः पूर्वोक्तः । पानेन ते देवेत्य् आदि पश्चात् ॥२०॥

———————————————————————————————————————

**श्रीधर-स्वामी (भावार्थ-दीपिका) : **योगेश्वराणाम् ऐश्वर्येणाणिमादिनाऽर्चिरादि-गतिः । लिङ्ग-शरीरस्य भङ्गः प्रलयः। वेदा ऋग्-वेदादयः, उपवेदा आयुर्-वेदादयः, धर्माः धर्म-शास्त्राणि, तेषाम् । इतिहास-पुराणयोश् च गतिः स्वरूपम् ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **अर्चिरादिगतिं तृतीयस्कन्धे वक्ष्यामः। आदिना यजुरादिग्रहः । द्वितीयादिना धनुर्वेदादिग्रहः । धर्मशास्त्राणि मन्वाद्यष्टादश स्मृतयः । इतिहासो भारतादिः। पुराणानि मात्स्यादीनि ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **योगेश्वराणां शम्भु-प्रभृतीनां महानुभाव-भक्तानाम् ऐश्वर्य-रूपा या गतिः । लिङ्ग-भङ्गः इति शान्त-भक्तौ वेदादीनां तात्पर्यम् इति शेषः । तच् च भ्क्तिर् एवेति भक्तौ ॥२०॥

 **॥।**

**॥ २.८.२१ ॥**

**सम्प्लवः सर्व-भूतानां विक्रमः प्रतिसङ्क्रमः ।**

**इष्टा-पूर्तस्य काम्यानां त्रि-वर्गस्य च यो विधिः ॥**

**श्रीधर-स्वामी (भावार्थ-दीपिका) : **सम्प्लवोऽवान्तर-प्रलयः । यद् वा, सम्यक् प्लवनम् उद्भवः, विक्रमः स्थितिः, प्रतिसंक्रमो महा-प्रलयः, इष्टं वैदिकं कर्म, पूर्तं स्मार्तं—


    वापी-कूप-तडागादि देवता-यतनानि च ।


    अन्न-प्रदानम् आरामः पूर्तम् इत्य् अभिधीयते ॥ इति । 

तत्र च काम्यानाम् अग्नि-होत्रादीनां विधिः । त्रि-वर्गस्य धर्मार्थ-कामस्य विधिर् अविरोध-प्रकारः ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सम्यक् प्लवः संसार-सिद्धान्त-रण-साधनं किम् ? विक्रमः । तत्र शौर्यः किम् ? प्रतिसङ्क्रमः । तत्र नाशः कः ? इति भक्तेर् अनुकूल-प्रतिकूल-वस्तु-जिज्ञासायाम् । यद् वा, सम्प्लव-विक्रम-प्रतिसङ्क्रमः सृष्टि-स्थिति-संहाराः । इष्टं वैदिकं कर्म, पूर्तं स्मार्तम् । 


    वापी-कूप-तडागादि देवता-यतनानि च ।


    अन्न-प्रदानम् आरामः पूर्तम् इत्य् अभिधीयते ॥ इति वा । 

काम्यानां काम्य-कर्मणाम् । त्रि-वर्गस्य धर्मार्थ-कामस्य । विधिर् अविरोध-प्रकारः कर्म-मिश्रायां भक्तौ ॥२१॥

 **॥।**

**॥ २.८.२२ ॥**

**यो वानुशायिनां सर्गः पाषण्डस्य च सम्भवः ।**

**आत्मनो बन्ध-मोक्षौ च व्यवस्थानं स्व-रूपतः ॥**

**श्रीधर-स्वामी (भावार्थ-दीपिका) : **अनुशायिनां लीनोपाधीनां जीवानाम् । आत्मनो जीवस्य । व्यवस्थानं बन्ध-मोक्षातिरिक्त-स्वरूपेणावस्थानम् ॥२२॥ 

———————————————————————————————————————

**वंशीधरः (भावार्थ-दीपिका-प्रकाशः) : **संप्लवशब्दस्यावान्तरप्रलयग्राहकत्वे नैयत्यं दृष्ट्वाह—यद् वेति । अग्निहोत्रादिकं वैदिकं कर्म स्मार्तं स्मृतिविहितम् । तत्रेष्टापूर्तयोर् मध्ये । त्रिवर्गो धर्मकामार्थैः इत्यमरः ॥२१-२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अनुशायिनां महा-प्रलये ईश्वरे लीनोपाधीनां जीवानां सर्ग इति साधक-भक्तानां च साधन-सिद्धि-जिज्ञासायाम् । पाषण्डस्येति भक्त्य्-असम्भव-जिज्ञासायाम् । आत्मनो माया-स्पृष्ट-जीवस्य । बन्ध-मोक्षाव् इति भक्ति-मिश्र-ज्ञाने ज्ञान-मिश्रायां भक्तौ वा । स्वरूपतो व्यवस्थानम् इत्य् आदि, त एव सदा माया-स्पर्श-शून्यस्य नित्य-मुक्तस्य विश्वक्सेनादेर् जीवस्य नित्य-भक्तौ ॥२२॥

 **॥।**

**॥ २.८.२३ ॥**

**यथात्म-तन्त्रो भगवान् विक्रीडत्य् आत्म-मायया ।**

**विसृज्य वा यथा मायाम् उदास्ते साक्षिवद् विभुः ॥**

**मध्वाचार्यः (भागवत-तात्पर्यम्) : **द्वेधा वा आत्म-माया तद्-रूपा तद्-वशा चेति । तद्-वशया संसारयति । स्वरूपया विमोचयत्य् उदास्ते तद्-वशां विमुक्तस्य इतरयैवं रमयत्य् एष आत्मेष आनन्द इति सौकारायण-श्रुतिः ॥२३॥

———————————————————————————————————————

**श्रीधर-स्वामी (भावार्थ-दीपिका) : **उदास्ते प्रलये ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **उदास्ते साक्षिवदुदासीन  इव तिष्ठति ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विविधं क्रीडति सृष्ट्य्-आदि-समये । विसृज्य महा-प्रलये त्यक्त्वा । यद् वा, आत्म-तन्त्रो भगवान् श्री-कृष्ण एव, अन्येषाम् अवताराणाम् अवतारिणश् चात्म-तन्त्रत्वेऽपि विप्रवालक-हरणादौ कृष्णैक-पारतन्त्रादर्शनात् । आत्म-मायया योग-मायया, पूतनावधादौ क्रीडति । यथा वा, विसृज्य विशेषेण सृष्ट्वा मौषलादौ उद्यन्ते साक्षिवन् न तु साक्षी ॥२३॥

 **॥।**

**॥ २.८.२४ ॥**

**सर्वम् एतच् च भगवन् पृच्छतो मेऽनुपूर्वशः ।**

**तत्त्वतोऽर्हस्य् उदाहर्तुं प्रपन्नाय महा-मुने ॥**

**श्रीधर-स्वामी (भावार्थ-दीपिका) : **च-शब्दाद् अपृष्टम् अपि ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **उदाहर्तुमितिहासादिपुरस्कारेण तत्त्वतो याथार्थेन वक्तुम् । प्रपन्नाय शरणमाप्ताय । हे महामुने इति प्रतिवचनसामर्थ्यं सूचयति ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **च-काराद् अपृष्टम् अपि ॥२४॥

 **॥।**

**॥ २.८.२५ ॥**

**अत्र प्रमाणं हि भवान् परमेष्ठी यथात्म-भूः ।**

**अपरे चानुतिष्ठन्ति पूर्वेषां पूर्व-जैः कृतम् ॥**

**मध्वाचार्यः (भागवत-तात्पर्यम्) : **यस्माद् अनुतिष्ठन्ति तस्मात् परमेष्ठी प्रमाणम् ॥२५ ॥

———————————————————————————————————————

**श्रीधर-स्वामी (भावार्थ-दीपिका) : **प्रमाणं सम्यक् ज्ञाता । यतस् तव ब्रह्म-नारद-व्यास-क्रमेण सम्प्रदायोऽस्तीति सामान्य-न्यायेनाह—परे चेति । यद् वा, त्वद्-अन्ये प्रायशो गतानुगतिका एव न तत्त्वविद इत्य् आह—परे चेति ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **परेऽपरे च पूर्वेषां मरीच्यादीनाम् अपि पूर्वजैर्ब्रह्मवादिभिः कृतमनुष्ठितं शास्त्रार्थम् । त्वम् अपि तदाचरणमेवाश्रयेति चेदाह—यद्वेति। व्यवहारासक्तत्वात्तेषां तत्त्वविस्मृतिर्भविष्यति त्वं तु व्यवहारातीत्वात्तत्त्ववित्तेभ्यः सर्वेभ्य उत्कृष्टोऽस्यतस्त्वदुक्तौ मे सर्वथैव विश्वास इति भावः । ननु त्वं त्वन्यकविमुखतोऽवगततत्त्वोऽपि किं पुनर्मां पृच्छसीत्यत आह—अत्रेति । अन्येषां कवीनां मध्ये हि निश्चितम् एव भवान्प्रमाणम् अतस्तत्तदर्थाभिज्ञोप्यहं भवन्मुखात्कीदृगुत्तरमाविर्भविष्यतीत्याकाङ्क्षायां पृच्छामि । परमेष्टी यथात्मभूः परमेश्वरप्रसादात्स्वतः सिद्धज्ञानस्तथा भवानपि परेऽन्ये तु पूर्वेषां पूर्वजैर्विद्वद्भिर् एव यद्यत्कृतं सर्वं दृष्ट्वा तेभ्योधीत्याधीत्यानुतिष्ठतीति **विश्वनाथः **॥२५॥

———————————————————————————————————————

**जीव-गोस्वामी (क्रम-सन्दर्भः) : **अत्रेति । यत आत्म-भूः श्री-नारायणोद्भूतत्वात् तत्-प्रकाशित-ज्ञान इत्य् अर्थः । नन्व् अहं गुरु-परम्परयापि प्राप्त-ज्ञान इति चेत् ? तत्राह—अपरे चेति । तादृशत्वं त्व् अन्येषाम् अपि वर्तत इत्य् अर्थः ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् अन्येभ्य एव ऋषिभिः सकाशात् त्वं पूर्वम् एवावगतैतत्-सर्वार्थ एव भवसि, तद् अपि किं मां पुनः पृच्छसि ? इत्य् अत आह—अत्रेति । अत्र तेषां सर्वेषाम् अपि ऋषीणां मध्ये, हि निश्चितम् एव भवान् प्रमाणम् । अतस् तत्-तद्-अर्थाभिज्ञोऽप्य् अहं भवन्-मुख-पद्मात् कीदृग् उत्तरम् आविर्भवतीत्य् अकाङ्क्षायां पृच्छामि । यथा परमेष्ठी आत्म-भूर् भगवत्-प्रसादात् स्वतः-सिद्ध-वेदार्थ-ज्ञानः, तथा भवान् अपि । परेऽन्ये तु पूर्वेषां पूर्वजैर् विद्वद्भिर् एव यद् यत् कृतं तत् तत् सर्वं दृष्ट्वा तेभ्योऽधीत्याधीत्य अनुतिष्ठन्ति ॥२५॥

 **॥।**

**॥ २.८.२६ ॥**


    **न**[^२१८]**मेऽसवः परायन्ति ब्रह्मन्न् अनशनाद् अमी**[^२१९]** ।**


    **पिबतोऽच्युत-पीयूषं तद्-वाक्याब्धि**[^२२०]**-विनिःसृतम् ॥**

**श्रीधर-स्वामी (भावार्थ-दीपिका) : **ननु तवानशन-द्विज-कोपाभ्यां व्याकुलस्य कुतः श्रवनम् ? तत्राह—नेति । न परायन्ति नापगच्छन्ति । न व्याकुलीभवन्तीत्य् अर्थः । अच्युत-कीर्ति-पीयूषम् ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । अशनाद् अप्य् अतिबलहेतुरसायनपानाद् इति भावः । कुपिताद्विजादित्य् अनेन द्विजकोपहेतुको मरणकालो लक्ष्यते । तथा च द्विजकोपहेतुकमरणाधिकरणसप्तमदिनरूपकालादन्यत्र कालेऽच्युतपीयूषं पिबतो मेऽसवोऽनशनान्न परायन्तीत्यन्वयः । सप्तमदिने मरणस्य शापबलेनावश्यम्भावित्वात्ततः पूर्वमच्युतपीयूषपानं कुर्वतोऽन्याननुसंधानाच्चोभयनिमित्तापि व्याकुलता नास्तीति भावः। यद्वाच्युतपीयूषं पिबतो मेऽसवोऽनशनाद्द्विजकोपाच् च न परायन्ति किंत्वन्यत्राच्युतपीयूषपानाभावे परायन्तीत्य् अर्थः । बालबोधिन्यां तु—कुपितद्विजावेतोर्यन्मरणं ततोन्यत्र तद्विना तस्य निवृत्तिस् तु नास्तीत्यर्थ इति व्याख्यातम् । चक्रवर्ती तु—कुपितद्विजात्सप्तमदिवसे तक्षकरूपो द्विज आयास्यति तस्मादन्यत्र तदागमने सत्यसवः पारस्यत्येवेति व्याचख्यौ ॥२६॥

———————————————————————————————————————

**जीव-गोस्वामी (क्रम-सन्दर्भः) : **यद् अन्यत् पृष्टं तद् अपि हरेः कथां विना न कथयितव्यम् इत्य् अभिप्रेत्याह न मेऽसव इति । हे ब्रह्मन् ! अनशनात् तथा कुपितात् द्विजाद् अपि न मेऽसवः परायन्ति । तत्र हेतुः—पिबतोऽच्युत-पीयूषम् इति । अन्यत्र अन्यदा तु तस्मात् तस्माद् अपि परायन्तीत्य् अर्थः ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न चात्र मत्-कष्ट-दृष्टिः कार्या इत्य् आह—नेति । न परायन्ति न व्याकुलीभवन्ति । तत्र हेतुः—अच्युत-कथा-पीयूषं पिबतः । किन्तु कुप्त-द्विजात् सप्तम-दिवसे तक्षक-रूपो द्विज आयास्यति, तस्माद् अन्यत्रेति तद्-आगमने सति असवः परा यास्यन्त्य् एव, ततश् च अच्युत-कथा-पीयूष-पानं नाहं प्राप्स्यामीत्य् अतो भवता कृष्ण-कथायां न विलम्बनीयम् इति भावः ॥२६॥

 **॥।**

**॥ २.८.२७ ॥**

**सूत उवाच—**

**स उपामन्त्रितो राज्ञा कथायाम् इति सत्-पतेः ।**


    **ब्रह्मरातो**[^२२१]**भृशं प्रीतो विष्णुरातेन संसदि ॥**

**मध्वाचार्यः (भागवत-तात्पर्यम्) : **

बाल्येऽपि स गुरुत्वेन मुनिभ्यो ब्रह्मणो यतः ।


    दत्तोऽतो ब्रह्म-रातेति नाम वैयासकेर् अभूत् ॥ इति ब्राह्मे ॥२७ ॥

———————————————————————————————————————

**श्रीधर-स्वामी (भावार्थ-दीपिका) : **उपामन्त्रितः पृष्टः । संश् चासौ पतिश् च तस्य ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **उपामन्त्रितः सत्कृत्य व्यापारितोऽत एव भृशं प्रीतः सतां ब्रह्मादीनां पत्युः ब्रह्मणा श्रीकृष्णेन मुनये गर्भान्निष्कास्य रातो दत्त इति ब्रह्मरातः शुकः । कृष्णेन ब्रह्मणा दत्तो व्यासाय मुनये स्वयम् निष्कास्य गर्भाद्वीटाया भूत्वाथ प्रतिभूर्येतः ॥ ब्रह्मरातो ह्यतः प्रोक्तः श्रीव्यासतनयो मुनिः इति परमब्रह्मवैवर्तादिवसेयम् । सभा संसत्सदः स्त्रियाम् इति धरणिः ॥२७॥

———————————————————————————————————————

**जीव-गोस्वामी (क्रम-सन्दर्भः) : **ब्रह्मणा श्री-कृष्णेन रात इति ब्रह्म-वैवर्ताद् अनुसन्धेयम् ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सत्-पतेः कृष्णस्य कथायाम् इति तत्-तत्-प्रश्नोत्तराणां कृष्ण-कथात्वे इदं सूत-वाक्यम् एव प्रमाणं ज्ञेयम् । ब्रह्म-रातः शुकः ॥२७॥

 **॥।**

**॥ २.८.२८ ॥**

**प्राह भागवतं नाम पुराणं ब्रह्म-सम्मितम् ।**

**ब्रह्मणे भगवत्-प्रोक्तं ब्रह्म-कल्प उपागते ॥**

**मध्वाचार्यः (भागवत-तात्पर्यम्) : **यत्र ब्रह्मान्तरोत्पत्तिः ब्रह्म-कल्पः स ईरितः इति च ॥२८ ॥

———————————————————————————————————————

**श्रीधर-स्वामी (भावार्थ-दीपिका) : **ब्रह्म-कल्पे सृष्ट्य्-उपक्रम-कल्पे । भागवताख्यानेनैव प्रश्नानाम् उत्तरं दातुम् उपक्रान्तवान् इत्य् अर्थः ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति राजप्रश्नोत्तरमिषेण श्री-भागवतं यत्संक्षेपतः सृष्ट्यादौ चतुःश्लोक्या ब्रह्मणे प्रोक्तं तद् एव श्रीव्यासविस्तारितं राज्ञे प्राहेति भावः ॥२८॥

———————————————————————————————————————

**जीव-गोस्वामी (क्रम-सन्दर्भः) : **ब्रह्म-कल्पे ब्रह्मणो जन्मोपलक्षिते कल्पे भगवता सङ्क्षेपेण प्रोक्तम् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भागवत्म् इति भागवताख्यानेनैव प्रश्नानाम् उत्तरं दातुम् उपक्रान्तवान् इत्य् अर्थः । ब्रह्म-कल्पे सर्वादिमे कल्पे ॥२८॥

 **॥।**

**॥ २.८.२९ ॥**

**यद् यत् परीक्षिद् ऋषभः पाण्डूनाम् अनुपृच्छति ।**

**आनुपूर्व्येण तत् सर्वम् आख्यातुम् उपचक्रमे ॥**

**श्रीधर-स्वामी (भावार्थ-दीपिका) : **पाण्डूनाम् ऋषभः श्रेष्ठः । आनुपूर्व्येणेति प्रस्ताव-क्रमोऽत्र विवक्षितो न प्रश्न-क्रमः ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **एवं स्वाभिमतशुद्धभक्तेः प्रथमाङ्गीभूतकृष्णकथाश्रवणौत्सुक्यमाविष्कृत्य निर्गुणशुद्धभक्त्योर्यावत्स्वर्थेषु व्याप्तिः सम्भवति तावन्त एवार्थास्तत्तद्भक्त्यधिकारिणां जिज्ञासितार्थसिद्ध्यर्थं पृष्टाः। किं च,  यत्रयत्र भक्तेर्गन्धोऽपि तत्रतत्र निरपराधतयैव स्थेयमन्यथा श्रीभक्तिदेव्या अप्रसाद एव स्वसाध्यभक्तेरभ्युदयार्थं शुद्धभक्तैर् अपि स्वाभीष्टश्रवणकीर्तनादिषु लब्धनिष्ठैर् अपि तानि तानि भक्तेरुदाहरणप्रत्युदाहरणानि जिज्ञास्यान्येवेति यदधातुमतः इत्यारभ्य शेते सर्वगुहाशयः इत्यन्तेन प्रश्नपञ्चकं शान्तप्रीतिभक्तौ पर्याप्नोति जीवाद्विशेषब्रह्मदृष्टभगवद्रूपप्रश्नोऽपि प्रीतिभक्तौ पर्याप्नोति कर्मप्राप्यस्थानानि सूक्ष्मस्थूलविकल्पकल्पैरवश्यं प्रस्यन्त इति कर्मनिर्वेदार्थं प्रश्नद्वयं शुद्धभक्तावेव पर्याप्नोति जातश्रद्धो मत्कथासु निर्विण्णः सर्वकर्मसु इति भगवदुक्तेः । यस्मिन्कर्मसमावाय इत्य्-आदिप्रश्नोऽपि कर्मज्ञानयोगमिश्रशुद्धभक्तिषु पर्याप्नोति । भुवादीनां बहुविधभक्तास्पदत्वात्तदोकसां च प्रायोधिकृतादिभक्तत्वाप्रश्नोयं भक्तेषु पर्याप्नोति । प्रमाणमण्डकोशस्येत्यैश्वर्यप्रधानायां भक्तौ कीदृशान्यण्डानि हरिकुक्षौ सन्तीति जिज्ञासायां वर्णाश्रमधर्मा भक्तिमिश्रतयैव सिद्ध्यन्ति तदन्यथा वेति जिज्ञासायां च भक्तौ प्रश्नोयं पर्याप्नोति । युगानीति युगावताराणां तत्प्रवर्तितभक्ति विशेषाणां च जिज्ञासायां नृणामन्त्रजपर्यन्तानाम् अपि साधारणो धर्मो भक्तिर् एव सर्वेषां मदपासनम इत्य्-उक्तेः। विशेषधर्मस्तत्तज्जातिधर्म इति तद्धर्मवत्त्वेऽपि ते भक्ता भवन्ति किरातहूणान्ध्रेत्यायुक्तेः । श्रेणिराजर्षिध्वपि भक्तिमत्सु निरपराधतयैव स्थेयम् इति विवक्षायां कृच्छ्रेष्वित्यापद्धर्मप्रश्नः सर्वविधभक्तौ पर्याप्नोति । तत्त्वानाम् इति । पुरुषावतारलीलायां योगस्येति योगमिश्रायां योगेश्वराणां शंभुप्रभृतिमहानुभावभक्तानामैश्वर्यरूपा या गतिः लिङ्गभङ्ग इति शान्तभक्तौ वेदादीनां तात्पर्यम् इति शेषः। तच्च भक्तिरेवेति भक्तौ संप्लवः सम्यक् प्लवः संसारसिन्धोस्तरणसाधनं किं विक्रमस्तत्र शौर्यं किं प्रतिसंक्रमस्तु नाशः क इति भक्तेरनुकूलप्रतिकूलवस्तुजिज्ञासायाम । यता सृष्टिस्थितिप्रलयाः क्रमेण पृष्टाः काम्यकर्मेष्टापूर्तादीनां कर्ममिश्रायां भक्तौ अनुशायिनां महाप्रलये ईश्रर लीनोपाधीनां सर्ग इति साधकभक्तानां साधनसिद्धिजिज्ञासायां पाखण्डस्येति । भक्त्यसम्भवजिज्ञासायामात्मनो मायास्पृष्टजीवस्य बन्धमोक्षाव् इति भक्तिमिश्रज्ञाने ज्ञानमिश्रायां वा भक्तौ स्वरूपतो व्यवस्थानम् । सदा मायास्पर्शशून्यस्य नित्यमुक्तस्य विष्वक्सेनादेर्जीवस्य नित्यभक्तौ विविधं क्रीडति। सृष्ट्यादिसमये विसृज्य महाप्रलये । त्यक्त्वा यद्वात्मतन्त्रो भगवान्कृष्ण एवान्येषामवताराणामवतारिणश्चात्मतन्त्रत्वेऽपि विप्रबालकहरणादौ कृष्णैकपारतन्त्र्यदर्शनात् । आत्ममायया योगमायया पूतनावधादौ यथा वा विसृज्य विशेषेण सृष्ट्वा मौशलादावुदास्ते साक्षिवन्न तु साक्षीति सर्वस्य प्रश्नजातस्य भक्त्युपयोगित्वम् ॥२९॥


    इति श्रीमद्-भागवते भावार्थदीपिकाप्रकाशे द्वितीयस्कन्धेऽष्टमोऽध्यायः ॥८॥

———————————————————————————————————————

**जीव-गोस्वामी (क्रम-सन्दर्भः) : **आनुपूर्व्येणेति । भगवत्-कथाया एवानुगतया प्राप्तेन क्रमेण, न तु राज-प्रश्नवत् व्युत्क्रमेणेत्य् अर्थः ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आनुपूर्व्येणेति प्रस्ताव-क्रमो विवक्षितः, न तु प्रश्न-क्रमः ॥२९॥

इति सारार्थ-दर्शिन्यां हर्षिण्यां भक्त-चेतसाम् ।

द्वितीयेऽत्राष्टमोऽध्यायः सङ्गतः सङ्गतः सताम् ॥*॥

 **॥।**


        इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वितीय-स्कन्धे परीक्षित्-प्रश्नो नाम अष्टमोऽध्यायः ।

॥८॥

**॥।**

(२.९)


## नवमोऽध्यायः


## शुकस्य प्रतिवचनम्—ब्रह्मणो वैकुण्ठधामदर्शनम्, तत्राभ्यर्थ्यमानेन भगवता ब्रह्मणे चतुःश्लोकभागवतोपदेशदानम् ।

**॥ २.९.१ ॥**

**श्री-शुक उवाच**

**आत्म-मायाम् ऋते राजन् परस्यानुभवात्मनः ।**

**न घटेतार्थ-सम्बन्धः स्वप्न-द्रष्टुर् इवाञ्जसा ॥**

**मध्वाचार्यः (भागवत-तात्पर्यम्) : **परस्य अर्थ-व्यतिरिक्तस्य । यद् अधातुम् अत इत्य् अस्य ह्य् उत्तरम् ।


        अशरीरस्य जीवस्य शरीरो-कारणम् ।


        ईश्वरेच्छा प्राथमिका तां विना न हि किंचन ॥१॥

———————————————————————————————————————

**श्रीधर-स्वामी (भावार्थ-दीपिका) : **


    राज-प्रश्नोत्तरं वक्ष्यन् ब्रह्मणे हरिणोदितम् ।


    कथयाम् आस नवमे शुको भागवतं पुनः ॥

तत्र यत् तावद् उक्तं यद् अधातुमतः[भा।पु। २.८.६] इत्य् अनेन जीवस्य कथं देह-सम्बन्ध इति तत्रोत्तरम् आह । आत्मनो हरेर् मायाम् अन्तरेणानुभव-रूपस्यात्मनोरथेन दृश्येन देहादिना सम्बन्धोऽञ्जसा तत्त्वतो न घटेत । अत्र हेतुः—परस्येति । स्वप्न-द्रष्टुर् यथा स्वप्न-देह-सम्बन्धो न घटते तद्वत् ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र प्रश्नकदम्बे अन्तरेण विना अनुभवरूपस्य ज्ञानरूपस्यात्मनो जीवस्य । अत्र देहासम्बन्धे परस्य प्रकृत्यादिसङ्गरहितस्य स्वप्नदेहसम्बन्धो यथा निद्रारूपां मायां विना न घटते तथाशरीरस्य जीवस्य शरीरसम्बन्धो भगवदिच्छारूपमायाकार्यसत्त्वोदयगुणमयीं प्रकृति विना न घटते इति भावः ॥१॥

———————————————————————————————————————

**जीव-गोस्वामी (क्रम-सन्दर्भः) : **अनुभव-रूपस्यापि जीवस्य यथा संमोहितो जीव आत्मानं [भा।पु। १.७.५] इत्य्-आद्य्-अनुसारेण मोहाद्य्-अनुपपत्तेः स्वरूप-शक्त्या अनुभवित्वम् अपि सभ्यत इत्य् अभिप्रेत्य सिद्धान्तयति—आत्म-मायाम् इति । केवलानुभवत्वे माया-सम्बन्धो न स्यात्, स्वप्न-द्रष्टृ-दृष्टान्तश् च न घटत इत्य् अपि ज्ञेयम् ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

प्रश्नस्य प्रथमस्योक्त्वा द्वितीयस्योत्तरं वदन् ।

चतुःश्लोकीं भागवत-प्रवृत्तिं नवमेऽतनोत् ॥

यत् पृष्टं यद् अधातुम् अत [भा।पु। २.८.६] इत्य् अनेन जीवस्य देह-सम्बन्धो निर्हेतुकः स-हेतुको वा ? तत्रोत्तरम् आह आत्मनो हरेर् मायाम् अनाद्य्-अविद्या-शक्तिम् अन्तरेण अर्थैर् देहेन्द्रियादिभिः सम्बन्धो जीवस्य न घटते । यथा स्वप्न-द्रष्टुर् अज्ञानम् ऋते स्वाप्निक-देह-सम्बन्धो न घटते । यतोऽनुभवात्मनो ज्ञान-मयस्य, तथा देहादिभ्यः परस्य मायया त्व् अचिन्त्य-शक्त्या दुर्घटनापटीयस्या, देह-सम्बन्धो घटत इत्य् अर्थः ॥१॥

**॥।**

**॥ २.९.२ ॥**

**बहु-रूप इवाभाति मायया बहु-रूपया ।**

**रममाणो गुणेष्व् अस्या ममाहम् इति मन्यते ॥**

**मध्वाचार्यः (भागवत-तात्पर्यम्) :** 

द्वितीया प्रकृतिः प्रोक्ता तद्-रूपा हि गुणास् त्रयः ।

	तेषां सम्पातजो भावो ममाहम् इति या मतिः ॥


        देहात् परस्य देहित्वम् अहं-भावम् ऋते कृतः ।


        यथा रजस्-तमो-भावैर् विना स्वप्नो न जायते ॥


        निद्रा-कामाद्य्-अभावेन तद्वद् देहः क्व तान् विना ।


        तस्मात् प्रकृत्यैव पुमान् मानुषादि-विकारया ।


        मानुषादिर् इवाभाति नित्य-चैतन्य-रूपवान् ॥

———————————————————————————————————————

**श्रीधर-स्वामी (भावार्थ-दीपिका) : **संसारोऽपि माययैवेत्य् आह । बहु-रूपो बाल-युवादि-रूपो देव-नरादि-रूपश् चाभाति । गुणेषु देहादिषु ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **मायया तत्तदेहाध्यासेन तत्तद्देहिनमात्मानं मन्येत वस्तुतस्तथात्वाभावात् ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं यादृच्छिक्या अविद्या-शक्त्यैव देह-सम्बन्धे सति जीवः कीदृशः स्यात् ? इत्य् अपेक्षायाम् आह । बहु-रूपः बाल-युवादि-रूपो देव-नरादि-रूपश् च इवेति जीवस्य चित्-कण-रूपत्वान् न तत्त्वत इत्य् अर्थः । बहु-रूपया जीवस्य बहु-रूपत्व-हेतुत्वाद् बहु-वृत्तिकया । यद् उक्तं—या या क्षेत्रज्ञ-शक्तिः सा तारतम्येन वर्तते इति ॥२ ॥

**॥।**

**॥ २.९.३ ॥**

**यर्हि वाव महिम्नि स्वे परस्मिन् काल-माययोः ।**

**रमेत गत-सम्मोहस् त्यक्त्वोदास्ते तदोभयम् ॥**

**मध्वाचार्यः (भागवत-तात्पर्यम्) :** 

यदा स्वरूपं जानाति काल-प्रकृति-वर्जितम् ।

**	**वासुदेव-प्रसादेन तदा मुक्तो भवत्य् असौ ॥** **इति भविष्य-पुराणे ॥३ ॥

———————————————————————————————————————

**श्रीधर-स्वामी (भावार्थ-दीपिका) : **अत एव भक्ति-योगेन तन्-निरासे सति मोक्षोऽपि घटत इत्य् आह—यर्हीति । वाव-शब्द एवार्थे । स्व एव महिम्नि यदा रमेत । तद् एवाह । काल-माययोः पुरुष-प्रकृत्योः परस्मिन् । तदोभयम् अहं ममेति च त्यक्त्वा उदास्ते पूर्ण-रूपेणावतिष्ठते । तद् उक्तम्—


    ययासंमोहितो जीव आत्मानं त्रि-गुणात्मकम् ।


    परोऽपि मनुतेऽनर्थं तत्-कृतं चाभिपद्यते ॥


    अनर्थोपशमं साक्षाद् भक्ति-योगम् अधोक्षजे ।


    लोकस्याजानतो विद्वांश् चक्रे सात्वत-संहिताम् ॥ इति [भा।पु। १.७.५-६] ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **अत एव बहुरूपाहं ममत्वादेर्मायिकत्वाद् एव महिम्नि ब्रह्मभावे अत्र मानमाह—तद् उक्तम् इति । श्लोकाविमौ प्रथम-स्कन्धे व्याख्यातौ ॥३॥

———————————————————————————————————————

**जीव-गोस्वामी (क्रम-सन्दर्भः) : **स्वे महिम्नि स्वस्य महिम-हेताव् इत्य् अर्थः । काल-माययोर् अपि परस्मिन् तत्-तद्-आदि-सर्वाश्रय-तत्त्वे इत्य् अर्थः । माम् एव ये प्रपद्यन्ते मायाम् एतां तरन्ति ते [गीता ७.१५] इति श्री-गीतातः । प्रीतिर् न यावन् मयि वासुदेवे न मुच्यते देह-योगेन तावत् [भा।पु। ५.५.६] इति श्री-ऋषभदेव-वाक्याच् च । उभयं मायां देहादि-रूपम् अर्थं च ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं च यादृच्छिक्या माययैव जीवस्य संसारो यथा, तथैव यादृच्छिक्या भक्त्यैव जात-प्रेम्ना जीवस्य संसारान् निस्तार इत्य् आह यर्हीति । वाव-शब्द एवार्थे । यर्ह्य् एव । स्वे स्वीये महिम्नि रमेत इति । वस्तुतः खलु स्वीये देहादिके ममतास्पदे रमणं त्यक्त्वा यथार्थत एव स्वीये ममतास्पदे वस्तुनीत्य् अर्थः । महिम्नि महिमातिशयत्वात् महिमरूपे एवेत्य् अर्थः । काल-माययोः परस्मिन् काल-कृत-विकार-रहिते मायाकृत-महद्-आदि-तत्त्व-रहिते च स्वरूपे रमेत आसज्जेत । तच् च न यत्र कालः इति, न यत्र माया इत्य् आदि-वक्ष्यमाण-वाक्य-दृष्ट्या भगवतो धाम-श्री-विग्रह-पार्षदादिकं ज्ञेयम् । रमणस्य भक्त्य्-अविना-भावित्वात् यदृच्छया प्राप्तया भक्त्येति लभ्यते । तदा उभयं कालं तत उदास्ते अनासक्तो भवति । यद् उक्तं—


        यया सम्मोहितो जीव आत्मानं त्रि-गुणात्मकम् ।


        परोऽपि मनुतेऽनर्थं तत्-कृतं चाभिपद्यते ॥


        अनर्थोपशमं साक्षाद् भक्ति-योगम् अधोक्षजे । 


    लोकस्याजनतो विद्वांश् चक्रे सात्वत-संहिताम् ॥ [भा।पु। १.७.५-६] इति ॥३ ॥

**॥।**

**॥ २.९.४ ॥**

**आत्म-तत्त्व-विशुद्ध्य्-अर्थं यद् आह भगवान् ऋतम् ।**

**ब्रह्मणे दर्शयन् रूपम् अव्यलीक-व्रतादृतः ॥**

**मध्वाचार्यः (भागवत-तात्पर्यम्) :** यतो भगवद्-उक्तं प्रमाणम्, अतस् तद् उक्तं पुराणं त्वत्-प्रश्नानाम् उत्तरत्वेन वक्ष्ये ॥४॥ 

———————————————————————————————————————

**श्रीधर-स्वामी (भावार्थ-दीपिका) : **यच् चोक्तं परमेश्वरस्यापि देह-सम्बन्धाविशेषात् कथं तद्-भक्त्या मोक्षः स्याद् इति, आसीद् यद्-उदरात् पद्मं [भा।पु। २.८.७] इत्य्-आदिना ? तत्राह—आत्मनो जीवस्य तत्त्व-विशुद्ध्य्-अर्थं तत्त्व-ज्ञानार्थं तद् भवत्य् एव । किं तत् ? यत् तप-आदिना[^२२२] भजनं भगवान् ब्रह्मणे आह । किं कुर्वन् ? ऋतं सत्यं विद्धनं रूपं दर्शयन् । दर्शने हेतुः—अव्यलीकेन व्रतेन तपसा आदृतः सेवितः सन् । अयं भावः—जीवस्याविद्यया मिथ्या-रूप-देह-सम्बन्धः, ईश्वरस्य तु योगमायया चिद्-घन-लीला-विग्रहाविर्भाव इति महान् विशेषः। अतस् तद्-भजनान् मोक्षोपपत्तिर् इति ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **अव्यलीकेन निष्कपटेन अत्राशयमाह—अयं भाव इति । अतो योगमायाविलसच्चिद्धनविग्रहवत्त्वात् ॥४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु भजनम् एव केनोपदिष्टं यत् कृत्वा जीवस् तरिष्यति ? इत्य् आह—आत्म-तत्त्व-विशुद्ध्य्-अर्थं भगवान् सर्वेश्वर आत्मनो जीवस्य तद्-अंशत्वं तत्त्वं तेन या विशुद्धिस् तद्-अर्थं यद् आह—तपेत्य्-आदि यद् अवादीत्, तद् एव भजनम् । किं कुर्वन्न् आह? ऋतं सत्यं सद्-आनन्द-घन-विग्रहं दर्शयन्, रूप्यत इति रूपं श्री-विग्रहम् । तस्मै एतादृशं प्रसादं कुतः कृतवान् ? तद् आह—अव्यलीक-व्रतादृतोऽव्यलीकेन व्रतेन तप-आदिना भजनेनादृतः ॥४॥

———————————————————————————————————————

**जीव-गोस्वामी (क्रम-सन्दर्भः) : **यद् एव च स्वे महिम्नि रमणम् ऋतं परम-ब्रह्म-लक्षण-रूपं श्री-विग्रहाकार-तत्त्वं दर्शयन् साक्षात्-कारयन्न् एव ब्रह्मणे ब्रह्माणं प्रत्य् आह चतुः-श्लोक्योपदिष्टवान्, शब्देनानुभवेन च यत् प्रकाशितवान् इत्य् अर्थः । किम्-अर्थम् ? आत्मनो जीवस्य तत्त्व-निर्णयार्थम् । तद्-द्वारा जीवान्तरम् अपि बोधयितुम् इत्य् अर्थः । यद् वा, आत्मनः स्वस्य श्री-भगवतो यत् तत्त्वं याथार्थ्यम् । तस्य तादृश-प्रसादे हेतुम् आह—अव्यलीकेति । एतेन भगवद्-विग्रह-गतः प्रश्नश् चोत्तरयति ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु काल-माययोः परं तद् एव किं यत्र रमेत ? तत्राह । आत्म-तत्त्वस्य स्वीय-तत्त्वस्य विशुद्धिर् ज्ञानं, तद्-अर्थं दशमस्य विशुद्ध्य्-अर्थम् [भा।पु। २.१०.२] इतिवत् । यद् वा, आत्मनो जीवस्य तत्त्वानां चित्तादीनां विशुद्ध्य्-अर्थम् । यत् ऋतं सत्यं चिद्-घनं रूपं दर्शयन् आह चतुः-श्लोकी-भागवतम् उपदिदेश । तत्र हेतुः—अव्यलीकेन व्रतेन निष्कपटया भक्त्या आदृतः । यच्-छब्दस्योत्तर-वाक्य-गतत्वान् न तत्-पदापेक्षा । अयं भावः—जीवस्याविद्यया आविद्यक-देह-सम्बन्धः । ईश्वरस्य तु योग-मायया चिद्-घन-लीला-विग्रहाविर्भाव इति महान् विशेष उक्तः इति श्री-स्वामि-चरणाः । एवं च आसीद् यद्-उदरात् पद्मं [भा।पु। २.८.७] इत्य्-आदिना जीव-देहाद् ईश्वर-देहस्य कोऽपि विशेष इति द्वितीय-प्रश्नस्योत्तरम् उक्तम् ॥४॥

**॥।**

**॥ २.९.५ ॥**

**स आदि-देवो जगतां परो गुरुः**

**स्वधिष्ण्यम् आस्थाय सिसृक्षयैक्षत ।**

**तां नाध्यगच्छद् दृशम् अत्र सम्मतां**

**प्रपञ्च-निर्माण-विधिर् यया भवेत् ॥**

**श्रीधर-स्वामी (भावार्थ-दीपिका) : **भगवद्-भजनाद् एव तत्त्व-ज्ञानम् इत्य् एतत् प्रपञ्चयिष्यन् ब्रह्मणोऽपि तत्त्व-ज्ञानं तत्-प्रसादाद् एवेति दर्शयितुम् इतिहासम् आह—स इत्य्-आदिना । **परो गुरुर्** भक्ति-रहस्योपदेष्टा । **स्वधिष्ण्यं** पद्मम् **आस्थाय** अधिष्ठाय । तस्याधिष्ठानान्वेषणाय पूर्वं जले निमग्नः परावृत्य, स्वधिष्ण्ये स्थित्वेत्य् अर्थः । **ऐक्षत** तत् कथं स्रष्टव्यम् इत्य् आलोचितनान् । **तां दृशं** प्रज्ञाम् अत्र सृष्टि-विषये संमताम् अव्यभिचारिणीम् । **विधिः** प्रकारः॥५॥

———————————————————————————————————————

**वंशीधरः (भावार्थ-दीपिका-प्रकाशः) : **तस्य पद्मस्याधिष्ठानमाश्रयस्तस्यान्वेषणं मार्गणं तस्मै । इत्य् अर्थ इति । यदाधिष्ठानं नातव्रंस्तदा परवृत्येति भासः ॥५॥

———————————————————————————————————————

**जीव-गोस्वामी (क्रम-सन्दर्भः) : **तद् एवं विवरितुं तद्-दर्शन-प्रकारम् आह—स इत्य्-आदिभिः ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न केवलं भगवद्-रूपम् एव काम-मायातीतम् । अपि तु तल्-लोकं तद्-भक्ताश् च काल-मायातीता इति दर्शयितुं चतुःश्लोकीं भागवत-कथां प्रस्तौति—स आदीति । **परो गुरुर्** भक्ति-रहस्योपदेष्टा । **स्वधिष्ण्यं** पद्मम् । **आस्थाय** अधिष्ठाय । तस्याधिष्ठानान्वेषणाय पूर्वं जले निमग्नः । पश्चात् परावृत्य स्वधिष्ण्ये स्थित्वेत्य् अर्थः। **ऐक्षत **तत् कथं स्रष्टव्यम् इत्य् आलोचितवान् । **तां दृशं** प्रज्ञाम् । **अत्र** सृष्टि-विषये । **विधिः **प्रकारः ॥५॥

**॥।**

**॥ २.९.६ ॥**

**स चिन्तयन् द्व्य्-अक्षरम् एकदाम्भस्य्**

**उपाशृणोद् द्विर्-गदितं वचो विभुः ।**

**स्पर्शेषु यत् षोडशम् एकविंशं**

**निष्किं च, नानां नृप यद् धनं विदुः ॥**

**श्रीधर-स्वामी (भावार्थ-दीपिका) : **सृष्टिं चिन्तयन् कदाचित् द्व्य्-अक्षरं वचोऽम्भसि उपाशृणोत् उप समीपे श्रुतवान् । ते अक्षरे दर्शयति । कादयो मावसानाः स्पर्शाः तेषु यत् षोडशं त-कारो यच् चैकविंशं प-कारः वचसो निर्देशार्थं तद् अर्थम् आह । हे नृप, निष्किंचनानां त्यक्त-धनानां धनं यद् विदुः, येन तपोधना इति प्रसिद्धाः, तच् च द्विर्-गदितं तप तपेति । लोण्मध्य-पुरुषैकवचनम् । तस्य वीप्सां सादर-विधि-रूपाम् अशृणोद् इत्य् अर्थः ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **हे नृपेति । नृपाणां तु पालनम् एव धर्मस्तत् तु ब्राह्मणानाम् एवेति भावः । इत्य् अर्थ इति । द्विरुच्चरणं हि तपसो वैदिकत्वज्ञापनार्थम् एव वैदिका हि मन्त्रोच्चारणे प्रथमपदं द्विरुच्चरन्ति सहस्रशीर्षा सहस्रशीर्षा पुरुष इतिवद् इति भावः ॥६॥

———————————————————————————————————————

**जीव-गोस्वामी (क्रम-सन्दर्भः) : **स चिन्तयन्निति च कामः कृष्णायेत्यडिना श्री-कृष्णाष्टादशाक्षरमुपदिश्य तप त्वं तप एतेन तव सिद्धिर्भविष्यतीत्यनेन वाक्येन ब्रह्मसंहितायामेतदभिसन्धिश् च दर्शितः निष्किं च, नानां निष्कामभक्तानां यत् तदाराधनलक्षणं तप एव धनं विदुः ।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सृष्टिं विचिन्तयन् कदाचिद् द्व्य्-अक्षरं वचः । द्विर्-गदितं द्विर्-उक्तम् । अम्भसि उप समीपे श्रुतवान् । मत्रम् इव तद् द्व्यक्षरम् उद्धरति । स्पर्शेषु कादयो मावसानाः स्पर्शाः । तेषु यत् षोडशं त-कारः । यच् चैकविंशं प-कारः । तेन तपेति लोट्-मध्यम-पुरुषैक-वचनम् । तच् च द्विरुक्तं तप तपेति । धनम् इति यत एव ब्राह्मणास् तपोधना उच्यन्ते ॥६॥

**॥।**

**॥ २.९.७ ॥**

**निशम्य तद्-वक्तृ-दिदृक्षया दिशो**

**विलोक्य तत्रान्यद् अपश्यमानः ।**

**स्वधिष्ण्यम् आस्थाय विमृश्य तद्-धितं**

**तपस्य् उपादिष्ट इवादधे मनः ॥**

**श्रीधर-स्वामी (भावार्थ-दीपिका) : **एवं निशम्य तस्य वचसो वक्तुर् दिदृक्षया ततः प्रचलितः सन् दिशो विलोक्य पुनः स्वधिष्ण्यम् आस्थाय केनचित् प्रत्यक्षं नियुक्त इव तच् चात्मनो हितं विमृश्य तपसि मनो धृतवान् इत्य् अर्थः ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **ततः कञ्जदेशात्प्रचलितः प्रचलितुं प्रवृतः स्थानान्तरादर्शनात्पुनस्तत्रैव पद्मे स्थित्वा । इत्य् अर्थ इति । केनचिन्मद्धितैषिणा मह्यं हितमेवोपदिष्टमतस्तप एव करोमीति निश्चयं चकारेति भावः ॥७॥

———————————————————————————————————————

**जीव-गोस्वामी (क्रम-सन्दर्भः) : **निशम्येति तद्-वक्त्र इति सम्बन्धोक्ति-पाठे तत् वचो निर्गतं यद्-वक्त्रात् तस्य दिदृक्षया इति ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **केनचित् तपसि प्रत्यक्षम् अहम् आदिष्टः प्रत्यक्षम् इव नियुक्त इति तद् एव हितं मत्वा, तस्मिंस् तपस्य् एव मन आदधे ॥७॥

**॥।**

**॥ २.९.८ ॥**

**दिव्यं सहस्राब्दम् अमोघ-दर्शनो**

**जितानिलात्मा विजितोभयेन्द्रियः ।**

**अतप्यत स्माखिल-लोक-तापनं**

**तपस् तपीयांस् तपतां समाहितः ॥**

**मध्वाचार्यः (भागवत-तात्पर्यम्) : **तपो ब्रह्म । तपसोऽध्यजायत इति श्रुतेः । अखिल-लोक-प्रकाशनं यत् तद् आलोचयामास । तपतां तपीयान् इत्य् अनेनात्य् उत्तमोत्तमत्वम् उक्तं भवति । 


        महान् महीयसाम् आदिं ब्रूयाद् अत्युत्तमोत्तमम् ।


    यत्राधिक्यं वदेत् किंचिज् ज्ञेयोऽर्थस् तत्र चाधिकः ॥ इति व्यास-निरुक्तेः ।

तपो-रूपं परं ब्रह्म ब्रह्मार्चित-यद्-अञ्जसा इति षाड्गुण्ये ॥८॥

———————————————————————————————————————

**श्रीधर-स्वामी (भावार्थ-दीपिका) : **ततश् च स ब्रह्मा**अखिल्**आनां लोकानां तापनं प्रकाशकं तपोऽतप्यत स्म कृतवान् । तप तपेत्य् एतस्य वचसोऽर्थे । अमोघं दर्शनं यस्य । जितोऽनिल आत्मा मनश् च येन । विजितान्य् उभयेन्द्रियाणि ज्ञान-कर्मात्मकानि येन तपतां तपश्-चरतां मध्ये तपीयान् अतिशयेन तपस्वी ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **ततस्तप तपेतिवाक्यश्रवणानन्तरम् । ननु तपः स्वरूपन्तु भगवता नोपदिष्टं स कथं तपः कृतवानिति चेत्तत्राह—अमोघं सर्वथा भगवदिच्छातः सफलं दर्शन ज्ञानं यस्य स तथा परमेश्वरेच्छयैव तपसस्तद् इति कृत्यताया ज्ञानमुपदेशसमकालम् एव जातम् इति भावः । पराञ्चि खानि व्यतृणत्स्वयंभूः इति श्रुतेरुभयेन्द्रियजयस्तस्य स्वाभाविक एव पराञ्चि पराङ्मुखानि खानीन्द्रियाणि व्यवृद्धिसितवान् । विषयेभ्यः परावर्तनमेवेन्न्द्रियाणां हिंसा स एव तज्जय इत्युच्यते । सभाजितः पूजितः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अखिलानां लोकानां तापनं प्रकाशकम् । आविर्भाव-कारणम् इत्य् अर्थः । तपतां मध्ये तपीयान् अतितपस्वी ॥८॥

 **॥।**

**॥ २.९.९ ॥**

**तस्मै स्व-लोकं भगवान् सभाजितः**[^२२३]

**सन्दर्शयाम् आस परं न यत्-परम् ।**

**व्यपेत-सङ्क्लेश-विमोह-साध्वसं**

**स्व-दृष्टवद्भिर्**[^२२४]** विबुधैर्**[^२२५]** अभिष्टुतम्**[^२२६]** ॥९॥**

**मध्वाचार्यः (भागवत-तात्पर्यम्) : **यद् यतः । यत् तद् इत्य् आदयः शब्दाः पञ्चम्य्-अन्ताः प्रकीर्तिताः इति च ॥९ ॥

———————————————————————————————————————

**श्रीधर-स्वामी (भावार्थ-दीपिका) : तस्मै** ब्रह्मणे **स्व-लोकं** वैकुण्ठाख्यम् । **परं** श्रेष्ठम् । **न यत्-परं **यतः परम् उत्कृष्टम् अन्यन् नास्ति । तम् एव लोकम् अनुवर्णयति पञ्चभिः । **व्यपेताः संक्लेशादयो** यस्मात् । **स्व-दृष्टवद्भिः** सत्-पुण्यवद्भिः । यद् वा, स्वस्य दृष्टं दर्शनम् अस्ति येषाम्, आत्म-विद्भिर् इत्य् अर्थः ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **व्यपेता नष्टाः सङ्क्लेशा अविद्यारागद्वेषाद्याः । विमोहो मौढ्यमाकुलता वा साध्वसं कालादिभयं स्वो विष्णुः स एव लोक इति पक्षमाश्रित्याह—यति । इत्य् अर्थ इति । आत्मविद्भिर् एव स्वरूपभूतो भगवान्दृश्यते नान्यैरिति भावः॥ स्वलोकं महावैकुण्ठं यद्यतो लोकात्परमन्यद्वैकुण्ठं परं श्रेष्ठं नास्तीति अत्राथैनं गार्गीवाचक्नवी पप्रच्छेत्यादिकोपनिषदुदाहार्यात्र ह्यन्तरिक्षलोकादिप्रजापतिलोकपर्यन्तप्रश्नानामुत्तराणि गार्ग्यं याज्ञवल्क्यो दत्त्वा ब्रह्मलोकादाभ्य भगवल्लोकाद् अप्य् उपरि पृष्टवत्यै तस्यै मातिप्राक्षीरित्य्-आदिना शापं दातुमुद्यतः । सा च तच्छुत्वा ज्ञातविज्ञेयत्वादुपररामेति । यद् वा, यद्यतो वैकुण्ठात्परं ब्रह्माख्यं तत्त्वं परं भिन्नं नास्ति स्वरूपशक्तिविशेषाविष्कारेण मायानावृतं तद् एव तद्रूपमित्य् अर्थः । इदमग्रे व्यक्तीकरिष्यते तादृशत्वे हेतुः व्यपेतेति, स्वदृष्टेति च । स्वदृष्टेति अथ ते मुनयो दृष्ट्वा नयनानन्दभाजनम् इत्यारभ्य शन्सतो वैष्णवीं श्रियम् इत्यन्तेन तृतीयस्कन्धोक्तेः ॥९॥

———————————————————————————————————————

**जीव-गोस्वामी (क्रम-सन्दर्भः) : **भगवद्-आविर्भावम् आह सार्धैर् दशभिः । **तस्मा** इत्य्-आदि-भगवद्-आज्ञा-पुरस्कारेण श्री-नारायणाह्वय-पुरुष-नाभि-पङ्कजे स्थित्वैव तत्-तोषणैस् तपोभिर् भजते **ब्रह्मणे** **सभाजितस्** तेन भजनेन वशीकृतः सन् **स्व-लोकं** वैकुण्ठ-भूवनोत्तमं **भगवान् सम्यग् दर्शयामास** । **यत्** यतो वैकुण्ठात् **परम्** अन्यत् वैकुण्ठ-**परं** श्रेष्ठं न विद्यते, परम-भगवद्-वैकुण्ठत्वात् । 

यद् वा, **यत्** यतो वैकुण्ठात् **परं** ब्रह्माख्यं तत्त्वं, **परं** भिन्नं **न** भवति । स्वरूप-शक्ति-विशेषाविष्कारेण मायानवृतं तद् एव तद्-रूपम् इत्य् अर्थः । अग्रे त्व् इदं व्यक्तीकरिष्यते । तादृशत्वे हेतुः—व्यपेतेति स्व-दृष्टेति च । अविद्यास्मिता-राग-द्वेषाभिनिवेशाः पञ्च क्लेशाः, विमोहस् तैर् वैचित्त्यं, साध्वसं भयं, व्यपेतानि सङ्क्लेशादीनि यत्र तम् । स्वस्य दृष्टं दर्शनं तद् विद्यते येषां तैर् आत्म-विद्भिर् अपि अभितः सर्वांशेनैव स्तुतं श्लाघितम् । 


            अथ ते मुनयो दृष्ट्वा नयनानन्द-भाजनम् ।


            वैकुण्ठं तद्-अधिष्ठानं विकुण्ठं च स्वयं-प्रभम् ॥ 


            भगवन्तं परिक्रम्य प्रणिपत्यानुमान्य च ।


    प्रतिजग्मुः प्रमुदिताः शंसन्तो वैष्णवीं श्रियम् ॥ [भा।पु। ३.१६.२७-८] 

इति तृतीयात् ॥९॥ (भगवत्-सन्दर्भः ७)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्व-लोकं महा-वैकुण्ठम् । यत्-परं यतोऽन्यत् परं श्रेष्ठं नास्ति । विशेषणैव अपेताः संक्लेशाः । अविद्याऽस्मिता-राग-द्वेषाभिनिवेशाः पञ्च अविद्या-वृत्तयः । तथा विशिष्टो मोहो वैचित्त्यं स चेह भगवत्-स्फूर्त्य्-अभाव एव, साध्वसं तत्-सेवापराध-भयं, तद् अप्य् अपेतं यत्र तम् । विबुधैर् इन्द्रादि-दिक्-पालैः । स्व-दृष्टवद्भिर् इति नित्य-योगे मतुपा प्राकृतेन्द्रादि-व्यावृत्तिः ॥९॥

 **॥।**

**॥ २.९.१० ॥**

**प्रवर्तते यत्र रजस् तमस् तयोः**

**सत्त्वं च मिश्रं न च काल-विक्रमः ।**

**न यत्र माया किम् उतापरे हरेर्**

**अनुव्रता यत्र सुरासुरार्चिताः ॥**

**मध्वाचार्यः (भागवत-तात्पर्यम्) : **मायातीतत्वात् ॥१०॥

———————————————————————————————————————

**श्रीधर-स्वामी (भावार्थ-दीपिका) : तयोस्** ताभ्यां **मिश्रं सत्त्वं च न प्रवर्तते**, किन्तु शुद्धम् एव सत्त्वम् । **काल-विक्रमो** नाशः । **अपरे** राग-लोभादयो न सन्तीति, **किम् उ** वक्तव्यम् । **अनुव्रताः** पार्षदाः ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **ताभ्यां रजस्तमोभ्यामसुरैः प्रह्लादादिभिश्चार्चितः श्लाधिता यद् वा, दुष्टानामसनादसुर्हरिस्तत्र रमन्त इत्यसुराः सुराश् च तेऽसुराश्चेति सुरासुराः महद्वैदेवानामेकमसुरत्वम् इतिश्रुतेः। तैः स्तुत्याः तयोर् मिनं महत्तरं जडं यत्सत्त्वं तदपि न किंत्वन्यदेव सुष्ठु स्थापयिष्यमाणामायातः परा या भगवत्स्वरूपशक्तिस्तस्या वृत्तित्वेन चिद्रूपं शुद्धसत्त्वाख्यं सत्त्वम् इति तदीयप्रकरण एव स्थापयिष्यते तद् एव च यत्र प्रवर्तते तद् उक्तं नारदपञ्चरात्रीयजितन्तस्तोत्रे—


    लोकं वैकुण्ठनामानं दिव्यषड्गुणसंयुतम् । 

अवैष्णवानामप्राप्यं गुणत्रयविवर्जितम् ॥ 

पाद्मोत्तरखण्डे तु यद् विभूतिवर्णनानन्तरं—


    त्रिपाद्विभूतिरूपं तु शृणु भूधरनन्दिनि । 


    प्रधानपरमव्योम्नोरन्तरेविरजा नदी । 


    वेदाङ्गस्वेदजनितैस्तोयैः प्रस्राविता शुभा । 


    तस्याः पारे परव्योम त्रिपाद्भूतं सनातनन् । 


    अमृतं शाश्वतं नित्यमनन्तं परमं पदम् । 

शुद्धसत्त्वमयं दिव्यमक्षरं ब्रह्मणः पदम् ॥ 

इत्य्-आदिप्राकृतगुणानां परस्पराव्यभिचारित्वं तूक्तं साङ्ख्यकौमुद्याम् । अन्योन्यमिथुनवृत्तय इति । तट्टीकायाञ्च अन्योन्यसहचरा अविनाभाववृत्तय इति यावत् । भवति चात्रागमः अन्योन्यमिथुनाः सर्वे सर्वे सर्वत्रगामिनः । रजसो मिथुनं सत्वम् इत्याधुपक्रम्य नैषामादिश् च संयोगो वोपलभ्यते इति । तस्मादत्र रजसोऽसम्भवादसृज्यत्वं तमसोऽसम्भवादनाश्यत्वं प्राकृतसत्त्वाभावाच् च सच्चिदानन्दरूपत्वं तस्य दर्शितं तत्र हेतुर्न च कालविक्रमः इति । कालविक्रमेण हि सत्त्वादयः प्रकृतिक्षोभात्पृथक् पृथक् क्रियन्ते तस्माद्यत्रासौ षड्भावविकारहेतुः कालविक्रम एव न प्रवर्तते तेषां तत्राभावः सुतराम् एवेति भावः । किं च,  तेषां मूल एव कुठार इत्याह—न यत्र मायेति । मायात्र जगत्सृष्ट्यादिहेतुर्भगवच्छक्तिर्न तु कापट्यमात्रं रजआदिनिषेधेनैव तद्वयुदासात् । यथा वा यत्र तयोः सम्बन्धिसत्त्वं प्राकृतं सत्त्वं यत्तदपि न प्रवर्तते मिश्रमपृथग्भूतगुणत्रयं प्रधानं चात एवेशितव्याभावात्कालमाये अपि न स्त इति मायाप्रधानयोर्भेदोऽग्रे विवेचनीयः । कैमुत्येनोक्तमेवार्थं द्रढयति—किमुतापर इति । किञ्चिद्रजस्तमोमिश्रं सत्त्वं नेति व्याख्यातं तु पिष्टपेषणम् एव । सामान्यरजस्तमोनिषेवेनैव तत्प्रतिपत्तेः। ननु गुणाद्यभावान्तिर्विशेष एवासौ लोक इत्याशङ्क्य तत्र विशेषस्तस्याः शुद्धसत्त्वात्मिकायाः स्वरूपशक्तर् एव विलासरूप इति द्योतयंस्तम् एव विशेषं दर्शयति—हरेरिति । सुराः सत्वप्रभावा असुराः रजस्तमःप्रभावास्तैरर्चितास्तेभ्योऽर्हत्तमा इति गुणातीतत्वाद् इति भावः इति सन्दर्भः॥ अवदाता निर्मलाः अवदातः सिते गौरे शुद्धे इति यादवः । इन्द्रनीलमणिवन्निर्मलाः दशदोषविनिमुक्तः श्याम इन्द्रमणिः स्मृतः इत्यभिधानात् सुष्ठु मृदुश् च पेशः स्यात् इति च ॥१०॥

———————————————————————————————————————

**जीव-गोस्वामी (क्रम-सन्दर्भः) : **पुनस् तादृशत्वम् एव व्यनक्ति—प्रवर्तते इति । यत्र वैकुण्ठे **रजस् तम**श् च न प्रवर्तते । **तयोर्  मिश्रं** सहचरं जडं, यतः **सत्त्वं** तद् अपि न किन्तु अन्यद् एव । यत् सुष्ठु [स्थापयिष्यमाणा या मायातः परा भगवत्-स्वरूप-शक्तिस् तस्य वृत्तित्वेन चिद्-रूपं शुद्ध-सत्त्वाख्यं सत्त्वम् इति तदीय-प्रकरण एव] स्थापयिष्यते । तद् एव च यत्र प्रवर्तत इत्य् अर्थः । 

तथा च नारद-पञ्चरात्रे जितन्ते-स्तोत्रे—


    लोकं वैकुण्ठ-नामानं दिव्य-षड्-गुण-संयुतम् ।


    अवैष्णवानाम् अप्राप्यं गुण-त्रय-विवर्जितम् ॥

पाद्मोत्तर-खण्डे तु वैकुण्ठ-निरूपणे तस्य सत्त्वस्याप्राकृतत्वं स्फुटम् एव दर्शितम् । यत उक्तं प्रकृति-विभूति-वर्णानान्तरम्—


    एवं प्राकृत-रूपाया विभूते रूपम् उत्तमम् ।


    त्रिपाद्-विभूति-रूपं तु शृणु भूधर-नन्दिनि ॥


    प्रधान-परम-व्योम्नोर् अन्तरे विरजा नदी ।


    वेदाङ्ग-स्वेद-जनित-तोयैः प्रस्राविता शुभा ॥


    तस्याः पारे पर-व्योम्नि त्रिपाद्-भूतं सनातनम् ।


    अमृतं शाश्वतं नित्यम् अनन्तं परमं पदम् ॥


    शुद्ध-सत्त्व-मयं दिव्यम् अक्षरं ब्रह्मणः पदम् ॥ इत्य् आदि ॥

प्राकृत-गुणानां परस्पराव्यभिचारित्वं तूक्तं साध्य[^२२७]-कौमुद्याम् अन्योन्य-मिथुन-वृत्तय इति । तट्-टीकायां च, अन्योन्य-सहचरा अविनाभाव-वृत्तय इति यावत् । भवति चात्रागमः, अन्योन्य-मिथुनाः सर्वे सर्वे सर्वत्र गामिनः । रजसो मिथुनं सत्त्वम् इत्य् आद्य् अपक्रम्य नैषामादिश् च संयोगो वियोगो वोपलभ्यत इति इति । 

तस्माद् अत्र रजसोऽसद्-भावाद् असृज्यत्वं तमसोऽसद्-भावाद् अनाश्यत्वं प्राकृत-सत्त्वाभावाच् च सच्चिदानन्द-रूपत्वं तस्य दर्शितम् । तत्र हेतुः—न च काल-विक्रम इति । काल-विक्रमेण हि प्रकृति-क्षोभात् सत्त्वादयः पृथक् क्रियन्ते । तस्मात् यत्रासौ षड्-भाव-विकार-हेतुः काल-विक्रम एव न प्रवर्तते, तत्र तेषाम् अभावः सुतराम् एवेति भावः । 

किं च, तेषां मूलत एव कुठार इत्य् आह—न यत्र मायेति । मायात्र जगत्-सृष्ट्य्-आदि-हेतुर् भगवच्-छक्तिर् न तु कापट्य-मात्रम्, रज-आदि-निषेधेनैव तद्-व्युदासात् । अथवा, यत्र तयोः सम्बन्धि सत्त्वं प्राकृत-सत्त्वं यत्, तद् अपि न प्रवर्तते । **मिश्रम्** अपृथग्-भूत-गुण-त्रयं प्रधानं च । अत एवेशितव्याभावात् काल-माये अपि न स्तः इति । अग्रे माया-प्रधानयोर् भेदो विवेचनीयः ।

कैमुत्येनोक्तम् एवार्थं द्रढयति—किम् उतापरे इति । तयोर्  विमिश्रं किञ्चिद् रजस्-तमो-मिश्रं सत्त्वं च नेति व्याख्या तु पिष्ट-पेषणम् एव । सामान्यतो रजस्-तमो-निषेधेनैव तत्-प्रतिपत्तेः ।

**[**ननु प्राकृत-सत्त्व-गुणेनैष भवतु किं निजेनेत्य् आह । प्राकृत-गुण-प्रकाशैर् भवान् केवलम् अनुमीयते न तु साक्षात्क्रियत इत्य् अर्थः । अथवा तव विज्ञान-रूपम् अज्ञान-भिदाया अपमार्जनं च यन् निजं सत्त्वं तद् यदि न भवेन् नाविर्भवति तदैव प्राकृत-सत्त्वादि-गुण-प्रकाशैर् भवान् अनुमीयते त्वन्-निज-सत्ताविर्भावेण तु साक्षात्-क्रियत एवेत्य् अर्थः । तद् एव स्पष्टयितुं तत्रानुमाने द्वैविध्यम् आहुर् _यस्य गुणः प्रकाशत_ इति । अस्वरूप-भूतस्यैव सत्त्वादि-गुणस्य त्वद्-अव्यभिचारि सम्बन्धित्व-मात्रेण वा त्वद् एव प्रकाश्यमानता-मात्रेण वा त्वल्-लिङ्गत्वम् इत्य् अर्थः । यथा अरुणोदयस्य सूर्योदय-सान्निध्य-लिङ्गत्वं यथा वा धूमस्याग्नि-लिङ्गत्वम् इति तत उभयथापि तव साक्षात्कारे तस्य साधकतमत्वाभावो युक्त इति भावः ।

तद् एवम् अप्राकृत-सत्त्वस्य तदीय-स्व-प्रकाशता-रूपत्वं येन स्वप्रकाशस्य तव साक्षात्कारो भवतीति स्थापितम् । अत्र ये विशुद्ध-सत्त्वं नाम प्राकृतम् एव रजस्-तमः-शून्यं मत्वा तत्-कार्यं भगवद्-विग्रहादिकं मन्यन्ते ते तु न केनाप्य् अनुगृहीताः । रजः-सम्बन्धाभावेन स्वतः प्रशान्त-स्वभावस्य सर्वत्रोदासीनताकृति-हेतोस् तस्य क्षोभासम्भवात् विद्यामयत्वेन यथावस्थित-वस्तु-प्रकाशितामात्र-धर्मत्वात्, तस्य कल्पनान्तरायोग्यत्वाच् च । तद् उक्तम् अपि अगोचरस्य गोचरत्वे हेतुः प्रकृति-गुणः सत्त्वम् । गोचरस्य बहुरूपत्वे रजः । बहुरूपस्य तिरोहितत्वे रजः । तथा परस्परोदासीनत्वे सत्त्वम् । उपकारित्वे रजः । अपकारित्वे तमः । गोचरत्वादीनि स्थित्-सृष्टि-संहाराः उदासीनत्वादीनि चेति ।

अथ रजो-लेशे तत्र मन्तव्ये विशुद्ध-पदवैयर्थ्यम् इत्य् अलं तन्-मत-रजो-घट-प्रघट्टनयेति । पाद्मोत्तर-खण्डे तु वैकुण्ठ-निरूपणे तस्य सत्त्वस्याप्राकृतत्वं स्फुटम् एव दर्शितम् । यत उक्तं प्रकृति-विभूति-वर्णनानन्तरम् ।


        एवं प्राकृत-रूपाय विभूतेर् रूपम् उत्तमम् ।


        त्रिपाद्-विभूति-रूपं तु शृणु भूधर-नन्दिनि ॥


        प्रधान-परम-व्योम्नोर् अन्तरे विरजा नदी ।


        वेदाङ्ग-स्वेद-जनित-तोयैः प्रस्राविता शुभा ॥


        तस्याः पारे पर-व्योम्नि त्रिपाद्-भूतं सनातनम् ।


        अमृतं शाश्वतं नित्यम् अनन्तं परं पदम् ॥


    शुद्ध-सत्त्व-मयं दिव्यम् अक्षरं ब्रह्मणः पदम् ॥ इत्य्-आदि ।

तद् एतत् समाप्तं प्रासङ्गिकं शुद्ध-सत्त्व-विवेचनम् । अथ “प्रवर्तते” इत्य्-आदि प्रकृतम् एव पद्यं व्याख्यायते । _इति भगवत्-सन्दर्भेऽधिकः पाठः_ ]

ननु गुणाद्य्-अभावान् निर्विशेष एवासौ लोक इत्य् आशङ्क्य तत्र विशेषस् तस्याः शुद्ध-सत्त्वात्मिकायाः स्वरूपानतिरिक्त-शक्तेर् एव विलास-रूप इति द्योतयंस् तम् एव विशेषं दर्शयति—हरेर् इति । सुराः सत्त्व-प्रभवाः, असुराः रजस्-तमः-प्रभवाः, तैर् अर्चिताः । तेभ्योऽर्हत्तमा इत्य् अर्थः । गुणातीतत्वाद् एवेति भावः ॥१०॥ (भगवत्-सन्दर्भ ७)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यत्र वैकुण्ठे रजस्-तमश् च न प्रवर्तते । तेन रजसः प्रवृत्त्य्-अभावाद् असृज्यत्वं तमसः प्रवृत्त्य्-अभावाद् अनाश्यत्वं च तस्योक्तम् । तथा तयोर्  मिश्रं जडं यत् सत्त्वं तद् अपि न, इति सत्त्वस्यापि प्रवृत्त्य्-अभावात्, नश्वर-स्वर्गादेः पाल्यत्वम् इव न पाल्यत्वम् । किन्तु शुद्धं सत्त्वं सच्-चिद्-रूपं स्वरूप-शक्ति-सम्बन्धि तन्मयम् इत्य् अर्थः । तथा च नारद-पञ्चरात्रे जितन्ते-स्तोत्रे—

लोकं वैकुण्ठ-नामानं दिव्य-षड्-गुण-संयुतम् ।


    अवैष्णवानाम् अप्राप्यं गुण-त्रय-विवर्जितम् ॥ इति ।

पाद्मोत्तर-खण्डे तु—


        त्रिपाद्-विभूति-रूपं तु शृणु भूधर-नन्दिनि ॥


        प्रधान-परम-व्योम्नोर् अन्तरे विरजा नदी ।


        वेदाङ्गस्वेदजनित-तोयैः प्रस्राविता शुभा ॥


        तस्याः पारे पर-व्योम्नि त्रिपाद्-भूतं सनातनम् ।


        अमृतं शाश्वतं नित्यम् अनन्तं परं पदम् ॥


        शुद्ध-सत्त्व-मयं दिव्यम् अक्षरं ब्रह्मणः पदम् ॥ 

सर्व-वेदमयं शुभ्रं सर्व-प्रलय-वर्जितम् ।


        असङ्ख्यम् अजरं सत्यं जाग्रत्-स्वप्नादि-वर्जितम् ॥

न तद् भासयते सूर्यो न शशाङ्को न पावकः ।

यद् गत्वा न निवर्तन्ते तद् धाम परमं हरेः ॥


    नाना-जन-पदाकीर्णं वैकुण्ठं तद् धरेः पदम् ॥ इत्य्-आदि ।

अत एव यत्र काल-विक्रमः षड्भाव-विकार-हेतुर् न प्रवर्तते तस्य गुणेष्व् एव नियतत्वात्। किम् अन्यद् वाच्यम् ? यत्र गुणानां मूलत एव कुठार इत्य् अत आह न यत्र मायेति । मायाट्र जगत्-सृष्ट्य्-आदि-हेतुर् भगवच्-छक्तिर् न तु कापट्य-मात्रम् । रज-आदि-निषेधेनैव तद्-व्युदासात् किम् उतापरे ? माया-सन्ततयो न महद्-आदयः सन्त्व् इति । तत्रत्यानां शरीराणि न तैर् आरब्धानीति ज्ञापितम् । एवं वैकुण्ठम् अनुवर्ण्य तत्रत्यान् भगवतो भक्तान् अनुवर्णयति । अनुव्रता अनुवृत्तिर् एव व्रतं येषां ते पार्षदा यत्र नित्यं भगवन्तम् अनुवर्तन्त इत्य् अर्थः । तेन परस्मिन् काल-माययोर् इति पूर्वम् उक्तो भगवान् इव भगवल्-लोको भगवद्-भक्ताश् च काल-मायातीता इति प्रतिपादितम् । सुरैर् असुरैश् च भक्तैर् अर्चिताः ॥१०॥

 **॥।**

**॥ २.९.११ ॥**

**श्यामावदाताः शत-पत्र-लोचनाः**

**पिशङ्ग-वस्त्राः सुरुचः सुपेशसः ।**

**सर्वे चतुर्-बाहव उन्मिषन्-मणि-**

**प्रवेक-निष्काभरणाः सुवर्चसः ।**

**प्रवाल-वैदूर्य-मृणाल-वर्चसः**

**परिस्फुरत्-कुण्डल-मौलि-मालिनः ॥**

**श्रीधर-स्वामी (भावार्थ-दीपिका) : **श्यामाश् च ते अवदाता उज्ज्वलाश् च, पद्म-नेत्राः, पीताम्बराः, सुरुचोऽतिकमनीयाः, सुपेशसोऽतिसुकुमाराः । उन्मिषन्त इव प्रभावन्तो मणि-प्रवेका मण्य्-उत्तमा येषु तानि निष्काणि पदकान्य् आभरणानि च येषां ते । सुवर्चसोऽतितेजस्विनः, प्रवालादिवद् वर्चो वर्णो येषां ते, परितः स्फुरन्ति कुण्डलानि मौलयो मालाश् च सन्ति येषां ते ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **उन्मितषन्त इव चक्षुष्मन्त इव पदकानि वक्षोभूषणानि निष्कोऽस्त्री हेम्नि दीनारे साष्टे कर्षशते पले । वक्षोविभूषणे कर्ष इति कोशात् । अनेन सारूप्यादिभाजो मुक्ता अपि तत्र सन्तीत्युक्तम् । प्रवालादयो मणिभेदाः ॥११॥

———————————————————————————————————————

**जीव-गोस्वामी (क्रम-सन्दर्भः) : **तान् एव वर्णयति—श्यामावदाता इति । श्यामाश् च अवदाता उज्ज्वलाश् च ते पीत-वस्त्राः सुपेशसोऽतिसुकुमाराः उन्मिषन्त इव प्रभावन्तो मणि-प्रवेका मण्य्-उत्तमा येषु तानि निष्काणि पदकान्य् आभरणानि येषां ते । सुवर्च्चसः तेजस्विनः । प्रवालेति । केऽपि तेभ्यः श्री-भगवत्-सारूपयं लब्धवद्भ्योऽन्ये प्रवालादि-सवर्णाः ॥११॥ (भगवत्-सन्दर्भ ८)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्यामाश् च ये अवदाता उज्ज्वलाश् च ते तथा पद्म-नेत्राः पीताम्बराः सुरुचः अतिकमनीयाः सुपेशसः अतिसुकुमाराः । उन्मिषन्त इव प्रभावन्तो मणि-प्रवेका मण्य्-उत्तमा येषु तानि निष्काणि पदकान्य् आभरणानि येषां ते । सुवर्चसोऽतितेजस्विनः । प्रवालादिवद् वर्चो वर्णो येषाम् । अत्र केऽपि भगवद्-सारूप्यं लब्धवद्भ्योऽन्ये रक्त-पीतादि-वर्णाः सन्तीति सन्दर्भः । 


        हरेर् अनुव्रता यत्र श्यामारुण-हरित्-सिताः ।


    तत्-तद्-वर्णम् उपास्येशं तत्-सारूप्यम् उपागताः ॥ इति भागवतामृतम् ।

परिस्फुरन्ति कुण्डलानि मौलयो मालाश् च सन्ति येषाम् ॥११॥

 **॥।**

**॥ २.९.१२ ॥**

**भ्राजिष्णुभिर् यः परितो विराजते**

**लसद्-विमानावलिभिर् महात्मनाम् ।**

**विद्योतमानः प्रमदोत्तमाद्युभिः**

**सविद्युद् अभ्रावलिभिर् यथा नभः ॥**

**श्रीधर-स्वामी (भावार्थ-दीपिका) : **पार्षदान् अनुवर्ण्य पुनर् अपि लोकम् अनुवर्णयति । भ्राजिष्णुभिर् देदीप्यमानाभिः प्रमदोत्तमानां दिवः कान्तयस् ताभिर् विद्योतमानः । सह विद्युद्भिर् वर्तमानाः स-विद्युतस् ताभिर् अभ्रावलिभिः । तत्र विद्युत इव स्त्रियः, अभ्रपङ्क्तय इव विमानानि, नभ इव लोकः[^२२८] ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **सिंहावलोकन्यायेन पुनर्लोकं वर्णयति भ्राजिष्णुभिरिति ॥१२॥

———————————————————————————————————————

**जीव-गोस्वामी (क्रम-सन्दर्भः) : **पुनर् अपि लोकं वर्णयति । भ्राजिष्णुभिर् इति ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पार्षदान् अनुवर्ण्य पुनर् अपि लोकं वर्णयति । भ्राजिष्णुभिर् देदीप्यमानाभिः । प्रमदोत्तमानां दिवः कान्तयस् ताभिः विद्योतमानः । स-विद्युद् इति विद्युत इव स्त्रियः । अभ्र-पङ्क्तय इव विमानानि । नभ इव लोकः ॥१२॥

 **॥।**

**॥ २.९.१३ ॥**

**श्रीर् यत्र रूपिण्य् उरुगाय-पादयोः**

**करोति मानं बहुधा विभूतिभिः ।**

**प्रेङ्खं श्रिता या कुसुमाकरानुगैर्**

**विगीयमाना प्रिय-कर्म गायती ॥**

**मध्वाचार्यः (भागवत-तात्पर्यम्) : **प्रेङ्खं श्रिता या विभूतयः ॥१३॥

———————————————————————————————————————

**श्रीधर-स्वामी (भावार्थ-दीपिका) : **श्रीः सम्पत् । रूपिणी मूर्तिमती । मानं पूजाम् । विभूतिभिर् नाना-विभवैः प्रेङ्खम् आन्दोलं संश्रिता । कुसुमाकरो वसन्तः, तस्यानुगा भ्रमराः, तैर् विविधं गीयमाना । स्वयं तु प्रियस्य हरेः कर्म गायन्तीव भवति ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **प्रेखमान्दोलनम् इति कोशात् । ब्रह्मादय एव भ्रमरीभूता ज्ञेयाः ॥१३॥

———————————————————————————————————————

**जीव-गोस्वामी (क्रम-सन्दर्भः) : **श्रीर् यत्रेति । श्रीः स्वरूप-शक्तिः रूपिणी तत्-प्रेयसी-रूपा । मानं पूजाम् । विभूतिभिः रूपिणी तत्-प्रेयसी-रूपा । मानं पूजाम् । विभूतिभिः स्व-सखी-रूपाभिः । प्रेङ्खम् आन्दोलनं श्रिता विलासेन । कुसुमाकारो वसन्तः, तद्-अनुगा भ्रमराः, तैर् विविधं गीयमाना । स्वयं प्रियस्य हरेः कर्म गायन्ती भवति ॥१३॥ (भक्ति-सन्दर्भः ८)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्र तत्-प्रेयसीम् अनुवर्णयति—श्रीर् अन्तरङ्गा भगवतः स्वरूप-शक्तिः । रूपिणी सौन्दर्यवती । मानं पूजाम् । विभूतिभिः स्व-सखी-रूपाभिः । प्रेङ्खम् आन्दोलनम् । विलासेन श्रिता कुसुमाकरो वसन्तः, तस्यानुगा भ्रमराः, तैर् विविधं गीयमाना । स्वयं तु प्रियस्य हरेः कर्म गायन्ती भवति ॥१३॥

 **॥।**

**॥ २.९.१४ ॥**

**ददर्श तत्राखिल-सात्वतां पतिं**

**श्रियः पतिं यज्ञ-पतिं जगत्-पतिम् ।**

**सुनन्द-नन्द-प्रबलार्हणादिभिः**

**स्व-पार्षदाग्रैः परिसेवितं विभुम् ॥**

**मध्वाचार्यः (भागवत-तात्पर्यम्) : **सत्त्वं तु शोभन त्व् अं स्यात् तद्-युक्ताः सात्वता मताः इत्य् अध्यात्मे ॥१४॥

———————————————————————————————————————

**श्रीधर-स्वामी (भावार्थ-दीपिका) : **य एवम्भूतो लोकस् तत्र तस्मिन् ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र वैकुण्ठे ॥१४॥

———————————————————————————————————————

**जीव-गोस्वामी (भगवत्-सन्दर्भः) : **अखिल-सात्वतां सर्वेषां सात्वतानां यादव-वीराणां पतिः, 


        श्रियः पतिर् यज्ञ-पतिः प्रजापतिर् 


        धियां पतिर् लोक-पतिर् धरापतिः ।


        पतिर् गतिश् चान्धक-वृष्णि-सात्वतां 


    प्रसीदतां मे भगवन् सतां पतिः ॥ [भा।पु। २.४.२०] इत्य् एतद् वाक्य-संवादित्वात् । 

श्री-भागवत-मते श्री-कृष्णस्यैव स्वयं-भगवत्त्वेन प्रतिपादयिष्यमानत्वात् । तच् चैतद् अनन्तरं ब्रह्मणे चतुःश्लोकी-रूपं भागवतं श्री-भगवतोपदिष्टम् । तत्र च—


        पुरा मया प्रोक्तम् अजाय नाभ्ये


        पद्मे निषण्णाय ममादि-सर्गे ।


        ज्ञानं परं मन्-महिमावभासं


    यत् सूरयो भागवतं वदन्ति ॥ [भा।पु। ३.४.१३] 

इति तृतीये उद्धवं प्रति श्री-कृष्ण-वाक्यानुसारेण ॥


        यो ब्रह्माणं विदधाति पूर्वं


        यो वै वेदांश् च प्रहिणोति तस्मै ।


        तं ह देवम् आत्म-बुद्धि-प्रकाशं


        मुमुक्षुर् वै शरणम् अमुं व्रजेत् ॥ [गो।ता।उ। १.२२] 

इति श्री-गोपाल-तापन्य् अनुसारेण च तस्मै वोपदेष्टृत्व-श्रुतेः ॥

तद् उ होवाच ब्रह्म-सवनं चरतो मे ध्यातः स्तुतः परार्धान्ते सोऽबुध्यत गोप-वेशो मे पुरुषः पुरस्ताद् आविर्बभूव [गो।ता।उ। १.२५] इतिश्री-गोपाल-तापन्य्-अनुसारेणैव क्वचित् कल्पे श्री-गोपाल-रूपेण च सृष्ट्य्-आदाव् इत्थम् एव ब्रह्मणे दर्शित-निज-रूपतां तद्-धाम्नो महा-वैकुण्ठत्वेन श्री-कृष्ण-सन्दर्भे साधयिष्यमाणत्वाच् च द्वारकायां प्राकट्यावसरे श्रुत-सुनन्द-नन्दादि-साहचर्येण श्री-प्रबलादयोऽपि ज्ञेयाः । यथोक्तं प्रथमे सुनन्द-नन्द-शीर्षण्या ये चान्ये सात्वत-र्षभा [भा।पु। १.१४.३२] इति । इति भगवत्-सन्दर्भे अधिकः पाठः ।] ॥१४॥ (भगवत्-सन्दर्भ ८)

———————————————————————————————————————

**जीव-गोस्वामी (क्रम-सन्दर्भः) : **ददर्शेति त्रिकम् । तत्र लोके इति प्राक्तनानां यच्-छब्दानां विशेष्यम् ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत्-प्रेयसीम् अनुवर्ण्य, तं प्रभुं भगवन्तम् अनुवर्णयति—ददर्शेति ॥१४॥

 **॥।**

**॥ २.९.१५ ॥**

**भृत्य-प्रसादाभिमुखं दृग्-आसवं**

**प्रसन्न-हासारुण-लोचनाननम् ।**

**किरीटिनं कुण्डलिनं चतुर्-भुजं**


    **पिताम्बरं**[^२२९]**वक्षसि लक्षितं श्रिया ॥**

**मध्वाचार्यः (भागवत-तात्पर्यम्) : **

मुक्तैः स्व-पार्षदैः पूर्वैर् ब्रह्माद्यैश् चैव संयुतम् ।


    ब्रह्मा ददर्श तपसा भगवन्तं हरिं प्रभुम् ॥ इति गारुडे ॥१५॥

———————————————————————————————————————

**श्रीधर-स्वामी (भावार्थ-दीपिका) : **भृत्यानां प्रसादोऽभिमुखम्, दृग् एव आसव इव द्रष्टॄणां हर्ष-करी यस्य तम्, प्रसन्न-हासम् अरुण-लोचनं चाननं यस्य, वक्षसि स्थितया च श्रिया लक्षितम्, अलंकृतम् इत्य् अर्थः ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । लक्ष दर्शनाङ्कनयोः इति लक्षितमङ्कितम् इति भावः ॥१५॥

———————————————————————————————————————

**जीव-गोस्वामी (क्रम-सन्दर्भः) : **भृत्य-प्रसादेति । दृग् एवासव इव द्रष्टॄणां मद-करी यस्य तम् । श्रिया वक्षो-वाम-भागे स्वर्ण-रेखाकारया ।_।_१५॥ (भगवत्-सन्दर्भ ८)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **दृग् एव आसव इव द्रष्टॄणां हर्ष-करी यस्य तम् । पीताम्बरत्वेन श्याम-वर्णत्वं लभ्यते । श्रिया वक्षो-वाम-भागे स्वर्ण-रेखाकारया ॥१५॥

 **॥।**

**॥ २.९.१६ ॥**

**अध्यर्हणीयासनम् आस्थितं परं**

**वृतं चतुः-षोडश-पञ्च-शक्तिभिः ।**

**युक्तं भगैः स्वैर् इतरत्र चाध्रुवैः**

**स्व एव धामन् रममाणम् ईश्वरम् ॥**

**श्रीधर-स्वामी (भावार्थ-दीपिका) : **अध्यर्हणीयं वरिष्ठं सिंहासनम् । चतस्रः प्रकृति-पुरुष-महद्-अहंकार-रूपाः, षोडश एकादशेन्द्रिय-पञ्च-महाभूताख्याः पञ्च-तन्मात्र-रूपा याः शक्तयस् ताभिर् वृतम् । स्वैर् भगैः स्वाभाविकैर् ऐश्वर्यादिभिः इतरत्र योगिश्व् अध्रुवैर् आगन्तुकैः[^२३०] । साधारणैर् इत्य् अर्थः । एवं सत्य् अपि स्व एव धामन् स्व-स्वरूप एव रममाणम् । अत एवेश्वरम् ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । आगन्तुकत्वात्साधारणैरिति भावः। यद् वा, द्रष्टा ज्ञानक्रियावलाख्याभिः प्रह्वीसत्येशानानुग्रहाख्याभिर्वात्मान्तरात्मपरमात्मज्ञानात्माख्याभिर्वा चतुःशक्तिभिर्वृतं मोचिका सूक्ष्मासूक्ष्मामृताज्ञानामृताव्यापिनीव्योमरूपिण्यनन्ताणिमा-महिमा-गरिमा-लधिमा-प्राप्ति-प्राकाश्येशित्वप्राकाम्याख्याभिः षोडशशक्तिभिः पञ्चभिर्विमलोत्कर्षिणीज्ञानाक्रियायोगाख्याभिश् च वृतम् । यद् वा, चतस्रः शक्तयः पाद्मोत्तरखण्डे योगपीठवर्णनोक्ता धर्माद्याः यथा—


    धर्मज्ञानवलैश्वर्यवैराग्यैः पादविग्रहैः । 

ऋग्यजुःसामाथर्वाणरूपैर्नित्यं वृतं क्रमात् ॥ 

इति षोडशशक्तयश्चण्डाद्याः यथा तत्रैव चण्डादिद्वारपालैश् च कुमदाद्यैश् च रक्षिता नगरीति पूर्वेणान्वयः। ते च—


    चण्डप्रचण्डौ प्राग्द्वारे याम्ये भद्रसुभद्रकौ । 


    वारुण्यां जयविजयौ सौम्ये धातृविधातरौ । 


    कुमुदः कुमुदाक्षश् च पुण्डरीकोऽथ वामनः । 


    शङ्कुकर्णः सर्पनेत्रः सुमुखः सुप्रतिष्ठितः । 

एते दिक्पतयः प्रोक्ताः पुर्यामत्र सुशोभने ॥ 

इति कुमुदादयश् च द्वौ द्वावाग्नेयादिदिक्पतय इत्य् अर्थः । पञ्चशक्तयस्तु—


    कूर्मश् च नागराजश् च वैनतेयस्त्रयीश्वरः । 

छन्दांसि सर्वमन्त्राश् च पीठरूपत्वमाश्रिताः ॥ इति । 

त्रयीश्वर इति वैनतेयविशेषणम् इति सन्दर्भचक्रवर्तिकारौ एवं सत्यपि ऐश्वर्यादियुक्तत्वेऽपि अत एव स्वरूपविस्मरणाभावाद् एव ॥१६॥

———————————————————————————————————————

**जीव-गोस्वामी (क्रम-सन्दर्भः) : **अर्ध्यहणीयेति । चतस्रः शक्तयो धर्माद्याः । पाद्मोत्तर-खण्डे योग-पीठे त एव कथिताः—न बहिरङ्गा अधर्माद्या इति । तथा हि, 


    धर्म-ज्ञान तथैश्वर्य-वैराग्यैः पाद-विग्रहैः । 


    ऋग्-यजुः-सामाथर्वाण-रूपैर् नित्यं वृतं क्रमाद् ॥ इति । 

समस्तान्तस् तथा शब्द-प्रयोगस् त्व् आर्षः । षोडश-शक्तयश् चण्डाद्याः । तथा च तत्रैव—चण्डादि-द्वार-पालैस् तु कुमुदाद्यैः सुरक्षिता [प।पु। ६.२२८.१३] इति । नगरीति पूर्वेणान्वयः। ते च—


        चण्ड-प्रचण्डौ प्राग्-द्वारे याम्ये भद्र-सुभद्रकौ ।


        वारुण्यां जय-विजयौ सौम्ये धातृ-विधातरौ ॥


        कुमुदः कुमुदाक्षश् च पुण्डरीकोऽथ वामनः ।


        शङ्कु-कर्णः सर्व-नेत्रः सुमुखः सुप्रतिष्ठितः ॥


    एते दिक्पतयः प्रोक्ताः पुर्याम् अत्र सुशोभने ॥ [प।पु। ६.२२८.१३-१५] इति ।

कुमुदादयस् तु द्वौ द्वाव् आग्नेयादि-दिक्-पतय इति शेषः । पञ्च-शक्तयः कूर्माद्याः । तथा च तत्रैव—


        कूर्मश् च नागराजश् च वनतेयस् त्रयीश्वरः ।


    छन्दांसि सर्व-मन्त्राश् च पीठ-रूपत्वम् आस्थिता ॥ [प।पु। ६.२२८.२४] इति ॥

त्रयीश्वर इति वैनतेय-विशेषणम् । तस्य छन्दोमयत्वात् । [यद्यप्य् उत्तर-खण्ड-वचनं तत् परम-व्योम-परं तथापि तत्-सादृश्यागमादि-प्रसिद्धेश् च श्री-कृष्ण-योग-पीठम् अपि च तद्वज् ज्ञेयम् । अत्र षोडश-शक्तयः साक्षात् श्री-कृष्ण एव श्री-कृष्ण-सन्दर्भे पुरस्ताद् उदाहरिष्यमाण-प्रभास-खण्ड-वचनात् श्रुतालम्बिन्यादय एव वा ज्ञेया इति । इति भगवत्-सन्दर्भे अधिकः पाठः ।]

स्वैः स्वरूप-भूतैर् ऐश्वर्यादिभिर् युक्तम् इतरत्र योगिषु अध्रुवैः आगन्तुकैः नश्वरैः तत् प्रमादाद् एव कदाचित् तद्-आभास-रूपतयैव प्राप्तैर् इत्य् अर्थः । स्व-स्वरूप एव धामनि श्री-वैकुण्ठे रममाणम् अत एवेश्वरं, कथम् अपि पराधीन-सिद्धित्व-भावात् ॥१६॥ (भगवत्-सन्दर्भ ८)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **चतस्रः शक्तयो धर्माद्याः । पाद्मे वैकुण्ठीय-योग-पीठ-वर्णने त एवोक्ताः, यथा—


        धर्म-ज्ञान तथैश्वर्य-वैराग्यैः पाद-विग्रहैः । 


    ऋग्-यजुः-सामाथर्वाण-रूपैर् नित्यं वृतं क्रमाद् ॥ इति । 

षोडश-शक्तयश् चण्डाद्याः । तथा च तत्रैव—चण्डादि-द्वार-पालैस् तु कुमुदाद्यैः सुरक्षिता [प।पु। ६.२२८.१३] इति । नगरीति पूर्वेणान्वयः। ते च—


        चण्ड-प्रचण्डौ प्राग्-द्वारे याम्ये भद्र-सुभद्रकौ ।


        वारुण्यां जय-विजयौ सौम्ये धातृ-विधातरौ ॥


        कुमुदः कुमुदाक्षश् च पुण्डरीकोऽथ वामनः ।


        शङ्कु-कर्णः सर्व-नेत्रः सुमुखः सुप्रतिष्ठितः ॥


    एते दिक्-पतयः प्रोक्ताः पुर्याम् अत्र सुशोभने ॥ [प।पु। ६.२२८.१३-१५] इति ।

पञ्च-शक्तयः कूर्माद्याः । तथा च तत्रैव—


        कूर्मश् च नागराजश् च वनतेयस् त्रयीश्वरः ।


    छन्दांसि सर्व-मन्त्राश् च पीठ-रूपत्वम् आस्थिता ॥ [प।पु। ६.२२८.२४] इति ॥

त्रयीश्वर इति वैनतेय-विशेषणम् । चतस्रः—प्रकृति-पुरुष-महद्-अहङ्कार-रूपाः । षोडश—एकादशेन्द्रिय-महा-भूताख्याः । पञ्च तन्मात्र-रूपाः शक्तयो यास् ताभिर् वृतम् इति स्वामि-चरणानां व्याख्या च नासङ्गता । मायापि तत्र महद्-आदिभिः सह भक्तिं कुर्वाणा तिष्ठत्य् एव । त्रिपाद्-विभूतेः स्वरूप-शक्ति-मय्यास् तस्याः सर्व-शक्त्य्-आश्रयत्वात् । न यत्र माया किम् उतापरे हरेः [भा।पु। २.९.१०] इत्य् अत्र माया-महद्-आदि-विक्रमो जीव-मोहन-रूपस् तत्र नास्तीति काल-विक्रम-पद-साहचर्याद् व्याख्येयम् । अत एव वक्ष्यते मञ्जु-महिम-दर्शने—चतुर्विंशतिभिस् तत्त्वैः परीता महद्-आदिभिः इति । स्वैर् भगैः स्वाभाविकैर् ऐश्वर्यादिभिः । इतरत्र ब्रह्मादिषु अध्रुवैर् आगन्तुकैर् नश्वरैः । स्व-स्वरूप एव धामानि वैकुण्ठे ॥१६॥

 **॥।**

**॥ २.९.१७ ॥**

**तद्-दर्शनाह्लाद-परिप्लुतान्तरो**

**हृष्यत्-तनुः प्रेम-भराश्रु-लोचनः।**

**ननाम पादाम्बुजम् अस्य विश्व-सृग्**

**यत् पारमहंस्येन पथाधिगम्यते ॥**

**श्रीधर-स्वामी (भावार्थ-दीपिका) : **तस्य दर्शनेन य आह्लादस् तेन परिप्लुतं व्याप्तम् आन्तरम् अन्तःकरणं यस्य। हृष्यन्ती रोमाञ्चिता तनुर् यस्य । प्रेम-भरेणाश्रूणि लोचनेषु यस्य । विश्व-सृक् ब्रह्मा । पारमहंस्येन पथा ज्ञान-मार्गेण ॥१७॥

———————————————————————————————————————

**जीव-गोस्वामी (क्रम-सन्दर्भः) : **तद्दर्शनेति । आह्लादेन हृष्यत्-तनुः प्रेम-भरेण त्व् अश्रु-लोचन इति विवेकः । यत्-पादाम्बुजं पारमहंस्येन पथाधिगम्यते इति सच्चिदानन्दत्वं तस्य व्यनक्ति । पारमहंस्यम् अत्र भागवत-पारमहंसत्वं ज्ञेयं, भागवत-परमहंस-दयित-कथाम् इति पञ्चमोक्तेः ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परमहंसा भक्ताः । प्रियाः परमहंसानाम् इत्य् अत्र तथा व्याख्यानात् । भागवत-परमहंस-दयित-कथां [भा।पु। ५.१.५] इति पञ्चमोक्तेश् च । तेषां भावः पारमहंस्यं भक्ति-योगस् तेन पथा—भक्त्याहम् एकया ग्राह्यः [गीता ११.५५] इति भगवद्-उक्तेः ॥१७॥

 **॥।**

**॥ २.९.१८ ॥**

**तं प्रीयमाणं समुपस्थितं कविं**

**प्रजा-विसर्गे निज-शासनार्हणम्।**

**बभाष ईषत्-स्मित-शोचिषा गिरा**


    **प्रियः प्रियं प्रीत-मनाः करे स्पृशन् ॥**[^२३१]

**श्रीधर-स्वामी (भावार्थ-दीपिका) : **तं ब्रह्माणं भगवान् बभाषे । प्रजा-विसर्गे कार्ये निज-शासनार्हणं स्व-नियोगार्हम् । प्रजा-विसर्गे समुपस्थितम् इति वान्वयः । ईषत्-स्मितेन शोचिर् दीप्तिः शोभा यस्यास् तया गिरा ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **ज्ञानमार्गेणाहिंसादिजन्येन प्रीयमाणं हृष्यन्तम् । तदा नत्यवसरे। ईषद्वभाषे इति योज्यम् । महान्तो हि प्रकृत्या मितभाषिणः इत्य्-उक्तेः । ईषद्धासस्यैव स्मितत्वात्तेनेषत्पदं न योज्यं पुनरुक्तेः। प्रजाविसर्गे निजशासनार्हणम् इति सम्भन्धे प्रजाविसर्गेतरनिजशासनानर्हम् इति प्रतीतिः स्यादतः समुपस्थितम् इति वेत्युक्तम् । करस्पर्शेन हि प्रीत्यतिशयो द्योत्यते ॥१८॥

———————————————————————————————————————

**जीव-गोस्वामी (क्रम-सन्दर्भः) : **तं प्रीयमाणम् इति । तं ब्रह्माणं भगवान् बभाषे । प्रजा-विसर्गे कार्ये निजस्य स्वांश-भूतस्य पुरुषस्य शासनेऽर्हणं योग्यम् । नन्व् असौ पुरुष एव तम् अनुगृह्णातु भगवतस् तु परावस्थत्वात् तेन प्राकृत-सृष्टि-कर्त्रा सम्बन्धोऽपि न सम्बन्ध इत्य् आशङ्क्य तस्य भक्त-वात्सल्यातिशयम् इत्य् आह, प्रियं तस्मिन् प्रेमवन्तम् । यतः सोऽपि प्रियः प्रेम-वशः । तत्रापि प्रीयमाणम् इति प्रीतमना इति च विशेषणं तदानीं प्रेमोल्लासातिशय-द्योतकम् । तस्मिन् स्व-विषयक-प्रीति-चिह्न-दर्शनेन तस्यापि तत्र प्रीत्य्-अतिशयं व्यञ्जयति ईषत् स्मित-शोचिषेति । गिरेति करे स्पृशन्न् इति च ॥१८॥ (भगवत्-सन्दर्भ ८)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रजा-सर्गे कार्ये निज-शासनम् अर्हतीति तम् । ईषत्-स्मितेन शोचिर् दीप्तिर् यस्यास् तया गिरा ॥१८॥

 **॥।**

**॥ २.९.१९ ॥**

**श्री-भगवान् उवाच—**


    **त्वयाहं तोषितः सम्यग्**[^२३२]** वेद-गर्भ सिसृक्षया । \
चिरं भृतेन तपसा दुस्तोषः कूट-योगिनाम् ॥ **

**श्रीधर-स्वामी (भावार्थ-दीपिका) : **सिसृक्षया हेतुना चिरं सम्भृतेन तपसाहं सम्यक् तोषितः । दुस्तोषस् तोषयितुम् अशक्यः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **वेदगर्भेति । भावि वेदगर्भवं स्वामन्त्रणेनाहेति भावः । कूटयोगिनां योगच्छद्मानामलीकवचनपराणां कलियुगे प्रायेण कूटयोगिन एव भविष्यन्ति ते च स्वसङ्गिभिः सह नरके गमिष्यन्ति—


    कलौ पाखण्डपन्थानो मुण्डाः केशादिधारिणः । 


    बहवः प्रचरिष्यन्ति वेदविप्रामरद्रुहः । 


    स्वदृब्धवाचा लोकांस्ते चालयिष्यन्ति धर्मतः । 


    ते च तदनुगाः सर्वे यम्यदण्डेन ताडिताः । 

कुम्भीपाकादिषु चिरं वत्स्यति नात्र संशयः ॥ 

इत्य्-आदिकौशिकसंहितोक्तेरलं प्रसक्तानुप्रसक्त्या ॥१९॥

———————————————————————————————————————

**जीव-गोस्वामी (क्रम-सन्दर्भः) : **त्वयाहम् इति । सिसृक्षयोपलक्षितेन न तु विशिष्टेन, मद्-भक्ति-प्रभावेण तद्-वासनाया गुणीभूतत्वात् । अत एव चिरं भृतेनेति । यतः कूट-योगिनाम् इति अप्रोज्झित-कैतवानाम् अहं दुस्तोष इति ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वेद-गर्भेति सम्बोधयन् वेदान् सञ्चारयति । सिसृक्षया हेतुना चिरं भृतेन तपसा । दुस्तोषस् तोषयितुम् अशक्यः । सध्र्युक् सम्यक् ॥१९॥

 **॥।**

**॥ २.९.२० ॥**

**वरं वरय भद्रं ते वरेशं माभिवाञ्छितम् ।**


    **ब्रह्मञ् छ्रेयः-परिश्रामः पुंसो**[^२३३]**मद्-दर्शनावधिः ॥ **

**श्रीधर-स्वामी (भावार्थ-दीपिका) : **मा इति माम् । श्रेयसां फलानां परि-श्रामः परिश्रमः साधन-प्रयासः मम दर्शनम् अवधिर् यस्य स तथा । अतोऽधिकं तु पुनः फलं नास्तीत्य् अर्थः ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **वरेशं वरान् दातुं समर्थम् । ब्रह्मन्निति वरदानपात्रतोक्ता । इत्य् अर्थ इति मद्दर्शनादधिकं किञ्चिदपि जगति नास्ति वरेणैतावतैवालं यद्भवान्मेऽक्षिगोचरः इत्य्-आदिमार्कण्डेयोक्तेः । त्वद्दर्शने सर्वे वराः प्राप्ताः स्युः सर्वे पदा हस्तिपदे निमग्नाः इति न्यायेनेति भावः ॥२०॥

———————————————————————————————————————

**जीव-गोस्वामी (क्रम-सन्दर्भः) : **मद्-दर्शनावधिर् इति । मद्-दर्शनस्यान्तर्-भूत-सर्व-फलत्वाद् इति भावः ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मा माम् । वाञ्छितं वस्तु वृणु, याचस्वेति यावत् । श्रेयः-परिश्रामः श्रेयसां श्रवणादि-साधनानां परिश्रामः फलार्थकः प्रयासो मद्-दर्शनावधिर् एव—मद्-दर्शनाद् अन्यस्य फलस्य मद्-भक्तैर् अग्राह्यत्वाद् इति भावः ।२०॥

 **॥।**

**॥ २.९.२१ ॥**

**मनीषितानुभावोऽयं मम लोकावलोकनम् ।**

**यद् उपश्रुत्य रहसि चकर्थ परमं तपः ॥ **

**मध्वाचार्यः (भागवत-तात्पर्यम्) : **मनीषित्ं तपः ॥२१॥

———————————————————————————————————————

**श्रीधर-स्वामी (भावार्थ-दीपिका) : **एतच् च मत्-कृपयैव त्वया प्राप्तम् इत्य् आह । मनीषितम् इच्छा तुभ्यम् इदं दातव्यम् इति या ममेच्छा तस्यानुभावोऽयम् । कोऽसौ तम् आह । मम लोकस्यावलोकनं यत् । न चेदं मयैव तपो-बलेन प्राप्तम् इति स्वातन्त्र्यं मन्यस्व तत्-प्रवृत्तेर् अपि मत्-कृतत्वाद् इत्य् आह । रहसि तप तपेति यद् वच उपश्रुत्य परमं तपश् चकर्थ कृतवान् असि ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **एतचच् मद्दर्शनं चा ॥२१॥

———————————————————————————————————————

**जीव-गोस्वामी (क्रम-सन्दर्भः) : **मनीषितेत्य् अर्धकम् ।_।_२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मनीषिणो भावः मनीषिता पाण्डित्यं, तस्या अयम् अनुभावः व्यञ्जकः । मम लोकावलोक एव पाण्डित्यं व्यनक्ति, न तु बहु-शास्त्राध्ययनाध्यापनादिर् इत्य् अर्थः । ने केवलम् अधुनैव त्वयि मम प्रीतिर् अपि तु तपसः पूर्वम् अपीत्य् आह—रहसि तप तपेति यद् वच उपश्रुत्य, परमं तपश् चकर्थ कृतवान् असि ॥२१॥

 **॥।**

**॥ २.९.२२ ॥**

**प्रत्यादिष्टं मया तत्र त्वयि कर्म-विमोहिते ।**

**तपो मे हृदयं साक्षाद् आत्माहं तपसोऽनघ ॥**

**मध्वाचार्यः (भागवत-तात्पर्यम्) : **कर्म-विमोहिते, इदं कार्यम् इत्य् अजानति । हृदयं प्रियम् । प्रियं हृदयम् उद्रिक्तं कान्तम् इत्य् अभिधीयते । इत्य् अभिधानात् ।


        तपः प्रियं सदा विष्णोस् तपसैवाप्यते हरिः ।


        स्वयं च तपसैवेदं बिभर्ति ज्ञानम् एव हि ॥


        तपः-शब्दाभिधं प्रोक्तं ज्ञान-रूपो हरिर् यतः ।


    ज्ञान-वीर्यो ज्ञान-बलो ज्ञानानन्द उदाहृतः ॥ इति बृहत्-संहितायाम् ॥२२-२३॥ 

———————————————————————————————————————

**श्रीधर-स्वामी (भावार्थ-दीपिका) : **तद् अपि त्वं प्रति मयैवादिष्टम् उपदिष्टम् । कदा ? तत्र तदा सृष्ट्य्-आरम्भे त्वयि कर्मणि कार्येऽर्थे विमोहिते सति । किं च, तपो नाम ममैव शक्तिर् इत्य् आह—तपो मे हृदयम् अन्तरङ्गा शक्तिः, आत्मा स्वरूपम् । यस्य ज्ञानमयं तपः इति श्रुतेः ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **विमोहिते किं कर्तव्यं कथं कर्तव्यमित्यज्ञतवति सति न केवलं त्वयेव तपसा सामर्थ्ये भविष्यति किंतु ममापि तद् एव शक्तिरित्याह **किं च इति**। तपसो भगवच्छक्तित्वे प्रमाणाह यस्येति । यस्य भगवतः ज्ञानमयं ज्ञानप्रचुरज्ञानस्वरूपं वा तु कायक्लेशसाध्यं तप इति श्रुतिपदार्थः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् अपि त्वां प्रति मयैवादिष्टम् । कदा ? तत्र तदा, सृष्ट्य्-आरम्भे । त्वयि कर्मणि कर्तव्येऽर्थे विमोहिते सति । किं च, तपो नाम ममैव विद्या-शक्ति-वृत्तिर् इत्य् आह—तपो मे हृदयम् इति । जीवस्य विषय-भोग-त्याग एव भक्त्य्-अनुकूलत्वात् ममेप्सितम् इत्य् अर्थः । अत एव प्रसिद्धं मम वचनम्—यस्याहम् अनुगृह्णामि हरिष्ये तद्-धनं शनैः [भा।पु। १०.८८.८] इति । तच् च तपो यदि मत्-प्राप्त्य्-अर्थकं स्यात् तदैव, नान्यथेत्य् आह—तपसोऽहम् आत्मेति । मां विना तपो निरात्मकं मृतकम् इव कामिनां स्याद् इति । यद्यपि सिसृक्षोस् तवापि तपस् तादृशम् एव, तथापि सिसृक्षायां मयैव प्रवर्तितत्वात्, तव तपसश् च मयानुमोदितत्वात् तद् इदं तपो निष्काम-कल्पम् एव, इत्य् अहं स्वं स्व-लोकं च त्वाम् अदर्शयम् ॥२२॥

 **॥।**

**॥ २.९.२३ ॥**

**सृजामि तपसैवेदं ग्रसामि तपसा पुनः ।**

**बिभर्मि तपसा विश्वं वीर्यं मे दुश्चरं तपः ॥**

**श्रीधर-स्वामी (भावार्थ-दीपिका) : **ग्रसामि संहरामि । बिभर्मि पालयामि । वीर्यं शक्तिः ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एव स्फुटयति पदार्थविषयाशेषज्ञानाभावे सर्जनाद्यनुषपत्तेस्तपसैव ज्ञानरूपेण ॥२३॥

———————————————————————————————————————

**जीव-गोस्वामी (क्रम-सन्दर्भः) : **तपो मे इति । तपस् तादृश-भक्त्यात्मकम् एवात्र गृह्यते । तत् तु हृदयं तद्-आवेशित्वेन तत्-तादात्म्यापन्नत्वात् तद्-रूपम् एव । आत्मा आश्रयः तस्य ममैव शक्तित्वात् । तपसैवेति । भक्तेच्छयैव मम सर्वत्र प्रवृत्तेः । अतो यत् किञ्चिन् मम वीर्यं शक्तिः तप तप एवेति ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मम तु ह्लादिनी-शक्ति-पतेर् वैषयिक-भोग-त्यागः स्वाभाविक इत्य् अहं सदैव तपस्वीत्य् आह—सृजामीत्य् आदि । तेन तपसः सृष्ट्य्-आदि-सामर्थ्यं मम् एव किञ्चिद् भवत्व् इति ध्वनितम् ॥२३॥ 

 **॥।**

**॥ २.९.२४ ॥**

**ब्रह्मोवाच—**

**भगवन् सर्व-भूतानाम् अध्यक्षोऽवस्थितो गुहाम् ।**


    **वेद ह्य् अप्रतिरुद्धेन**[^२३४]** प्रज्ञानेन चिकीर्षितम् ॥**

**श्रीधर-स्वामी (भावार्थ-दीपिका) : **अध्यक्षोऽधिष्ठाता । गुहां गुहायां बुद्धाव् अवस्थितः सन् यद्य् अपि वेद तथापीत्य् उत्तरेणान्वयः ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **हे भगवन्निति । अप्रच्युतज्ञान त्व् अमाह तदेवाह अप्रतिरुद्रेनेति ॥२४॥

———————————————————————————————————————

**जीव-गोस्वामी (क्रम-सन्दर्भः) : **वेदेति वेत्थेत्य् अर्थः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गुहां गुहायां बुद्ध्याव् इत्य् अर्थः । वेद वेत्थ ॥२४॥

 **॥।**

**॥ २.९.२५ ॥**


    तथापि नाथमानस्य[^२३५]नाथ नाथय नाथित**म् ।**


    परावरे यथा रूपेजानीयां ते त्व्[^२३६]अरूपिणः ॥

**श्रीधर-स्वामी (भावार्थ-दीपिका) : **नाथमानस्य याचमानस्योपतप्यमानस्येति वा । हे नाथ, नाथय आशंसय प्रयच्छ । नाथितं याचितम् । नाथृ नाधृ यञ्चोपतापैश्वर्याशीःषु । नाथितम् एवाह—परं[^२३७] सूक्ष्मम् अवरं स्थूलं च ते रूपं यथा जानीयाम् ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **नाथेति । एतेन स्वस्य शिष्यत्वं हरेर्गुरुत्वञ्चोक्तम् । द्वे वाव ब्रह्मणो रूपे इति श्रुतेः ॥२५॥

———————————————————————————————————————

**जीव-गोस्वामी (क्रम-सन्दर्भः) : **अरूपिणः अप्राकृत-रूपिणस् तव परं यद् अप्राकृतं रूपम् अवरं च यत् प्राकृतं ते रूपे ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नाथमानस्य याचमानस्योपतप्यमानस्येति वा । हे नाथ, नाथय आशंसय । नाथितं याचितम् । नाथृ नाधृ यञ्चोपतापैश्वर्याशीःषु । नाथितम् एवाह—अरूपिणो रूपं प्राकृतं नित्य-योगित्वेन न यस्यास्ति तस्य, नित्य-योगे इणिः । पदं यद् अप्राकृतं रूपम् अवरं च यत् प्राकृतं ते रूपे ॥२५॥

 **॥।**

**॥ २.९.२६-२७ ॥**

**यथात्म-माया-योगेन नाना-शक्त्य्-उपबृंहितम् ।**

**विलुम्पन् विसृजन् गृह्णन् बिभ्रद् आत्मानम् आत्मना ॥**

**क्रीडस्य् अमोघ-सङ्कल्प ऊर्णनाभिर् यथोर्णुते ।**


    **तथा तद्-विषयां**[^२३८]**धेहि मनीषां मयि माधव ॥**

**श्रीधर-स्वामी (भावार्थ-दीपिका) : **यथा च त्वं क्रीडसि, तथा तद्-विषयां मनीषां मयि **धेह्**इ इत्य् उत्तरेणान्वयः। नाना-शक्त्य्-उपबृंहितं विश्वं विलुम्पन् संहरन्, विविधं सृजन्, बिभ्रत् पालयन्, आत्मना स्वयम् एव आत्मानं ब्रह्मादि-रूपं गृह्णन् क्रीडसि । ऊर्णुते तन्तुभिर् आत्मानम् आच्छादयति ॥२६-२७॥

———————————————————————————————————————

**वंशीधरः (भावार्थ-दीपिका-प्रकाशः) : **यथेति युग्मकम् । आत्मनो मायायोगो योगमाया च तयोर् द्वन्द्वैक्यं तेन मायया बहिरङ्गशक्त्या नानाशक्त्युपबृंहितं द्रव्यज्ञानक्रियाशक्तिसमेतं विश्वं विलुम्पन्संहरन् विसृजन् विविधं सृजन् बिभ्रत्पालयन् आत्मना स्वयमेवात्मानं गृह्णन्स्वस्वरूपं प्रकटयन् क्रीडसि । ऊर्णुते तन्तुसन्तानं करोति । योगमायापक्षे मायिकप्रपञ्चान्तर्वर्तिलोके तत्रैव नानाशक्त्युपबृंहितं ह्लादिन्यादिशक्तिगणपरिपूरितमात्मानं स्वं स्वीयं च वास्तवं वस्तु अनन्यसिद्धत्वादात्मनैव गृह्णन्योगमाययान्तरङ्गशक्त्या तञ्च किञ्चिद्विलुम्पन्कम् अपि भक्तं प्रति आवृण्वन किं च, द्विसृजन् विविधं प्रकाशयन् किञ्चिद्विभ्रत्कम् अपि कालं भूयान् क्रीडसि । ऊर्णनाभिदृष्टान्तस्तु स्थूलत उभयत्राप्यात्मैककारणत्वमात्रांशेन ज्ञेयः। मयि धेहि अहं मायां योगमायां तत्तत्प्रकाशितं वस्तु च जानीयामित्यर्थः। तत्र पररूपजिज्ञासायामुत्तरं ज्ञानमित्य्-आदिभिः अवररूपजिज्ञासायामुत्तरं तत्रैव ऋतेर्थम् इत्य्-आदिना मायामायिकयोरेकात्मकत्वात् । यथात्ममायायोगेत्यस्य समाधानं यद्रूपगुण-कर्मक इत्य् अनेन भविष्यति । हे माधवेति मायायाः कर्तृत्वेन ज्ञानदाने समर्थम् इति भावः ॥२६॥

———————————————————————————————————————

**जीव-गोस्वामी (क्रम-सन्दर्भः) : **यथेति युग्मकम् । ऊर्णुते तन्तु-सन्तानडिकं करोतीत्य् अर्थः । तद् यथा यथोर्णनाभिर् हृदयाद् ऊर्णां सन्तत्य, वक्त्रतस् तथा विहृत्य भूयस् तां ग्रसत्य् एवं महेश्वर । इति तत्र पर-रूप-जिज्ञासायाम् उत्तर-ज्ञानम् इत्य् आदिभिः अवर-रूप-जिज्ञासायाम् उत्तरं तत्रैव ऋतेर्ऽथं [भा।पु। २.९.३३] इत्य्-आदिना माया-मायिकयोर् एकात्मकत्वाद् यथात्म-मायेत्य् अस्य समाधनं यद्-रूप-गुण-कर्मक [भा।पु। २.९.३१] इत्य् अनेन भविष्यति ॥२६-२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आत्मनो माया च योगा योगमाया च तयोर्  द्वन्द्वैक्यं तेन । तत्र मायया बहिरङ्ग-शक्त्या नाना-शक्त्य्-उपबृंहितं द्रव्य-ज्ञान-क्रिया-शक्ति-समेतं विश्वं विलुम्पन् विसृजन् विविधं सृजन् बिभ्रत् पालयन् आत्मना स्वयम् एव आत्मानं गृह्णन् स्व-स्वरूपं प्रकटयन् क्रीडसि, ऊर्णुते तन्तु-सन्तानं करोति । योग-माया-पक्षे मायिक-प्रपञ्चान्तर्वर्ति-लोके तत्रैव नाना-शक्त्य्-उपबृंहितं ह्लादिन्य्-आदि-शक्ति-गण-परिपूरितम् आत्मानं स्वं स्वीयं च वास्तवं वस्तु अनन्य-सिद्धत्वाद् आत्मनैव गृह्णन्, योगमायया अन्तरङ्ग-शक्त्या, तं च किञ्चिद् विलुम्पन् कम् अपि भक्तं प्रति आवृण्वन् किञ्चिद् विसृजन् विविधं प्रकाशयन् किञ्चिद् बिभ्रत् कम् अपि कालं पुष्यन् क्रीडसि । ऊर्ण-नाभि दृष्टान्तस् तु स्थूलत उभयत्राप्य् आत्मैक-कारणत्व-मात्रांशेन ज्ञेयः । मयि धेहि अहं मायां योगमायां च तत्-तत्-प्रकाशितं वस्तु च जानीयाम् इत्य् अर्थः ॥२६-२७॥

 **॥।**

**॥ २.९.२८ ॥**

**भगवच्-छिक्षितम् अहं करवाणि ह्य् अतन्द्रितः ।**

**नेहमानः प्रजा-सर्गं बध्येयं यद्-अनुग्रहात् ॥**

**श्रीधर-स्वामी (भावार्थ-दीपिका) : **तत् किं सृष्टेर् उद्विग्न एव तत्त्व-ज्ञानं प्रार्थयसे ? नेत्य् आह—भगवता त्वया शिक्षितम् अनुशिष्टम् अतन्द्रितोऽनलसः सन् करिष्यामि । तर्हि किम् अनेन तत्त्व-ज्ञानेन ? तत्राह—यस्माद् एवम्-भूतात् तवानुग्रहात् प्रजा-सर्गम् ईहमानः कुर्वन्न् अप्य् अहंकारादिभिर् बद्धो न भवेयम् इति ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **भगवच्छिक्षितमित्यत्रोपदेश एतन्मतं समातिष्ठेत्यादिना भविष्यति ॥२८॥

———————————————————————————————————————

**जीव-गोस्वामी (क्रम-सन्दर्भः) : **भगवच्-छिक्षितम् इत्य् अत्रोपदेश एतन्-मतं समातिष्ठ [भा।पु। २.९.३६] इत्य्-आदिना भविष्यति ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, भगवता शिक्षितं करवाणीति काम् अपि स्व-भजन-शिक्षां गुरुः शिष्यायेव मह्यं देहीति भावः । यतस् त्वद्-अनुग्रहात् प्रजा-सृष्टिम् ईहमानः कुर्वन्न् अपि अहङ्कारादिभिर् न वध्येयं बद्धो न भवेयम् ॥२८॥

 **॥।**

**॥ २.९.२९ ॥**

**यावत् सखा सख्युर् इवेश ते कृतः **

**प्रजा-विसर्गे विभजामि भो जनम् ।**

**अविक्लवस् ते परिकर्मणि स्थितो **

**मा मे समुन्नद्ध-मदोऽज मानिनः ॥**

**श्रीधर-स्वामी (भावार्थ-दीपिका) : **अवश्यं च मदो भविता, स तु कंचित् कालं मा भूद् इति प्रार्थयते—यावद् इति । भो ईश, ते त्वया लौकिकस्य सख्युः सखेवाहं कृतः कर-स्पर्शनादिना ममत्वेन संमानितः सन् प्रजा-सर्ग-रूपे तव परिकर्मणि सेवायां स्थितो ‘विक्लवो ‘व्याकुल एव यावज् जनं विभजाम्य् उत्तम-मध्यमादि-भेदेन सृजामि, तावत् त्वत्-संमानाद् अहम् अप्य् अजः स्वतन्त्र इति मानिनो मे समुन्नद्ध उत्कटो मदो मा भूत् । यद् वा, मदो मा समुन्नद्ध[^२३९] मा समुन्नह्यताम् । उद्रिक्तो न भवेद् इत्य् अर्थः ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **मनोवाञ्छितं प्रार्थयते—यावद् इति । हे ईश सर्व कर्तुं समर्थेति भावः। सखेव कृत इति सख्यभक्तिम् एव प्राप्नुयाम् इति । किं च,  स्रष्टृत्वावस्थानन्तरं यावदधिकारमवस्थितिराधिकारिकाणाम् इति न्यायेन मुक्तिर् एव भविष्यतीति भावः । सम्भवत्वाद् आह यद् वेति । इत्य् अर्थ इति । आत्मनेपदमार्षम् । नह धातोलुर्ङि प्रथमपुरुषैकवचनं न माङ्योगे इत्यडभाव इति भावः ॥२९॥

———————————————————————————————————————

**जीव-गोस्वामी (क्रम-सन्दर्भः) : **यावद् इति स्रष्टृत्वावस्थानानन्तरं तु यावद्-अधिकारिकाणाम् इति न्यायेन मुक्तिर् एव मम भविष्यतीति भावः ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मनो-वाञ्छितम् अभिव्यञ्जयन् प्रार्थयते—यावद् इति । हे ईश ! ते त्वया सख्युः सखेव दासाभासोऽप्य् अहं कृतः कर-स्पर्शनादिना व्यवहृतः । अतः सख्य-भक्तिम् एवाहं प्राप्नुयाम् इति । किं च, यावद्-अधिकारम् अवस्थितिर् आधिकारिकाणाम् इति न्यायेन स्वायुः-पर्यन्तं यावत्, प्रजानां विसर्गे विविध-सृष्टौ । भोः परमेश्वर ! जनं विभजामि उत्तमाधम-मध्यम-भेदेन विभक्तं करोमि । कीदृशः ? ते तव, परिकर्मणि परिचर्यायां, अविक्लवोऽव्याकुलः, सावधानतया स्थितः सन्न् इत्य् अर्थः । तावत् समुन्नद्धः उत्कटो मदो मे मम मा भूत् ॥२९॥

 **॥।**

**॥ २.९.३० ॥**

**श्री-भगवान् उवाच—**

**ज्ञानं परम-गुह्यं मे यद् विज्ञान-समन्वितम् ।**

**स-रहस्यं तद्-अङ्गं च गृहाण गदितं मया ॥**

**मध्वाचार्यः (भागवत-तात्पर्यम्) :** 


            येन येन यथा ज्ञात्वा नियतं मुक्तिर् आप्यते ।


            तद् विज्ञानम् इति प्रोक्तं ज्ञानं साधारणं स्मृतम् इति वामने ॥३०॥

———————————————————————————————————————

**श्रीधर-स्वामी (भावार्थ-दीपिका) :ज्ञानं** शास्त्रोत्थम् । **विज्ञानम्** अनुभवः । **रहस्यं** भक्तिः, सुगोप्यम् अपि वक्ष्यामि [भा।पु। ११.११.४९] इत्य्-आदि निर्देशात् । तस्य **अङ्गं** साधनम् ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **अथ तत्र परमभागवताय ब्रह्मणे श्री-भागवताख्यं निजं शास्त्रमुपदेष्टुं तत्प्रतिपाद्यतमं वस्तुचतुष्ट्यं प्रतिजानीते ज्ञानमित्य्-आदिषट्कं मम भगवतो ज्ञानं शब्दद्वारा याथार्थ्यनिर्द्धारणं मया गदितं सद्गृहाणेत्यन्यो न जानातीति भावः । यतः परमगुह्यं ब्रह्मज्ञानादपि रहस्यतमं मुक्तानाम् अपि सिद्धानाम् इत्याद्युक्तेः। तच्च विज्ञानेन तदनुभवेनापि युक्तं गृहाण न चैतावदेव किन्तु सुरहस्यं तत्रापि रहस्यं यत्किमप्यस्ति तेनापि सहितं तच्च प्रेमभक्तिरूपमित्यग्रे व्यञ्जयिष्यते तथा तदङ्गं च गृहाण तच्च सति त्वपराधाख्यविध्ने नष्ट झटिति विज्ञानरहस्ये प्रकटयेत् । तस्मात्तस्य ज्ञानस्य सहायं च गृहाणेत्यर्थः। तच्च श्रवणादिभक्तिरूपमित्यग्रे व्यञ्जयिष्यते । यद् वा, सरहस्यम् इति तदङ्गस्यैव विशेषणं ज्ञेयं सुहृदाविव मिथः संवर्द्धकयोरेकत्रावस्थानाद् इति सन्दर्भः । विश्वनाथः। तत्र परावरे यथारूपे जानीयामित्य् अनेन तवाप्राकृतं रूपं प्राकृतं च रूपं कीदृशम् इति यथात्ममायायोगेनेत्यनेन तव माया योगमाया च कीदृशीति यथा क्रीडसीति मायाधिकृतेषु योगमायाधिकृतेषु च लोकेषु तव केन प्रकारेण क्रीडेति भगवच्छिक्षितमहं करवाणि ह्यतन्द्रित इत्य् अनेन मदभीष्टसिद्ध्यर्थं तच्छिक्षितं किं मम कर्तव्यम् इति ब्रह्मणा क्रमेण दृष्टस्य वस्तुचतुष्टयस्य चतुःश्लोक्या क्रमेणैवोत्तरं दातुं भगवान्प्रतिजानीते—ज्ञानम् इति । एतद् एव भगवद्दत्तोत्तरचतुष्टयात्मकम् एव श्री-भागवतं शास्त्रं भगवत्प्रोक्तत्वेन प्रसिद्धमित्याहुः । न केवलं मद्रूपस्य ज्ञानम् एव तुभ्यं ददाम्यपि तु विज्ञानेनानुभवेन समन्वितं यत्तदपि । किं च,  परमगुह्यं निर्विशेषब्रह्मज्ञानादपि श्रेष्ठत्वाद् इति भावः । किं च,  रहस्यं प्रेमभक्तिञ्च स प्रसिद्धस्त्वं गृहाण सुगोप्यम् अपि वक्ष्यामीत्यादिनिर्देशात्तस्य रहस्यत्वं ज्ञेयं तस्य रहस्यस्याङ्गं साधनभक्ति-योगस्तं चेति त्वयापृष्टमप्येतत्त्रयं कृपयैव वक्ष्यामि किं वा भगवच्छिक्षितमहं करवाणीत्यनेनैवैतत्त्रिकम् अपि त्वया पृष्टम् एवेति चतुर्थश्लोक एव रहस्यत्वाद्वहिरङ्गलोकागम्यतयैव वक्ष्यामि अत्र रहस्यतदङ्गयोरेतयोर् नामाग्रहणं प्रथमोक्ताद्गुह्यज्ञानाद् अप्य् अतिगोप्यत्वमुत्कृष्टत्वञ्च बोधयतीति ज्ञेयं मया निगदितं गृहाणेत्यवदधानम् अपि ब्रह्माणं विशेषतोऽवधापयति ॥३०॥

———————————————————————————————————————

**जीव-गोस्वामी (क्रम-सन्दर्भः) : **अथ तत्र परम-भागवताय ब्रह्मणे श्रीमद्-भागवताख्यं निजं शास्त्रम् उपदेष्टुं तत्-प्रतिपाद्यतमं वस्तु-चतुष्टयं प्रतिजानीते—ज्ञानम् इत्य्-आदि षट्कम् । **मे** मम भगवतो **ज्ञानं** शब्द-द्वारा याथार्थ्य-निर्धारणं **मया गदितं** सत् **गृहाण** इत्य् अन्यो न जानातीति भावः । यतः **परम-गुह्यं** ह्य् अज्ञानाद् अपि रहस्यतमं मुक्तानाम् अपि सिद्धानां [भा।पु। ६.१४.५] इत्य्-आदेः । तच् च **विज्ञानेन** तद्-अनुभावेनापि युक्तं गृहाण । न चैतावद् एव । 

किं च, **स-रहस्यं** तत्रापि रहस्यं यत् किम् अप्य् अस्ति, तेनापि सहितम् । तच् च प्रेम-भक्ति-रूपम् इत्य् अग्रे व्यञ्जयिष्यते । तथा **तद्-अङ्गं** च गृहाण। तच् च सति त्व् अपराधाख्य-विघ्ने न झटिति विज्ञान-रहस्ये प्रकटयेत् । तस्मात् तस्य ज्ञानस्य सहायं च गृहाणेत्य् अर्थः । तच् च श्रवणादि-भक्ति-रूपम् इत्य् अग्रे व्यञ्जयिष्यते । 

यद् वा, स-रहस्यम् इति तद्-अङ्गस्यैव विशेषणं ज्ञेयम् । सुहृदोर् इव मिथः संवर्धकयोर् एकत्रावस्थानात् ॥३०॥ [भगवत्-सन्दर्भः १०२]

**श्रीनिवासाचार्य-कृत-चतुः-श्लोकी-भाष्यं : **श्री-भगवान् उवाचेति । भगवन्तो ज्ञान-शक्ति-वैराग्यैश्वर्य-वीर्य-तेजोवन्तः षड्-गुण-युक्ताः । अत एव—

ऐश्वर्यस्य समग्रस्य वीर्यस्य यशसः श्रियः ।

ज्ञान-वैराग्ययोश् चैव षण्णां भग इतीङ्गना ॥ [वि।पु। ६.५.७४]

भगवन्तस् त्रिपाद्-विभूति-युक्ताः श्री-वैकुण्ठ-नाथादयः पूर्णाः । श्री-कृष्णस् तु स्वयं भगवान् चातुष्पादिक-विभूतिमान् श्री-गोपाल-रूपी पूर्णतमः । तथा हि श्री-गोपाल-वाक्यं ब्रह्माण्ड-पुराणे—

सन्ति भूरीणि रूपाणि मम पूर्णानि षड्-गुणैः ।


    भवेयुस् तानि तुल्यानि न मया गोप-रूपिणा ॥ इति ।

अत एव सर्वातिशायानन्त-गुणवान् गोलोक-धामा एव वक्ता । 

ज्ञानम् इत्य्-आदि—मोक्षे धीः ज्ञानम् । भक्तौ धीः परम-ज्ञानम् । प्रीतौ धीः परम-गुह्य-ज्ञानम् । विज्ञानं शिल्प-शास्त्रयोः शिल्पम् अत्र श्री-विग्रह-त्रिभङ्गि-सुगठन-कर-चरण-रेखा-विन्यासादि । चरण-चिह्न-वेष-विन्यासादि शास्त्रम् अत्र श्री-भागवत-गीता-पद्म-पुराणादि-सात्त्विक-कल्पादि । रहस्यम् अत्र रास-निकुञ्ज-मोहन-मन्दिर-श्री-राधा-सम्भोग-परम-सुखं प्रधानम् अङ्गि । अङ्गम् अत्र विभावानुभाव-सात्त्विक-सञ्चारि-सुहृद्-रूप-सख्यादि-वैरि-रूप-वत्सलादि-विप्रलम्भ-पूर्व-राग-मान-प्रवासादि-दिव्योन्माद-चित्र-जल्पादि-कोटिश् च । च-काराद् अनन्तम् । मया स्वयं भगवता रसिक-शिरोमणिना निगूढ-निज-लीला-विशारदेन गदितं व्यक्तम् उक्तं भरतादि-मुनि-मानसागोचरत्वाद् अव्यक्तम् । अत एव गृहाण परमाग्रह-पूर्वकं दुर्लभं वस्तु महा-निधिवद् धारय इति दिक् ॥३०॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अत्र परावरे यथा रूपे जानीयां [भा।पु। २.९.२५] इत्य् अनेन तव अप्राकृतं रूपं प्राकृतं च रूपं कीदृशम् ? इति । यथात्म-माया-योगेन [भा।पु। २.९.२६] इत्य् अनेन तव माया योगमाया च कीदृशी ? इति । यथा क्रीडसि [भा।पु। २.९.२७] इति मायाधिकृतेषु योग-मायाधिकृतेषु तव केन प्रकारेण क्रीडा ? इति । भगवच्-छिक्षितम् अहं करवानि ह्य् अतन्द्रितः [भा।पु। २.९.२८] इत्य् अनेन मद्-अभीष्ट-सिद्ध्य्-अर्थं त्वच्-छिक्षितं किं मम कर्तव्यम् ? इति । ब्रह्मणा क्रमेण पृष्टस्य वस्तु-चतुष्टयस्य चतुःश्लोक्या क्रमेणैवोत्तरं दातुं भगवान् प्रतिजानीते—ज्ञानम् इति ।

एतद् एव भगवद्-दत्तोत्तर-चतुष्टयात्मकम् एव श्री-भागवतं शास्त्रं श्री-भगवत्-प्रोक्तत्वेन प्रसिद्धम् इत्य् आहुः । न केवलं मद्-रूपस्य **ज्ञानम्** एव तुभ्यं ददामि, अपि तु **विज्ञानेन** अनुभवेन **समन्वितं** यत्, तद् अपि । 

किं च, **परम-गुह्यं**, निर्विशेष-ब्रह्म-ज्ञानाद् अपि श्रेष्ठत्वाद् इति भावः ।

किं च, **रहस्यं** प्रेम-भक्तिं च । स प्रसिद्धस् त्वं गृहाण । सुगोप्यम् अपि वक्ष्यामि [भा।पु। ११.११.४९] इत्य्-आदि-निर्देशात् तस्य रहस्यत्वं ज्ञेयम् । **तस्य** रहस्यस्य **अङ्गं** साधन-भक्ति-योगस् तं चेति त्वया अपृष्टम् अपि एतत् त्रयं कृपयैव वक्ष्यामि । 

किं वा, भगवच्-छिक्षितम् अहं करवाणि [भा।पु। २.९.२८] इत्य् अनेनैवैतत् त्रिकम् अपि त्वया पृष्टम् एवेति चतुर्थ-श्लोक एव रहस्यत्वाद् बहिरङ्ग-लोकागम्यतयैव वक्ष्यामि । तत्र रहस्य-तद्-अङ्गयोर् एतयोर्  नाम-ग्रहणं प्रथमोक्तं परम-गुह्य-तज्-ज्ञानाद् अप्य् अतिगोप्यत्वम् उत्कृष्टत्वं च बोधयतीति ज्ञेयम् । **मया गृहाण** इत्य् अवदधानम् अपि ब्रह्माणं विशेषतोऽवधापयति ॥३०॥

 **॥।**

**॥ २.९.३१ ॥**

**यावान् अहं यथा-भावो यद्-रूप-गुण-कर्मकः ।**

**तथैव तत्त्व-विज्ञानम् अस्तु ते मद्-अनुग्रहात् ॥**

**श्रीधर-स्वामी (भावार्थ-दीपिका) : **ननु त्वद्-दर्शनेऽप्य् असमर्थोऽहं कथं ज्ञानाधिकारी स्याम् ? तत्राह—यावान् इति । यावान् स्वरूपतः । यथाभावो यादृक्-सत्तावान् । यानि[^२४०] रूपाणि गुणाः कर्माणि च यस्य ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्विति। तत्र साध्ययोर्विज्ञानरहस्ययोराविर्भावार्थमाशिषं ददाति—यावानिति । यावान्स्वरूपतो यत्परिमाणकोऽहं यथा भावः सत्ता यस्येति यल्लक्षणोहमित्य् अर्थः । यानि स्वरूपान्तरङ्गाणि रूपाणि श्यामचतुर्भुजत्वादीनि । गुणा भक्तवात्सल्याद्याः । कर्माणि तत्तल्लीला यस्य स यद्रूपगुण-कर्मकोऽहं तथैव तेन सर्वेण प्रकारेणैव तत्त्व-विज्ञानं याथार्थ्यानुभवो मद्-अनुग्रहात्तवास्तु । एतेन चतुःश्लोकार्थस्य निर्विशेषपरत्वं स्वयम् एव परास्तम् । वक्ष्यते च चतुःश्लोकीमेवोद्दिशता भगवता स्वयमुद्धवं प्रति पुरा मया इत्यादौ ज्ञानं परं मन्महिमावभासम् इति तत्त्व-विज्ञानपदेन रूपादीनाम् अपि स्वरूपभूतत्वं व्यक्तम् । अत्र विज्ञानाशीः स्पष्टा । रहस्याशीश् च परमानन्दात्मकतत्तद्याथार्थ्यानुभवेनावश्यप्रेमोदयाद् इति सन्दर्भः । **विश्वनाथः **किं च,  ज्ञानं शब्दद्वारा याथार्थ्यनिर्द्धारणं परोक्षं तच्च किञ्चिच्छुद्धचित्तानामास्तिकानां सम्भवेदपि विज्ञानं त्वपरोक्षानुभवो मत्स्वरूपस्य याथार्थेन साक्षात्कारः। स च रहस्यतदङ्गशब्दाभ्यां प्रेमभक्तिसाधनभक्तिभ्यां विना नैव भवतीति बोधयंस्तदर्थमाशिषं ददाति यावान्यत्प्रमाणाकारः यादृशस्थौल्यकार्यदैर्ध्यतुङ्गतावृत्तताद्यौचित्यसंनिवेशविशिष्टावयव इत्यर्थः। यथाभावो यादृशाभिप्रायः यानि रूपाणि श्यामत्वद्विभुजत्वचतुर्भुजत्वकृष्णरामत्वनृसिंहत्वादीनि । गुणा भक्तवात्सल्याद्याः। कर्माणि लक्ष्मीपरिग्रहगोवर्द्धनोद्धरणादीनि यस्य सः तथैवेति । येन येन प्रकारेण मम परिमाणाभिप्रायरूपगुण-कर्माण्याविर्भवन्ति तेनैव प्रकारेण तद्विज्ञानं तेषां याथार्थ्यानुभवोस्तु तत्राशीर्वादेनैवानुग्रहे व्यञ्जितेऽपि पुनर्मद्-अनुग्रहपदोपादानं परमान्तरङ्गमत्कृपाशक्तिवृत्तिविशेषसाधनभक्तिप्रेमभक्त्योर्वृद्धितारतम्येनैव तद्रूपगुणादिमाधुर्यानुभवतारतम्ये समुत्पत्स्यमानेप्येतस्मादपि मत्स्वरूपादधिकतममाधुर्यं परमदुर्लभं कृष्णस्वरूपं मां ब्रजभूमौ त्वं साक्षादनुभविष्यसीति सूचयति एतेन चतुःश्लोक्या निर्विशेषस्वरूपमात्रपरत्वेन व्याख्यानं परास्तम् ॥३१॥

———————————————————————————————————————

**जीव-गोस्वामी (क्रम-सन्दर्भः) : **अत्र साध्ययोर् विज्ञान-रहस्ययोर् आविर्भावार्थम् आशिषं ददाति—यावान् अहम् इति । **यावान्** स्वरूपतो यत्-परिमाणकोऽ**हम्** । **यथा भावः** सत्ता यस्येति, यल्-लक्षणोऽहम् इत्य् अर्थः । यानि स्वरूपान्तरङ्गानि **रूपाणि** श्यामत्व-चतुर्-भुजत्वादीनि, **गुणा** भक्त-वात्सल्याद्याः, **कर्माणि** तत्-तल्-लीला यस्य, स **यद्-रूप-गुण-कर्मकोऽहम्** । **तथैव** तेन तेन सर्व-प्रकारेणैव **तत्त्व-विज्ञानं** याथार्थ्यानुभवो **मद्-अनुग्रहात् ते तवास्तु** भवताद् इति। एतेन चतुःश्लोक्य्-अर्थस्य निर्विशेषत्वं स्वयम् एव परास्तम् । वक्ष्यते च चतुःश्लोकीम् एवोद्दिशता श्री-भगवता स्वयम् उद्धवं प्रति—पुरा मया इत्य्-आदौ, ज्ञानं परं मन्-महिमावभासं [भा।पु। ३.४.१३] इति । तत्र विज्ञान-पदेन रूपादीनाम् अपि स्वरूप-भूतत्वं व्यक्तम् । अत्र्र विज्ञानाशीः स्पष्टा । रहस्याशीश् च परमानन्दात्मक-तत्-तद्-याथार्थ्यानुभवेनावश्यं प्रेमोदयात् ॥३१॥ (भगवत्-सन्दर्भः १०३)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च ज्ञानं शब्द-द्वारा याथार्थ्य-निर्धारणं परोक्षं, तच् च किंचित् शुद्ध-चित्तानाम् आस्तिकानां सम्भवेद् अपि । विज्ञान त्व् अ-परोक्षानुभवः—मत्-स्वरूपस्य याथार्थ्येन साक्षात्-कारः, स च रहस्य-तद्-अङ्ग-शब्दाभ्यां मत्-प्रेम-भक्ति-साधन-भक्तिभ्यं विना नैव भवतीति बोधयंस् तद्-अर्थम् आशिषं ददाति । यावान् यत्-प्रमाणाकारः—यादृश-स्थौल्य-कार्श्य-दैर्घ्य-तुङ्गता-वृत्तताद्य्-औचित्य-संनिवेश-विशिष्टावयव इत्य् अर्थः । यथा भावो यादृशाभिप्रायः । यानि रूपाणि श्यामत्व-चतुर्भुजत्व-कृष्णत्व-रामत्व-नृसिंहत्वादीनि, गुणा भक्त-वात्सल्याद्याः, कर्माणि लक्ष्मी-परिग्रह-गोवर्धनोद्धारणादीनि यस्य सः । तथैवेति येन येन प्रकारेण मम परिमाणाभिप्राय-रूप-गुण-कर्माण्य् आविर्भवन्ति तेनैव प्रकारेण तत्त्व-विज्ञानं तेषां याथार्थ्यानुभवोऽस्तु । तत्राशीर्वादेनैवानुग्रहे व्यञ्जितेऽपि पुनर् मद्-अनुग्रह-पदोपदानं परमान्तरङ्ग-मत्-कृपा-शक्ति-वृत्ति-विशेष-साधन-भक्ति-प्रेम-भक्त्योर् वृद्धि-तारतम्येनैव तद्-रूप-गुणादि-माधुर्यानुभव-तारतम्ये समुत्पत्स्यमानेऽप्य् एतस्माद् अपि यत् स्वरूपाद् अधिकतम-माधुर्यं परम-दुर्लभं कृष्ण-स्वरूपं मां व्रज-भूमौ त्वं साक्षाद् अनुभविष्यसीति सूचयति । एतेन चतुः-श्लोक्या निर्विशेष-स्वरूप-मात्र-परत्वेनान्य-व्याख्यानं स्वयम् एव परास्तम् ॥३१॥

———————————————————————————————————————

**श्रीनिवासाचार्य-कृत-चतुः-श्लोकी-भाष्यं :** यावान् अहं गोलोक-धामा गोप-वेशो गोपी-पतिः । 


        कं प्रति कथयितुम् ईशे, सम्प्रति को वा प्रतीतिम् आयातु । 


    गोपति-तनया-कुञ्जे गोप-वधूटी-विटं ब्रह्म ॥ [पद्या। ९८]

विटश् चोपपतिः स्मृतः । अतः पतिर् एक-देशोपचारः । 

यथा-भावो यथोज्ज्वलादि-भावाश्रयः । यद्-रूप-गुण-कर्मकः श्यामसुन्दरः कोटि-कन्दर्प-लावण्य-धामा असाधारण-गुण-चतुष्टय-मुरली मोहनत्वादिवान् । कर्म-लीला-विनोदी । तथैवेति निगम-निगूढत्वात् । नगम-कर्त्रेति ब्रह्मणे अत एवाशीर्वादः । तद् अगोचरत्वाद् अशक्यत्वाच् च । गोलोक-नाम्नि निज-धाम्नि [ब्र।सं। ५.४६], गोलोक एव निवसति [ब्र।सं। ५.३७] इत्य् आदि, कृष्णं गोपाल-रूपिणं [गौतमीय-तन्त्रे], भवेयुस् तानि तुल्यानि न मया गोप-रूपिणा [ब्रह्माण्ड-पुराणे], गोप-वेशो मे पुरस्ताद् आविर्बभूव [गो।ता।उ। १.२८], गोपी-जन-वल्लभः स वो हि स्वामी भवति [गो।ता।उ। २], कृष्ण-वध्वः [भा।पु। १०.३३.७], वल्लव्यो मेऽनुशान्तये [] इत्य् आदि । 

अविष्टातृत्वम्, नृसिंहो नन्द-नन्दनः [भ।र।सि। २.५.११९], शृङ्गार-रस-सर्वस्वं [कृ।क। १.९७], जन्माद्य् अस्य यतः [भा।पु। १.१.१], शृङ्गारः सखि मूर्तिमान् [गीगोपाल-तापिन्। १.११], यं श्यामसुन्दरम् अचिन्त्य-गुण-स्वरूपं [ब्र।सं। ५.३८], श्यामम् एव परं रूपं [पद्या। ८३] इत्य् आदि, कन्दर्प-कोटि-लावण्यः [स्तव-माला], कन्दर्प-कोटि-रम्याय [स्तव-माला] इत्य् आदि । वेणुं क्वणन्तं [ब्र।सं। ५.३०], वेणु-वाद्य-महोल्लास [गौतमीय-स्तव-राज १३], गोविन्दं कल-वेणु-वादन-परं [पद्या। ४६] इत्य् आदि ।

गोवर्धन-गिरौ रम्ये स्थितं रास-रसोत्सुकं [गौतमीय-स्तव-राज १३], नहि जाने स्मृते रासे मनो मे कीदृशं भवेत् [बृहद्-वामन, भ।र।सि। २.१.२०९], अभूद् आकुलितो रासः प्रमदा-शत-कोटिभिः [], रासोत्सवः सम्प्रवृत्तो गोपी-मण्डल-मण्डितः [भा।पु। १०.३३.३], जयति श्री-पतिर् गोपी-रास-मण्डल-मण्डनः [भावार्थ-दीपिका १०.२९.१] इत्य् आदि ॥३१॥

 **॥।**

**॥ २.९.३२ ॥**

**अहम् एवासम् एवाग्रे नान्यद् यत् सद्-असत्-परम् ।**

**पश्चाद् अहं यद् एतच् च योऽवशिष्येत सोऽस्म्य् अहम् ॥**

**मध्वाचार्यः (भागवत-तात्पर्यम्) : **परं स्वतन्त्रं न ।


        विष्णोर् अधीनं प्राक्-सृष्टेस् तथैव च लयाद् अनु ।


        अस्य सत्त्व-प्रवृत्त्य्-आदि विशेषेणाधिगम्यते ॥


        स्वातन्त्र्यं स्थिति-काले तु कथंचिद् बुद्धि-मोहतः ।


        प्रतीयमानम् अपि तु तस्मान् नैवेति गम्यते ॥


        जनिष्येऽहं लयिष्येऽहम् इति न ह्य् अभिसन्धितः ।


        अतो जीवनम् अप्य् एतद् भवेद् ईशाभिसंहितम् ॥


        अतः स्वरूप-भेदेऽपि ह्य् आत्मैवेदम् इति श्रुतिः ।


        वदत्य् अस्येश-तन्त्रत्वाद् यद् अशक्तस् त्व् असन्न् इति ॥


        विद्यन्ते हि तदा जीवाः काल-कर्मादिकं तथा ।


    क्वान्यथा हि पुनः सृष्टिः पूर्व-कर्मानुसारिणी ॥ इति ब्रह्म-तर्के ।

———————————————————————————————————————

**श्रीधर-स्वामी (भावार्थ-दीपिका) :** एतद् एव सम्यग् उपदिशन् यावान् इत्य् अस्यार्थं स्फुटयति—अहम् इति । **अहम् एवाग्रे** सृष्टेः पूर्वम् **आसं** स्थितः, **नान्यत्** किञ्चित्, **यत्सत्** स्थूलम् **असत्** सूक्ष्मं **परं** तयोः कारणं प्रधानम्, तस्याप्य् अन्तर्मुखतया तदा मय्य् एव लीनत्वात् । अहं च तदा आसम् एव केवलं न चान्यद् अकरवम् । **पश्चात्** सृष्टेर् अनन्तरम् अप्य् **अहम्**[^२४१] एवास्मि । **यद्**[^२४२]**एतद्** विश्वं तद् अप्य् अहम् अस्मि । प्रलये **योऽवशिष्येत सोऽप्य् अहम्** एव । अनेन चानाद्य्-अनन्तत्वाद् अद्वितीयत्वाच् च परिपूर्णोऽहम् इत्य् उक्तं भवति ॥३२॥

	

———————————————————————————————————————

**वंशीधरः (भावार्थ-दीपिका-प्रकाशः) : **स्वामिव्याख्यानं स्फुटार्थम् एव एवं चतुःश्लोक्या देयत्वेन ज्ञानादिकं प्रतिश्रुत्य तत्प्राप्तावाशिषैव योग्यतामापाद्य च प्रथम ज्ञानमुपदिशन्नेव परावरे यथारूपे जानीयाम् इति प्रश्नस्योत्तरमाह—अहमेवाग्रे सृष्टेः पूर्वमासम् इति तर्जन्या स्ववक्षः स्पृशति । एवकारेणान्ययोगव्यवच्छेदकेन मद्द्विजातीयं प्राकृतं वस्तु किम् अपि नासीद् इति लभ्यते । अयमर्थः संप्रति भवन्तं प्रति प्रादुर्भवन्नसौ परममनोहराकारो रूपगुणमाधुरीमहोदधिरहमेवाग्रे महाप्रलयकालेप्यासम् एव वासुदेवो वा इदमग्र आसीन्न ब्रह्मा न च शङ्करः इति आत्मैवेदमग्र आसीत्पुरुषविधः इति, पुरुषो ह वै नारायण इति, एको ह वै नारायण आसीदिति, पुरुषो ह वै नारायणोऽकामयत । अथ नारायणादजो अजायत यतः सर्वाणि भूतानि नारायणः परं ब्रह्म तत्त्वं नारायणः परम ऋतं सत्यं परं ब्रह्म पुरुषः। कृष्णपिङ्गलमिति, एको नारायण आसीन्न ब्रह्मा नेशानः इत्य्-आदिश्रुतिभ्यः भगवानेक आसेदम् इत्य्-आदिस्मृतेश् च । अत्र वैकुण्ठतत्पार्षदादीनाम् अपि तदुपाङ्गत्वादहंपदेनैव ग्रहणं राजासौ प्रयातीतिवत् । अतस्तेषाञ्च तद्वदेव स्थितिर्बोध्यते तथा च राजप्रश्नः—


    स चापि यत्र पुरुषो विश्वस्थित्युद्भवाप्ययः । 

मुक्त्वात्ममायां मायेशः शेते सर्वगुहाशयः ॥ 

इति श्रीविदुरप्रश्नश्च—


    तत्त्वानां भगवंस्तेषां कतिधा प्रतिसंक्रमः । 


    तत्रेमं क उपासीरन्क उस्विदनुशेरते ॥

इति स्वामिचरणानां व्याख्या च तत्र प्रलये इमं परमेश्वरं शयानं राजानमिव चामरग्राहिणः के उपासीरन्के वानुशेरते शयानमनु स्वपन्तीत्येषा। काशीखण्डेप्युक्तं—


    न च्यवन्तेऽपि यद्भक्ता महत्यां प्रलयापदि । 

अतोच्युतोखिले लोके स एकः सर्वगोव्ययः ॥ इति । 

आसमेवेत्ययोगव्यवच्छेदः। अस्तेः सत्तार्थकत्वात् तदानीं मद्विद्यमानताया अभावः सर्वथा नाभूदित्येवार्थप्रतीतेः। अहमेवासम् एव न किमप्यकरवम् इति क्रियान्तरव्यावृत्तिश् च वस्तुतो न घटेत अस्तेः सर्वधात्वर्थेष्वेवानुस्यूतत्वात् । पूर्वस्मिन्वर्षेऽस्मिन्ग्रमे चैत्र आसीदेवेत्युक्ते चैत्रस्य शयनाशनभोजनादिक्रिया नैव व्यावर्तन्ते किंत्वभाव एवेति किं तूक्तपरिपाट्या घटते च यथा सन्दर्भ आसम् एवेति ब्रह्मादिबहिर्जनज्ञानगोचरसृष्ट्यादिलक्षणक्रियान्तरस्यैव व्यावृत्तिर्न तु स्वान्तरङ्गलीलाया अपि यथाधुना राजासौ स किञ्चिदपि करोतीत्युक्ते राजसम्बन्धि कार्यम् एव निषिध्यते न तु शयनभोजनादिकमपीति तत्त्वम् इति दृष्टम् । ननु क्वचिन्निर्विशेषम् एव ब्रह्मासीद् इति श्रूयते तत्राह सत्कार्यमसत्कारणं ताभ्यां परं यद्ब्रह्म तन्न मत्तोन्यत् क्वचिदधिकारिणि शास्त्रे वा स्वरूपभूतनानाविशेषव्युत्पत्त्यसमर्थे सोयमहम् एव निर्विशेषब्रह्मतया प्रतिभामीत्यर्थः। त्वं तु पूर्वश्लोकोक्तमाशीर्वादानुग्रहाभ्यां रूपगुणादिविशिष्टम् एव मां जानीहीति भावः । ननु सृष्टेरनन्तरं जगदेव न तु त्वमुपलभ्यसे तत्राह पश्चात्सृष्टेरनन्तरमप्यहमेवास्म्येवेति वैकुण्ठेषु भगवदाद्याकारेण प्रपञ्चेष्वन्तर्यामिरूपेण गशामा प्रत्यारावनारपेण च नन तर्हि प्रथिन्यादिकं टेवनिर्गगाटिकन - अनमोनि- तलपनिम्ननाट गरेन व्यष्टिसमष्टिविराण्मयं विश्वं तदप्यहम् एव मच्छक्तिजन्यत्वान्ममैव प्राकृतं रूपं परावरे यथारूपे जानीयाम् इति त्वया यदपरं रूपं पृष्टं तदेवेदं त्वं जानीहीत्य् अर्थः । तथा योवशिष्यते भवानेकः शिष्यते शेषसंज्ञः इत्याद्युक्तः परमेश्वरः सोऽहम् अस्मि तत्राहमित्यस्य त्रिरावृत्त्या निर्द्वारणस्य सूचितत्वात् एतद्रूपगुणादिविशिष्टस्य मम त्रैकालिकनित्यस्थित्या पररूपत्वं सृष्टिसंहारयोर्मध्य एव दृश्यम् इदं मायिकप्रपञ्चजातमपरं रूपम् इति परावररूपयोर्ज्ञानमुक्तम् । विज्ञानं तु पररूपस्य प्रथमस्यैव तच्च तदैव स्याद्यदा श्रवणकीर्तनादिजन्यप्रेमभक्त्या तद्रूपगुणादिमाधुर्यमास्वाद्यमानः स्याद् इति चतुर्थश्लोके व्यक्तं भावीति विश्वनाथः। सन्दर्भोप्येतादृशव्याख्यः ॥३२॥

———————————————————————————————————————

**कैवल्य-दीपिका**: **अहम्** इत्य्-आदि । **अहम् एव** इति कुत्रान्तरस्य व्यावृत्तिः । **आसम् एव** इति क्रियान्तरस्य । **अग्रे** माया-सम्बन्धात् प्राक् । माया-सम्बन्धेऽपि **यत्** **सत्** कार्यम् **असत्** कारणं यच् च **परं** ताभ्यां परं प्रधानं, **तन् न **मद् **अन्यत्** । माया-सम्बन्धाद् अस्त्य् एव त्रिधा विभक्त इत्य् अर्थः । **पश्चान्** माया-वियोगाद् अनन्तरम् अप्य् **अहम् एव** । प्रपञ्चस्यादि-मध्यावसानेष्व् अहम् इत्य् अर्थः । यच् चैतत् प्रपञ्च-रूपं, तद् अप्य् अहम् । अन्यत्र सिद्धं मयि आरोपितम् । यथान्यत्र सिद्धः सर्पो रज्जौ । एवं-विधे पश्चाद् भ्रमे निवृत्ते **योऽवशिष्येत सोऽहम् अस्मि** । इदन्तया स्वरूपस्य निर्देष्टम् अशक्यत्वात् एवम् उच्यते  । एतेन यथा कटकादिष्व् अवस्था-त्रयेऽपि सुवर्णत्वम् एव सत्यं, तथा जगद्-आदि-मध्यान्तेष्व् अनुस्यूतं सत्ता-मात्रं भगवत्-स्वरूपम् इति लक्षणार्थ इत्य् उक्तम् । न तावद् अस्यासम्भवः । सद् एव सोमेयेदम् [छा।उ। ६.२.१] इत्य्-आदि श्रुति-सिद्धत्वात् । न च कालाकाशादिष्व् इति व्याप्तिः । तद्-उत्पत्तेः श्रुतत्वात् । विमतम् अनित्यं बाध्यत्वात् शुक्ति-रूप्यवद् इत्य् अनुमानाश् च  । नापि साकारेषु चतुर्ष्व् अतिव्याप्तिः । तेषाम् आकार-तिरोहितत्वात् । तस्मान् निर्दोषं लक्षणम् ॥३२॥ [मु।फ। १.६]

———————————————————————————————————————

**जीव-गोस्वामी (क्रम-सन्दर्भः) : **तद् एव उपदेश्य-चतुष्टयं चतुःश्लोक्या निरूपयन् प्रथमं ज्ञान-विज्ञानार्थं स्व-लक्षणं प्रतिपादयति द्वाभ्याम् । तत्र ज्ञानार्थम् आह—अहम् एवासम् इति।अत्राहं-शब्देन तद्-वक्ता मूर्त एवोच्यते, न तु निर्विशेषं ब्रह्म तद्-अविषयत्वात् । आत्म-ज्ञान-तात्पर्यके तु तत् त्वम् असि इतिवत् “त्वम् एवासीर् एव” वक्तुम् उपयुक्तत्वात् । 

ततश् चायम् अर्थः—सम्प्रति भवन्तं प्रति प्रादुर्भवन्न् असौ परम-मनोहर-श्री-विग्रहोऽहम् एवाग्रे महा-प्रलय-कालेऽप्य् आसम् एव । वासुदेवो वा इदम् अग्र आसीन् न ब्रह्मा न च शङ्करः । एको नारायण आसीन् न ब्रह्मा नेशानः [महा।उ। १] इत्य्-आदि-श्रुतिभ्यः । भगवान् एक आसेदम् अग्र आत्मात्मनां विभुः [भा।पु। ३.५.२३] इत्य्-आदि तृतीयात् । अतो वैकुण्ठ-तत्-पार्षदादीनाम् अपि तद्-उपाङ्गत्वाद् अहं-पदेनैव ग्रहणं, “राजासौ प्रयाति” इतिवत् । ततस् तेषां च तद्वद् एव स्थितिर् बोध्यते । तथा च राज-प्रश्नः—

स चापि यत्र पुरुषो विश्व-स्थित्य्-उद्भवाप्ययः ।


    मुक्त्वात्म-मायां मायेशः शेते सर्व-गुहाशयः ॥ [भा।पु। २.८.१०] इति ।

श्री-विदुर-प्रश्नश् च—

तत्त्वानां भगवंस् तेषां कतिधा प्रति-सङ्क्रमः ।


    तत्रेमं क उपासीरन् क उ स्विद् अनुशेरत ॥ [भा।पु। ३.७.३७] इति ।

काशी-खण्डेऽप्य् उक्तं श्री-ध्रुव-चरिते—

न च्यवन्ते हि मद्-भक्ता महत्यां प्रलयापदि ।


    अतोऽच्युतोऽखिले लोके स एकः सर्वगोऽव्ययः ॥ इति ।

**अहम् एव** इत्य् एव-कारेण कर्त्र्-अन्तरस्यारूपत्वादिकस्य च व्यावृत्तिः । **आसम् एव** इति तत्रासम्भावनाया निवृत्तिः । तद् उक्तं यद्-रूप-गुण-कर्मकः [भा।पु। २.९.३२] इत्य् अत एव। 

यद् वा, आसम् एवेति ब्रह्मादि-बहिर्जन-ज्ञान-गोचर[^२४३]-सृष्ट्य्-आदि-लक्षण-क्रियान्तरस्यैव व्यावृत्तिः, न तु स्वान्तरङ्ग-लीलाया अपि । यथाधुनासौ राजा कार्यं न किञ्चित् करोतीत्य् उक्ते राज्य-सम्बन्धि-कार्यम् एव निषिध्यते, न तु शयन-भोजनादिकम् अपीति तद्वत् । यद् वा, अस गति-दीप्त्य्-आदानेष्व् इत्य् अस्मात् आसं साम्प्रतं भवता दृश्यमानैर् विशेषैर् एभिर् अग्रेऽपि विराजमान एवातिष्ठम् इति निराकारत्वादिकस्यैव विशेषतो व्यावृत्तिः । 

तद् उक्तम् अनेन श्लोकेन साकार-निराकार-विष्णु-लक्षण-कारिण्यां मुक्ता-फल-टीकायाम् अपि—

नापि साकारेष्व् अव्याप्तिः । तेषाम् आकारातिरोहितत्वाद् इति । ऐतरेयक-श्रुतिश् च—आत्मैवेदम् अग्र आसीत् पुरुष-विधः [बृ।आ।उ। ४.१.१] इति । एतेन प्रकृतीक्षणतोऽपि प्राग्-भावात् पुरुषाद् अप्य् उत्तमत्वेन भगवज्-ज्ञानम् एव कथितम् । 

ननु क्वचिन् निर्विशेषम् एव ब्रह्म आसीद् इति श्रूयते ? तत्राह—**नान्यद् यत् सद्-असत्-परम्** इति। **सत्** कार्यम् **असत्** कारणं, तयोः **परंयद्** ब्रह्म, तन् न मत्तोऽन्यत् । क्वचिद् अधिकारिणि शास्त्रे वा स्वरूप-भूत-विशेष-व्युत्पत्त्य्-असमर्थे सोऽयम् अहम् एव निर्विशेषतया प्रतिभातीत्य् अर्थः । यदा तदानीं प्रपञ्चे विशेषाभावान् निर्विशेष-चिन्-मात्राकारेण विकुण्ठे तु स-विशेष-भगवद्-रूपेणेति शास्त्र-द्वय-व्यवस्था । एतेन च ब्रह्मणो हि प्रतिष्ठाहं [गीता १४.२७] इत्य् अत्रोक्तं भगवज्-ज्ञानम् एव प्रतिपादितम् । अत एवास्य परम-गुह्यत्वम् उक्तम् ।

ननु सृष्टेर् अनन्तरं नोपलभ्यसे ? तत्राह—**पश्चात्** सृष्टेर् अनन्तरम् अप्य्** अहम्** एवास्म्य् एव वैकु ण्ठेषु भगवद्-आद्य्-आकारेण प्रपञ्चेष्व् अन्तर्याम्य्-आकारेणेति शेषः । एतेन सृष्टि-स्थिति-प्रलय-हेतुर् अहेतुर् अस्य [भा।पु। ११.३.३५][^२४४] इत्य्-आदि प्रतिपादितं भगवज्-ज्ञानम् एवोपदिष्टम् ।

ननु सर्वत्र घट-पटाकारा ये दृश्यन्ते, ते तु तद्-रूपाणि न भवन्तीति तवापूर्णत्व-प्रसक्तिः स्यात् ? इत्य् आशङ्क्याह—यद् एतद् विश्वं तद् अप्य् अहम् एव मद्-अनन्यत्वान् मद्-आत्मकम् एवेत्य् अर्थः । अनेन सोऽयं तेऽभिहितस् तात भगवान् विश्व-भावनः । समासेन हरेर् नान्यद् अन्यस्मात् सद्-असच् च यद् इत्य् आद्य् उक्तं भगवज्-ज्ञानम् एवोपदिष्टम् । तथा प्रलये योऽवशिष्यते सोऽहम् एवास्म्य् एव । एतेन भवान् एकः शिष्यते शेष-संज्ञ इत्य् उक्तं भगवज्-ज्ञानम् एवोपदिष्टम् । तथा पूर्वं स्वानुग्रह-प्रकाश्यत्वेन प्रतिज्ञातं यावत् त्वं सर्व-काल-देशापरिक्च्छेद्यत्व-ज्ञापनायोपदिष्टम् । एवं नान्यद् यत् सद्-असत्-परम् इत्य् अनेन ब्रह्मणो हि प्रतिष्ठाहम् इति ज्ञापनया यथा-भावत्वम् । सर्वाकारावयव-भगवद्-आकार-निर्देशेन विलक्षणानन्त-रूपत्व-ज्ञापनया यद्-रूपत्वम् । सर्वाश्रयाति-निर्देशेन विलक्षणानन्त-गुणत्व-ज्ञापनया यद्-गुणत्वम् । सृष्टि-स्थिति-प्रलयोपलक्षित-विविध-क्रियाश्रयत्व-कथनेन लौकिकानन्त-कर्मत्व-ज्ञापनया यत्-कर्मत्वं च ॥३२॥ (भगवत्-सन्दर्भ १०४)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं श्लोकाभ्यां देयत्वेन ज्ञानादिकं प्रतिश्रुत्य्, तत्-प्राप्ताव् आशिष्यैव योग्यताम् आपद्य च प्रथमं ज्ञानम् उपदिशन्न् एव परावरे यथा-रूपे जानीयां [भा।पु। २.९.२५] इति प्रश्नस्योत्तरम् आह अहम् एवाग्रे सृष्टेः पूर्वम् आसम् इति तर्जन्या स्व-वक्षः स्पृशति । एव-कारेणान्य-योग-व्यवच्छेदकेन मद्-विजातीयं प्राकृतं वस्तु किम् अपि नासीद् इति लभ्यते अयम् अर्थः । सम्प्रति भवन्तं प्रति प्रादुर्भवन्न् असौ परम-मनोहराकारो रूप-गुण-माधुरी-महोदधिर् अहम् एवाग्रे महा-प्रलय-कालेऽप्य् आसम् एव । वासुदेवो वा इदम् अग्र आसीन् न ब्रह्मा न च शङ्करः इति । पुरुषो ह वै नारायणः इति । एको ह वै नारायण आसीत् इति । पुरुषो ह वै नारायणोऽकामयत । अथ नारायणाद् अजोऽजायत, यतः सर्वाणि भूतानि । नारायणः परं ब्रह्म, तत्त्वं नारायणः परम् । ऋतं सत्यं परं ब्रह्म पुरुषं कृष्ण-पिङ्गलम् इति । एको नारायण आसीन् न ब्रह्मा नेशानः इत्य् आदि-श्रुतिभ्यः । भवान् एक आसेदं [भा।पु। ३.५.२३] इत्य् आदि-स्मृतेश् च ।

अत्र वैकुण्ठ-तत्-पार्षदादीनाम् अपि तद्-उपाङ्गत्वाद् अहम्-पदेनैव ग्रहणं राजासौ प्रयातीतिवत् । अतस् तेषां च तद्वद् एव स्थितिर् बोध्यते । तथा च राज-प्रश्नः—

स चापि यत्र पुरुषो विश्व-स्थित्य्-उद्भवाप्ययः ।


    मुक्त्वात्म-मायां मायेशः शेते सर्व-गुहाशयः ॥ [भा।पु। २.८.१०] इति ।

श्री-विदुर-प्रश्नश् च –


        तत्त्वानां भगवंस् तेषां कतिधा प्रतिसङ्क्रमः ।


    तत्रेमं क उपासीरन् क उ स्विद् अनुशेरते ॥ [भा।पु। ३.७.३७] इति ।

श्री-स्वामि-चरणानां व्याख्या च—तत्र प्रलये इमं परमेश्वरं शयानं राजानम् इव चामर-ग्राहिणः के उपासीरन् के वा तद् अनुशेरते शयानम् अनुस्वपन्तीत्य् एषा । 

काशी-खण्डेऽप्य् उक्तं—

न च्यवन्ते हि मद्-भक्ता महत्यां प्रलयापदि ।


    अतोऽच्युतोऽखिले लोके स एकः सर्वगोऽव्ययः ॥ इति ।

आसम् एवेत्य् अयोग्य-व्यवच्छेदः । अस्तेः सत्तार्थकत्वात् तदानीं मद्-विद्यमानताया अभावः सर्वथा माभूद् इत्य् एवार्थ-प्रतीतेः । अहम् एवासम् एव न किम् अप्य् अकरवम् इतित् क्रियान्तर-व्यावृत्तिस् तु वस्तुतो न घटते । अस्तेः सर्व-धात्व्-अर्थेष्व् एवानुस्यूतत्वात् । पूर्वस्मिन् वर्षे तत्र ग्रामे चैत्र आसीद् एवेत्य् उक्ते चैत्रस्य शयनासन-भोजनादि-क्रिया नैव व्यावर्तन्ते, किन्त्व् अभाव एवेति, किन्तूक्ति-परिपाट्या घटते च । यथा सन्दर्भे—आसम् एवेति ब्रह्मादि-बहिर्जन-ज्ञान-गोचर-सृष्ट्य्-आदि-लक्षण-क्रियान्तरस्यैव व्यावृत्तिः । न तु स्वान्तरङ्ग-लीलाया अपि । यथाधुनासौ राजा कार्यं न किञ्चित् करोतीत्य् उक्ते राज्य-सम्बन्धि-कार्यम् एव निषिध्यते न तु शयन-भोजनादिकम् अपीति तद्वद् [भगवत्-सन्दर्भ १०४] इति दृष्टम् ।

ननु क्वचिन् निर्विशेषम् एव ब्रह्म आसीद् इति श्रूयते । तत्राह सत् कार्यम् असत् कारणं ताभ्यां परं यद् ब्रह्म तन् न मत्तोऽन्यत् । क्वचिद् अधिकारिणि शास्त्रे वा मत्-स्वरूप-भूत-नाना-विशेष-व्युत्पत्त्य्-असमर्थे सोऽयम् अहम् एव निर्विशेष-ब्रह्मतया प्रतिभामीत्य् अर्थः । त्वं तु पूर्व-श्लोकोक्त-मद्-आशीर्वादानुग्रहाभ्यां रूप-गुणादि-विशिष्टम् एव मां जानीहीति भावः । 

ननु सृष्टेर् अनन्तरं जगद् एव, न तु त्वम् उपलभ्यसे । तत्राह पश्चात् सृष्टेर् अनन्तरम् अप्य् अहम् एवास्म्य् एवेति वैकुण्ठेषु भगवद्-आद्याकारेण प्रपञ्चेष्व् अन्तर्यामि-रूपेण यथा-समयं मत्स्याद्य्-अवतार-रूपेण च । 

ननु तर्हि पृथिव्यादिकं देव-तिर्यग्-आदिकं च त्वं न भवसीति तवापूर्णत्व-प्रसक्तिः? तत्राह यद् एतच् च व्यष्टि-समष्टि-विराण्-मयं विश्वं तद् अप्य् अहम् एव । मच्-छक्ति-जन्यत्वान् ममैव प्राकृतं रूपम् । परावरे यथा रूपे जानीयाम् इति त्वया यद् अवरं रूपं पृष्टं तद् एवेदं त्वं जानीहीत्य् अर्थः । तथा योऽवशिष्यते भवान् एकः शिष्यते शेष-संज्ञः इत्य् आद्य्-उक्तः परमेश्वरः सोऽहम् अस्मि । तत्र अहम् इत्य् अस्य त्रिर्-आवृत्त्या निर्धारणस्य सूचितत्वात् एतद्-रूप-गुणादि-विशिष्टस्य मम त्रैकालिक-नित्य-स्थित्या पर-रूपत्वं सृष्टि-संहारयोर् मध्य एव दृश्यम् इदं मायिक-प्रपञ्च-जातम् अवरं रूपम् इति परावर-रूपयोर् ज्ञानम् उक्तं विज्ञानं तु पर-रूपस्य प्रथमसैव । तच् च तदैव स्याद् यदा श्रवण-कीर्तनादि-जन्य-प्रेम-भक्त्या तद्-रूप-गुणादि-माधुर्याम् आस्वाद्यमानं स्याद् इति चतुर्थ-श्लोके व्यक्तं भावि ॥३२॥

———————————————————————————————————————

**श्रीनिवासाचार्य-कृत-चतुः-श्लोकी-भाष्यं **: अहम् एव पूर्वोक्त-महानुभावो गोपाल-रूपी । अग्रे सर्व-लोक-मुकुट-मणि-श्री-गोलोकाख्ये आसम् एव श्री-रास-लीलया विराजमान एवावतिष्ठम्, असुदीप्तौ अत्र नान्यद् इत्य् आदि सत् सद्-रक्षार्थम् असुर-वधादि । असत् प्राकृत-दर्शनादि । परं निज-गृहिणीषु गोपीषु परकीया-भावम् । तद् एवं मद्-विना यत् एतच् च जगद्-आदि सर्वं के कुर्वन्ति ? तत्राह पश्चाद् अहं सर्व-लोक-मध्ये मूलाधारे सङ्कर्षण-कमठादि-रूपेण, योऽवशिष्येत सर्व-लोक-मध्ये विलास-पुरुष-गुणावतार-लीलावतारावेश-प्रभाव-वैभव-पद्मनाभ-क्षीरोदशायि-प्रभृतयोऽंश-कला मम सर्वं विधास्यन्ति, कार्य-कारणयोर् अभेदात्, परं च स्वयम् अहं गोकुले सर्वं करिष्यामीति भावः ॥३२॥

 **॥।**

**॥ २.९.३३ ॥**

**ऋतेऽर्थं यत् प्रतीयेत न प्रतीयेत चात्मनि ।**

**तद् विद्याद् आत्मनो मायां यथाभासो यथा तमः ॥**

**मध्वाचार्यः (भागवत-तात्पर्यम्) : **अर्थवद् इव प्रतीयते, न च परमात्मन्य् अर्थवत् प्रतीयते अर्थं प्रयोजनम् ऋते । न हि जीव-प्रकाशिभ्याम् ईश्वरस्यार्थः । 


        मुख्यतो विष्णु-शक्तिर् हि माया-शब्देन भण्यते ।


    उपचारतस् तु प्रकृतिर् जीवश् चैव हि भण्यते ॥ इति च ।

यथाभासो जीवः ।


        सर्वं परे स्थितम् अपि नैव तत्रेति भण्यते ।


        यतो हरेर् न जीवेन जीवनं न हरौ ततः ॥


        जीवः प्रकृतिर् अप्य् अत्र यतो नैव हि बन्ध-कृत् ।


        कर्म चाफल-दातृत्वात् कालश् चापरिणामत्वात् ।


        यथा छत्र-धराद्यास् तु रथस्था अपि सर्वशः ।


    रथिनो नैव भण्यन्ते एवं हरि-गता अपि ॥३३॥

———————————————————————————————————————

**श्रीधर-स्वामी (भावार्थ-दीपिका) : **यथात्म-माया-योगेनेत्य् अनेन मायाया अपि पृष्टत्वाद् वक्ष्यमाणोपयोगित्वाच् च मायां निरूपयति । ऋते अर्थं विनापि वास्तवम् अर्थं यद् यतः किम् अप्य् अनिरुक्तम् आत्मन्य् अधिष्ठाने प्रतीयेत सद् अपि च न प्रतीयेत, तद् आत्मनो मम मायां विद्यात् । यथा आभासो द्वि-चन्द्रादिर् इत्य् अर्थं विना प्रतीतौ दृष्टान्तः । यथा तम इति सतोऽप्रतीतौ । तमो राहुर् यथा ग्रह-मण्डले स्थितोऽपि न दृश्यते तथा ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **किं च,  जीवस्य परमात्मज्ञानविज्ञाने प्रति माया खल्वंशेनानुकूला प्रतिकूला च भवति विज्ञाते च परमात्मनि मयि योगमायैवाधिकरोति सा खल्वनुकूलैवेति ते द्वे अवश्यनिरूपणीये इति ज्ञापयन् यथात्ममायायोगेनेत्यनेन व्यञ्जितस्य तव माया योगमाया च कीदृशीति प्रश्नस्योत्तरं तन्त्रेणैव क्रमेणाह ऋतेर्थमिति, यद्यतोऽर्थं सत्यं वस्तु विना न प्रतीयते किं त्वर्थसत्यं वस्त्वेव प्रतीयते इत्य् अर्थः । तथा यतः अर्थं विना प्रतीयते अर्थो न प्रतीयते किंत्वनर्थः प्रतीयेतेत्यर्थः । तत्ताम् आत्मनि स्वस्मिन्मुक्तो बद्धश् च जीव आत्मनो मम मायां क्रमेण विद्याविद्येति वृत्तिद्वयां मायाख्यां शक्तिं विद्यात् जानीयात् विद्याया दृष्टान्तः यथा भासो दीपादिप्रकाशः दीपादिप्रकाशाद्यथा गृहे विद्यमानो घटपटादिरर्थ एव प्रतीयते न तु दीपानयनात्पूर्वं सम्भावितो घटपटाद्यभावस्तथा सर्पवृश्चिकादिरागन्तुकश् च भयकारणमनर्थः प्रतीयते एवम् एव विद्याया हेतोर्मुक्तेन जीवेन स्वस्मिन्नित्यसम्बद्धं ज्ञानादिकम् एव प्रतीयते न त्व् अविद्यादशायामिव तदभावः नापि स्वस्मिन्नसंबद्धो देहदैहिकशोकमोहादिकश् च प्रतीयते अविद्याया दृष्टान्तः यथा तमोन्धकारः अन्धकाराद्यथा स्वगृहे विद्यमानो घटपटादिरर्थो न प्रतीयते किं त्वविद्यमानोऽपि सम्भाव्यमानः सर्पचौरादिकोभयकारणमनर्थः प्रतीयते एवमेवाविद्याया हेतोर् एव बद्धेन जीवेन स्वस्मिन्नित्यसम्बन्धितया वर्तमानम् अपि ज्ञानानन्दादिकं न प्रतीयते किंतु स्वस्मिन्नसन्नपि स्वसम्बन्धित्वेन वर्तमानो देहदैहिकशोकमोहादिर् एव प्रतीयते तेन कुसुमशृङ्गादीनां सत्यत्वेप्याकाशशशादीनां तत्सम्बन्धा भावादेवाकाशकुसुममलीकं शशशृङ्गमलीकम् इति यथोच्यते तथैव देहानां तद्धर्माणां शोकमोहसुखदुःखादीनां च प्राधानिकत्वात्सत्यत्वेऽपि जीवस्य तत्सम्बन्धाभावाद् एव जीवस्य देहादयो मिथ्याभूता इति शास्त्रेषूच्यते जीवस्य मिथ्याभूतोऽपि देहसम्बन्धः खल्वविद्यया कल्पते विद्यया लुप्यत इति विद्याविद्ययोर्दृष्टान्तावाभासतमसी इत्य् अत्र छायातपौ यत्र न गृध्रपक्षौ इत्यष्टम-स्कन्धे एव प्रमाणं ज्ञेयम् केचित् तु तमो दृष्टान्तोयमावरणांश एव आवरणविक्षेपयोस्तु दृष्टान्ताः सर्पव्याघ्रभूतावेशाद्या जेया इत्याहुस्तेऽपि तामसत्वात्तमःशब्देनैव ग्राह्या इत्यपरे। एवं जीवे सार्वदिकविद्यमानवस्तुप्रत्यायनमविद्यमानवस्तुप्रत्यायनं चेत्यविद्याया धर्मा वावरणविक्षेपशब्दाभ्यामुच्यते । अथार्थशब्दस्य धनवाचित्वाच्छेषेण भाग्यप्राप्तस्वीयबहुधनो वणिगिव विद्यालब्धज्ञानानन्दो मुक्तः संपन्नत्वेन रूप्यते । तथाभाग्यानधिगतस्वीयधनो वणिगिवाविद्यावृतज्ञानानन्दो बद्धजीवो दरिद्रत्वेनेति ज्ञेयम् । एवं विद्यया त्वम्पदार्थस्य जीवात्मनोऽनुभवो भवति न तु तत्पदार्थस्य परमात्मनः तस्य निर्गुणत्वानिर्गुणया भक्त्यैवापरोक्षानुभवः सम्भवेत् भक्त्याहमेकया ग्राह्यः इति भगवदुक्तेः । किं च कैवल्यं सात्त्विकं ज्ञातम् इति भगवदुक्तेर्देहादिव्यतिरिक्तात्मज्ञानरूपा येयं विद्या तस्याः सत्त्वगुणत्वादनया गुणातीतस्य परमात्मनो नैवानुभवः प्रत्युतास्या अप्यभाव एव तद् उक्तं भगवता—


    द्रव्यं देशः फलं कालो ज्ञानं कर्म च कारकः । 


    श्रद्धावस्थाकृतिर्निष्ठा त्रैगुण्याः सर्व एव हि । 


    येनेमे निर्जिता सौम्य गुणा जीवेन चित्तजाः । 

भक्ति-योगेन मन्निष्ठो मद्भावाय प्रपद्यते ॥ इति । 

ननु तर्हि मुक्तजीवेन परमात्मनोऽपरोक्षानुभवार्थं भक्तिः कुतो लभ्यताम् । उच्यते । ज्ञानधिकारिणः साङ्ख्ययोगतपआदिभिर्भक्तिमिश्रैर् एव जनितया विद्ययाविद्यानिवर्तिकया प्रथमं त्वं पदार्थानुभवः ततस्तस्या विद्यातो विमुक्तस्य निरिन्धनाग्निन्यायेन विद्याया अप्युपरमतारतम्येन पूर्वसिद्धभक्तिचन्द्रकलायास्तदुपरागविच्युतायास्तत उद्गमतारतम्यं तथैव भक्त्या पुनःपुनरभ्यस्तया तत्पदार्थस्य परमात्मनोऽनुभवतारतम्यं तद् उक्तं भगवता गीतामु—


    ब्रह्मभूतः प्रसन्नात्मा न शोचति न काङ्क्षति । 


    समः सर्वेषु भूतेषु मद्भक्तिं लभते पराम् ॥

इति परां पौर्वकालिकगुणीभावराहित्यात् श्रेष्ठां केवलां वा ततश् च भक्त्या मामभिजानाति यावान्यश्चास्मि तत्त्वतः इत्य्-उक्तेर्जातिप्रमाणाभ्यामल्पीयस्या तया भक्त्या निर्विशेषब्रह्मण एवानुभवः । न त्वनन्तचिद्विशेषब्रह्मणो भगवतः यथाल्पतेजश्चक्षुष्केण जनेन मणिमयी मूर्तिः सामान्यतेजोमय्येव दृश्यते । न तु मुखनासिकानेत्रकर्णादिविशेषमयी । ततश् च विद्यायाः सामरूपेणैवोपरमे सत्यद्भुतनैर्गुण्यस्य तस्य तयैव भक्त्या ब्रह्मानुभवस्यापूर्णत्वमेतद् एव निर्वाणशब्दवाच्यं जीवब्रह्मैक्यं तद् उक्तं तत्रैव अतो मां तत्त्वतो ज्ञात्वा विशते तदनन्तरम् इति । या तु चिच्छक्तिवृत्तीनां सारभूता कृपाविलासरूपा परमोत्तमा श्रद्धा भक्तिर्जातिप्रमाणाभ्यामत्यधिका सा प्रबला परमस्वतन्त्रा गुणदोषादिकमप्यगणयन्ती बद्धेऽपि जीवे राक्षसपुलिन्दपुल्कसादौ दुराचारोऽपि यदृच्छयैवोदयते । विप्रे संन्यासिनि मुक्तेऽपि नोदयते । तयैवाविद्यापर्यन्तसमस्तक्लेशध्वंसस्तद् उक्तं जरयत्याशु या कोशं निगीर्णमनलो यथा इति । तयैवानन्तचिद्विशेषस्य भगवतोऽप्यपरोक्ष्यानुभवो भवेत् । यथा बहुतरतेजस्विचक्षुष्केण जनेन सामान्यतस्तेजोमयी विशेषतश् च मुखनासिकानेत्रकर्णादिसौन्दर्यमयी च मूर्तिर्भद्रेणैव दृश्यते इति । तदेवं भक्तिर्द्विविधा निर्गुणा गुणमयी च । तत्राद्यया पाकदशायां प्रेमभक्तिसंज्ञया भगवदशीकारः सच्चिदानन्दमयभगवद्रूपगुणलीलामाधुर्यानुभवश्व । द्वितीयया सात्त्विक्या सत्त्वगुणाद्विच्युतयैव निर्विशेषब्रह्मसुखानुभवमात्रम् इति । तस्माद्ब्रह्मसुखानुभवदशातः पूर्वास्वेव दशासु जीवेषु मायाया अधिकार इति सिद्धम्—


    सत्यम् एव प्रतीतं स्याद्यतोऽसत्यं तथा यतः । 

तद्विद्यादात्मनो मायां यथा भासो यथा तमः ॥ 

इत्यनुक्तेरित्यन्यस्मिन्नर्थेप्याशय ईक्ष्यते । ऋतेर्थशब्दो परिवृत्यसहावपितौ यतः स चार्थो यथा ब्रह्मानुभववत्स्वपि जनेषु नानाविधेषु या स्पष्टमधिकरोति भगवदिच्छावशात्तदीयस्वरूपगुणलीलाप्रकाशावरणधुरन्धुरा स्वरूपभूता शक्तिस्तस्यायोगमायाया अपि लक्षणं तन्त्रेणैवाह—ऋत इति । आत्मनि परमात्मनि मयि ऋते ज्ञाते सति अर्तेर्गत्यर्थत्वेन ज्ञानार्थत्वात्साक्षादनुभूते सतीत्य् अर्थः । यद् इति इण् गतौ इत्यस्य शत्रन्तं तत्पदेनैव यत्पदस्याक्षेपात् । यतः अर्थं यत्प्रयोजनं प्राप्नुवद्वस्तु अप्राकृतं प्राकृतं च प्रतीयते । यया प्रकाशितसत्प्रयोजनं वस्तु परमात्मसाक्षात्कारवता जनेन साक्षादनुभूयेतेत्यर्थः । यतः सकाशान्न प्रतीयते ययावृतं तद् एव वा समयान्तरे वा न प्रतीयेतेत्यर्थः। तामात्मनो भगवतो मम मायां योगमायाख्यामन्तरङ्गां शक्तिं विद्याजानीयात् । मायया प्रयोजनं विनैवाद्रियते योगमायया तु प्रयोजनमुद्दिश्यैवेति विवेचनीयम् । यथा भासो यथा तमः इति आभासेन दीपादिना प्रकाशितं घटपटादिकं यथा प्रतीयते तमसा वृतं तन्नानुभूयते च तथैव सा मदिच्छावशादाभासतमोधर्मवती योगमायेत्यर्थः। उदाहरणं तु यथा ऐश्वर्यदर्शनेऽपि प्रेमसङ्कोचाभावज्ञापनार्थं भगवत्कुक्षौ यया प्रकाशितं प्राकृतमप्राकृतं गोकुलयशोदाकृष्णादिस्वरूपं च यया मोहिता श्रीयशोदा साक्षादनुबभूव क्षणान्तरे च ययावरणान्नानुबभूव च यथा चैश्वार्यानुभूत्या प्रेमसङ्कोचज्ञापनार्थं यया प्रकाशितं विश्वरूपं परमात्मस्वरूपं चार्जुनः साक्षादनुबभूव तत्रैव वर्तमानम् अपि कृष्णस्वरूपं ययावरणान्नानुबभूव समयान्तरे च ययाच्छादितं विश्वरूपादिकं नानुबभूव द्विभुजं श्रीकृष्णमेवानुबभूव अत्रैकदैवैकस्य स्वरूपस्य प्रकाशनमन्यस्यावरणम् इति पूर्वतो विशेषः यथा मञ्जुमहिमदर्शनया ब्रह्मण ईश्वरत्वाभिमाननिवर्तनार्थं ययावरणप्रकाशनाभ्यां लीलापारकरवत्सबालाघदर्शनतददर्शनकृष्णस्वरूपसूतवत्सबालादिदर्शनचतुर्भुजत्वादिदर्शनतददर्शनश्रीकृष्णस्वरूपदर्शनानि प्राप । यया मोहितः परमेष्ठी अत्रैकस्मिन्नेव परमेष्टिनि विवधस्वरूपावरणप्रकाशनयोः पौनःपुन्यम् इति विशेषः । यथा च भगवद्वपुः स्वरूपत एवं परिच्छिन्नमपरिच्छिन्नं चातकर्यम् इति ज्ञापनार्थं तथा केवलभजनश्रमस्तजन्या भगवत्कृपा चेत्युभाभ्याम् एव भगवदशीकार इति ज्ञापनार्थञ्च दामबन्धनलीलायां युगपदेव यशोदाकृष्णयोरभीप्सितबन्धनाबन्धने विभुत्वस्य युगपदेवावरणप्रकाशनाभ्यां वेष्टयन्त्या किंकिण्या द्व्यङ्गुलन्यूनदान्ना चावेष्टयता सूचिते दर्शयन्त्यापि वस्तुतः कृष्णस्यैवाभीप्सितमबंधनं साधयन्त्या यया मोहिता व्रजेश्वरी विस्मयरसं क्षणमनुबभूव पश्चात्तस्या अप्यभीप्सितं कृष्णसंमत्या साधयितुं विभुत्वं यया खल्वावृतमेवेत्यत्तः सा कृष्णं बबन्धैव तत्रैकदैवैकस्यैव विभुत्वस्यावरणप्रकाशने इति पूर्वपूर्वतो विशेषः। यथा च प्रतिस्वनिमन्त्रणादिसिद्ध्यर्थं श्रुतदेवबहुलाश्वरुक्मिणीसत्यभामादिगृहस्थितस्य तस्य तत्तत्स्वरूपस्य ययैव युगपदेवावरणप्रकाशनाभ्यां तत्र तत्र लीलासिद्धिर्व्यास्यते । अत्र श्रुतदेवबहुलाश्वादिव्यक्तिभेदमपेक्ष्यैवावरणप्रकाशनयोयैगपद्यं पूर्वत्रैकस्यां यशोदायाम् एवेति विशेषः । सा खलु योगमायैव न तु माया । तया मोहितानाम् अपि तेषां परमात्मसाक्षात्कारदर्शनात्स च परमात्मसाक्षात्कारो भक्तिमिश्रज्ञानवतामविद्याविद्ययोरुपरामे सति तथैवावतारसमये कृष्णं प्रीत्या पश्यतां तत्कृपाविषयीभूतत्वादप्रेमवताम् अपि । अन्यदा तु प्रेमवतामेवं कृष्णरामादिसाक्षात्कारो भागवतमतेनोच्यते । तेषु योगमायैवाधिकरोति न तु माया । कृष्णं तदिच्छया पश्यताम् अपि कंसादीनां द्वेषलक्षणान्तःकरणदोषाद् एव न परमात्मसाक्षात्कारो यथा मत्स्यण्डिकां मुञ्जानानाम् अपि पित्तदूषितरसनानां न मत्स्यण्डिकास्वादानुभवस्तेषु मायेवाधिकरोति न तु योगमाया मायाशक्तिश् च योगमायोत्था तस्या विभूतिर् एव यदुक्तं नारदपञ्चरात्रे श्रुतिविद्यासंवादे अस्या आवरिका शक्तिर्महामायाखिलेश्वरी । यया मुग्धं जगत्सर्वं सर्व-देहाभिमानिनः इति भगवता स्वस्वरूपत्वेनाभिमन्यमाना योगमाया शक्तिश्चिदेव सैवांशेन स्वेच्छावशात्स्वस्वरूपत्वेनाभिमन्यमाना स्वस्वरूपात्पृथग्भूता सती मायाशक्तिर्जडैव । यथा सर्पस्य स्वरूपभूतापि त्वक् तेन त्यक्ता चेत्ततः पृथग्भूतं कञ्चुकं जडी स्यात् तथा चोक्तं श्रुतिभिः॥ तमुत जहासि तामहिरिव त्वचमात्तभगः इति सा च माया त्रिविधा प्रधानमविद्या विद्या च प्रधानस्य लक्षणं जायन्तेयोपाख्याने वक्ष्यते प्रधानेनोपाधयः मृज्यन्ते ते च सत्या एव । अविद्यया जीवेषु तदध्यासः सृष्टः । स चासत्य एव विद्यया तदध्यासध्वंस इति तिसृणां शक्तीनां कार्यं तत्तन्मयं जगदिदमंशेनासत्यं तथा जीवानां नित्यत्वात् । भगवन्निकेतनादिभक्त्युपकरणानां निर्गुणत्वाच्चांशेन नित्यत्वम् अपि वादिभिर्यथा स्वमतं नानारूपतया निरूपितम्—


    कार्यं प्राधानिकं सत्यं कार्यमाविद्यकं मृषा । 


    नित्यं तद्भक्तिसम्बद्धम् इदं तत्त्रितयात्मकम् ।१। 


    प्राधानिकाः स्युर्देहास्तद्धर्मा आविद्यकाः पुनः । 


    जीवेषु तत्तत्सम्बन्धो भक्तिश्चेन्निर्गुणाश् च ते ।२। 


    चिज्जीवमाया नित्याः स्युस्तिस्रः कृष्णस्य शक्तयः । 


    तद्वृत्तयश् च ताभिः स भात्येकः परमेश्वरः ।३। 


    कार्यकारणयोरैक्याच्छक्तिशक्तिमतोर् अपि । 


    एकमेवाद्वयं ब्रह्म नेह नानास्ति किं च, न ।४। 


    भक्तानाम् एव सिद्धान्तचतुःश्लोकीयमीलिता । 

शीलिता भवतादुक्तैस्तैर् एव न किलापरैः ।५। 

इति **विश्वनाथः **। सन्दर्भस्तु अथ तादृशरूपादिविशिष्टस्यात्मनो व्यतिरेकमुखेन विज्ञापनार्थं मायालक्षणमाह—ऋतेर्थम् इति । अर्थं परमार्थभूतं मां विना तत्प्रतीयते मत्प्रतीतौ तत्प्रतीत्यभावात् । मत्तो बहिर् एव यस्य प्रतीतिर् इत्य् अर्थः । यच्चात्मनि न प्रतीयते यस्य च यदाश्रयत्वं विना स्वतः प्रतीतिर्नास्तीत्यर्थः। तथा लक्षणं वस्तु आत्मनो मम परमेश्वरस्य मायां जीवमायागुणमायेति द्व्यात्मिकां मायाख्यशक्तिं विद्यात् । तत्र शुद्धजीवस्यापि चिद्रूपत्वाविशेषेण तदीयरश्मिस्थानीयत्वेन च स्वान्तःपात एक विवक्षितः। तत्रास्याद्व्यात्मकत्वेनाभिधानं दृष्टान्तद्वैधेन लभ्यते तत्र जीवमायाख्यस्य प्रथमांशस्य तादृशत्वं दृष्टान्तेन स्पष्टयन्नसम्भावनां निरस्यति । यथा भास इति । आभासो ज्योतिबिम्बस्य स्वीयप्रकाशाद्वयवहितप्रदेशे कश्चिदुच्छलितप्रतिच्छविविशेषः स यथा तस्माद्बहिर् एव प्रतीयते न च तं विना तस्य प्रतीतिस्तथा सापीत्य् अर्थः । अनेन प्रतिपर्यायाभासधर्मत्वेन तस्यामाभासाख्यत्वम् अपि ध्वनितम् । अतस्तत्कार्यस्याप्याभासाख्यत्वं कचित् आभासश् च निरोधश् च इत्यादौ स तथा कचिदत्यन्तोद्भटात्मास्वचाकचिक्यच्छटापतितनेत्राणां नेत्रप्रकाशमावृणोति तमावृत्य च स्वेनात्यन्तोद्भटतेजस्त्वेनैवः द्रष्टृनेत्रं व्याकुलयन्स्वोपकण्ठे वर्णशावल्यमुद्गिरति । कदाचित्तद् एव पृथग्भावेन नानाकारतया परिणमयति । तथेयम् अपि जीवज्ञानमावृणोति सत्त्वादिगुणसाम्यरूपां गुणमायाख्यां जडां प्रकृतिमुद्गिरति कदाचित्पृथग्भूतान् सत्त्वादिगुणान्नानाकारतया परिणमयति चेत्याद्यपि ज्ञेयम् । तद् उक्तम्—


    एकदेशस्मितस्याग्ने ज्योत्स्नाविस्तारिणी यथा । 

परस्य ब्रह्मणो माया तथेदमखिलं जगत् ॥ 

तथा चायुर्वेदविदः—


    जगद्योनेरनिच्छस्य चिदानन्दैकरूपिणः । 


    पुंसोस्ति प्रकृतिनित्या प्रतिच्छायेव भास्वतः । 


    अचेतनापि चैतन्य योगेन परमात्मनः । 

अकरोद्विश्वमखिलमनित्यं नाटकाकृतिम् ॥ इति । 

तदेवं निमित्तांशो जीवमाया उपादानांशो गुणमायेत्यग्रेऽपि विवेचनीयम् । अथैवं सिद्धं गुणमायाख्यं द्वितीयमप्यंशं दृष्टान्तेन स्पष्टयति । यथा तम इति । तमःशब्देनात्र पूर्वत्रोक्तं तमःप्रायं वर्णशाबल्यमुच्यते तद्यथा—तन्मूलज्योतिष्यसदपि तदाश्रयत्वं विना न सम्भवति तद्वदियमपीति । अथवा मायामात्रनिरूपण एव पृथग्दृष्टान्तद्वयं तत्राभासदृष्टान्तो व्याख्यातः। तमोदृष्टान्तश् च यथान्धकारोज्योतिषोऽन्यत्रैव प्रतीयते ज्योतिर्विना च न प्रतीयते ज्योतिरात्मना चक्षुषैव तत्प्रतीतेर्न पृष्ठादिनेति तथेयमपीति ज्ञेयं ततश्चांशद्वयं प्रवृत्तिभेदेनैवोत्यं न तु दृष्टान्तभेदेन प्राक्तनदृष्टान्तद्वेधाभिप्रायेण तु पूर्वस्या आभासपर्यायच्छायाशब्देन क्वचित्प्रयोगः उत्तरस्यास्तमःशब्देनैव चेति तथा ससर्ज च्छायया विद्यां पञ्चपर्वाणमग्रत इत्य् अत्र । यथा च क्वाहं तमो महदहम् इत्यादौ पूर्वत्राविद्याख्यनिमित्तशक्तिवृत्तिकत्वाज्जीवविषयकत्वेन जीवमायात्वम् । उत्तरत्र स्वीयतत्तद्गुणमयमहदाद्युपादानशक्तिवृत्तिकत्वं तथा तद्गुणमायात्वं ससर्जेत्यादौ छायाशक्तिं मायामवलम्ब्य सृष्टयारम्भे ब्रह्मा स्वयमविद्यामाविर्भावितवानित्य् अर्थः । 


    विद्याविद्ये मम तनू विद्धयुद्धव शरीरिणाम् । 

बन्धमोक्षकरी आद्ये मायया मे विनिर्मिते ॥ इत्य्-उक्तत्वात् । 

अनयोराविर्भावभेदश् च श्रूयते तत्र पूर्वस्याः पाद्मे श्रीकृष्णसत्यभामासंवादीयकार्तिकमाहात्म्ये देवगणकृतमायास्तुतौ 


    इति स्तुवतस् ते देवास् तेजो-मण्डल-संस्थितम् । 


    ददृशुर् गगने तत्र तेजो-व्याप्त-दिग्-अन्तरम् ॥ 


    तन्-मध्याद् भारतीं सर्वे शुश्रुवुर् व्योम-चारिणीम् । 


    अहम् एव त्रिधा भिन्ना तिष्ठामि त्रिविधैर् गुणैः ॥ इत्य्-आदि । 

उत्तरस्याः पाद्मोत्तर-खण्डे असङ्ख्यं प्रकृति-स्थानं निविड-ध्वान्तम् अव्ययम् इति विद्याद् इति प्रथमपुरुषनिर्देशस्यायं भावः अन्यान्प्रत्येवखल्वयमुपदेशः त्वं तु मद्दत्तशक्त्या साक्षादेवानुभवसीति एवं मायिकदृष्टिमतीत्यैव रूपादिविशिष्टं मामनुभवेद् इति व्यतिरेकमुखेनानुभावनस्यायं भावः शब्देन निर्धारितस्यापि मत्स्वरूपादेर्मायाकार्यावेशेनैवानुभवो न भवति ततस्तदर्थं मायात्याजनम् एव कर्तव्यम् इति । एतेन तदविनाभावात्प्रेमाप्यनुभावित इति गम्यते ॥३३॥

———————————————————————————————————————

**जीव-गोस्वामी (क्रम-सन्दर्भः) : **अथ तादृश-रूपादि-विशिष्टस्यात्मनो व्यतिरेक-मुखेन विज्ञापनार्थं माया-लक्षणम् आह—ऋतेऽर्थम् इत्य् आदि । अर्थं परमार्थ-भूतं मां विना यत् प्रतीयेत, मत्-प्रतीतौ तत्-प्रतीत्य्-अभावात् । मत्तो बहिर् एव यस्य प्रतीतिर् इत्य् अर्थः । यच् चात्मनि न प्रतीयते, यस्य च मद्-आश्रयत्वं विना स्वतः प्रतीतिर् नास्तीत्य् अर्थः । तथा लक्षणं वस्तु आत्मनो मम परमेश्वरस्य मायां जीव-माया गुण-मायेति द्व्य्-आत्मिकां मायाख्य-शक्तिं विद्यात् । अत्र शुद्ध-जीवस्यापि चिद्-रूपत्वाविशेषेण तदीय-रश्मि-स्थानीयत्वेन च स्वान्तःपात एव विवक्षितः । तत्रास्या द्व्य्-आत्मिकत्वेनाभिधानं दृष्टान्त-द्वैविध्येन लभ्यते । तत्र जीव-मायाख्यस्य प्रथमांशस्य तादृशत्वं दृष्टान्तेन स्पष्टयन्न् असम्भावनां निरस्यति—यथाभास इति । आभासो ज्योतिर्-बिम्बस्य स्वीय-प्रकाशाद् व्यवहित-प्रदेशे कथञ्चिद् उच्छलित-प्रतिच्छवि-विशेषः । स यथा तस्माद् बहिर् एव प्रतीयते, न च तं विना तस्य प्रतीतिस् तथा सापीत्य् अर्थः । अनेन प्रतिच्छवि-पर्यायाभास-धर्मत्वेन तस्याम् आभासाख्यत्वम् अपि ध्वनितम् । अतस् तत्-कार्यस्याभासाख्यत्वं क्वचित् आभासश् च निरोधश्[भा।पु। २.१०.७] _च्_एत्य् आदौ । अत्र स यथा क्वचिद् अत्यन्तोद्भटात्मा स्व-चाक्चिक्य-च्छटापतितनेत्राणां नेत्र-प्रकाशम् आवृणोति । तम् आवृत्य च स्वेनात्यन्तोद्भट-तेजस्त्वेनैव द्रष्टृ-नेत्रं व्याकुलयन् स्वोपकण्ठे वर्ण-शावल्यम् उद्गिरति । कदाचित् तद् एव पृथग्-भावेन नानाकारतया परिणमयति । तथेयम् अपि जीव-ज्ञानम् आवृणोति । सत्त्वादि-गुण-साम्य-रूपां गुण-मायाख्यां जडां प्रकृतिम् उद्गिरति । कदाचित् पृथग्-भूतान् सत्त्वादि-गुणान् नानाकारतया परिणमयति चेति ज्ञेयम् । तद् उक्तम्—एक-देश-स्थितस्याग्नेर् [वि।पु। १.२२.५६] इत्य् आदि । 

तथा च आयुर्वेद-विदः—


    जगद्-योनेर् अनिच्छस्य चिद्-आनन्दैक-रूपिणः ।


    पुंसोऽस्ति प्रकृतिर् नित्या प्रतिच्छायेव भास्वतः ॥


    अचेतनापि चैतन्य-योगेन परमात्मनः ।


    अकरोद् विश्वम् अखिलम् अनित्यं नाटकाकृतिर् ॥ इति** ॥**

तद् एवं निमित्तांशो जीव-माया उपादानांशो गुण-मायेत्य् अग्रेऽपि विवेचनीयम् । अथैवं सिद्धं गुण-मायाख्यं द्वितीयम् अप्य् अंशं दृष्टान्तेन स्पष्टयति, _यथा तम _इति । तमः-शब्देनात्र पूर्वोक्तं तमः-प्रायं वर्ण-शावल्यम् उच्यते । तद् यथा तन् मूल-ज्योतिष्य्-असद् अपि तद्-आश्रयत्वं विना न सम्भवति तद्वद् इयम् अपीति । अथवा मायामात्र-निरूपण एव पृथक् दृष्टान्त-द्वयम् । तत्राभास-दृष्टान्तो व्याख्यातः ।

तमो-दृष्टान्तश् च । यथान्धकारे ज्योतिषोऽन्यत्रैव प्रतीयते, ज्योतिर् विना च न प्रतीयते ज्योतिरात्मना चक्षुषैव तत् प्रतीतेर् न पृष्ठादिनेति तथेयम् अपीत्य् एवं ज्ञेयम् । ततश् चांश-द्वयं तु प्रवृत्ति-भेदेनैवोह्यं न तु दृष्टान्त-भेदेन । प्राक्तन-दृष्टान्त-द्वेधाभिप्रायेण तु पूर्वस्या आभास-पर्याय-च्छाया-शब्देन क्वचित् प्रयोगः उत्तरस्यास् तमः शब्देनैव चेति । यथा ससर्ज छाययाविद्यां पञ्च-पर्वाणम् अग्रतः [भा।पु। ३.२०.१८] इत्य् अत्र । यथा च क्वाहं तमो महद् अहं [भा।पु। १०.१४.११] इत्य् आदौ । पूर्वत्राविद्याविद्याख्य-निमित्त-शक्ति-वृत्तिकत्वाज् जीव्-विषयकत्वेन जीव-मायात्वम् ।

तथा ससर्जेत्य् आदौ छाया-शक्तिं मायाम् अवलम्ब्य सृष्ट्यारम्भे ब्रह्मा स्वयम् अविद्याम् आविर्भावितवान् इत्य् अर्थः । 


    विद्याविद्ये मम तनू 


    व्द्ध्य् उद्धव शरीरिणाम् ।


    बन्ध-मोक्ष-करी आद्ये 


    मायया मे विनिर्मित्ते ॥ [भा।पु। ११.११.३] इत्य् उक्तत्वात् । 

अनयोर् आविर्भाव-भेदश् च श्रूयते । तत्र पूर्वस्याः पाद्मे श्री-कृष्ण-सत्यभामा-संवादीय-कार्त्तिक-माहात्म्ये देव-गण-कृत-माया-स्तुतौ—


    इति स्तुतवन्तस् ते देवास् तेजो-मण्डल-संस्थितम् ।


    ददृशुर् गगने तत्र तेजो-व्याप्त-दिग्-अन्तरम् ॥


    तन्-मध्याद् भारतीं सर्वे शुश्रुवुर् व्योम-चारिणीम् ।


    अहम् एव त्रिधा भिन्ना तिष्ठामि त्रिविधैर् गुणैः ॥ इत्य्-आदि ॥

उत्तरस्याः पाद्मोत्तर-खण्डे असङ्ख्यं प्रकृति-स्थानं निविड-ध्वान्तम् अवययम् इति ॥३३॥ (भगवत्-सन्दर्भ १६)

पूर्वं व्याख्यातम् एव। सङ्क्षेपश् चायम् अर्थः । परम-पुरुषार्थ-भूतं माम् ऋते मद्-दर्शनाद् अन्यत्रैव यत् प्रतीयते यच् चात्मनि न प्रतीयेत मां विना स्वतः प्रतीतिर् अपि यस्य नास्तीत्य् अर्थः तद् वस्तु आत्मनो मम परमेश्वरस्य मायां विद्यात् । अत्र दृष्टान्तः । यथाऽऽभासः प्रतिबिम्ब-रश्मिः । यथा च तमस् तिमिरम् इति । तत्राभासस्य तादृशत्वं स्पष्टम् एव । तमसोऽपि ज्योतिर् दर्शनाद् अन्यत्रैव प्रतीतेर् ज्योतिर् आत्मकं चक्षुर् विना चाप्रतीतिर् इति । विद्याद् इति प्रथम-पुरुष-निर्देशस्यायं भावः । अन्यान् प्रत्य् एव खल्व् अयम् उपदेशः । त्वं तु मद्-दत्त-शक्त्या साक्षाद् एवानुभवन्न् असीति । एवं मायिक-दृष्टिम् अतीत्यैव रूपादि-विशिष्टं माम् अनुभवेद् इति । व्यतिरेक-मुखेनानुभावनस्यायं भावः । शब्देन निर्धारितस्यापि सत्-स्वरूपादेर् माया-कार्यावेशेनैवानुभवो न भवति । अतस् तद्-अर्थं माया-त्यजनम् एव कर्तव्यम् इति । एतेन तद्-अविनाभावात् प्रेमाप्य् अनुभावित इति गम्यते ॥३३॥ (भगवत्-सन्दर्भ १०५)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, जीवस्य परमात्म-ज्ञान-विज्ञाने प्रति माया खल्व् अंशेनानुकूला प्रतिकूला च भवति । विज्ञाते च परमात्मनि मयि योग-मायैवाधिकरोति । सा खल्व् अनुकूलैवेति ते द्वे अवश्य-निरूपणीये इति ज्ञापयन् । यथात्म-माया-योगेन [भा।पु। २.९.२६] इत्य् अनेन व्यञ्जितस्य तव माया योग-माया च कीदृशी ? इति प्रश्नोत्तरं तन्त्रेणैव क्रमेणाह ऋतेऽर्थम् इति । यद् यतः अर्थं सत्यं वस्तु विना न प्रतीयते, किन्त्व् अर्थः सत्यं वस्त्व् एव प्रतीयेत इत्य् अर्थः । तथा, यतः अर्थं विना प्रतीयेत, अर्थो न प्रतीयेत, किन्त्व् अनर्थः प्रतीयेतेत्य् अर्थः । तत् ताम् आत्मनि स्वस्मिन् मुक्तो बद्धश् च जीव आत्मनो मम मायां क्रमेण विद्या अविद्येति वृत्ति-द्वयां मायाख्यां शक्तिं विद्यात् जानीयात् । विद्याया दृष्टान्तः । यथाभासो दीपादि-प्रकाशः । दीपादि-प्रकाशाद् यथा गृहे विद्यमानो घट-पटादिर् अर्थ एव प्रतीयते, न तु दीपानयनात् पूर्वं सम्भावितो घट-पटाद्य्-अभावः । तथा सर्प-वृश्चिकादिर् आगन्तुकश् च भय-कारणम् अनर्थः प्रतीयते । एवम् एव विद्याया हेतोर् मुक्तेन जीवेन स्वस्मिन्न् इत्य् असम्बन्धं ज्ञानादिकम् एव प्रतीयते, न त्व् अविद्यादशायाम् इव तद्-अभावः । नापि स्वस्मिन्न् असम्बन्धो देह-दैहिक-शोक-मोहादिकश् च प्रतीयते । 

अविद्याया दृष्टान्तः । यथा तमोऽन्धकारः । अन्धकाराद् यथा स्व-गृहे विद्यमानो घट-पटादिर् अर्थो न प्रतीयते, किन्त्व् अविद्यमानोऽपि सम्भाव्यमानः सर्प-चौरादिको भय-कारणम् अनर्थः प्रतीयते । एवम् एवाविद्याया हेतोर् एव बद्धेन जीवेन स्वस्मिन् नित्य-सम्बन्धितया वर्तमानम् अपि ज्ञानानन्दादिकं न प्रतीयते, किन्तु स्वस्मिन्न् असन्न् अपि स्व-सम्बन्धित्वेन वर्तमानो देह-दैहिकशोक-मोहादिर् एव प्रतीयते । तेन कुसुम-शृङ्गादीनां सत्यत्वेऽपि आकाश-शशादीनां तत्-सम्बन्ध-भावाद् एव आकाश-कुसुमम् अलीकं शश-शृङ्गम् अलीकम् इति यथोच्यते, तथैव देहानां तद्-धर्माणां शोक-मोह-सुख-दुःखादीनां च प्राधानिकत्वात् सत्यत्वेऽपि जीवस्य तत्-सम्बन्धाभावाद् एव देहादयो मिथ्या-भूता इति शास्तेषूच्यते । जीवस्य मिथ्या-भूतोऽपि देह-सम्बन्धः खल्व् अविद्यया कल्प्यते, विद्यया लुप्यते इति विद्याविद्ययोर् दृष्टान्तावाभास-तामसी । इत्य् अत्र छाया-तपौ यत्र न गृध्र-पक्षौ [भा।पु। ८.५.२७] इत्य् अष्टम-स्कन्ध एव प्रमाणं ज्ञेयम् । 

केचित् तु—तमो-दृष्टान्तोऽयम् आवरणांश एव, आवरण-विक्षेपयोस् तु दृष्टान्ताः सर्प-व्याघ्र-भूतावेशाद्या ज्ञेयाः इत्य् आहुस् तेऽपि तामस्त्वात् तमः-शब्देनैव ग्राह्या इत्य् अपरे। एवं जीवे सार्वदिक्-विद्यमान-वस्त्व्-अप्रत्यायनं चेत्य् अविद्याया धर्मावरण-विक्षेप-शब्दाभ्याम् उच्यते । 

अथार्थ-शब्दस्य धन-वाचित्वात् श्लेषेण भाग्य-प्राप्त-स्वीय-बहु-धनो वणिग् इव विद्यालब्ध-ज्ञानानन्दो मुक्तः सम्पन्नत्वेन निरूप्यते, तथा अभाग्यानधिगत-स्वीय-धनो वणिग् इवाविद्यावृत-ज्ञानानन्दो बद्ध-जीवो दरिद्रत्वेनेति ज्ञेयम् । एवं विद्यया त्वं-पदार्थस्य जीवात्मनोऽनुभवो भवति, न तु तत्-पदार्थस्य परमात्मनः तस्य निर्गुणत्वान् निर्गुणया भक्यैवापरोक्षानुभवः सम्भवेत् । भक्त्याहम् एकया ग्राह्यः [भा।पु। ११.१४.२१] इति भगवद्-उक्तेः । किं च, कैवल्यं सात्त्विकं ज्ञानं [भा।पु। ११.२५.२४] इति भगवद्-उक्तेः । देहादि-व्यतिरिक्तात्म-ज्ञान-रूपा येयं विद्या, तस्याः सत्त्व-गुणत्वाद् अनया गुणातीतस्य परमात्मनो नैवानुभवः । प्रत्युतास्या अप्य् अपाय एव । यद् उक्तं भगवता—


        द्रव्यं देशः फलं कालो ज्ञानं कर्म च कारकः ।


        श्रद्धावस्थाकृतिर् निष्ठा त्रै-गुण्यः सर्व एव हि ॥


        येनेमे निर्जिताः सौम्य गुणा जीवेन चित्त-जाः ।


    भक्ति-योगेन मन्-निष्ठो मद्-भावाय प्रपद्यते ॥ [भा।पु। ११.२५.३०, ३२] इति ।

ननु, तर्हि मुक्त-जीवेन परमात्मनोऽपरोक्षानुभवार्थं भक्तिः कुतो लभ्यताम् ? उच्यते ज्ञानाधिकारिणः साङ्ख्य-योग-तप-आदिभिर् भक्ति-मिश्रैर् एव जनितया विद्यया अविद्यानिवर्तिकया प्रथमं त्वं-पदार्थानुभवः । ततस् त्वस्याविद्यातो विमुक्तस्य निरिन्धनाग्नि-न्यायेन विद्याया अप्य् उपरम-तारतम्येन पूर्व-सिद्ध-भक्ति-चन्द्र-कलायास् तद्-उपराग-विच्युतायास् तत उद्गम-तारतम्यम् । तयैव भक्त्या पुनाह् पुनर् अभ्यस्तया तत्-पदार्थस्य परमात्मानोऽनुभव-तारतम्यम् । यद् उक्तं भगवता गीतासु—


        ब्रह्म-भूतः प्रसन्नात्मा न शोचति न काङ्क्षति ।


    समः सर्वेषु भूतेषु मद्-भक्तिं लभते पराम् ॥ [गीता १८.५४] इति ।

परां पौर्वकालीक-गुणी-भाव-राहित्यात् श्रेष्ठां केवलां वा । ततश् च—भक्त्या माम् अभिजानाति यावान् यश् चास्मि तत्त्वतः [गीता १८.५५] इत्य् उक्तेर् जाति-प्रमाणाभ्याम् अल्पीयस्या तया भक्त्या निर्विशेष-ब्रह्मण एवानुभव न त्व् अनन्त-चिद्-विशेष-ब्रह्मणो भगवतः । यथा अल्प-तेजस्वि-चक्षुष्केण जनेन मणि-मयी मूर्तिः सामान्यतस् तेजोमय्य् एव दृश्यते, न तु मुख-नासिका-नेत्र-कर्णादि-विशेष-मयी । 

ततश् च विद्यायाः सामस्त्येनैवोपरमे सत्य् उद्भूत-नैर्गुण्यस्य तस्य तयैव भक्त्या ब्रह्मानुभवस्यापि पूर्णत्वम् एतद् एव निर्वाण-शब्द-वाच्यं जीव-ब्रह्मैक्यम् । यद् उक्तं तत्रैव—ततो मां तत्त्वतो ज्ञात्वा विशते तद्-अनन्तरं [गीता १८.५५] इति । 

यत् तु चिच्-छक्ति-वृत्तीनां सार-भूता कृपा-विलास-रूपा परमोत्तमा शुद्धा भक्तिर् जाति-प्रमाणाभ्याम् अत्यधिका सा प्रबला परम-स्वतन्त्रा गुण-दोषादिकम् अप्य् अगणयन्ती बद्धेऽपि जीवे राक्षस-पुलिन्द-पुक्कशादौ दुराचारेऽपि यदृच्छयैवोदयते विप्रे सन्न्यासिनि मुक्तेऽपि नोदयते, तयैवाविद्या-पर्यन्त-समस्त-क्लेश-ध्वंसः । यद् उक्तं—जरयत्य् आशु या कोशं निगीर्णम् अनलो यथा [भा।पु। ३.२५.३३] इति । तयैवानन्त-चिद्-विशेषस्य भगवतोऽप्य् अपरोक्षानुभवो भवेत् । यथा बहुतर-तेजस्वि-स्व-चक्षुष्केण जनेन सामान्यतस् तेजोमयी विशेषतश् च मुख-नासिका-नेत्र-कर्णादि-सौन्दर्य-मयी च मूर्तिर् भद्रेणैव दृश्यत इति । 

तद् एवं भक्ति-द्विविधा—निर्गुणा गुण-मयी च । तत्राद्यया पाक-दशायां प्रेम-भक्ति-संज्ञया भगवद्-वशीकारः, सच्-चिद्-आनन्द-मय-भगवद्-रूप-गुण-लीला-माधुर्यानुभवश् च । द्वितीयया सात्त्विक्या सत्त्व-गुणाद् विच्युतयैव निर्विशेष-ब्रह्म-सुखानुभव-मात्रम् इति । तस्माद् ब्रह्म-सुखानुभव-दशातः पूर्वास्व् एव दशासु जीवेषु मायाया अधिकार इति सिद्धम् । 

“सत्यम् एव प्रतीतं स्याद् यतोऽसत्यं तथा यतः तद् विद्याद् आत्मनो मायां यथाभासो यथा तमः” इत्य् अनुक्तेर् इत्य् अनास्मिन्न् अर्थेऽप्य् आशय ईक्षते । ऋतेऽर्थ-शब्दौ परिवृत्त्य्-असहाव् अर्पितौ यतः । स चार्थो यथा, ब्रह्मानुभववत्स्व् अपि जनेषु नाना-विधेषु या स्पष्टम् अधिकरोति भगवद्-इच्छा-वशात् त्वदीय-स्वरूप-गुण-लीला-प्रकाशावरण-धुरन्धरा स्वरूप-भूता शक्तिस् तस्या योग-मायाया अपि लक्षणं तन्त्रेणैवाह ऋते इति आत्मनि परमात्मनि मयि ऋते ज्ञाते सति, अर्तेर्र् गत्य्-अर्थत्वेन ज्ञानार्थत्वात् साक्षाद्-अनुभूते सतीत्य् अर्थः ।

यद् इतीन् गतौ शत्र्-अन्तं, तत्-पदेनैव यत्-पदस्याक्षेपात् । यतः अर्थं यत् प्रयोजनं प्राप्नुवद् वस्तु अप्राकृतं प्राकृतं च प्रतीयेत, यया प्रकाशितं सत् स-प्रयोजनं वस्तु परमात्म-साक्षात्कारवता जनेन साक्षाद् अनुभूयेत्य् अर्थः । यतः सकाशात् न प्रतीयेत च, यया आवृतं तदैव वा समयान्तरे वा न प्रतीयेतेत्य् अर्थः । ताम् आत्मनो भगवतो मम मायां योगमायाख्याम् अन्तरङ्गां शक्तिं विद्यात् जानीयात् । मायया प्रयोजनं विनैवाव्रियते, योगमायया तु प्रयोजनम् उद्दिश्यैवेति विवेचनीयम् । यथाभासो यथा तम इति आभासेन दीपादिना प्रकाशितं घट-पटादिकं यथा प्रतीयेत तमसा आवृतं तन् नानुभूयेत च । तथैव सा मद्-इच्छा-वशाद् आभास-तमो-धर्मवती योगमायेत्य् अर्थः । उदाहरणं तु यथा—ऐश्वर्य-दर्शनेऽपि प्रेम-सङ्कोचाभाव-ज्ञापनार्थं भगवत्-कुक्षौ यया प्रकाशितं प्राकृतं विश्वम् अप्राकृतं गोकुल-यशोदा-कृष्णादि-स्वरूपं च यया मोहिता श्री-यशोदा साक्षाद् अनुबभूव, क्षणान्तरे च यया आवरणान् नानुबभूव च । 

यथा चैश्वर्यानुभूत्या प्रेम-सङ्कोच-ज्ञापनार्थं यया प्रकाशितं विश्व-रूपं परमात्म-स्वरूपं चार्जुनः साक्षाद् अनुबभूव, तत्रैव वर्तमानम् अपि कृष्ण-स्वरूपं यया आवरणान् नानुबभूव, समयान्तरे च ययाच्छादितं विश्व-रूपादिकं नानुबभूव, द्विभुजं श्री-कृष्णम् एवानुबभूव । अत्रैकदैव एकस्य स्वरूपस्य प्रकाशनम् अन्यस्यावरणम् इति पूर्वतो विशेषः । 

यथा मञ्जु-महिम-दर्शनया ब्रह्मण ईश्वरत्वाभिमान-निवर्तनार्थं यया आवरण-प्रकाशनाभ्यां लीला-परिकर-वत्स-बालाद्य्-अदर्शन-कृष्ण-स्वरूप-भूत-वत्स-बालादि-दर्शन-तद्-अदर्शन-चतुर्भुजादि-दर्शन-तद्-अदर्शन-श्री-कृष्ण-स्वरूप-दर्शनानि प्राप, यया मोहितः परमेष्ठी । अत्रैकस्मिन्न् एव परमेष्ठिनि विविध-स्वरूपावरण-प्रकाशनयोः पौनःपुन्यम् इति विशेषः । 

यथा च भगवद्-वपुः स्वरूपत एव परिच्छिन्नम् अपरिच्छिन्नं चातर्क्यम् इति ज्ञापनार्थं, तथा केवल-भजन-श्रमस् तज्-जन्या भगवत्-कृपा चेत्य् उभयाभ्याम् एव भगवद्-वशीकार इति ज्ञापनार्थं च दाम-बन्धन-लीलायां युगपद् एव यशोदा-कृष्णयोर् अभीप्सते बन्धनाबन्धने विभुत्वस्य युगपद् एवावरण-प्रकाशनाभ्यां वेष्टयन्त्या किङ्किण्या द्व्य्-अङ्गुल-न्यून-दाम्ना चावेष्टयता सूचिते दर्शयन्त्यापि वस्तुतः कृष्णस्यैवाभीप्सितम् अबन्धनं साधयन्त्या यया मोहिता व्रजेश्वरी विस्मय-रसं क्षणम् अनुबभूव । पश्चात् तस्या अप्य् अभीप्सितं कृष्ण-संमत्या साधयितुं विभुत्वं यया खल्व् आवृतम् एवेत्य् अतः सा कृष्णं बबन्धैव । तत्रैकदैवैकस्यैव विभुत्वस्यावरण-प्रकाशेन इति पूर्व-पूर्वतो विशेषः । 

यथा च प्रतिस्व-निमन्त्रणादि-सिद्ध्य्-अर्थं श्रुतदेव-बहुलाश्व-रुक्मिणी-सत्यभामादि-गृह-स्थितस्य तस्य तत्-तत्-स्वरूपस्य ययैव युगपद् एवावरण-प्रकाशनाभ्यां तत्र तत्र लीला-सिद्धिर् व्याख्यास्यते । अत्र श्रुतदेव-बहुलाश्वदि-व्यक्ति-भेदम् अपेक्षैवावरण-प्रकाशनयोर् यौगपद्यं पूर्वत्रैकस्यां यशोदायाम् एवेति विशेषः । सा खलु योगमायैव, न तु माया । तया मोहितानाम् अपि तेषां परमात्म-साक्षात्कार-दर्शनात् । स परमात्म-साक्षात्कारो भक्ति-मिश्र-ज्ञानवताम् अविद्याविद्ययोर् उपरामे सति तथैवावतार-समये कृष्णं प्रीत्या पश्यतां तत्-कृपा-विषयीभूतत्वाद् अप्रेमवताम् अपि, अन्यदा तु प्रेमवताम् एव कृष्ण-रामादि-साक्षात्कारो भागवत-मतेनोच्यते । तेषु योगमायैवाधिकरोति, न तु माया । कृष्णं तदीच्छया पश्यताम् अपि कंसादीनां द्वेष-लक्षणान्तः-करण-दोषाद् एव न परमात्म-साक्षात्कारो यथा, मत्स्यण्डिकां भुञ्जानानाम् अपि पित्त-दूषित-रसनानां न मत्स्यण्डिकास्वादानुभवः । तेषु मायैवाधिकरोति, न तु योगमाया । माया-शक्तिश् च योग-मायोत्था तस्या विभूतिर् एव । यद् उक्तं नारद-पञ्चरात्रे श्रुति-विद्या-संवादे—


        अस्या आवरणिका शक्तिर् महा-मायाखिलेश्वरी ।


    यया मुग्धं जगत् सर्वं सर्व-देहाभिमानिनः ॥ इति ।

भगवता स्व-स्वरूपत्वेनाभिमन्यमाना योगमाया-शक्तिश् चिद् एव । सैवांशेन स्वेच्छा-वशात् स्व-स्वरूपत्वेनानभिमन्यमाना स्व-स्वरूपात् पृथग्-भूता सती माया-शक्तिर् जडैव । यथा सर्पस्य स्वरूप-भूतापि त्वक् तेन त्यक्ता चेत्, ततः पृथग्-भूतं कञ्चुकं जडं स्यात् । तथोक्तं श्रुतिभिः—त्वम् उत जहासि ताम् अहिर् इव त्वचम् आत्त-भगः इति । 

सा च माया त्रिविधा—प्रधानम् अविद्या विद्या च । प्रधानस्य लक्षणं जायन्तेयोपाख्याने वक्ष्यते—प्रधानेनोपाधयः सृज्यन्ते ते च सत्या एव । अविद्यया जीवेषु तद्-अध्यासः सृष्टः स चासत्य एव । विद्यया तद्-अध्यास-ध्वंस इति तिसृणां शक्तीनां कार्यम् । तत्-तन्-मयं जगद् इदम् अंशेन सत्यम् अंशेनासत्यम् । तथा जीवानां नित्यत्वात् भगवन्-निकेतनादि-भक्त्य्-उपकरणानां निर्गुणत्वाच् चांशेन नित्यत्वम् अपि वादिभिर् यथा स्व-मतं नाना-रूपतया निरूपितम् । 


    कार्यं प्राधानिकं सत्यं कार्यं विद्यकं मृषा ।


    नित्यं तद्-भक्ति-सम्बन्धम् इदं तत् त्रितयात्मकम् ॥


    प्राधानिकाः स्युर् देहास् तद्-धर्मा आविद्यकाः पुनः ।


    जीवेषु तत्-तत्-सम्बन्दो भक्तिश् चेन् निर्गुणाश् च ते ॥


    चिज्-जीव-माया नित्याः स्युस् तिस्रः कृष्णस्य शक्तयः ।


    तद्-वृत्तयश् च ताभिः स भात्य् एकः परमेश्वरः ।


    कार्य-कारणयोर् ऐक्याच् छक्ति-शक्तिमतोर् अपि ।


    एकम् एवाद्वयं ब्रह्म नेह नानास्ति किंचन ॥


    भक्तानाम् एव सिद्धान्तश् चतुःश्लोकीय-मीलिता ।


    शीलिता भवताद् भक्तैस् तैर् एव न किलापरैः ॥ इति ॥३३॥

———————————————————————————————————————

**श्रीनिवासाचार्य-कृत-चतुः-श्लोकी-भाष्यं **: ननु इमम् अर्थं सर्वे कथं नानुभवन्ति ? तत्राह—ऋतेऽर्थम् इति । एतद् एव परम-कौतुकं तत् तां भ्रू-क्षेपेण सकल-भुवनं नखराग्रे नर्तयन्तीम् आत्मनो मम मायां विद्यात् । ऋते सत्ये चात्मनि मयीमम् अर्थं परम-पुरुषार्थ-रूपं प्रेमाणं यत् यस्याः प्रभावेन न करोति । नञः प्रथम-पदेनान्वयः । आत्मनि आत्मौपम्येषु स्त्री-पुत्रादिषु प्रतीयते करोति च । वैपरीत्ये दृष्टान्तः—यथाभासः घटादि-ज्ञानं न करोति, तमस् तु करोत्य् एव । मम मायैव आत्मतिशयेन विद्यात् विद्याम् अत्तीति ॥३३॥

 **॥।**

**॥ २.९.३४ ॥**

**यथा महान्ति भूतानि भूतेषूच्चावचेष्व् अनु ।**

**प्रविष्टान्य् अप्रविष्टानि तथा तेषु न तेष्व् अहम् ॥**

**मध्वाचार्यः (भागवत-तात्पर्यम्) : **

यथा महान्ति भूतानि शरीरेषु बहिस् तथा ।


        एवं हरिश् च भूतेषु बहिश् च व्याप्ति-हेतुतः ।


    तस्मात् तत्-स्थो न तत्-स्थश् च प्रोच्यते हरिर् ईश्वरः ॥ इति ॥३४॥

———————————————————————————————————————

**श्रीधर-स्वामी (भावार्थ-दीपिका) : **यथाभाव इत्य् एतत् स्पष्टयति । यथा महाभूतानि भौतिकेष्व् अनु सृष्टेर् अनन्तरं प्रविष्टानि तेषूपलभ्यमानत्वात् । अप्रविष्टानि च प्राग् एव कारणतया तेषु विद्यमानत्वात् । तथा तेषु भूतभौतिकेष्व् अहं न च तेष्व् अहम् । एवंभूता मम सत्तेत्य् अर्थः ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति अलौकिक्येव मम सत्तेति भावः । सन्दर्भ अथ तस्यैव प्रेम्णोरहस्यत्त्वं बोधयति यथेति । यथा महान्ति भूतानि भूतेष्वप्रविष्टानि बहिःस्थितानामप्यनुप्रविष्टान्न्यन्तःस्थितानि भान्ति तथा लोकातीतवैकुण्ठस्थितत्वेनाप्रविष्टोप्यहं तेषु तत्तद्गुणविख्यातेषु प्रणतजनेषु प्रविष्टो हृदि स्थितोऽहं भामि तत्र महाभूतानामंशभेदेन प्रवेशाप्रवेशौ तस्य तु प्रकाशभेदेनेति भेदोऽपि प्रवेशाप्रवेशमात्रसाम्येन दृष्टान्तः तदेवं तेषां तादृगात्मवशकारिणी प्रेमभक्तिर्नाम रहस्यम् इति सूचितं तथा च ब्रह्मसंहितायाम् । 


    आनन्दचिन्मयरसप्रतिभाविताभिस्ताभिर्य एव निजरूपतया कलाभिः । 


    गोलोक एव निवसत्यखिलात्मभूतो गोविंदमादिपुरुषं तमहं भजामि ॥ प्रेमाञ्जनच्छुरितभक्तिविलोचनेन सन्तः सदैव हृदयेऽपि विलोकयन्ति । 

तं श्यामसुन्दरमचिन्त्यगुणस्वरूपं गोविन्दमादिपुरुषं तमहं भजामि इति । 

अचिन्त्यगुणस्वरूपम् अपि प्रेमाख्यं यदञ्जनच्छुरितवदुच्चैः प्रकाशमानं भक्तिरूपं विलोचनं तेनेत्यर्थः । यद् वा, यथा तेषु तानि बहिःस्थितानि च भान्ति तथा भक्तेष्वप्यहमन्तर्ममोवृत्तिषु बहिरिन्द्रियवृत्तिं च विस्फुरामीति भक्तेषु सर्वथानन्यवृत्तिता हेतुर्नाम किम् अपि स्वप्रकाशं प्रेमाख्यमानन्दात्मक वस्तु मम रहस्यम् इति भावः । तथैव श्रीब्रह्माणोक्तं—


    न भारती मेङ्ग मृषोपलक्ष्यते न वै क्वचिन्मे मनसो मृषा गतिः । 

न मे हृषीकाणि पतन्त्यसत्पथे यन्मे हृदौत्कण्ठ्यवता धृतो हरिः ॥ 

इति यद्यपि व्याख्यान्तरानुसारेणायमर्थोपलपनीयः स्यात्तथाप्यस्मिन्नेवार्थे तत्पर्यं प्रतिज्ञाचतुष्टयसाधनायोपक्रन्तात्वात्तदनुक्रमगतत्वाञ्च । किं च, र्थे न तेष्वातिछिन्नपदं व्यर्थं स्यात दृष्टान्तस्यैव क्रियाभ्यामन्वयोपपत्तेः । पि च रहस्यं नाम ह्येतद् एव यत्परमदुर्लभं वस्तु इष्टोदासीनजनदृष्टिनिवारणार्थं साधारणवस्त्वन्तरेणचछाद्यते तथा चिन्तामणेः सम्पुटादिना अत एवं परोक्षवादा ऋषयः परोक्षं मम च प्रियम् इति भगवद्वाक्यं तद् एव च परोक्षं क्रियते यददेयं विरलप्रचारं महद्वस्तु भवति तस्यैवादेयत्वं विरलप्रचारं महत्वं च मुक्तिं ददाति कर्हिचित्स्म न भक्ति-योगम् । इत्यादौ  मुक्तानाम् अपि सिद्धानाम् इत्यादौ भक्तिः सिद्धेर्गरीयसी य़त्यादौ च बहुत्र व्यक्तं स्वयं चैतद् एव श्रीभगवता परमभक्ताभ्यामर्जुनोद्धवाभ्यों कष्टोक्त्यैव कथितं सर्वं गुह्यतमं भूयः शृणु मे परमं वचः इत्य्-आदिना सुगोप्यम् अपि वक्ष्यामि इत्य्-आदिना च इदम् एव रहस्यं श्री-नारदाय स्वयं ब्रह्मणैव प्रकटीकृतम् । 


    इदं भागवतं नाम यन्मे भगवतोदितम् । 


    संग्रहोयं विभूतीनां त्वमेतद्विपुलीकुरु ॥ 


    यथा हरौ भगवति नृणां भक्तिभविष्यति । 

सर्वात्मन्यखिलाधारे इति सम्कल्प्य वर्णय ॥ इति । 

तस्मात्साधु व्याख्यातं स्वामिचरणैर् अपि रहस्यं भक्तिरिति । विश्वनाथस्तु एवं च मायां योगमायाञ्च तन्त्रेणैव लक्षयित्वा ताभ्यामधिकृतेषु सगुणनिर्गुणलोकेषु ब्रह्मणा पृष्टं स्वस्वप्रकारं तन्त्रेणैवाह यथेति । यथा महाभूतान्याकाशादीनि भूतेषु देवमनुष्यतिर्यगादिष्वनुप्रविष्टानि तेषुपलभ्यमानत्वात् । अप्राविष्टानि च पृथग्विद्यमानत्वात् । तथा तेषु भूतभौतिकेष्वहं प्रविष्टः सान्नपि पृथक्शद्धसत्त्वात्मकत्वधामनि वर्तमानत्वादप्रविष्टश्चास्मि । किं तु महाभूतानामचेतनत्वाद् एव तेषु भूतेषु प्रवेश आसङ्गरहितः मम तु चेतनत्वेप्याकाश इवासौ खगृहेष्वलिप्त एव वसतीतिवत्तेषु सर्वेषु प्रवेशनियमनपालनादीन्यासङ्गरहितानीत्येवम्भूतेषु मायिकेष्वासङ्गरहितैव क्रीडेति भावः । तथा तेषु प्रसिद्धेषु नतेषु प्रणतभक्तजनेषु प्रविष्टोन्तःकरणेषु दर्शनं दातुं तथाप्रविष्टः बहिस्थितश् च तेषां नयनेषु खसौन्दर्यमर्पयितुं नासासु स्वसौरभ्यं प्रवेशयितुं तैः सहोक्तिप्रत्युक्ती कुर्वंस्तेषां कर्णेषु स्वसौस्वर्यामृतं पूरयितुं स्पर्शनालिङ्गनादिदानैस्तेषामङ्गेषु स्वीयसौकुमार्यादिकं चानुभावयितुम् इति तेषु गुणातीतभक्तेष्वन्तर्बहिर्मयात्यक्तुमशक्येष्वासङ्गसहितैव मम क्रीडेवि भावः ॥३४॥

———————————————————————————————————————

**जीव-गोस्वामी (क्रम-सन्दर्भः) : **अथ तस्यैव प्रेम्नो रहस्यत्वं बोधयति—यथा महान्तीत्य् आदि ।यथा महाभूतानि भूतेष्व् अप्रविष्टानि बहिः-स्थितान्य् अपि अनुप्रविष्टान्य् अन्तः-स्थितानि भान्ति । तथा लोकातीत-वैकुण्ठ-स्थितत्वेनाप्रविष्टोऽप्य् अहं तेषु तत्-तद्-गुण-विख्यातेषु न तेषु प्रणत-जनेषु प्रविष्टो हृदि स्थितोऽहं भामि । अत्र महाभूतानाम् अंश-भेदेन प्रवेशाप्रवेशौ तस्य तु प्रकाश-भेदेनेति भेदेऽपि प्रवेशाप्रवेश-मात्र-साम्येन दृष्टान्तः । तद् एवं तेषां तादृग्-आत्म-वशकारिणी प्रेम-भक्तिर् नाम रहस्यम् इति सूचितम् । 

तथा च ब्रह्म-संहितायाम्—


    आनन्द-चिन्मय-रस-प्रतिभाविताभिस्


    ताभिर् य एव निज-रूपतया कलाभिः ।


    गोलोक एव निवसत्य् अखिलात्म-भूतो


    गोविन्दम् आदि-पुरुषं तम् अहं भजामि ॥ [ब्र।सं। ५.२९]


    प्रेमाञ्जन-च्छुरित-भक्ति-विलोचनेन


    सन्तः सदैव हृदयेषु विलोकयन्ति ।


    यं श्यामसुन्दरम् अचिन्त्य-गुण-स्वरूपं


    गोविन्दम् आदि-पुरुषं तम् अहं भजामि ॥ [ब्र।सं। ५.३०]

अचिन्त्य-गुण-स्वरूपम् अपि प्रेमाख्यं यद् अञ्जनं तेन च्छुरितवत् उच्चैः प्रकाशमानं भक्ति-रूपं विलोचनं तेन इत्य् अर्थः । 


    ये भजन्ति तु मां भक्त्या 


    मयि ते तेषु चाप्य् अहम् । इति [गीता ९.२९] गीतोपनिषदश् च ।[^२४५]

यद् वा, तेषु यथा तानि बहिः-स्थितानि चान्तः-स्थितानि च भान्ति तद्वत् भक्तेषु अहम् अन्तर्-मनो-वृत्तिषु बहिर्-इन्द्रिय-वृत्तिषु च स्फुरामीति च । भक्तेषु सर्वथाऽनन्य-वृत्तिता-हेतुर् नाम किम् अपि स्व-प्रकाशं प्रेमाख्यम् आनन्दात्मकं वस्तु मम रहस्यम् इति व्यञ्जितम् । तथैव श्री-ब्रह्मणोक्तम्—


    न भारती मेऽङ्ग मृषोपलक्ष्यते


    न वै क्वचिन् मे मनसो मृषा गतिः ।


    न मे हृषीकाणि पतन्त्य् असत्-पथे


    यन् मे हृदौत्कण्ठ्यवता धृतो हरिः ॥ [भा।पु। २.६.३४] इति ।

यद्यपि व्याख्यान्तरानुसारेणायम् अर्थोऽपलपनीयः स्यात् तथाप्य् अस्मिन्न् एवार्थे तात्पर्यं प्रतिज्ञा-चतुष्टय-साधनायोपक्रान्तत्वात् तद्-अनुक्त्रम-गतत्वाच् च । किं तस्मिन्न् अर्थे न तेषु इति छिन्न-पदम् अपि व्यर्थं स्यात्, दृष्टान्तस्यैव क्रियाभ्याम् अन्वयोपपत्तेः । अपि च रहस्यं नाम ह्य् एतद् एव यत् परम-दुर्लभं वस्तु दुष्टोदासीन-जन-दृष्टि-निवारणार्थं साधारण-वस्त्व्-अन्तरेणाच्छाद्यते । यथा चिन्तामणिः सम्पुटादिना । 

अत एव परोक्ष-वादा ऋषयः परोक्षं च मम प्रियम् इति [भा।पु। ११.२१.३५] श्री-भगवद्-वाक्यं च । तद् एवं परोक्षं क्रियते यद् अदेयं विरल-प्रचारं महद् वस्तु भवति । अस्यैवादेयत्वं विरल-विचारत्वं महत्त्वं च, मुक्तिं ददाति कर्हिचित् स्म न भक्ति-योगं [भा।पु। ५.६.१८] इत्य् आदौ, मुक्तानाम् अपि सिद्धानाम् इत्य् आदौ, भक्तिः सिद्धेर् गरीयसी इत्य् आदौ च सर्वत्र व्यक्तम् ।

स्वयं चैतद् एव श्री-भगवता परम-भक्ताभ्याम् अर्जुनोद्धवाभ्यां कण्ठोक्त्यैव कथितम् । सर्व-गुह्यतमं भूयः शृणु मे परमं वच इत्य्-आदिना सुगोप्यम् अपि वक्ष्यामीत्य् आदिना च । इदम् एव रहस्यं श्री-नारदाय स्वयं श्री-ब्रह्मणैव प्रकटीकृतम्—

इदं भागवतं नाम यन् मे भगवतोदितम् ।


    सङ्ग्रहोऽयं विभूतीनां त्वम् एतद् विपुली कुरु ॥ 

यथा हरौ भगवति नृणां भक्तिर् भविष्यति ।


    सर्वात्मन्य् अखिलाधारे इति सङ्कल्प्य वर्णय ॥ [भा।पु। २.७.५१-५२] इति । 

तस्मात् साधु व्याख्यातं स्वामि-चरणैर् अपि रहस्यं भक्तिर् इति ॥ (भगवत्-सन्दर्भ १०६)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं मायां योग-मायां च तन्त्रेणैव लक्षयित्वा ताभ्याम् अधिकृतेषु स-गुण-निर्गुण-लोकेषु ब्रह्मणा पृष्टं स्व-क्रीडा-प्रकारं तन्त्रेणैवाह—यथेति । यथा महा-भूतान्य् आकाशादीनि भूतेषु देव-मनुष्य-तिर्यग्-आदिषु अनुप्रविष्टानि तेषूपलभ्यमानत्वात्, अप्रविष्टानि च पृथग्-विद्यमानत्वात्, तथा तेषु भूत-भौतिकेष्व् अहं प्रविष्टः सन्न् अपि, पृथक्-शुद्ध-सत्त्वात्मक-स्व-धामनि वर्तमानत्वाद् अप्रविष्टश् चास्मि, किन्तु महा-भूतानाम् अचेतनत्वाद् एव भूतेषु प्रवेश आसङ्ग-रहितः, मम तु चेतनत्वेऽपि आकाशवद् असौ स्व-गृहेष्व् अवलिप्त एव वसतीतिवत् तेषु सर्वेषु प्रवेश-नियमन-पालनादीन्य् आसङ्ग-रहितापीत्य् एवं-भूता भूतेषु मायिकेष्व् आसङ्ग-रहितैव क्रीडेति भावः । 

तथा तेषु प्रसिद्धेषु नतेषु प्रणत-भक्त-जनेषु प्रविष्टान्तःकरणेषु दर्शनं दातुं, तथा अप्रविष्टः बहिः-स्थितश् च तेषां नयनेषु स्व-सौन्दर्यम् अर्पयितुं, नासासु स्व-सौरभ्यं प्रवेशयितुं, तैः सहोक्ति-प्रत्युक्ती कुर्वन् तेषां कर्णेषु स्व-सौस्वर्यामृतं पूरयितुं, स्पर्शनालिङ्गनादि-दानैस् तेषाम् अङ्गेषु स्वीय-सौकुमार्य-माधुर्यादिकं चानुभावयितुम् इति तेषु गुणातीत-भक्तेष्व् अन्तर् बहिर् यया त्यक्तुम् अशक्येष्व् आसङ्ग-सहितैव मम क्रीडेति भावः ॥३४॥

———————————————————————————————————————

**श्रीनिवासाचार्य-कृत-चतुः-श्लोकी-भाष्यं **: पुनर् अपि महाशयः आत्मनो विभुत्व-परिच्छन्नत्वे लीलायाः प्रकटत्वाप्रकटत्वे दृष्टान्तेन निरूपयति, यथा महान्तीति । पृथ्व्य्-अप्-तेजो-वाय्व्-आकाशानि विभूनि परिच्छिन्नानि च । प्रकटान्य् अप्रकटानि च । पृथिवी व्यापिका अनन्त-कोटि-ब्रह्माण्डात्मिका परिच्छिन्ना लोष्ट्रादि-रूपा । जलं व्यापि कारणार्णव-रूपं ब्रहाण्डाधारं करकादि-रूपम् । तेजो व्यापि सूक्ष्मं ब्रह्मादि-रूपं, परिच्छिन्नं दीप-शिखादि-रूपम् । वायुर् व्यापी सर्व-गतः परिच्छिन्नो वात्यादि-रूपः । आकाशं सर्व-गतं व्यापि, परिच्छिन्नं घटाकाशादि-रूपम् । एवम् अहं न चान्तर् न बहिर् यस्य न पूर्वं नापि चापरं [भा।पु। १०.९.१३] इत्य्-आदिना विभुः । बबन्ध प्राकृतं यथा [भा।पु। १०.९.१४] इत्य्-आदिना परिच्छिन्नः । अनन्त-कोटि-ब्रह्माण्डान्तर्यामितया विभुः , द्विभुज-चतुर्भुजादि-रूपतया परिच्छिन्नः । तथा हि, विभुर् अपि भुज-युग्मोत्सङ्ग-पर्याप्त-मूर्तिः [भ।र।सि। २.१.१९८] अचिन्तानन्त-शक्तित्वात् । परं पृथिव्याद्य्-अपञ्चीकृतास् तन्-मात्रा-गन्धादि-रूपाः प्रविष्टा अदृश्याः सूक्ष्म-रूपाः योगि-प्रत्यक्षाः । अप्रविष्टाश् च स्थूल-रूपा पञ्चीकृता मूर्तमत्त्वाच् च । एवम् अहं विराड् अन्तर्यामितया प्रविष्टः, द्विभुजादि-रूपाप्रविष्टः । तथा च गीतोपनिषदि (विभुत्वे) विष्टभ्याहम् इदं कृत्स्नम् एकांशेन स्थितो जगत् [गीता १०.४२], ईश्वरः सर्व-भूतानां हृद्-देशेऽर्जुन तिष्ठति [गीता १८.६१], इत्य् आदि । माम् एव ये प्रपद्यन्ते मायाम् एतां तरन्ति ते [गीता ७.१४], माम् अप्राप्यैव कौन्तेय [गीता १६.२०], मां कृष्ण-रूपं परिच्छिन्नम् । परं च यद् वाग् आह शरीरिणी । आकाश-वाण्या दिकम् अपि श्रूयते तद् अपरिच्छिन्नस्य । एवं मम लीलाया अपि अपरिच्छिन्न त्व् अ-परिच्छिन्नत्वे, यथा सदानन्तैः प्रकाशैः स्वैर् लीलाभिश् च स दीव्यति [लघुभगवत्-सन्दर्भा। १.७.१५] इत्य् अत्रानन्त-शब्देनापरिच्छिन्न त्व् अं गोकुले मथुरायां च द्वारवत्यां ततः क्रमात् **श्रीधरः **[१० उपक्रमणिका ६] इत्य् अनेन परिच्छिन्न त्व् अम् । क्वचित् प्रकटत्वं क्वचिद् अप्रकटत्वं, यथा—मथुरा भगवान् यत्र नित्यं सन्निहितो हरिः [भा।पु। १०.१.२८] इत्य्-आदिना प्रकट-लीलायां द्वारकायां श्रियः-पतिः स्व-जन्मना चङ्क्रमणेन चाञ्चति [भा।पु। १.१०.२६] इति द्वारका-वासि-वर्तमान-काल-प्रयोगात् गोकुले च । अप्रकट-नित्य-लीला सूच्यते इति दिक् ॥३४॥

 **॥।**

**॥ २.९.३५ ॥**

**एतावद् एव जिज्ञास्यं तत्त्व-जिज्ञासुनात्मनः ।**

**अन्वय-व्यतिरेकाभ्यां यत् स्यात् सर्वत्र सर्वदा ॥**

**मध्वाचार्यः (भागवत-तात्पर्यम्) : **अन्य-भावाभाव-काल-देशे तद्-विद्यमानाविद्यमान-शक्तिमांश् चेत्य् अन्वय-व्यतिरेकौ ॥३५ ॥

———————————————————————————————————————

**श्रीधर-स्वामी (भावार्थ-दीपिका) :** साधनम् आह । आत्मनस् तत्त्व-जिज्ञासुना एतावत्त्वम् एव जिज्ञास्यं विचार्यम् । तद् एवाह । अन्वयः[^२४६] कार्येषु कारणत्वेनानुवृत्तिः । कारणावस्थायां च तेभ्यो व्यतिरेकः । तथा जाग्रद्-आद्य्-अवस्थासु तत्-तत्-साक्षितयान्वयः । व्यतिरेकश् च समाध्य्-आदौ । एवम् अन्वय-व्यतिरेकाभ्यां यत् स्यात् सर्वत्र सर्वदा च तद्[^२४७] एवात्मेति ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **अथ भगवच्छिक्षितमहं करवाणि ह्यतन्द्रितः इति ब्रह्मणा प्रार्थितस्य स्वप्राप्तिसाधनस्यातिरहस्यत्वाद्वहिरङ्गजनागम्यतयैवाह एतावदेवेति । अत्र बहुतरशास्त्रानुसन्धानम् अपि नापेक्षितव्यम् इति भावः । तत्त्वजिज्ञासुना आत्मनः स्वस्य श्रेयः साधन त्व् अं ज्ञातुमिच्छ्र्ना जनेन जिज्ञास्यं श्रीगुरुचरणेभ्यः शिक्षणीयमित्य् अर्थः । त्वया तु मद्-अनुग्रहादवगम्यत एवेति भावः । किं तत् यच्छेयः साधनेष कर्मज्ञानयोगभक्त्यादिष मध्येऽन्वयव्यतिरेकाभ्यां स्यात् सिध्यति स्थिरीभवतीत्य् अर्थः । अत्र तावत्स्वर्गापवर्गादेः कर्मज्ञानयोगादिभिः केवलैरसिद्वैस्तैर्विनापि सिद्धेः । कर्मज्ञानयोगादयोऽन्वयव्यतिरेकाभ्यां नैव साधनानि स्युस्तथा हि कोवार्थ आप्तोऽभजतां स्वधर्मतः इति क्लिश्यन्ति ये केवलबोधलब्धये इति पुरेह भूमन्बहवोऽपि योगिनः इति यत्कर्मभिर्यत्तपसा इत्यादौ कर्मादिभिर्विनापि ॥


    सर्वं मद्भक्ति-योगेन मद्भक्तो लभतेञ्जसा । 


    स्वर्गापवर्गं मद्धाम कथञ्चिद्यदि वाञ्छति ॥ इति । 


    या वै साधनसम्पत्तिः पुरुषार्थचतुष्टये । 


    तया विना तदाप्नोति नरो नारायणाश्रयः ॥ 

इति मोक्ष-धर्मीयवचनं च । भक्त्या तु केवलयैव सर्वाणि श्रेयांसि सिद्ध्यन्ति तया विना तु नैव सिद्ध्यन्तीत्यन्वयव्यतिरेकाभ्यां भक्तिर् एव सर्वश्रेयःसाधनत्वेन स्थिरीभवति तथाहि अन्वयेन यथा—


    अकामः सर्वकामो वा मोक्षकाम उदारधीः । 


    तीव्रेण भक्ति-योगेन यजेत पुरुषं परम् ॥ 

इति भक्ति-योगस्य केवलस्यैव तीव्रत्वं निरभ्रसूर्यस्येवेति ज्ञेयम् । यथा वा यत् कर्मभिर् यत् तपसा इत्य्-आदि-व्यतिरेकेण यथा—


    मुखबाहूरुपादेभ्यः पुरुषस्याश्रमैः सह । 


    चत्वारो जज्ञिरे वर्णा गुणैर्विप्रादयः पृथक् ॥ 


    य एषां पुरुषं साक्षादात्मप्रभवमीश्वरम् । 


    न भजन्त्य् अवजानन्ति स्थानाद् भ्रष्टाः पतन्त्य् अधः ॥ इति । 

यथा वा—


    तपस्विनो दानपरा यशस्विनो मनस्विनो मन्त्रविदः सुमङ्गलाः । 


    क्षेमं न विन्दन्ति विना यदर्पणं तस्मै सुभद्रश्रवसे नमोनमः ॥ इति । 

अत्र देशकालविशेषाभावमाह—सर्वत्र सर्वदेशेषु सर्वाधिकारिषु च सर्वदा सर्वेष्वेव कालेषु यत्स्यात्तथाहि—शुचावेव देशे शुची तत्कालजीवी कर्म कुर्यात् , शुद्धान्तःकरण एव ज्ञानं लभते, शुचौ देशे प्रतिष्ठाप्य सुखमासनमात्मनः। योगी योगं युञ्जीत इति कर्मज्ञानादीनां न सार्वत्रिकता तथा यत्कर्म तत्सन्न्यासभोगप्राप्तावधियोगः सिद्ध्यवधिः साङ्ख्यमात्मज्ञानावधि ज्ञानं मोक्षावधीति नापि सार्वत्रिकता भक्तेश् च सार्वत्रिकतासादिकते अतिप्रसिद्धे एव—


    न देशनियमस्तत्र न कालनियमस्तथा। 


    नोच्छिष्टादौ निषेधोस्ति श्रीहरेर्नाम्नि लब्धका ॥ इति ।


    तस्मात्सर्वात्मना राजन्हरिः सर्वत्र सर्वदा । 


    श्रोतव्यः कीर्तितव्यश् च स्मर्तव्यो भगवान्नृणाम् ॥ इति । 

कर्मिज्ञानिप्रभृतिषु सर्वेष्वेवाधिकारिषु भक्तेर्व्याप्तिरुक्तैव किरातहूणान्ध्रपुलिन्दपुल्कसाः इत्य्-आदिना जातिचाण्डालकर्मचाण्डालादिष्वपि दृष्टा । तथा सर्वावस्थास्वपि गर्भे प्रह्लादादेर्बाल्ये ध्रुवादेयौवनेम्बषादेर्वार्द्धक्येद्धम्ये ययात्यादेर्मरणेऽजामिलादेर्नारकितायाम् अपि यन्नाम्न्युदिते नारकोपीयुक्तेः । 


    यथायथा हरेर्नाम कीर्तयन्ति च नारकाः । 


    तथातथा हरौ भक्तिमुद्वहन्तो दिवं ययुः ॥ 

इति नृसिंहपुराणोक्तेश्चेति भक्तेर् एव साधन त्व् अं निर्धारितम् । अथ प्रेमभक्तिरूपं रहस्यम् अपि तन्त्रेणैवाह—एतावद् इति । तत्त्वजिज्ञासुना पुंसा एतावदेव श्रेयः सु स्वर्गापवर्गप्रेमसु मध्ये जिज्ञास्यं किं तत् यच्छ्रेय आत्मनः स्वस्यैवान्वयव्यतिरेकाभ्यां सर्वत्र सर्वदा स्यात् तत्र न तावत्स्वर्गापवर्गों स्वान्वयव्यतिरेकाभ्यां सिद्धयतः प्रेमा तु स्वस्यैवान्वयव्यतिरेकाभ्यां सिद्धयति प्रेम्णोऽपि भक्तिशब्दवाच्यत्वात्साधनभक्त्यैव साध्यभक्तेः प्रेम्णः सिद्धिदर्शनात् । प्रेम्णः स्वेनैव सिद्धिः तद् उक्तं भक्त्या सञ्जातया भक्त्या विभ्रत्युत्पुलकां तनुम् इत्यतो रहस्यतदङ्गशब्दाभ्यामुच्यमाने प्रेमभक्तिसाधनभक्ती तन्त्रेणैवोक्ते ततश् च प्रेमभक्तिसाधनत्वेनैव भक्तिः कर्तव्या न तु स्वर्गापवर्गादिसाधनत्वेनेति भगवतः शिक्षा व्यञ्जिता भगवच्छिक्षितमहं करवाणि ह्यतन्द्रितः इति ब्रह्मणा प्रार्थितत्वात् शुद्धसाधनभक्तिसिद्धया प्रेमभक्त्यैव यद्रूपगुणादिमाधुर्यरसानुभवस्तस्य प्रेमभक्त्यनुभावरूपत्वाद् इति विज्ञानं स्वत एव लब्धमतो रहस्यतदङ्गविज्ञानानि श्लोकेनानेनैवोक्तानि । किं च,  रसो वै सः इत्यनन्तरं, सैषा रसस्य मीमांसा भवति इति श्रुतेः । सर्वश्रेयोवधिरूपो रस एव मूर्त एव रङ्गभूमौ मल्लानामशनिः इत्याद्याकार एव दर्शितस्तस्य च विज्ञानमत्रैव श्लोके तन्त्रेणोक्तेः । यथा जिज्ञास्येषु मध्ये एतावदेव जिज्ञास्यमनुबुभूषणीयं किं तत् अन्वयव्यतिरेकाभ्यां योगायोगाभ्यां संयोगविप्रलम्भाभ्यां यत्स्यात्सर्वत्र सर्वब्रह्माण्डवर्तिनि श्रीवृन्दावनादौ दाससखिगुरुप्रेयसीषु सर्वदा नित्यम् एव महाप्रलयसमयेपीति दास्यसख्यवात्सल्यशृङ्गाररसानामास्वादनं व्यञ्जितम् । एवमतिरहस्यप्रेमभक्तिरसव्यञ्जकः श्लोकोऽयं ज्ञानरूपार्थांतरेण भगवतैवाच्छादितश्चिन्तामणिरिव कनकसंपुटेन बहिरङ्गजनाशक्योद्धाटनेन । तथा च श्रुतिः नायमात्मा प्रवचनेन लभ्यो न मेधया न बहुधा श्रुतेन यमेवैष बृणुते तेन लभ्यस्तस्यैष आत्मा विवृणुते तनूं स्वाम् इति । तच्च ज्ञानरूपमर्थांतरं यथा स्वामिचरणैर्व्याख्यातं तथैवेति **विश्वनाथः **। अत्र सन्दर्भः। अथ क्रमप्राप्तं रहस्यपर्यन्तसाधकत्वात् रहस्यत्वेनैव तदङ्गमुपदिशति—एतावदेवेति । आत्मनो मम भगवतस्तत्त्वजिज्ञासुना याथार्थ्यमनुभवितुमिच्छुना एतावदेव जिज्ञास्यं श्रीगुरुचरणेभ्यः शिक्षणीयं किं तत् यदेकम् एव वस्तु अन्वयव्यतिरेकाभ्यां विधिनिषेधाभ्यां सदा सर्वत्र स्यादित्युपपद्यते तत्रान्वयेन यथा एतावानेव लोकेस्मिन् इत्य्-आदि ईश्वरः सर्व-भूतानाम् इत्य्-आदि मन्मना भव मद्भक्त इत्य्-आदि च व्यतिरेकेण यथा मुखबाहूरूपादेभ्यः इत्य्-आदि ऋषयो देवयुष्मत्प्रसङ्गविमुखा इह संपतन्ति इत्य्-आदि, न मां दुष्कृतिनो मूढाः इत्य्-आदि यावज्जनो भवति नो खलु विष्णुभक्तः इत्य्-आदि च कुत्रकुत्रोपपद्येत सर्वत्र शास्त्रकर्तृदेशाकारणद्रव्यक्रियाकार्यफलेषु समस्तेष्वेव तत्र समस्तशास्त्रेषु यथा स्कान्दे ब्रह्मनादसंवादे—


    संसारेस्मिन्महाघोरे जन्ममृत्युसमाकुले ।  


    पूजनं वासुदेवस्य तारकं वादिभिः स्मृतम् ॥ इति । 

तत्रान्वयेन यथा भगवान्ब्रह्म कार्त्स्न्येन इत्य्-आदि । तथा पाद्मे स्कान्दे लैङ्गे च—


    आलोड्य सर्वशास्त्राणि विचार्य च पुनः पुनः । 


    इदमेकं सुनिष्पन्नं ध्येयो नारायणः सदा ॥ 

इति व्यतिरेकोदाहरणं—


    पारङ्गतोऽपि वेदानां सर्वशास्त्रार्थविद्यादि । 


    यो न सर्वेश्वरं भक्तस्तं विद्यात्पुरुषाधमम् ॥ 

इत्य्-आदिकं सर्वत्रावगन्तव्यम् । तान्ते दर्शयिष्यते एकादशे—


    शब्दब्रह्मणि निष्णातो ननिष्णायात्परे यदि । 


    श्रमस्तस्य श्रमफलो ह्यधेनुमिव रक्षतः ॥ इति । 

सर्वकर्तृषु यथा—


    ते वै विदन्त्यतितरन्ति च देवमायां स्त्रीशू द्रहूणशबरा अपि पापजीवाः । यद्यद्भुतक्रमपसयणशीलशिक्षास्तिर्यग्जना अपि किमु शुभधारणां ये ॥ इति । 

गारुडे च—


    कोटपक्षिमृगाणाञ्च हरौ सन्न्यस्तकर्मणाम् । 


    ऊर्ध्वम् एव गतिं मन्ये किं पुनर्ज्ञानिनां नृणाम् ॥ इति । 

तत्रैव सदाचारे दुराचारे ज्ञानिन्यज्ञानिनि विरक्ते रागिणि मुमुक्षौ मुक्ते भक्त्यसिद्धे भक्ति-सिद्धे तस्मिन् भगवत्-पार्षदताम् प्राप्तेऽस्मिन्न् इत्य् अपार्षदे च सामान्येन दर्शनाद् अपि सार्वत्रिकता । तत्र सदाचारे दुराचारे च तथा—


    अपि चेत् सुदुराचारो भजते मामनन्यभाक् । 


    साधुर् एव स मन्तव्यः सम्यग्व्यवसितो हि सः ॥ इति । 

सदाचारस्तु किं वक्तव्य इत्य् अपेर् अर्थः—ज्ञानिन्यज्ञानिनि च ज्ञात्वाज्ञात्वाथ ये वै माम् इत्य्-आदि हरिर् हरति पापानि दुष्ट-चित्तैर् अपि स्मृतः ॥ इति । 

विरक्ते रागिणि च—


    बाध्यमानोऽपि मद्भक्तो विषयैर् अजितेन्द्रियः । 


    प्रायः प्रगल्भया भक्त्या विषयैर् नाभिभूयते ॥ 

इति अबाध्यमानस्तु सुतरां नाभिभूयत इत्यपेरर्थः । मुमुक्षौ मुक्ते च मुमुक्षवो घोररूपान् इत्य्-आदि, आत्मारामाश् च मुनयः इत्य्-आदि भक्त्य्-असिद्ध भक्ति-सिद्धे च केचित् केवलया भक्त्या वासुदेव-परायणाः इति न चलति भगवत्-पदारविन्दाल् लव-निमिषार्धम् अपि स वैष्णवाग्र्यः इति भगवत्-पार्षदतां प्राप्ने, मत्-सेवया प्रतीतं च इत्य्-आदि । नित्यपार्षदे वापीषु विद्रुमतटास्वमलामृताप्सु इत्य्-आदि-सर्वेषु वर्षेषु ब्रह्माण्डेषु तेषां बहिश् च तैस्तैः श्रीभगवदुपासनायाः क्रियमाणायाः श्री-भागवतादिषु प्रसिद्धिः सिद्धैरेभिः सर्वदेशोदाहरणं ज्ञेयं सर्वेषु करणेषु यथा—


    मानसेनोपचारेण परिचर्य हरिं मुदा । 


    परे वाङ् मनसागम्ये तं साक्षात्प्रतिपेदिरे ॥ इति । 

एवं भूतवचने हि अस्तु तावद्बहिरिन्द्रियेण मनसा वचसापि तत्सिद्धिरिति प्रसिद्धिः । सर्वद्रव्येषु यथा पत्रं पुष्पं फलं तोयं यो मे भक्त्या प्रयच्छति इत्य्-आदि । सर्वक्रियासु यथा—


    श्रुतोनुपठितो ध्यात आदृतो वानुमोदितः । 


    सद्यः पुनाति सद्धर्मो देवविश्वद्रुहोऽपि हि ॥ इति ।

यत्करोषि यदश्नासि इत्य्-आदि, एवं भक्तभासेषु भक्ता भासापराधेष्वप्यजामिलमूषिकादयो दृष्टान्ता गम्याः। सर्वेषु कार्येषु यथा—


    यस्य स्मृत्या च नामोक्त्या तपोयज्ञक्रियादिषु । 


    न्यूनं संपूर्णतां याति सद्यो वन्दे तमच्युतम् ॥ 

इति सर्वफलेषु यथा अकामः सर्वकामो वा इत्य्-आदि । तथा यथा तरोर्मूलनिषेचनेन इत्य्-आदिवाक्येन हरिपरिचर्यायां क्रियमाणायां सर्वेषामन्येषाम् अपि देवादीनामुपासना स्वत एव भवतीत्यतोऽपि सार्वत्रिकता यथोक्तं स्कान्दे श्रीब्रह्मनारदसंवादे—


    अचिन्ते देवदेवेशे शङ्खचक्रगदाधरे। 


    अर्चिता सर्वदेवाः स्युर्यतः सर्वगतो हरिः ॥ इति । 

एवं यो भक्तिं करोति यद्गवादिकं भगवते दीयते येन द्वारभूतेन भक्तिः क्रियेत यस्मै श्रीभगवते प्रीणनार्थं दीयते यस्माद्गवादिकात्पयआदिकमादाय भगवते निवेद्यते यस्मिन्देशादौ कुले वा कश्चिद्भक्तिमनुतिष्ठति तेषाम् अपि कृतार्थत्वं पुराणेषु दृश्यत इति कारकगतापि एवं सार्वत्रिकत्त्वं साधितं सनातन त्व् अमप्याह—सर्वदेति । तत्र सर्गादौ यथा कालेन नष्टा प्रलये वाणीयं वेदसंज्ञिता इत्य्-आदि, सर्गमध्ये तु बहुत्रैव चतुर्विधप्रलयेऽपि तत्रेमं क उपासीरन् इति विदुरप्रश्ने सर्वेषु युगेषु—


    कृते यद्धयायतो विष्णुं त्रेतायां यजतो मखैः । 


        द्वापरे परिचर्यायां कलौ तद्धरिकीर्तनात् ॥

इति किं बहुना—


    सा हानिस्तम्महच्छिद्रं स मोहः स च विभ्रमः । 

यन्मुहूर्तं क्षणं वापि वासुदेवो न चिन्त्यते ॥ इत्य्-आदि वैष्णवे । 

सर्वावस्थास्वपि गर्भे श्री-नारदकारितश्रवणेन श्रीप्रह्लादे प्रसिद्धं बाल्ये ध्रुवादिषु यौवने श्रीमदम्बरीषादिषु वार्द्धक्ये धृतराष्ट्रादिषु मरणेऽजामिलादिषु स्वर्गितायां श्रीचित्रकेत्वादिषु नारकितायामपि—


    यथायथा हरेर्नाम कीर्तयन्ति स्म नारकाः । 

तथातथा हरौ भक्तिमुद्वहतो दिवं ययुः ॥ इति नृसिंहपुराणे । 

अत एवोक्तं दुर्वाससा मुच्येत यन्नाम्न्युदिते नारकोऽपि इति । तथा एतन्निर्विद्यमानानाम् इत्यादावपि सर्वावस्थोदाहृतिः । अथ तत्रतत्र व्यतिरेकोदाहरणानि च कियन्ति दर्श्यन्ते—


    पारङ्गतोऽपि वेदानां सर्वशास्त्रार्थवेद्यपि । 

यो न सर्वश्वरे भक्तस्तं विद्यात्पुरुषाधमम् ॥ इति । 


    किं वेदैः किमु शास्त्रैर्वा किं वा तीर्थनिषेवणैः । 

विष्णुभक्तिविहीनानां किं तपोभिः किमध्वरैः ॥ इति । 


    किं तस्य बहुभिः शास्त्रैः किं तपोभिः किमध्वरैः । 

वाजिपेयसहस्रैर्वा भक्तिर्यस्य जनार्दने ॥ इति गरुडबृहन्नारदीयपाद्मवचनानि । 

तथा—


    तपस्विनो दानपरा यशस्विनो मनस्विनो मन्त्रविदः सुमङ्गलाः । 

क्षेमं न विदन्ति विना यदर्पणं तस्मै सुभद्रश्रवसे नमोनमः ॥ इति । 


    न यत्र वैकुण्ठकथासुधापगा न साधनो भागवतास्तदाश्रयाः । 


    न यत्र यज्ञेशरखा महोत्सवाः सुरेशलोकोऽपि न जातु सेव्यताम् ॥ 

यथा च आनम्य किरीटकोटिभिः इत्य्-आदि, सायुज्यं सार्ष्टिसालोक्यसामीप्येत्यादि, न दानं न तपो नेज्या इत्य्-आदि, नैष्कर्म्यमप्यच्युतभाववर्जितम् इत्य्-आदि, नात्यन्तिक विगणयन्त्यपि ते प्रसादम् इत्यादयः। अथ सर्वत्र सर्वदा यदुपपद्यत इति योजनिकार्थोपयुगपद् यथा तस्मात्सर्वात्मना राजन्हरिः सर्वत्र सर्वदा इत्य्-आदि अन्वयव्यतिरेकाभ्यां सर्वत्र सर्वदा यदुपपद्यते इत्य् अत्र यथा स्मर्तव्यः सततं विष्णुः इत्य्-आदि साकल्येऽपि यथा न ह्यतोन्यः शिवः पन्थाः इत्युपसंहारे तस्मात्सर्वात्मना राजन्हरिः सर्वत्र सर्वदा । श्रोतव्यः कीर्तितव्यश् च स्मर्तव्यो भगवान्नृणाम् । जीवानाम् इति नृगतिं विविच्य कवयः इतिवत् एतद् उक्तं भवति । यत्कर्म तत्सन्न्यासभोगशरीरप्राप्तावधियोगः सिद्ध्यवधिः साङ्ख्यमात्मज्ञानावधि ज्ञानमोक्षावधिः तथा तत्तद्योग्यतादिकानि च सर्वाणि एवंभूतेषु कर्मादिषु शास्त्रादिव्यभिचारिता च ज्ञेया हरिभक्तिस् तु अन्वयव्यतिरेकाभ्यां सदा सर्वत्र तत्तन्महिमभिरुपपन्नत्वात्तथाभूतस्य रहस्यस्याङ्गत्वं युक्तम् । अतो रहस्यस्याङ्गत्वेन च ज्ञानरूपार्थान्तराच्छन्नतयैवेदमुक्तमिति। तथाप्यात्मविद्ययैवान्यार्थसङ्गोपनादसौ साधनभक्तिर् अपि क्वचिद्बाह्यं ब्रह्माज्ञानादिसाधनं स्याद् इति गम्यते । अत्रेयं प्रक्रिया साधनभक्तेः सार्वत्रिकत्वात्सदातनत्वाच् च प्रथमं सा गुरोर्ग्राह्या ततस्तदनुष्ठानाद्बाह्यसाधनं वैराग्यपुरः सरताशीलमात्मज्ञानमानुषङ्गिकं भवति । ततो भूयश् च तथाभूतत्वाद्भक्तिरनुवर्तत एव ब्रह्मभूतः प्रसन्नात्मा इत्य्-आदिभ्यः आत्मारामाश् च मुनयः इत्य्-आदिभ्यश् च तदैव भगवज्ज्ञानविज्ञाने च इति । तस्माज्ज्ञानविज्ञानरहस्यतदङ्गानामुपदेशेन चतुःश्लोक्या अपि स्वयं भगवानेवोपदेष्टा अत्र तस्मै स्वलोकं भगवान्सभाजित इति भगवच्छब्देन ददर्श तत्राखिलसात्वतां पतिम् इत्य् अत्र परार्द्धान्ते न सोऽबुध्यत गोपवेशो मे पुरस्तादाविर्बभूवे तितापनीश्रुतादनुकूलितश्रीकृष्णत्वलिङ्गेन चास्य वक्तुः श्रीभगवत्त्वम् एव स्पष्टं न जातु तदंशभूतनारायणाख्यगर्भोदशायिपुरुषत्वम् । अत एवास्य महापुराणस्यापि श्री-भागवतमित्येव व्याख्या तथैवोक्तं कस्मै येन विभाषितोयमतुलो ज्ञानप्रदीपः पुरा इत्यादौ पुराशब्देन भगवद्वक्तृत्वमेवोक्तम् । आद्योऽवतारः पुरुषः परस्य इति द्वितीयेऽभिधानात् । अत—


    इदं भगवता पूर्वं ब्रह्मणे नाभिपङ्कजे । 

स्थिताय भवभीताय कारुण्यात्संप्रकाशितम् ॥ 

इत्यत्रापि भगवच्छब्दः प्रयुक्तः श्रीनाभिपङ्कजे स्थितं ब्रह्माणं प्रति स्वयं भगवता तत्रैव व्यापि महावैकुण्ठे प्रकाश्येदं पुराणं प्रकाशितमित्य् अर्थः । अनुगतं चैतद्वितीयस्कन्धेतिहासस्येति ॥३५॥

———————————————————————————————————————

**जीव-गोस्वामी (क्रम-सन्दर्भः) : **अथ क्रम-प्राप्त-रहस्य-पर्यन्त-साधकत्वात् रहस्यत्वेनैव तद्-अङ्गम् उपदिशति—एतावद् एवेति । आत्मनो मम भगवतस् तत्त्व-जिज्ञासुना याथार्थ्यम् अनुभवितुम् इच्छुना एतावद् एव जिज्ञास्यं श्री-गुरु-चरणेभ्यः शिक्षणीयम् । किं तत् ? यद् एकम् एव वस्तु अन्वय-व्यतिरेकाभ्यां विधि-निषेधाभ्यां सदा सर्वत्र स्याद् उपपद्यते । 

तत्रान्वयेन, यथा—एतावान् एव लोकेऽस्मिन्न् [भा।पु। ३.२५.४४] इत्य् आदि, ईश्वरः सर्व-भूतानां [गीता १८.६१] इत्य् आदि, मन्-मना भव मद्-भक्त [गीता १८.६५] इत्य् आदि च । व्यतिरेकेण, यथा—मुख-बाहूरु-पादेभ्य [भा।पु। ११.५.२] इत्य् आदि, ऋषयोऽपि देव युष्मत्-प्रसङ्ग-विमुखा इह संसरन्ति [भा।पु। ३.९.१०] इत्य् आदि, न मां दुष्कृतिनो मूढा [गीता ७.१५] इत्य् आदि, यावज् जनो भवति नो भुवि विष्णु-भक्त इत्य् आदि च । 

कुत्र कुत्रोपपद्यते सर्वत्र शास्त्र-कर्तृ-देश-करण-द्रव्य-क्रिया-कार्य-फलेषु समस्तेष्व् एव । तत्र समस्त-शास्त्रेषु, यथा स्कान्दे ब्रह्म-नारद-संवादे—


        संसारेऽस्मिन् महा-घोरे जन्म-मृत्यु-समाकुले ।


    पूजनं वासुदेवस्य तारकं वादिभिः स्मृतम् ॥ इति ।

तत्राप्य् अन्वयेन, यथा—


        भगवान् ब्रह्म कार्त्स्न्येन त्रिरन्वीक्ष्य मनीषया ।


    तद् अध्यवस्यत् कूटस्थो रतिर् आत्मन् यतो भवेत् ॥ [भा।पु। २.२.३४] इति ।

तथा पाद्मे स्कान्दे लैङ्गे च—


        आलोड्य सर्व-शास्त्राणि विचार्य च पुनः पुनः ।


    इदम् एकं सुनिष्पन्नं ध्येयो नारायणः सदा ॥ इति । 

व्यतिरेकोदादरणम्, 


        पारङ्गतोऽपि वेदानां सर्व-शास्त्रार्थ-विद् यादि ।


        यो न सर्वेश्वरे भक्तस् तं विद्यात् पुरुषाधमम् ॥

इत्य् आदिकं सर्वत्रावगन्तव्यम् । तच् चान्ते दर्शयिष्यते एकादशे—


        शब्द-ब्रह्मणि निष्णातो न निष्णयात् परे यदि ।


    श्रमस् तस्य श्रम-फलो ह्य् अधेनुम् इव रक्षतः ॥ [भा।पु। ११.११.१८] इति ।

सर्व-कर्तृषु यथा, 


        ते वै विदन्त्य् अतितरन्ति च देव-मायां 


        स्त्री-शूद्र-हूण-शबरा अपि पाप-जीवाः । 


        यद्य् अद्भुत-क्रम-परायण-शील-शिक्षास् 


    तिर्यग्-जना अपि किम् उ श्रुत-धारणा ये ॥ [भा।पु। २.७.४६] इति ।

गारुडे च—

कीट-पक्षि-मृगाणां च हरौ सन्न्यस्त-चेतसाम् ।


    ऊर्ध्वम् एव गतिं मन्ये किं पुनर् ज्ञानिनां नॄणाम् ॥ [ग।पु। १.२३४.३१]

अत्रैव साचारे दुराचारे, ज्ञानिन्य् अज्ञानिनि, विरक्ते रागिणि, मुमुक्षौ मुक्ते, भक्त्य्-असिद्धे भक्ति-सिद्धे, तस्मिन् भगवत्-पार्षदतां प्राप्ते तस्मिन् नित्य-पार्षदे च सामान्येन दर्शनाद् अपि सार्वत्रिकता । 

तत्र साचारे दुराचारे यथा—

अपि चेत् सुदुराचारो भजते माम् अनन्यभाक् ।


    साधुर् एव स मन्तव्यः सम्यग् व्यवसितो हि सः ॥ [गीता ९.३०] इति ।

सद्-आचारस् तु किं वक्तव्य इत्य् अपेर् अर्थः । ज्ञानिन्य् अज्ञानिनि च— ज्ञात्वाज्ञात्वाथ ये वै मां [भा।पु। ११.११.३३] इत्य् आदि । हरिर् हरति पापानि दुष्ट-चित्तैर् अपि स्मृतः इत्य् आदि । 

विरक्ते रागिणि च—

बाध्यमानोऽपि मद्-भक्तो विषयैर् अजितेन्द्रियः ।


    प्रायः प्रगल्भया भक्त्या विषयैर् नाभिभूयते ॥ [भा।पु। ११.१४.१८] इति ।

अबाध्यमानस् तु सुतरां नाभिभूयत इत्य् अपेर् अर्थः । मुमुक्षौ मुक्ते च मुमुक्षवो घोर-रूपान् [भा।पु। १.२.२६] इत्य् आदि । आत्मारामाश् च मुनयः [भा।पु। १.७.१०] इत्य् आदि । 

भक्त्य्-असिद्धे भक्ति-सिद्धे च—

केचित् केवलया भक्त्या वासुदेव-परायणाः ।


    अघं धुन्वन्ति कार्त्स्न्येन नीहारम् इव भास्करः ॥ [भा।पु। ६.१०.१५] इति ।

न चलति भगवत्-पदारविन्दाल्


    लव-निमिषार्धम् अपि स वैष्णवाग्र्यः ॥ [भा।पु। ११.२.५१] इति ।

भगवत्-पार्षदतां प्राप्ते—

मत्-सेवया प्रतीतं ते सालोक्यादि-चतुष्टयम् ।


    नेच्छन्ति सेवया पूर्णाः कुतोऽन्यत् काल-विप्लुतम् ॥ [भा।पु। ९.४.६७] इति ।

नित्य-पार्षदे—


    वापीषु विद्रुम-तटास्व् अमलामृताप्सु


    प्रेष्यान्विता निज-वने तुलसीभिर् ईशम् ।


    अभ्यर्चती स्वलकम् उन्नसम् ईक्ष्य वक्त्रम्


    उच्छेषितं भगवतेत्य् अमताङ्ग यच्-छ्रीः ॥ [भा।पु। ३.१५.२२]

सर्वेषु वर्षेषु भुवनेषु ब्रह्माण्डेषु तेषां बहिश् च तैस् तैः श्री-भगवद्-उपासनायाः क्रियमाणायाः श्री-भागवतादिषु प्रसिद्धिः सिद्धैवेति सर्व-देशोदाहरणं ज्ञेयम् । सर्वेषु करणेषु यथा—


    मानसेनोपचारेण परिचर्य हरिं मुदा ।


    परेऽवाङ्-मनसागम्यं तं साक्षात् प्रतिपेदिरे ॥ इत्य्-आदि ।

एवम्भूत-वचने ह्य् अस्तु तावद्-बहिर्-इन्द्रियेण मनसा वचसापि तत्-सिद्धिर् इति प्रसिद्धिः । सर्व-द्रव्येषु यथा—


    पत्रं पुष्पं फलं तोयं यो मे भक्त्या प्रयच्छति ।


    तद् अहं भक्त्य्-उपहृतम् अश्नामि प्रयतात्मनः ॥ [गीता ९.२६, भा। १०.८१.४] इति ।

सर्व-क्रियासु यथा—


    श्रुतोऽनुपठितो ध्यात आदृतो वानुमोदितः ।


    सद्यः पुनाति सद्-धर्मो देव-विश्व-द्रुहोऽपि हि ॥ [भा।पु। ११.२.११]


    यत् करोषि यद् अश्नासि यज् जुहोषि ददासि यत् ।


    यत् तपस्यसि कौन्तेय तत् कुरुष्व मदर्पणम् ॥ [गीता ९.२७]

एवं भक्त्य्-आभासेषु भक्त्याभासापराधेष्व् अपि अजामिल-मूषिकादयो दृष्टान्ता गम्याः । 

सर्वेषु कार्येषु यथा—


    यस्य स्मृत्या च नामोक्त्या तपो-यज्ञ-क्रियादिषु ।


    नूनं सम्पूर्णतां याति सद्यो वन्दे तम् अच्युतम् ॥ इति ।

सर्व-फलेषु यथा— अकामः सर्व-कामो वा मोक्ष-काम उदार-धीः [भा।पु। २.३.१०] इत्य् आदि । यथा तरोर् मूल-निषेचनेन [भा।पु। ४.३१.१२] इत्य् आदि-वाक्येन हरि-परिचर्यायां क्रियमाणायां सर्वेषाम् अन्येषाम् अपि देवादीनाम् उपासना स्वत एव सिध्यतीत्य् अतोऽपि सार्वत्रिकता । यथोक्तं स्कान्दे ब्रह्म-नारद-संवादे—


    अर्चिते देव-देवेश शङ्ख-चक्र-गदाधरे ।


    अर्चिताः सर्व-देवाः स्युर् यतः सर्व-गतो हरिः ॥

एवं यो भक्तिं करोति यद् गवादिकं भगवते दीयते येन द्वार-भूतेन भक्तिः क्रियते, यस्मै श्री-भगवत्-प्रीणनार्थं दीयते, यस्माद् गवादिकात् पय-आदिकम् आदाय भगवते निवेद्यते, यस्मिन् देशादौ कुले वा कश्चिद् भक्तिम् अनुतिष्ठति तेषाम् अपि कृतार्थत्वं पुराणेषु दृश्यते इति कारक-गता । एवं सार्वत्रिकत्वं साधितम् ।

सदातन त्व् अम् आह सर्वदेति । तत्र सर्गादौ यथा—कालेन नष्टा प्रलये वाणीयं वेद-संज्ञिता [भा।पु। ११.१४.३] इति विदुर-प्रश्ने ।

सर्वेषु युगेषु—


    कृते यद् ध्यायतो विष्णुं त्रेतायां यजतो मखैः ।


    द्वापरे परिचर्यायां कलौ तद् धरि-कीर्तनात् ॥ [भा।पु। १२.३.५२] इति ।

किं बहुना—


    सा हानिस् तन् महच् छिद्रं स मोहः स च विभ्रमः ।


    यन्-मुहूर्तं क्षणं वापि वासुदेवो न चिन्त्यते ॥ इति वैष्णवे ।

सर्वावस्थास्व् अपि—गर्भे श्री-नारद-कारित-श्रवणे प्रह्लादे प्रसिद्धम् । बाल्ये श्री-ध्रुवादिषु । यौवने श्रीमद्-अम्बरीषादिषु । वार्धक्ये धृतराष्ट्रादिषु । मरणेऽजामिलादिषु । स्वर्गितायां श्री-चित्रकेत्व्-आदिषु । नारकितायाम् अपि—


    यथा यथा हरेर् नाम 


    कीर्तयन्ति स्म नारकाः ।


    तथा तथा हरौ भक्तिं 


    उद्वहन्तो दिवं ययुः ॥ [नृ।पु। ८.३१] इति श्री-नृसिंह-पुराणात् ।

अत एवोक्तं दुर्वाससा मुच्येत यन्-नाम्न्य् उदिते नारकोऽपि [भा।पु। ९.४.४५] इति । यथा—


    एतन् निर्विद्यमानानाम् इच्छताम् अकुतो-भयम् ।


    योगिनां नृप निर्णीतं हरेर् नामानुकीर्तनम् ॥ [भा।पु। २.१.११] इत्य् अत्रापि ।

तत्र तत्र व्यतिरेकोदाहरणानि च कियन्ति दर्श्यन्ते—


    किं वेदैः किम् उ शास्त्रैर् वा किं वा तीर्थ-निषेवणैः ।


    विष्णु-भक्ति-विहीनानां किं तपोभिः किम् अध्वरैः ॥ [ना।पु। १.३०.१११] इति ।


    किं तस्य बहुभिः शास्त्रैः किं तपोभिः किम् अध्वरैः ।


    वाजपेय-सहस्रैर् वा भक्तिर् यस्य जनार्दने ॥ इति बृहन्-नारदीय-पाद्म-वचनादीनि ।


    तपस्विनो दान-परा यशस्विनो 


    मनस्विनो मन्त्र-विदः सुमङ्गलाः ।


    क्षेमं न विन्दन्ति विना यद्-अर्पणं 


    तस्मै सुभद्र-श्रवसे नमो नमः ॥ [भा।पु। २.४.१७]


    न यत्र वैकुण्ठ-कथा-सुधापगा


    न साधवो भागवतास् तदाश्रयाः ।


    न यत्र यज्ञेश-मखा महोत्सवाः


    सुरेश-लोकोऽपि न वै स सेव्यताम् ॥ [भा।पु। ५.१९.२४]


    ययाच आनम्य किरीट-कोटिभिः


    पादौ स्पृशन्न् अच्युतम् अर्थ-साधनम् ।


    सिद्धार्थ एतेन विगृह्यते महान्


    अहो सुराणां च तमो धिग् आठ्यताम् ॥ [भा।पु। १०.५९.४१]

सालोक्य-सार्ष्टि-सारूप्य-सामीप्य [भा।पु। ३.२९.११] इत्य् आदि, नो दानं नो तपो नेज्या [भा।पु। ७.७.४४] इत्य् आदि। नैष्कर्म्यम् अप्य् अच्युत-भाव-वर्जितं [भा।पु। १.५.१२] इत्य् आदि । नात्यन्तिकं विगणयन्त्य् अपि ते [भा।पु। ३.१५.४८] इत्य् आदयः ।

अथ “सर्वत्र सर्वदा यद् उपपद्यत” इति योजनिकार्थो युगपद् यथा, तस्मात् सर्वात्मना राजन् हरिः सर्वत्र सर्वदा [भा।पु। २.२.३६] इत्य् आदि । “अन्वय-व्यतिरेकाभ्यां सर्वत्र सर्वदा यद् उपपद्यत” इत्य् अत्र यथा, स्मर्तव्यः सततं विष्णुर् [प।पु। ६.७१.१००] इत्य्-आदि साकल्येऽपि यथा, न ह्य् अतोऽन्यः शिवः पन्था [भा।पु। २.२.३३] इत्य् उपक्रम्य तद्-उपसंहारे 


    तस्मात् सर्वात्मना राजन् हरिः सर्वत्र सर्वदा ।


    श्रोतव्यः कीर्तितव्यश् च स्मर्तव्यो भगवान् नॄणाम् ॥ [भा।पु। २.२.३६] इति ।

नॄणां जीवानाम् इति नृगतिं विविच्य कवयः [भा।पु। १०.८७.१६] इतिवत् । एतद् उक्तं भवति— यत् कर्म तत् सन्न्यास-भोग-शरीर-प्राप्त्य्-अवधि योगः सिद्ध्य्-अवधिः । साङ्ख्यम् आत्म-ज्ञानावधि । ज्ञानं मोक्षावधि । तथा तथा तत्-तद्-योग्यतादिकानि च सर्वाणि । एवं तेषु कर्मादिषु शास्त्रादि-व्यभिचारिता ज्ञेया । हरि-भक्तेस् तु अन्वय-व्यक्तिरेकाभ्यां सदा सर्वत्र तत्-तन्-महिमभिर् उपपन्नत्वात् तथा-भूतस्य रहस्यस्याङ्गत्वं युइक्तम् । यतो रहस्याङ्गत्वेन च ज्ञान-रूपार्थान्तराच्छन्नतयैवेदम् उक्तम् इति । [भक्ति-सन्दर्भ ११५]

तत्राप्य् आत्म-विद्ययैवान्यार्थ-सङ्गोपनाद् असौ साधन-भक्तिर् अपि क्वचिद् बाह्यं ब्रह्म-ज्ञानादि-साधने स्याद् इति गम्यते । तत्रेयं प्रक्रिया, साधन-भक्तेः सार्वत्रिकत्वात् सदातनत्वाच् च प्रथमं सा गुरोर् ग्राह्या । ततस् तद्-अनुष्ठानाद् बाह्य-साधनं वैराग्य-पुरःसरता शीलम् आत्म-ज्ञान-विज्ञाने चेति आनुषङ्गिकं भवति । ततो भूयश् च तथा-भूतत्वाद् भक्तिर् अनुवर्तित एव, ब्रह्म-भूतः प्रसन्नात्मा [गीता १८.५५] इत्य् आदिभ्यः, आत्मारामाश् च मुनयः [भा।पु। १.७.११] इत्य् आदिभिश् च । 

तदैव भगवज्-ज्ञान-विज्ञाने चेति । तस्मात् ज्ञान-विज्ञान-रहस्य-तद्-अज्ञानाम् उपदेशेन चतुःश्लोक्या अपि स्वयं भगवान् एवोपदिष्टः । अत्र, तस्मै स्व-लोकं भगवान् सभाजित [भा।पु। २.९.९] इति भगवच्-छब्देन, ददर्श तत्राखिल-सात्वतां पतिं [भा।पु। २९.१४] इत्य् अत्र, परार्धान्ते सोऽबुध्यत गोप-वेशो मे पुरस्ताद् आविर्बभूव इति तापनी-श्रुत्य्-आद्य्-अनुकूलित-श्री-कृष्णत्व-लिङ्गेन चास्य वक्तुं श्री-भगवत्त्वम् एव स्पष्टम् । न जातु तद्-अंश-भूत-नारायणाख्य-गर्भोदशायि-पुरुषत्वम् । अत एवास्य महा-पुराणस्यापि श्री-भागवतम् इत्य् एवाख्या । तथैवोक्तम्, कस्मै केन विभाषितोऽयम् अतुलो ज्ञान-प्रदीपः पुरा [भा।पु। १२.१३.१९] इत्य् आदौ पुरा-शब्देन भगवद्-वक्तृत्वम् एवोक्तम् । आद्योऽवतारः पुरुषः परस्य [भा।पु। २.६.४१] इति द्वितीयेऽभिधानात् । अतः इदं भगवता पूर्वं ब्रह्मणे नाभि-पङ्कजे स्थिताय भव-भीताय कारुण्यात् संप्रकशितम् । इत्य् अत्रापि भगवच्-छब्दः प्रयुक्तः श्री-नारायण-नाभि-पङ्कजे स्थितं प्रति स्वयं भगवता, तत्रैव व्यापि-महा-वैकुण्ठ-लोकं प्रकाश्येदं पुराणं प्रकाशितम् इत्य् अर्थः । अनुगतं चैतत् द्वितीय-स्कन्धेतिहासस्येति ।

जीयाद् असौ भगवतः प्रतिज्ञा चातुरर्थिकी ।

व्याख्या च स्वामि-पादानां या याऽभून् मम जीविका ॥३५॥

 [अत्र भगवत्-सन्दर्भस्य (१०७) व्याख्या किञ्चिद् भिद्यते, यथा—

अथ कथं तथाभूतं रहस्यम् उदयेतेत्य् अपेक्षायां क्रम-प्राप्तं तद्-अङ्ग-भूतं तदीय-साधनम् उपदिशति—**एतावद् एव जिज्ञास्यम् इ**ति । आत्मनो मम भगवतस् तत्त्व-जिज्ञासुना प्रेम-रूपं रहस्यम् अनुभवितुम् इच्छुना एतावद् एव जिज्ञास्यं श्री-गुरु-चरणेभ्यः शिक्षणीयम् । किं तत् ? सद् एकम् एव अन्वय-व्यतिरेकाभ्यां विधि-निषेधाभ्यां सदा सर्वत्र स्याद् उपपद्यते । यथा—


    न ह्य् अतोऽन्यः शिवः पन्था विशतः संसृताव् इह ।


    वासुदेवे भगवति भक्ति-योगो यथा भवेत् ॥ [भा।पु। २.२.३३]

इति व्यतिरेकेणोपक्रम्य, तद्-उपसंहारे—


        तस्मात् सर्वात्मना राजन् हरिः सर्वत्र सर्वदा ।


    श्रोतव्यः कीर्तितव्यश् च स्मर्तव्यो भगवान् नॄणाम् ॥ [भा।पु। २.२.३६]

इत्य् अन्वयेन सर्वदेत्य् उक्तम् ।

तस्मात् स्व-ज्ञान-विज्ञान-रहस्य-तद्-अङ्गानाम् उपदेशेन चतुःश्लोक्याम् अपि स्वयं श्री-भगवच्-छब्देन ददर्श तत्राखिल-सात्वतां पतिं [भा।पु। २.९.१५] इत्य् अत्र तापनी-श्रुत्य्-अनुकूलितं श्री-कृष्ण-लिङ्गत्वेन चास्य वक्तुः श्री-भगवत्त्वम् एव स्फुटम् । न जातु तद्-अंश-भूत-नारायणाख्य-गर्भोदशायि-पुरुषत्वम् ।

अत एवास्य महा-पुराणस्यापि श्री-भागवतम् इत्य् एव व्याख्या । तथैवोक्तम्—कस्मै केन विभाषितोऽयम् अतुलो ज्ञान-प्रदीपः पुरा इत्य् आदौ, तच् छुद्धं विमलं विशोकम् अमृतं सत्यं परं धीमहि [भा।पु। १२.१३.१९] इत्य् अत्र पर-शब्देन भगवद्-वक्तृत्वम् । आद्योऽवतारः पुरुषः परस्य [भा।पु। २.६.४१] इति द्वितीये भेदाभिधानात् । अत इदं भगवता पूर्वं ब्रह्मणे नाभि-पङ्कजे स्थिताय भव-भीताय कारुण्यात् सम्प्रकाशितम् इत्य् अत्रापि भगवच्-छब्द-प्रयोगः । श्री-नारायण-नाभि-पङ्कजे स्थितं ब्रह्माणं प्रति स्वयं श्री-भगवता तत्रैव व्यापि-महा-वैकुण्ठं प्रकाश्येदं पुराणं प्रकाशितम् इत्य् अर्थः । अनुगतं चैतद् द्वितीय-स्कन्धेतिहासस्येति ॥ (भगवत्-सन्दर्भ १०७)

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ भगवच्-छिक्षितम् अहं करवाणि ह्य् अतन्द्रितः [भा।पु। २.९.२८] इति ब्रह्मणा प्रार्थितं स्व-प्राप्ति-साधनम् अतिरहस्यत्वाद् बहिरङ्ग-जनागम्यतयैवाह—एतावद् एवेति ।

अत्र बहुतर-शास्त्रानुसन्धानम् अपि नापेक्षितव्यम् इति भावः । तत्त्व-जिज्ञासुना आत्मनः स्वस्य श्रेयः-साधन-तत्त्वं ज्ञातुम् इच्छुना जनेन जिज्ञास्यं श्री-गुरु-चरणेभ्यः शिक्षणीयम् इत्य् अर्थः । त्वया तु मद्-अनुग्रहाद् अवगम्यत एवेति भावः । किं तत् ? यत् श्रेयः-साधनेषु कर्म-ज्ञान-योग-भक्त्य्-आदिषु मध्ये अन्वय-व्यतिरेकाभ्यां स्यात् सिध्यति स्थिरीभवतीत्य् अर्थः । अत्र तावत् स्वर्गावर्गादेः कर्म-ज्ञान-योगादिभिः केवलैर् असिद्धैस् तैर् विनापि सिद्धेः कर्म-ज्ञान-योगादयोऽन्वय-व्यतिरेकाभ्यां नैव साधनानि स्युः । तथा हि—को वार्थ आप्तो भजतां स्व-धर्मतः [भा।पु। १.५.१७] इति, क्लिश्यन्ते ये केवल-बोध-लब्धये [भा।पु। १०.१४.४] इति, पुरेह भूमन् बहवोऽपि योगिनः [भा।पु। १०.१४.५] इति, यत् कर्मभिर् यत् तपसा [भा।पु। ११.२०.३२] इत्य् आदौ कर्मादिभिर् विनापि, 


        सर्वं मद्-भक्ति-योगेन मद्-भक्तो लभतेऽञ्जसा । 


    स्वर्गापवर्गं मद्-धाम कथञ्चिद् यदि वाञ्छति । [भा।पु। ११.२०.३३] इति ।


        या वै साधन-सम्पत्तिः पुरुषार्थ-चतुष्टये ।


    तया विना तद् आप्नोति नरो नारायणाश्रयः ॥ इति मोक्ष-धर्मीय-वचनं च ।

भक्त्या तु केवलयैव सर्वाणि श्रेयांसि सिध्यन्ति । तया विना तु नैव सिध्यन्तीति अन्वय-व्यतिरेकाभ्यां भक्तिर् एव सर्व-श्रेयः-साधनत्वेन स्थिरीभवति । तथा हि, अन्वयेन यथा—


        अकामः सर्व-कामो वा मोक्ष-काम उदार-धीः ।


    तीव्रेण भक्ति-योगेन यजेत पुरुषं परम् ॥ [भा।पु। २.३.१०] इति ।

भक्ति-योगस्य केवलस्यैव तीव्रत्वं निरभ्र-सूर्य-सेवेति ज्ञेयम् । यथा वा, यत् कर्मभिर् यत् तपसा [भा।पु। ११.२०.३२] इत्य् आदि । 

व्यतिरेकेण, यथा—


        मुख-बाहूरु-पादेभ्यः पुरुषस्याश्रमैः सह ।


        चत्वारो जज्ञिरे वर्णा गुणैर् विप्रादयः पृथक् ॥


        य एषां पुरुषं साक्षाद् आत्म-प्रभवम् ईश्वरम् ।


    न भजन्त्य् अवजानन्ति स्थानाद् भ्रष्टाः पतन्त्य् अधः ॥ [भा।पु। ११.५.२-३] इति ।

यथा वा,


        तपस्विनो दान-परा यशस्विनो 


        मनस्विनो मन्त्र-विदः सुमङ्गलाः ।


        न विन्दन्ति विना यद्-अर्पणं 


    तस्मै सुभद्र-श्रवसे नमो नमः ॥ [भा।पु। २.४.१७]

तत्र देश-काल-विशेषाभावम् आह—सर्वत्र सर्व-देशेषु सर्वाधिकारिषु च, सर्वदा सर्वेष्व् एव कालेषु यत् स्यात् । तथा हि, शुचाव् एव देशे शुचि तत्-काल-जीवी कर्म कुर्यात् । शुद्धान्तः-करण एव ज्ञानं लभेत ।


        शुचौ देशे प्रतिष्ठाप्य सुखम् आसनम् आत्मनः ।


    योगी योगं युञ्जीत ॥ [गीता ६.११] इति कर्म-ज्ञानादीनां न सार्वत्रिकता ।

तथा, यत् कर्म, तत् सन्न्यास-भोग-प्राप्त्य्-अवधि । योगः सिद्ध्य्-अवधिः । साङ्ख्यम् आत्म-ज्ञानावधिः । ज्ञानं मोक्षावधीति नापि सार्वत्रिकता । भक्तेस् तु सार्वत्रिकता सार्वदिक्ते अतिप्रसिद्धे एव । 


        न देश-नियमस् तत्र न काल-निर्णयस् तथा ।


    नोच्छिष्टादौ निषेधोऽस्ति श्री-हरेर् नाम्नि लुब्धके ॥ इति ।


        तस्मात् सर्वात्मना राजन् हरिः सर्वत्र सर्वदा ।


    श्रोतव्यः कीर्तितव्यश् च स्मर्तव्यो भगवान् नृणाम् ॥ [भा।पु। २.२.३६]

इति कर्मि-ज्ञानि-प्रभृतिषु सर्वेष्व् अधिकारिषु भक्तेर् व्याप्तिर् उक्तैव । किराट-हूनान्ध्र-पुलिन्द-पुक्कशाः [भा।पु। २.४.१८] इत्य्-आदिना जाति-चाण्डाल-कर्म-चाण्डालादिष्व् अपि दृष्टा ।

तथा सर्वावस्थास्व् अपि गर्भे प्रह्लादादेः । बाल्ये ध्रुवादेः । यौवने अम्बरीषादेः । नारकितायाम् अपि मुच्येत यन् नाम्न्य् उदिते नारकोऽपीत्य् उक्तेः । 


        यथा यथा हरेर् नाम कीर्तयन्ति च नारकाः ।


        तथा तथा हरौ भक्तिम् उद्वहन्तो दिवं ययुः ॥ 

इति नृसिंह-पुराणोक्तेश् चेति भक्तेर् एव साधन त्व् अं निर्धारितम् । 

अथ प्रेम-भक्ति-रूपं रहस्यम् अपि तत्रेणैवाह एतावद् इति । तत्त्व-जिज्ञासुना पुंसा एतावद् एव श्रेयःसु स्वर्गापवर्ग-प्रेमसु मध्ये जिज्ञास्यम् । किं तत् ? यत् श्रेयः आत्मनः स्वस्यैव अन्वय-व्यतिरेकाभ्यां सर्वत्र सर्वदा स्यात् । तत्र न तावत् स्वर्गापवर्गौ स्वान्वय-व्यतिरेकाभ्यां सिध्यतः । प्रेमा तु स्वस्यान्वय-व्यतिरेकाभ्यां सिध्यति । प्रेम्नोऽपि भक्ति-शब्द-वाच्यत्वात् साधन-भक्त्यैव साध्य-भक्तेः प्रेम्नः सिद्धि-दर्शनात् प्रेम्नः स्वेनैव सिद्धिः । यद् उक्तं भक्त्या सञ्जातया भक्त्या बिभ्रत्य् उत्पुलकां तनुं [भा।पु। ११.३.३१] इत्य् अतो रहस्य-तद्-अङ्ग-शब्दाभ्याम् उच्यमाने प्रेम-भक्ति-साधन-भक्तीति तन्त्रेणैवोक्ते । ततश् च प्रेम-भक्ति-साधनत्वेनैव भक्तिः कर्तव्या, न तु स्वर्गापवर्गादि-साधनत्वेनएति भगवतः शिक्षा व्यञ्जिता । भगवच्-छिक्षितम् अहं करवाणि [भा।पु। २.९.२८] इति ब्रह्मणा प्रार्थितत्वात् शुद्ध-साधन-भक्ति-सिद्धया प्रेम-भक्त्यैव यद्-रूप-गुणादि-माधुर्य-रसानुभवस् तस्य प्रेम-भक्त्य्-अनुभाव-रूपत्वाद् इति विज्ञानं स्वत एव लब्धवतो रहस्य-तद्-अङ्ग-विज्ञानानि श्लोकेनानेनैवोक्तानि । 

किं च, रसो वै सः [टैत्तू] इत्य् अनन्तरं सैषानन्दस्य मीमांसा भवतीति श्रुतेः । सर्व-श्रेयोऽवधि-रूपो रस एव मूर्त एव, रङ्ग-भूमौ मल्लानाम् अशनिः [भा।पु। १०.४३.१७] इत्य् आद्याकार एव दर्शितः । तस्य च विज्ञानम् अत्रैव श्लोके तन्त्रेणोक्तम् । यथा, जिज्ञास्येषु मध्ये एतावद् एव जिज्ञास्यम् अनुबुभूषणीयम् । किं तत् ? अन्वय-व्यतिरेकाभ्यां योगायोगाभ्यां संयोग-विप्रलम्भाभ्यां यत् स्यात् सर्वत्र सर्व-ब्रह्माण्ड-वर्तिनि श्री-वृन्दावनादौ दास-सखि-गुरु-प्रेयसीषु सर्वदा नित्यम् एव महा-प्रलय-समयेऽपीति दास्य-सख्य-वात्सल्य-शृङ्गार-रसानाम् आस्वादनं व्यञ्जितम् । एवम् अतिरहस्य-प्रेम-भक्ति-रस-व्यञ्जकः श्लोकोऽयं ज्ञान-रूपार्थान्तरेण भगवतैवाच्छादितश् चिन्तामणिर् इव कनक-संपुटेन बहिरङ्ग-जनाशक्योद्घाटनेन । तथा च श्रुतिः—


    नायम् आत्मा प्रवचनेन लभ्यो


    न मेधया न बहुना श्रुतेन ।


    यम् एवैष वृणुते तेन लभ्यस्


    तस्यैष आत्मा विवृणुते तनूं स्वाम् ॥ [क।उ। १.२.२३] इति ।

तच् च ज्ञान-रूपम् अर्थान्तरं यथा – आत्मनस् तत्त्व-जिज्ञासुना एतावद् एव जिज्ञास्यम् । किं तत् ? यद् अन्वय-व्यतिरेकाभ्यां सर्वत्र सर्वदा स्यात्, तद् एवात्मा । तथा ह्य् आत्मनः कारणत्वेन जगत्य् अन्वयः जगतस् त्व् आत्मनि व्यतिरेकः । तथा च जाग्रद्-आद्य्-अवस्थासु तत्-साक्षितया आत्मनोऽन्वयः । आत्मनि तु जाग्रद्-आद्य्-अवस्था व्यक्तिरेक इति ॥३५॥

———————————————————————————————————————

**श्रीनिवासाचार्य-कृत-चतुः-श्लोकी-भाष्यं **: तद् एवं मधुरेण समापयेत्—एतावद् एवेति । आत्मनो मम तत्त्वं पूर्वोक्तं सुगोप्यं सर्व-गुह्यतमं परम-रहस्यं जिज्ञासुना ज्ञातुम् इच्छुना शिष्येण एतावद् एव जिज्ञास्यं—पुनः पुनर् ज्ञातव्यं, कुतः परम् अस्तु ? परम-साधन-परम-पुरुषार्थ-विचार-निपुण-श्री-भागवत-रक्त-रसिकासङ्ग-सङ्गि-प्रसन्नोज्ज्वल-चित्त-जीवनी-भूत-गोविन्द-पाद-पद्म-सुधास्वादक-श्री-चैतन्य-चन्द्र-चरणाब्ज-चञ्चरीक-श्री-राधा-पद-नख-चन्द्र-चकोर-श्री-गुरुतः शिक्षणीयं, पूर्वोक्तम् एव, श्री-कृष्ण-लीला-रहस्य-स्वकीया-परकीया, गोपीषु परकीया-भावादिकं नान्यत् । 

केन प्रकारेण ? इत्य् आह—अन्वय-व्यतिरेकाभ्याम् । अन्वयेन अनुगमनेन अनुसेवयेत्य् अर्थः । व्यतिरेकेण विशिष्टेन अतिरेकेण औत्कट्येन । यत् श्री-गुरोर् अनुगमनं सर्वत्र सर्व-भजन-साधने अनुसरणं सर्वदा सर्व-कालेन जीवने मरणे विपदि सम्पदि दूरे निकटे दिनादौ निशादौ सङ्कीर्तनादौ महा-प्रसादे अनुशीलने इत्य्-आदि । अत एव तस्माद् गुरुं प्रपद्येत [भा।पु। ११.३.२१] इत्य् आदि । तत्र भागवतान् धर्मान् शिक्षेद् गुर्व्-आत्म-दैवतः [भा।पु। ११.३.२२], गुरुर् एव आत्मा दैवतं च । तस्मै श्री-गुरवे नमः । ये मया गुरुणा वाचा तरन्त्य् अञ्जो भवार्णवं [भा।पु। १०.८०.३३], यथाहं ज्ञान-दो गुरुः [भा।पु। १०.८०.३२] गुरोर् अनुग्रहेणैव पूर्णः । हरि-गुरु-चरणारविन्द-युगलानुशीलनेन,


        बलवान् आदरो यस्य न स्याद् गुरु-पादाम्बुजे ।


        श्रुतैर् अप्य् अस्य सच्-छास्त्रैः कृष्णे भक्तिर् न जायते ॥

हरिर् एव गुरुः, गुरुर् एव हरिः । गुरु-कर्ण-धारं [भा।पु। ११.२०.१७] गुरुषु नर-मतिः [प।पु।], गुरोर् अवज्ञा श्रुति-शास्त्र-निन्दनं [प।पु।], आचार्यं मां विजानीयात् [भा।पु। ११.१७.२०] इत्य् आदि । किं बहुना ? नास्ति तत्त्वं गुरौ परम् इति दिक् ॥३५॥ 

इति श्रीनिवासाचार्य-प्रभु-विरचिता श्री-चतुः-श्लोकी-व्याख्या समाप्ता ॥

 **॥।**

**॥ २.९.३६ ॥**

**एतन् मतं समातिष्ठ परमेण समाधिना ।**

**भवान् कल्प-विकल्पेषु न विमुह्यति कर्हिचित् ॥**

**श्रीधर-स्वामी (भावार्थ-दीपिका) :** यत् प्रार्थितं “नेहमानः प्रजासर्गम्” इति तत् प्रसादीकरोति । **एतन् मतं** **सम्यग् अनुतिष्ठ** । **समाधिना** चित्तैकाग्र्येण । **कल्पेषु** ये **विकल्पा** विविधाः सृष्टयः, तेषु विमोऽहं कर्तृत्वाभिनिवेशं न यास्यतीति ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **नन्व् अतिगम्भीरार्थं चतुःश्लोकी-भागवतम् इदं कथं मयावगन्तुं शक्यं विवदमानानां मत-वैविध्यात् ? इत्य् अत आह—**एतन् मतं** मदीयं **सम्**यग् **अनुतिष्ठ** समाधिना चित्तैकाग्र्येण विमृशेत्य् अर्थः । **कल्प-विकल्पेषु **महा-कल्पानुकल्पेषु । इयं विश्व-जनीनातिरम्या भावार्थ-दर्शिनी भक्ति-शास्त्रम् अधीयानैर् जनैर् दृश्या न चापरैर् इति ॥ 

अस्य महा-पुराणत्वे तु सर्गादि-दश-लक्षणवत्त्वेन भाव्यं तच् चात्र चतुःश्लोक्यां दुर्विज्ञेयं विना श्री-नन्दनन्दन-कृपयेत्य् एतद्-अर्थं तद् अपि सूक्ष्म-धिया ज्ञेयम् अत्रासूच्य् एव तथा हि मे मत्-सम्बन्धि यज् ज्ञानं वेदान्त-प्रतिपादितत्वाद् अगुह्यं प्रसिद्धम् एव विज्ञानम् एतत्रियवस्थम् अङ्गे इत्य्-आदिनैकादश-स्कन्धे भगवद्-उक्तेर् विज्ञानं प्रधानं तत्-सहितं मया श्री-गीतासु भारते अहं ब्रह्म परं धाम इत्य्-आदिना। दैवी ह्य् एषा गुणमयी इत्य्-आदिना च। गदितम् उक्तम् एव स प्रार्थयिता त्वं रहस्यं रहस्ये कान्ते स्थाप्यं रहस्यं सुरेभ्यो गोपितत्वाद् वा रहस्यं पाद्म उक्तम् एतत्—परीक्षिते कथां वक्तुं सभायां संस्थिते शुके इत्य्-आदिना गुह्यं पुत्राय शान्ताय परं गुह्यम् इदं जगौ इति नवम-स्कन्धे श्री-शुकोक्तेश् च परं रहस्यं श्री-भागवतम् एव न वेदादिपैलादिभ्यो वेददानेप्येतददानात् हित्वा स्वशिष्यान्पैलादीन् इति तत्रैवोक्तेश् च गुह्याद्गुह्यतरं मुक्तिं ददाति कार्हीचित्स्म न भक्ति-योगम् इत्य्-उक्तेर् अतिगुह्यस्यैवादानं भवति न त्व् अगुह्यस्यात एव भक्तिर् एव रहस्यं न तु ज्ञानादीति रहस्यम् अस्त्य् अत्र प्रतिपाद्यत्वेनेति रहस्यं श्रीमद्-भागवतम् एव अत्र मत्व्-अर्थीयोच् । यद् वा, प्रतिपाद्य-प्रतिपादकयोर् अभेदोपचारात् । तद्-अङ्गं भक्त्य्-अङ्गम् एकत्वं सामान्यापेक्षं तद्-अङ्गानीत्य् अर्थः । तानि च सत्सङ्गादीन्य् एव श्री-भागवत-प्राप्तिर् अपि सत्सङ्गादीनि विना न भवत्य् अतस् तस्यापि तान्य् एवाङ्गानीति ज्ञेयं सुधिया यथैव गुण-कर्मकोऽहम् अस्मि तथैव तत्त्व-विज्ञानं मद्-अनुग्रहात् ते तवास्तु किं भूतोऽहं यच्छत्य् उपरमयति संसारान् निज-भक्तानिति वा मोक्षाद् अप्य् उपरमयति वा । या वा मद्-भक्ताः सर्वथा राजन् नैव वाञ्छन्ति किं च, न इति पुराणान्तरात्—


    गृहेषु दारेषु सुतेषु बन्धुषु द्विपोत्तम स्यन्दन-वाजि-वस्तुषु । 


    अक्षय्य-रत्नाभरणायुधादिष्व् अनन्त-कोशेष्व् अकरोद् असन्मतिम् ॥ 

इत्य् अम्बरीषोपाख्यानोक्तेः । सालोक्यादि-चतुष्टयम् । दीयमानं न गृह्णन्ति विना मत्सेवनं जनाः इति श्री-कपिलोक्तेश् च । यम उपरमे अस्मादन्तर्भावितण्यर्थात्कर्तरिवनिपि यमस्यात्वम्, इति मस्यात्वे राजवत्साधनम् । पुनः न विद्यतेस्ति कथंभूतं रहस्यं परं सर्वोत्कृष्टमेवाहंभावो यस्य सोनहंभावः छन्दसि परेऽपि, व्यवहिताश् च इति यथाशब्दव्यवधानमदोषो प्राकृतवस्तुष्वस्य साक्षाद्वेदस्यापि बीजत्वात् । अत एव चतुःश्लोक्योपदेशाद्वेदा अपि चत्वार एवोद्भूता अन्यथा त्रिभिः पञ्चभिर्वा कथं नोपदिष्टम् इति तत्त्वं तद् उक्तं चतुःश्लोकी चतुर्वेदबीजभूता न संशयः इति संहितोक्तेर्वर्णितं चैतदाद्यपद्यव्याख्याशतके । अप्राकृते तु अहमादिर्हि देवानां अहं सर्वस्य प्रभव इत्य्-आदिभगवदुक्तेरेवाहंभावोस्त्येवेति ज्ञेयम् । यत्प्रमाणमस्येति । यावानिति विवृतौ त्वप्रमेयत्वं भगवतो विदीर्येत नां तो न चादिर्न च संप्रतिष्ठा इति श्रीगीतोक्तेः । अनन्तं ब्रह्म इति श्रुतेश् च भगवतः प्रमाणं नास्तीति गम्यते ३१ 

अथ सर्गादीनाह—अहमेवासमेवाग्रे इत्य् अनेन स्थानं ध्वनितम् । यदेतच्चेत्यनेन विसर्गो ध्ननितः । नान्यद्यत्सदसदित्य् अनेन विरोधो ध्वनितः । योवशिष्यतेत्यनेनाश्रयो ध्वनितः ३२ 

ऋते सत्यस्वरूपे ब्रह्मणि अर्थं प्रति भूभारहृतिं सन्मार्गप्रवृत्त्यादिप्रयोजनं प्रति यद्रामकृष्णादिरूपं प्रतियेत कार्यान्ते न प्रती येत तदात्मनो मे मायां लीलां विद्यादित्य् अनेनावतारानुचरितरूपेशकथा ध्वनिता। अनेनैवोतयोऽपि ध्वनितास् तथा हि—ऋते शुद्धे आत्मन्य् अन्तःकरणे यत् प्रतीयेत अर्थम् उद्दिश्य अन्यथा न प्रतीयेत तदात्मनो जीवस्य मीयते भावि शुभाशुभम् अनयेति माया-वासना तां विद्यात् । सा च द्विधा । शुभाशुभा च प्रथमायां दृष्टान्तो यथा भास इति । आभासः सूर्यादिस् तद्वत् प्रकाश-कर्त्रीत्य् अर्थः । द्वितीयायां यथा तम इति । तमोवद् दुःख-हेतुर् इत्य् अर्थः ३३ 

यथा महान्ति भूतानि भूतेषु सर्व-देहेषु प्रविष्टानि देहरक्षणार्थं तत्र स्थितानि तेषां विनिर्गमे देहे स्वधातुविगमे तु विशीर्यन्त इत्य्-उक्तेर्देहनाशश्रवणात् । अनेन पोषणम् उक्तम् । अप्रविष्टानीति । मुख्य-प्रवेशासम्भवादुक्तम् । अत्र भूतपदेन भौतिकम् अपि ज्ञेयं कारणस्य कार्यस्यापि लक्षकत्वात् । तेन मन्वन्तरं लक्ष्यते सर्वेषां मन्वादीनां भौतिकत्वात् । तथा तेषु न तेष्वहमित्य् अनेनासङ्गत्वकथनेन स्वस्य नित्यमुक्तत्वं सूचितम् इति मुक्तिरुक्ता । यद् वा, जीवरूपेण प्रविष्टोऽपि स्वरूपेणप्रविष्ट एवेत्यर्थः ३४ 

एतावदेव जिज्ञास्यम् इत्य् अनेनाश्रयश्रवणजिज्ञासादाववश्यं यतितव्यमित्य्-उक्तम् । अन्वयव्यतिरेकाभ्यामित्य्-आदिनाप्याश्रय एवोक्तः । 


    अन्वय-व्यतिरेकेण जाग्रत्-स्वप्न-सुषुप्तिषु । 

माया-मयेषु तद् ब्रह्म-जीव-वृत्तिष्व् अपाश्रयः ॥ 

इति द्वादशे वक्ष्यमाणत्वात् ३५ 

एतत्फलमाह—एतन्मतम् इति श्रीहरिं स्वेष्टदेवं च नत्वा तस्य कृपावशात् । मूलभागवतव्याख्यां कुर्वे गुर्वनुमोदितः १ श्रीमन्नारायणो वेदैश् च सर्वेरहम् एव वेद्यो वेदान्तकृद्वेदविदेव चाहम् इत्य्-आदिभिः सर्ववेदकृत्सर्ववेदां तसारं श्रीमद्-भागवतं ब्रह्मणे उपदिशंस्तत्र वक्तव्यार्थसंग्रहं कुर्वंस्तं ग्राहयितुं ब्रह्माणं सम्मुखीकरोति । ज्ञानम् इति । न च भागवतस्य वेदान्तसारत्वे प्रमाणाभाव इति वाच्यम् । 


    सर्ववेदान्तसारं यद्ब्रह्मात्मैकत्वलक्षणम् । 

वस्त्वद्वितीयं तनिष्ठं कैवल्यैकप्रयोजनम् ॥ इति तत्रैव निर्देशात् । 

तत्र भागवतस्य सर्ववेदान्तसारत्वं प्रतिज्ञाय तदापादनायैव हेतुगर्भितं विशेषणमाह—ब्रह्मात्मैकत्वलक्षणम् इति । अत ब्रह्मशब्देन मायोपहितः सर्वज्ञत्वसर्वेश्वरत्वसर्वनियन्तृत्वादिधर्मविशिष्टः परमात्मा तत्पदवाच्य आत्मशब्देन चाविद्याद्युपहितोऽल्पजवादिगणावाशी जीवात्मा त्वंपदयाच्या तयोः अपिसियल मिरोगानुपाती को देकर इमादौ बरसानालन्त त्रचामरादिविशिष्टस्य तद्देशकालदण्डकमण्डल्वादिविशिष्टेनैक्यानुपपत्त्या विरुद्धांशपरित्यागेनाविरुद्धदेवदत्तपिण्डाभेदबोधवद्विरुद्धमायाविद्याद्युपाधिसर्वज्ञत्वाल्पज्ञत्वादिधर्मरूपांशौ विहाय सञ्चिदानन्दस्वरूपात्मकत्वलक्षणमैक्यं जहहदजल्लक्षणया लक्ष्यतीति तथा । ननु जहदजहल्लक्षणात्मैक्यसिद्धावप्युपाध्यवशेषान्नाद्वैतपर्यवसानं तत्राह—वस्त्वद्वितीयं तनिष्ठम् इति । न हि लक्षणयैक्यं बोधयञ्शास्त्रमुपाधिं पृथगवस्थाप्यैक्यं बोधयति येनैवमाशङ्क्येत किंतु नेह नानास्ति किं च, न इद्यादिनोपाधींस्तदधीनतद्धर्मादि निखिलद्वैतमपबाध्य यदद्वितीयं वस्तु तदेकनिष्ठं भवतीति च । तथा च वेदान्तेषु श्रूयमाणसर्वोपास्तीनां चित्तैकाध्यद्वारा ब्रह्मविद्यैकपर्यवसायितया ब्रह्माद्वैतविद्यैकनिरूपकश्रीमद्-भागवतस्य सर्ववेदान्तसारत्वमुपपन्नं विषयतः सारत्वमुक्त्वा फलतोऽपि सारत्वमाह—कैवल्यैकप्रयोजनम् इति । ननु ब्रह्मावबोधस्य ब्रह्मविदाप्नोति परं, ब्रह्म वेद ब्रह्मैव भवति, यं एष वेद विष्णुर् एव भवति इत्य्-आदिश्रुतौ ब्रह्मावाप्तिफलश्रवणात्कथं फलान्तरोक्तिरिति चेन्न।  नित्यम् एव प्राप्तं ब्रह्म तस्य मायाविद्याद्युपाधिकल्पितभेदभ्रममन्तरेणाप्राप्त्यसम्भवाद्वोधेन भेदभ्रमबाधद्वारा कैवल्यमृते प्राप्त्यन्तरासम्भवात् । कैवल्यस्यैव ब्रह्मावाप्तिशब्दोर्थत्वं यन्मे मत्स्वरूपविषयं परमगुह्यं ज्ञानं तदङ्ग साधनकलापं च मया गदितं गृहाणेत्यन्वयः। तत्र यज्ज्ञानं कर्मविषयं तद्वौदिकम् अपि न गुह्यं ब्राह्मणो यजेत् इत्यादौ बाह्याध्यस्तब्राह्मणत्वादिजातिमद्देहादिपुरस्कारेण तत्प्रवृत्तेः वा ह्येते अदृढा यज्ञरूपा अष्टादशोक्तमवरं येषु कर्म इत्य्-आदिभिरदृढत्वश्रवणाच् च । उपाधिविविक्तिकेव प्रत्यक्स्वरूपविषयज्ञानमान्तरत्वाद्गुह्यं ब्रह्माभेदज्ञानं तु परमगुह्यं तदप्युक्तं कैवल्यं सात्त्विकं ज्ञानं मनिष्ठं निर्गुणं स्मृतम् इति । तत्र सत्वस्यामानान्यथाभानप्रयोजकत्वाभावेनाध्यासानापादकत्वादुपा धिविविक्तज्ञानं सात्त्विकं ब्रह्मात्मावबोधं विना विवेकाज्ञानमात्रेण गुणबाधानुपपत्त्या न निर्गुणं मत्स्वरूपे आत्मत्वनिष्ठारूपं मन्निष्ठं तु मायागुणबाधकत्वान्निर्गुणमित्य् अर्थः ।  किं भूतं तज्ज्ञानं तत्राह—विज्ञानसमन्वितम् इति विशेषेण प्रमेयगतसंशयनिरासेन ज्ञायते स्वरूपं येन तद्विज्ञानं मननं फलोपकार्यङ्गं तेन समन्वितं रहस्यं निदिध्यासनाख्यं ध्यानं तत् द्विविधं यत्नसाध्यमयत्नसाध्यं च । तत्राद्यं साक्षात्कारात्पूर्वं स्मरणभक्त्यन्तःपातितया साधनरूपम् । द्वितीयं तु ज्ञानिनस्तस्य कार्यं न विद्यते इत्य्-आदिना कर्तव्यप्रवृत्त्यनुपपत्त्या यत्नं विनैव स्वाभाविकजीवन्मुक्तिदशायां स्वरूपानुसाधनं—


    ब्रह्मभूतः प्रसन्नात्मा न शोचति न काङ्क्षति । 

समः सर्वेषु भूतेषु मद्भक्तिं लभते पराम् ॥ 

इत्य्-आदिवाक्यसिद्धं पराभक्तिरूपं तेन सहितं तदङ्गं साधनजातं च । ननु भगवद्गदितज्ञानग्रहणाय नाहं समर्थस्तत्राह—यावानिति । यावान् विभुसच्चिदानन्दैकरससर्वाङ्गः तथा यथाभावः परमार्थसद्रूपः। यद् वा, यथा स्वभक्तेषु वात्सल्यादिभावो यस्य स तथा । यद् वा, यथा नृत्यादौ नेत्रकरचालनादिभावो यस्य स तथा । ननु स्वरूपस्य भवतु वेद्यत्वं करचलनादिकर्मणां तदतिरिक्तत्वेन अतो न्यदार्ताम् इत्य्-आदिश्रुत्या वेद्यत्वाभाव इत्याशङ्क्याह—यद्रूपगुण-कर्मकः इति । यस्य रूपाणि स्वरूपाण्येव गुणाः कर्माणि च यस्य स तथा तथा । च भगवद्गुणानां कर्मणां च स्वरूपात्मकत्वेननावेद्यत्वाभाव एवेति भावः । एवं यादृक् मत्स्वरूपं तथैव तत्त्व-विज्ञानं परमार्थं वस्त्वपरोक्षं ते मद्-अनुग्रहादेवास्तु यस्य देवे परा भक्तिर्यथा देवे तथा गुरौ इत्य्-आदि श्रुतौ गुर्वीश्वरभक्तानां तयोर् अनुग्रहाज्ज्ञानलाभाध्यवसायेऽपि तव तु गुरुरिष्टदेवश्चाहम् एवेति मद्-अनुग्रहादेवास्तु एवमनुग्रहाधीनतत्त्वज्ञानोत्पत्त्युक्त्या—


    वासुदेवे भगवति भक्ति-योगः प्रयोजितः । 


    जनयत्याशु वैराग्यं ज्ञानं यत्तदहैतुकम् ॥ 


    मद्भक्तिविमुखानां हि शास्त्रगर्तेषु मुह्यताम् । 

न ज्ञानं न च मोक्षः स्यात्तेषां जन्मशतैर् अपि ॥ 

इत्य्-आदिवाक्यशतैः यस्यास्ति भक्तिभङ्गवत्यकिं च, ना सर्वैगुणैस्तत्र समासते सुराः इत्य्-आदिना स्वप्रभावलेशमात्रेण सर्वसाधनसम्पादिका । 


    या या साधनसम्पत्तिः पुरुषार्थचतुष्टये । 

तया विना तदाप्नोति नरो नारायणश्रयः ॥ 

इत्य्-आदिना सर्वसाधनप्रतिरूपतयाभिषिक्ता साधनस्वरूपा नवधा भक्तिरनुग्रहाविर्भाविका मुख्यं ज्ञानोत्पत्तिसाधनम् इति ज्ञापितम्। ज्ञानकारणसामग्र्यां भक्तिर् एव गरीयसी इति श्रीभगवत्पूज्यपादोक्तेः । 


    नियुज्यमानया भक्त्या भगवत्यखिलात्मनि । 

सदृशोस्ति शिवः पन्था योगिनां ब्रह्मसिद्धये ॥ 

इति श्रीकपिलोक्तेश् च एवं तत्वज्ञानाद्ब्रह्माणं संमुखीकृत्य स्वानुग्रहात् तत्प्राप्तिं सम्भाव्यास्त्विति वरदानेन तस्मिंस्तद्ग्रहणशक्तिमाधाय तत्त्वमेवाह—अहम् एव सच्चिदानन्दविग्रहः स्वरूपात्मकधामोपकरणपरिषदादिरूपः सत्यात्मप्राणानाम् इत्य्-आदिश्रुतिसिद्धस्तवापरोक्षः सत्त्वस्य मन्नियम्योपाधेरभानान्यथाभानाप्रयोजकतया शुद्धस्वरूपभूतः सर्वाधिष्ठानात्मकएवाग्रे सर्गात्पूर्वभासं श्रूयमाणमच्छब्दस्यानुपपत्तिमन्तरेणार्थान्तरकल्पानुपपपत्तेः सर्ग्रादग्रे कार्य्यस्य कारणाव्यतिरेकेण प्रतीतेरप्यभावान्ममैव सर्वकारणत्वादहमेवासम् इति भावः । आत्मा वा इदमेक एवाग्र आसीत् इति श्रुतेः। न चाग्रे इति पदेन कालसद्भावप्रतीतेरेवकारानुपयोग इति वाच्यम् कालोऽस्मि लोकक्षयकृत्प्रवृत्तः इति भगवद्वचनात्तस्य तदनतिरेकात् । किं च सुषुप्तौ अज्ञानावृतस्वरूपातिरिक्तकालभानेऽपि समुत्थितस्य कालवासनाविष्टतया तदा सुखमस्वाप्सं न किमप्यवेदिषम् इति तदाशब्देन कालपरामर्शस्य दर्शनवत्तद् उक्त्युपपत्तेः । उक्तं च वृद्धः—


    कालाभावे पुरेत्युक्तिः कालवासनया युतम् । 

शिष्यं प्रत्येव तेनात्र द्वितीयं न हि शङ्क्यते ॥ इति । 

किं चाग्रे इति पदस्य पूर्वत्ववाचित्वेऽपि कालवाचित्वाभाव एवेति न तच्छङ्कावकाशः न च पूर्वत्वाभिधाने भूतत्वप्रतीतेः कथं कालं विना भूतत्वादिव्यवहार इति वाच्यम् । कालमस्वीकुर्वताम् अपि साङ्ख्यानां भूतभविष्यदादिव्यवहाराबाधात् । ननु कथं सद्रूपविष्णोर् एव पूर्वसत्त्वमुच्यते यतः—


    असद्वा इदमग्र आसीत् , असदेवेदमग्र आसीत् । 

तत्सदासीत तद्वैक आहुः, असदेवेदमग्र आसीत् ॥ 

इति श्रुतिषु असत्पूर्वकत्वश्रवणात् तद्वेदं तर्ह्यव्याकृतमासीत् तन्नामरूपाभ्याम् एव व्याक्रियते इत्य् अत्र चाकर्तृकैव सृष्टिः श्रूयते तत्राह—आसम् एवेति न आसम् इति न न चोदाहृतश्रुतिविरोधः। समाकर्षात् इति सूत्रे भगवद्व्यासेन तद्विरोधपरिहारस्य दर्शितत्वात् । तथाहि—असद्वा इदमग्र आसीत् इति नासत्कारणत्वविवक्षा । 


    असन्नेव सम्भवति असद्ब्रह्मेतिवेदचेत् । 

अस्ति ब्रह्मेति चेद्वेद सन्तमेनं ततो विदुः ॥ 

इत्यसदपवादेन सत एव ब्रह्मणोऽन्नमयादिगुहान्तःस्थत्वेन प्रत्यक्त्वमुक्त्वा सोऽकामयत् इति समाकृष्य ततः सृष्टिं निरूप्य तत्सत्यमित्याचक्षते इत्युपसंहृत्य तत्रैवेमं श्लोकमाह—असद्वा इति अत्रासद्यद्यभिप्रेतं स्यात्तदान्यं समाकृष्यान्योक्तौ बाक्यमसम्बद्धं स्यात्तस्मादव्यक्तनामरूपतया सूक्ष्मत्वेन दुर्लक्ष्यं असदित्युपचयेते असदेवेमग्रे आसीत् इत्यत्रापि तत्सदासीत् इति समाकर्षादियम् एव गतिः । तद्धैक आहुरसदेवेदमग्र आसीत् इत्यत्रापि न अत्यन्तासत्योक्तिर्भ्रन्तकल्पनानुवादेन श्रौतप्रत्यक्षदार्ढ्ययम् एव तद्धेदं तर्ह्यव्याकृतमासीत् इत्यत्रापि नाहेतुव्याकृतिः सर्व एव इह प्रविष्टः इति व्याकर्तुः प्रविष्टत्वेन समाकर्षात् । व्याकर्तुरभावे कमाकृष्येत चेतनस्यैवायं प्रवेशः पश्यंश्चक्षुः शृण्वञ्श्रोत्रम् इति चेतनत्वोक्तेः । अनेन जीवनात्मनानुप्रविश्य नामरूपे व्याकरवाणि इति श्रुत्यन्तरेऽपि व्याकृतेश्चेतनहेतुत्वदर्शनात् लूयते क्षेत्रं स्वयमेवेतिवद्व्याक्रियते इत्यत्रापि सत्येव कर्तर्युपपत्तेश् च । एवकारव्यावृत्तिमाह—नान्यद् इति । नान्यत्किं च, न मिषत् इति श्रुतेः । मिषाद् इति चलं नश्वरमित्य् अर्थः । अन्यच्छब्दार्थम् एव विवृणोति यत्सदसत्परम् इति । सत् स्थूलम् असत्सूक्ष्मं परं तयोः कारणं चेत्यर्थः। न च भवतु स्थूलसूक्ष्मयोरभावः नासदासीन्नो सदासीत् इति श्रुतेः । तम आसीत् इति श्रुते कथं कारणाभावोक्तिरिति वाच्यम् । नोसदासीत्तम आसीत् इत्य् अत्र तमसः सत्त्वप्रतिषेधादासीद् इति प्रयोगस्यैवानुपपत्तेः । सद्योगात्तमसः सत्त्वं न स्वतस्तन्निषेधनात् इति वृद्धोक्तेः सत्त्वनिषेधेन स्वतस्तत्प्रयोगानुपपत्तावपि सदधिष्ठानाध्यासिकसम्बन्धेन तत्सत्तयैवासीद् इति प्रयोगसम्भावनायाम् अपि तच्छक्तित्वेनैव तदन्यत्वानन्यत्वाभ्यामनिर्वचनीयतया नान्यद् इति भगवदुक्त्यनुपपत्त्यभावात् । न हि वह्नेः शक्तिस्तदन्या तत्पार्थक्येन तत्सत्ताखरूपाभानात् । नापि वह्निर् एव तच्छक्तिस्तथात्वे शक्तिशक्तिमद्भावानुपपत्तरेकस्मिन्नाधाराधेयभावस्य वक्तुमशक्यत्वात्प्रतिबन्धकमणिमन्त्रादिसन्निधौ वह्निस्वरूपसमवधानेऽपि स्फोटाख्यकार्यादर्शनेन तत्प्रतिरोधदर्शनात् ।  न चान्यत्वानन्यत्वतदुभयात्मकत्वशक्तेविरोधात् मिथोभावः भावरूपयोस्तयोर् एकाधिकरणत्वासम्भवात्तस्मादन्यत्वानन्यत्वतदुभयात्मकत्वैर्निर्वक्तुमशक्यैव शक्तिः । तथैव तमोरूपासतः शक्तिरप्यनिर्वचनीयतया न तदन्यासीत् । किं च सतः शक्तेस्तदनन्यत्वासम्भवेनैव न सत्त्वं कार्यदर्शनेन च नासत्यं विरोधाच् च । नोभयात्मत्वम् इति सत्त्वासत्त्वान्यत्वानन्यत्वतदुभयात्मत्वेभ्योनिर्वचनीयतया शक्तेर्मिथ्यात्वेन तत्कार्स्याप्यनिर्वचनीयतया मिथ्यात्वात्तदा तदनुद्भवाच नान्यादासीदित्यभिप्रायः । नन्वनिर्वचनीयत्वेन मायाया जगतश्चानिर्वचनीयतयोक्तौ भवन्मते ब्रह्मणोप्यनिर्वचनीयतया मिथ्यात्वापत्तिस्तथा च ब्रह्मापि मिथ्या अनिर्वचनीयत्वाद् इति प्रयोगापत्तिरिति चेत् । न । अत्र ब्रह्मापीत्यपिशब्देन सर्वप्रपश्चस्यापि पक्षान्तःपातितया हेतोरनुपसंहारित्वापत्तेः । अन्वयव्यतिरेकदृष्टान्तरहितो ह्यनुपसंहारी सर्वस्य पक्षत्वे तदितरदृष्टान्तालाभात् । अपि शब्दानुक्तावपि शब्दब्रह्मादाय सिद्धसाधनता चेतनविशेषणेऽपि ब्राह्मणाद्यादाय सिद्धसाधन त्व् अम् परत्वविशेषणेऽपि मायोपहितकारणब्रह्मादाय सिद्धसा धनम् । सिद्धसाधनताया अदूषकत्वम् । अनधिगतार्थगमकस्यैव प्रमाणत्वेन सिद्धस्यानधिगतत्वाभावात् । तत्साधकस्य प्रमाणत्वानुपपत्तेः । सन्दिग्धसाध्यवान्हिपक्षः साध्यस्य तत्र सिद्धत्वे निश्चितसाध्यवान् स पक्ष इति तल्लक्षणापत्या पक्षत्वानुपत्तेस्तं दसिद्धौ च पक्षस्यैव हेत्वाश्रयतया हेतोराश्रयासद्ध्यापतिश् च किं चात्रं ब्रह्मशब्देनास्मदभिमतस्वरूपं प्रतीयते न वा? । नान्त्यः पक्षस्वरूपाभानेप्याश्रयसिद्ध्या हेतुसाध्यादिसमर्थनानुपपत्तेः । नाद्यः ब्रह्मशब्देन तत्प्रतीतो ब्रह्मशब्दगोचरत्वेनैवानिर्वचनीयत्वहेतोरसिद्ध्या शब्दोऽनित्यश्चाक्षुषत्वाद्धटवदित्य्-आदिवत्पक्षे हेत्ववर्तनलक्षणस्वरूपासिद्ध्यापत्तेः । किं च ब्रह्मणोऽपि मिथ्यात्वं वदताः किञ्चितस्वीक्रियते न वा स्वीक्रियते चेत्तज्जडं चिद्वा जडं चेत्तस्य स्वतः सिद्धत्वानुपपत्त्या तत्सिद्ध्यैचित्स्वीकारापत्तेः चिच्चेत्सिद्धं न समीहितं सच्चिदैकसिद्ध्यैवाद्वैतवादिनामिष्टसिद्धेः । नाग्न्येव विवादो न वस्तुनि न स्वीक्रियते चेन्निरधिष्ठानारोपासिद्ध्या ब्रह्मणो मिथ्यात्वासिद्धिः। किं च मिथ्यात्वशब्देनासत्यत्वमभिप्रेयते । सद्विलक्षणत्वं वा? । सदसद्भ्यामनिर्वचनीयत्वं वा? नाद्यद्वितीयौ । तथात्वे तुच्छत्वापत्त्या प्रत्यक्षेणावभासमानशुक्तिरूप्यस्वप्नप्रपञ्चादौ तदसम्भवेन दृष्टान्ते साध्यवैकल्यं ततश् च व्याप्तसिद्धिः। हेतुसत्त्वे साध्यसत्त्वमन्वयव्याप्तिः । साध्यभावे हेत्वभावो व्यतिरेकव्याप्तिः। अत्र त यत्र यत्र स्वप्नादौ अनिर्वचनीयत्वं हेतुस्तत्र प्रत्यक्षत्वेन तुच्छत्वाभाव इति नान्यव्याप्तिस्तथा तत्रैव स्वप्नादौ तुच्छत्वसाध्याभावेप्यनिर्वचनीयस्वहेतुसद्भावान्न व्यतिरेकव्याप्तिः । अत एव निश्चितसाध्याभाववद्विपक्षवृत्तित्वेन साध्याभाववर्तितः साधारणानैकान्तिक इति । सव्यभिचारपार्यसाधारणासाधारणानुपसंहारित्रिविधानकान्तिकान्तःपातिसाधारण्यं च शशशृङ्गादौ निश्चिततच्छत्वसाध्यवर्ति सपक्षे चानिर्वचनीयत्वहेतोरवृत्तेः विपक्षमात्रवृत्तितयासाध्याभावता हेतुर्विरुद्ध इति । साध्याभावोपादकत्वेन विरुद्धता च तृतीये तु सदसद्भ्यामनिर्वचनीयत्वस्य साध्यत्वे तस्यैव हेतुत्वेन हेतोः साध्यावैशेष्यं तथा च साध्यस्य पक्षे सन्दिग्धतया हेतोरतिसंसिग्धासिद्धतयास्वरूपासिद्धिर् एव पक्षन्नयेऽपि तत्त्रिविधविकल्पितसाध्याभावस्य सत्यत्वस्य ब्रह्मणि पक्षे सत्यं ज्ञानमनन्तं ब्रह्म, तदेवर्तं तदुसत्यमाहुस्तद् एव ब्रह्म परमं कवीनाम् इत्य्-आदिश्रुतिभिर्बोधनात् यस्य साध्याभावः प्रमाणान्तरेण बाधितः स बाधित इति बाधलक्षणसद्भासाद्वाधश् च । किञ्चानिर्वचनीयत्वं किं नाम सदसद्भ्यामनिर्वचनीयत्वं वा? शब्दजन्यज्ञानाभास्यत्वं वा? आद्ये उदाहृतश्रुत्यैव पक्षे ब्रह्मणि सत्यत्वाध्यवसायात्स्वरूपासिद्धिः। द्वितीये—सार्परूप्यादिशब्दजज्ञानभास्ये रज्जुसर्पशुक्तिरूप्यादौ घटपटादिशब्दजज्ञानभास्ये स्वप्नजाग्रद्धटादौ साध्यवति सपक्षे दृष्टान्ते साधनवैकल्यं तथा चोक्तरूपमिथ्यात्वसाध्याभाववति तुच्छे शशशृङ्गादौ विपक्षे तच्छब्दजज्ञानभास्ये चावर्तमानत्वे सति पक्षमात्रवृत्तित्वेन शब्दजज्ञानाभास्यत्वरूपानिर्वचनीयत्वहेतोः सपक्षविपक्षव्यावृत्तः पक्षवृत्तिरसाधारण इति लक्षणलक्षितासाधारण्यं च । न च शब्दजज्ञानाभास्यत्वे ब्रह्मणो वेदान्तवेद्यत्वानुपपत्तिः। वेदान्तानां तद्गताज्ञानावरणबाधकत्वेनैव तदभासकत्वेऽपि तत्र प्रमाणत्वस्य तस्य च तज्जन्यज्ञानप्रयुक्ताज्ञानबाधफलभाक्त्वेनैव स्वप्रकाशत्वेनैव तदभास्यत्वेऽपि तद्वेद्यत्वस्य चोपपत्तेः । न च हेतौ विकल्पमनुद्भाव्यानिर्वचनीयत्वशब्दमात्रेण मिथ्यात्वापादनं तथात्वे स्वर्णं तु कुण्डलादिभूषणोपादानं कनकशब्दवाच्यत्वात् धत्तूरवत् । धत्तूरफलं कण्टकादिबहुमूल्यभूषणो पादानं कनकत्वात् स्वर्णवत् । सूरङ्गभस्तयो दुग्धदोहा गोत्वाद्धेनुवत् । धेनवो न दुग्धदोहा गोत्वाद्गभस्त्यादिवत् मन्दारो जगदवभासकोऽर्कत्वात्सूर्यवत् । सूर्यो नावभासकोऽर्कत्वान्मन्दारवत् । विष्णुर्न संसारतारको हरित्वात्कप्यादिवत् । कप्यादितत्तारको हरित्वाद्विष्णुवदित्याद्याभाससमत्वापातात् । जडत्वपरिच्छिन्नत्वादयश्चात्रोपाधयः । साध्यव्यापकत्वे सति साधनाव्यापको हि उपाधिः यत्रयत्र हेतुस्तत्रतत्र साध्यम् इति व्याप्तौ व्याप्तिनिरूपकं व्यापकं साध्यं व्याप्याश्रयो व्याप्यो हेतुस्तद् एव लिङ्गं साध्यव्यापकत्वं च सर्वसाध्यवत्सु नियमेन वर्तमान त्व् अं साधनाव्यापकत्वं क्वचित्साधनवति वर्तमानत्वेऽपि सर्वत्र साधनवत्सु नियमेनावर्तमान त्व् अं जडत्वपरिच्छिन्नत्वादयश् च मिथ्यात्वसाध्यवति सर्वत्र व्यापकत्वेन साध्यव्यापकत्वेऽपि पक्षे वर्तमानत्वाभावात्साधनाव्यापकत्वादुपाधयः । न च स्वप्नाकाशादौ तत्र स्वप्तृपुरुषेषु चापरिच्छिन्न त्व् अचेतनत्वाभ्यां सति मिथ्यात्वे साध्ये परिच्छिन्न त्व् अजडत्वयोरभावात्साध्याव्यापकत्वम् इति वाच्यम् । स्वप्राकाशादौ देशपरिच्छेदासंप्रतिपत्तावपि वस्तुपरिच्छेदसम्प्रतिपत्तेः सप्तपुरुषदेहादौ जडत्वसम्प्रतिपत्तेश् च । तदात्मनश्चेतनस्य जडत्वाभावेऽपि तत्र ब्रह्माभेदेन मिथ्यात्वासम्प्रतिपत्त्यासाध्यासत्वेन तदव्यापाकत्वाभावात् ब्रह्म परमार्थसत्यं चिद्रूपत्वाद्व्यतिरेके मिथ्यारूप्यादिवद् इति प्रतिपक्षानुमानपराहतत्वं च । न चास्य केवलव्यतिरेकिणः साध्यस्य पक्षे प्रसिद्धौ अनुमानी प्रवृत्तिरन्यत्र प्रसिद्धौ तत्र हेतुसत्त्वे अन्वयव्याप्तिसद्भावेन व्यतिरेकमात्रव्याप्तिकं केवलव्यतिरेकीति लक्षणकेवलव्यतिरेकित्वभङ्गः अप्रवृत्तौ सपक्षव्यावृत्तत्वेनासाधारण्यम् इति सर्वथा साध्याप्रसिद्धिरेवेति वाच्यम् । सद्विलक्षणत्वं कचिदत्यन्ताभावप्रतियोगिधर्मत्वाद्रूपवदित्यनवधारितधर्मिकसत्यत्वसिद्धौ केवलव्यतिरेकिणा पक्षे स्थापनोपपत्तेः । न च प्रमेयत्वोदिषु व्यभिचारस्तेषु धर्मत्वहेतुसत्त्वेऽपि क्वचिदत्यन्ताभावप्रतियोगित्वाभावात् सर्वं प्रमेयं सर्वमविधेयं सर्वं व्यावृत्तमित्यङ्गीकारादितिवाच्यम् । अप्रमेयमनादि च, यतो वाचो निवर्तते, यद्वाचा नाभ्युदितम् इत्य्-आदिभिस्तेषामत्यन्ताभावस्य ब्रह्मणि श्रुत्यैवापादनात् । किं च प्रमेयत्वं प्रमेयत्वे वर्तते न वा? आद्ये आत्माश्रयो द्वितीये—स्वस्मिन्नेवात्यन्ताभावप्रतियोगित्वेन केवलान्वयित्वक्षतिः । अपि च प्रत्येकप्रमाविषयत्वं प्रमेयत्वं केवलान्वयि सर्वप्रमाविषयत्वं वा नोभयथापि घटप्रमाविषयत्वस्य पटे पटप्रमाविषयत्वस्य घटे सर्वप्रमाविषयत्वस्य सर्वत्र घटपटादावत्यन्ताभावेन केवलान्वयित्वानुपपत्तेः । एवमभिधेयत्वादावप्यूह्यं तथा च प्रमेयत्वादिकेवलान्वयित्ववादिनां कुतार्किकाणाम् एव साध्याप्रसिद्ध्या केवलव्यतिरेक्यसम्भवो नोपनिषदानाम् । न च साध्यव्याप्तहेतोः पक्षधर्मताज्ञानलक्षणालिङ्गपरामर्शस्यैवानुमानत्वेनात्र केवलव्यतिरेकिणि हेतुसाध्यव्याप्तिस्थलाभावेन तद्व्याप्त्यसिद्ध्यापरामर्शासम्भव इति वाच्यम् । अन्वयिन्यन्वयव्याप्तिवद्ध्यतिरेकिणि व्यतिरेकव्याप्तहेतोर् एव साध्यगमकत्वात् । न च हेतुना साध्यसिद्धौ साध्याभावहेत्वभावव्याप्तेरनुपयोग इति वाच्यम् । यत्र साध्याभावस्तत्र हेत्वभाव इति विपक्षे व्याप्तिमुदाहृत्य न तथा चायं तस्मान्न तथेत्यत्र तदभावोक्त्या अभावाभावस्य भावत्वेन हेतुसाध्यव्याप्तावेव तत्पर्यवसानात् । न चैतादृकस्थलेऽर्थापत्तिर् एव मानम् इति वाच्यम् । यथोपयोगयोरुभयोर् अपि मानत्वोपपत्तेः । एवं सर्गात्पूर्वं स्वसत्त्वमुक्त्वा विसर्गोऽपि तदाह—पश्चाद् इति । पश्चाद्विसर्गावसरे ब्रह्मादिरूपेणापि अहम् एव तदाप्युक्तं—


    त्वमेक एवास्य सतः प्रसूतिस्त्वं सन्निधानं त्वमनुग्रहश् च । 


    त्वन्मायया संवृतचेतसस्त्वां पश्यति नाना न विपश्चितो ये ॥ 


    सत्त्वं रजस्तम इति प्रकृतेर्गुणास्तैर्युक्तः परः पुरुष एक इहास्य धत्ते । 

स्थित्यादये हरिविरिञ्चिहरेति संज्ञाः श्रेयांसि तत्र खलु सत्त्वतनोर्नृणां स्युः ॥ 

इत्य्-आदिना यद् वा, पश्चात् प्रपञ्चस्य लयोत्तरमप्यहम् एव सर्वाणि च भूतानि नारायणाद् एव समुत्पद्यते नारायणे प्रलीयन्ते - नष्टे लोके द्विपरार्द्धावसाने महाभूतेष्वादिभूतं गतेषु व्यक्तंव्यक्तं कालवेगेन याते भवानेकः शिष्यते शेषसंज्ञः इत्य्-आदिश्रुतिस्मृतिभ्यः यञ्चैतन्मध्ये परिदृश्यमानं तदप्यहम् एव कार्यस्य कारणाव्यतिरेकात् एतदात्म्यम् इदं सर्वं नारायण एवेदं सर्वं यद्भूतं यच्च भाव्यं पुरुष एवेदं विश्वं सर्वम् इदं पुराणः यस्मिन्निदं सञ्चविचैति सर्वे यस्मिन्देवा अधि विश्वे निषेदुः तदेवभूतं तदुभब्यमाहुः इदं तदक्षरे परमे व्योमन् यथा सौम्ये केन मृत्पिडो न सर्वं मृन्मयं विज्ञातं स्याद्वाचारम्भणं विकारो नामधेयं मृत्तिकेत्येव सत्यम् इत्य्-आदिश्रुतिभ्यः । 


    न यत्पुरस्तादुत्पन्नपश्चान्मध्येऽपि तन्न व्यपदेशमात्रम् । 


    भूतं प्रसिद्धं च परेण यद्यत्तद् एव तत्स्याद् इति मे मनीषा ॥ 


    सर्वेषामिह भावानां भावार्थो भवति स्थितः । 


    तस्यापि भगवान्कृष्णः किमतद्वस्तु रूप्यताम् ॥ 


    आत्मैकतदिदं विश्वं सृज्यते सृजति प्रभुः । 


    त्रायते त्राति विश्वात्मा ह्रियते हरतीश्वरः ॥ 


    यदिदं मनसा वाचा दृश्यतेऽन्यैरपीन्द्रियः । 

अहमेवं न मत्तोऽन्यद् इति बुद्ध्यध्वमञ्जसा ॥ इत्य्-आदिस्मृतिभ्यः । 

तदनन्यत्वमा गादिस्य तिलक सबक्यावेतलमिलाप हिनादि हिन्द अशान थालेको नेतिनेति इत्य्-आदि श्रुतिभिः प्रतीतिमात्रसर्वप्रपञ्चबाधे योऽवशिष्येत सोऽहमेवास्मि— 


    अनतर्भवऽनन्तभवन्तम् एव तत्यजन्तो मृगयन्ति सन्तः । 


    असन्तमप्यन्त्यहिमन्तरेण सन्तं गुणन्तं किमु यन्ति सन्तः ॥ 


    श्रुतयस्त्वयि हि फलं त्यतन्निरसनेन भवन्निधनाः । 


    निषेधशेषो जयतादशेषः॥ एतावान्सर्ववेदार्थः शब्द आस्थाय मां भिदा । मायामात्रमनूद्यान्ते प्रतिषिध्य प्रसादति ॥

इत्य्-आदिस्मृतिभ्यः निषेधे कृते नेतिनेतीति वाक्यैः—


    समाधिष्ठितानां यदाभाति पूर्णमवस्थात्रयातीतमद्वैतमेकम् । 

परंब्रह्म नित्यं तदेवाहमस्मि इत्य्-आदिवचनाच् च ॥३॥ 

ननु त्वत्स्वरूपातिरिक्तं किञ्चिन्नास्ति चेत् किम् इति प्रपञ्चो भाति न भाति चानन्दविग्रहो भवानित्याशङ्क्याह—ऋतेऽर्थम् इति । यद्विश्वमर्थम् । ऋतै वस्तुतो नास्ति तद्यतः स्वरूपाज्ञानादात्मन्यधिष्ठाने प्रतीयेत यच्च सच्चिदानन्दानन्तविग्रहं मत्स्वरूपं तद्यतो न प्रतीयेत तदधिष्ठानस्यान्यथाभानहेतुविक्षेपशक्तिप्रधानमधिष्ठानमत्स्वरूपाभानहेतुभूतमावरणशक्तिप्रधानमज्ञानमात्मनो मम मायां विद्यात् । तत्रार्थीभावेऽपि भाने दृष्टान्तो यथा भासो द्विचन्द्रादिः आवरणेनाधिष्ठानभगवत्स्वरूपाभाने दृष्टान्तो यथा तमो राहुर्नक्षत्रमण्डले वर्तमानोऽपि न प्रतीयते । यद् वा, तस्य स्वत एवाभानात्मकस्य नावरणकृत्यमतो यथा अतमाः सूर्यो मेघाच्छन्नस्तन्मेघं विश्वं च भासयन्नपि स्वयं सामान्येन प्रकाशमानोऽपि न विशेषतो भाति पेचकादीनां स्वीयेनैव दिवान्धत्वदोषेणावृत इव न भाति । यद् वा, यद्विश्वमर्थम् ऋते तद्यतोऽज्ञानवशादात्मनि विश्वाधिष्ठाने प्रतीयेत अथ च सुषुप्तिप्रलयादौ कारणे लयेन स्वप्ने च कारणाज्ञानस्य प्रपञ्चान्तराकारपरिणामेन क्षणेक्षणे चाज्ञानस्य पूर्वपूर्वभ्रमदृष्टसंस्कारोद्बोधे तत्तद्विषयान्तराकारपरिणामेन ब्रह्मावबोधे तु सकारणबाधेन यत् विश्वं न प्रतीयेत तदज्ञानं तत्कार्यं चात्मनो मम मायां विद्यात् । तत्र दृष्टान्तो यथा भासो रज्जुसर्पशुक्तिरजतादि च यद्वदर्थम् ऋते प्रतीयेताथ चान्यत्र प्रवृत्तौ वा दण्डमालाभ्रकरङ्गादिभ्रमान्तरोद्बोधे वा बाधेव वा न प्रतीयेत यथा च तमोनभोनीलिमा ऋतेर्थं प्रतीयेत तत्तहिकप्रान्तेऽसन्निधाने प्रतीयमानोऽपि तत्तद्देशगमनेन प्रतीयेत तद्वत् । यद् वा, आत्मनि स्वदृशि यथा भासः स्वप्नप्रपञ्चो यथा तमो निद्रा ज्ञानं चार्थम् । ऋते प्रतीयेताथ प्रबोधेन प्रतीयेत यश् च तदधिष्ठानमात्मा स न प्रतीयेत तथात्मनि मयि यद्विभुं यतोऽज्ञानतमसः प्रतीयेताथ च लयबाधादौ न प्रतीयेत तदधिष्ठानं मत्स्वरूपं च यद्यतो न प्रतीयेत तदज्ञानमात्मनो मम मायां विद्यात् । तस्मादिदं जगदशेषमसत्स्वरूपं स्वप्नासमस्तधिषणं पुरु दुःखदुःखम् । त्वय्येव नित्यसुखबोधतनावनन्ते मायात उद्यदपि यत्सदिवावभाति ॥ 


    आत्मानमेवात्मतयाविजानता तेनैव जातं निखिलं प्रपञ्चितम् । 


    ज्ञानेन भूयोऽपि च सम्प्रलीयते रज्ज्वामहेर्भोगभवाभवौ यथा । 


    अज्ञानसंज्ञौ भवबन्धमोक्षौ द्वौ नाम नान्यौ स्त ऋतज्ञभावात् । 

अजस्य चित्यात्मनि केवले परे विचार्यमाणे तरणाविवाहनी ॥

न च कथं मायावादोऽत्र लिख्यते मायावादस्यासद्वादत्वप्रच्छन्नबौद्धत्वयोः स्मरणाद् इति वाच्यम् । तद्बोधकवाक्यस्य प्रामाण्यानिश्चयात् । मायाया वादः कथनं मायावादस्तथा च तद्वाक्येऽपि मायोक्तिदर्शनात् । स्वासद्वादत्वबौद्धत्वापादकस्यात्मघातिनस्तस्यासद्वादत्वाद् एव शास्त्रान्तरादूषकत्वापत्तेः।  किं च मायां तु प्रकृतिं विद्यान्मायिनं तु महेश्वरम् इत्य्-आदिश्रुतौ देवी ह्येषा गुणमयी मम माया दुरत्यया । सम्भवाम्यात्ममायया । नाहंप्रकाशः सर्वस्य योगमायासमावृतः इत्य्-आदिगीतायाम् । एषा माया भगवतः सर्गस्थित्यन्तकारिणी इत्यादौ श्रीमद्-भागवते एवं सर्वत्र माया शब्दप्रयोगदर्शनात्सर्वश्रुतिस्मृतिपुराणेतिहासादिशास्त्रस्यासद्वादत्वापादनाय प्रवृत्तं स्वयम् अपि मायाशब्दकथनेन मायावादात्मकं तदेवासद्वादतया त्यजेदेकं कुलस्यार्थे इति न्यायेन हेयम् । न च मायया जगत्कारणत्ववाद एव मायावाद इति वाच्यम् । उदाहृतश्रुतिस्मृत्यादौ सर्वत्र तथोपलम्भात् । किं च तद्वाक्यस्य प्रामाण्येऽपि सर्वाविरुद्धोयम् एव विचारो न्यायः । यथा ब्रह्मसत्यत्ववादिन  एव ब्रह्मवादिनस्तथा मायाकारणत्वस्य सर्वत्र श्रूयमाणस्य तत्तच्छास्त्रेभ्यो निःसारणासम्भवात्सर्वप्रामाण्यास्वीकारे च नास्तिकत्वापत्तेर्थे मायायाः सत्यत्ववादिनस्त एव तत्पक्षपातितया मायावादिनस्तेषां मतस्यैव पुनर्मिथ्याभूतमायायां सत्यत्वभ्रमेणासद्वादत्वमायातकार्यसत्यत्वापादनेन सर्ववेदान्तप्रतिपाद्यस्य अथ नित्यो निष्कलो निराख्यातो निर्विकल्पो निरञ्जनः शुद्धोऽद्वितीयो नारायणो न द्वितीयोऽस्ति कश्चित् इत्य्-आदि श्रुतिसिद्वाद्वैतस्य बाधनेनार्थात् बोद्धत्वेऽपि वाङ्मात्रेण वेदप्रामाण्यस्वीकारोक्त्या प्रच्छन्न त्व् अं यो मां पश्यति सर्वत्र सर्वं च मयि पश्यति । तस्याहं न प्रणश्यामि स च मे न प्रणश्यति इति भगवतैवापरिच्छिन्नदृष्टीनां स्वनाशाभावोक्त्या परिच्छिन्नमतीनां विष्लृ व्याप्तौ इत्यस्मात्सर्वव्यापकस्य विष्णोः सर्वतो नाशेनैकत्र परिच्छेदाभिमत्या स्वद्वेष्यत्वबोधनादतो मायासत्यत्वाद एव मायावादो न तन्मिथ्यात्ववादस्तेषां तन्मिथ्यात्वापादनेन तदपवादकत्वात् ॥४॥ ननु सर्वथा द्वैतप्रपञ्चस्य मायामात्रत्वेन मिथ्यात्वे यतो वा इमानि भूतानि जायन्ते येन जातानि जीवन्ति यत्प्रयन्त्यभिसंविशति, आनन्दाद्ध्येव खल्विमानि भूतानि जायन्ते तस्माद्वा एतस्मादात्मन आकाशः सम्भूत आकाशाद्वायुः, अथ पुरुषोह वै नारायणोऽकामयत प्रजाः स्रजेय नारायणात्प्राणो जायते मनः सर्वेन्द्रियाणि च खं वायुर्योतिरापश् च पृथिवी विश्वस्य धारिणी इत्य्-आदिश्रुतिभिः जन्मायस्य यतः इति सूत्राच् च कथं तत्कारणत्वेनैव ब्रह्म निरूप्यते तत्सृष्ट्वा तदैवानुप्राविशत् इत्य्-आदिना तत्प्रवेशोक्तिस्तत्राह—यथा महान्ति भूतानीति । यथा महान्ति भूतानि पञ्चीकृतमहाभूतानि उच्चावचेषु ब्रह्मादिस्तम्बपर्यन्त प्राणिदेहेषु ब्रह्माण्डादिघटान्तेषु च पटादिषु तत्वादिवत्तत्सृष्ट्वा तदनुप्रविष्टानि प्रतीयन्ते तथापि वस्तुतो यथासौम्यकेन मृत्पिडो न सर्वं मृन्मयं विज्ञातं स्याद्वाचारम्भणं विकारो नामधेयं मृत्तिकेत्येव सत्यम् इत्य्-आदिश्रुतिभ्यः । पटादीनां तंत्वादिस्वरूपातिरेकेण पृथक् सत्त्वाभावाद् एव कस्मिन् प्रविष्टानि स्वीक्रियेरनिति तदप्रवेशवत् प्राणिदेहानां ब्रह्माण्डादेश् च महाभूतात्ममात्रत्वेन वस्तुतस्तत्पृथक्सत्त्वाभावात् स्पष्टं तथानुभवात् क्षित्यादीनामिहार्थानां छाया न कतमापि हि । न सन्घातो विकारो वा न पृथङ् नान्वितो मृषा इत्य्-आदिवचनाच् च । अतस्तदभावाद् एव कुत्र प्रविष्टाः स्युरित्यप्रविष्टान्येव तथा तेषु भूतेषु सच्चिदात्मनानुप्रविष्टतया भासमानोप्यहं सच्चिद्विवेचने तदसत्त्वाभानापत्त्या—


    धातवोऽवयवित्वाच् च तन्मात्रावयवैर्विना । 


    न स्युरसत्यवच्चविन्यसन्नवयवोन्ततः ॥ 


    य आत्मनो दृश्यगुणेषु सन्निति व्यवस्यते स्वव्यतिरेकतोऽबुधः । 


    विनानुवादं न च तन्मनीषितं सम्यग्यतस्त्यक्तमुपाददत्पुमान् ॥ 

इत्य्-आदिवचनैश् च तत्पृथक्—स्वरूपानवस्थानाद् एव तेषु नाहं प्रविष्टः ॥ 


    तदनुत्वं ह्यप्रविष्टः प्रविष्ट इव भाव्यसे । 


    व्याप्यव्यापकता मिथ्या सर्वात्मेति हि शासनात् ॥ इत्य्-आदिवचनात् । 

कारणत्वादिना निरूपणं तु—


    नैतन्मनो विशति वागुत चक्षुरात्मा प्राणेन्द्रियाणि च यथानलमर्चिषः स्वाः । 


    शब्दोऽपि बोधकनिषेधतयात्ममूलमर्थोक्तमाह यदृते न निषेधसिद्धिः ॥ 

यतो वाचो निवर्तते अप्राप्य मनसा सह इत्य्-आदिना मनोवागगोचरस्य ब्रह्मणः साक्षाद्वक्तुमशक्यतया—


    अध्यारोपापवादाभ्यां निःप्रपञ्चं प्रपञ्च्यते । 


    अज्ञातजबोधार्थे विद्वद्भिः कल्पितः क्रमः ॥ 

इति न्यायमाश्रित्य कारणत्वानुवादप्रतिषेधाभ्यां तत्स्वरूपावबोधायैव—


    इत्थंभावेन कथितो भगवान् भगवत्तमः । 


    नेत्थंभावेन हि परं ज्ञातुमर्हति सूरयः ॥ 


    नास्य कर्मणि जन्मादौ परस्यानुविधीयते । 


    कर्तृत्वप्रतिषेधार्थं माययारोपित हि तत् ॥ इत्य्-आदिवचनात् । 


    न निरोधो न चोत्पत्तिर्न बद्धो न च साधकः । 


    न मुमुक्षुर्न वै मुक्त इत्येषा परमार्थता ॥ 

इत्य्-आदि-श्रुत्या परमार्थसृष्टयादिनिषेधाच् च ॥५॥ एवं ज्ञानं परमगुह्यं निरूप्यान्वयव्यतिरेकरूपयुक्त्या मननेन भेदभ्रमबाधपूर्वकं प्रत्यगभिन्नाद्वयब्रह्मैव जिज्ञास्यमित्याह—एतावदेवेति । आत्मनो यत्तत्त्वं परमार्थस्वरूपं तजिज्ञासुना पुरुषेण एतावदेव जिज्ञास्यम् । अतो अन्यदार्तम् इत्य्-आदिश्रुत्या ततोन्यस्य मृषात्वेन जिज्ञास्यत्वभावात् किं तदित्यपेक्षायामाह—यत्स्यात्सर्वत्र सर्वदा सर्वत्राकाशवायुतेजोबन्नाण्डमुवनघटपटादिषु कारणतया सच्चिदानन्दस्वरूपेण यदनुगतं तद् उक्तं भगवत्पूज्यपादैः । 


    अस्ति भाति प्रियं रूपं नाम चेत्यंशपञ्चकम् । 


    आद्यं त्रयं ब्रह्मरूपं जगद्रूपं ततो द्वयम् ॥ इति । 

यदेव पुनः प्रत्यक् चैतन्यं सर्वदा जाग्रत्स्वप्नसुषुप्त्यवस्थासु तत्तत्साक्षितयानुगतम् । तदन्वयव्यतिरेकाभ्यां जिज्ञास्यम् । अन्वयशब्देनात्रानुवृत्तिः। व्यतिरेकशब्देन व्यावृत्तिः। आकाशादिघटपटान्तेषु सच्चिदानन्दस्वरूपब्रह्मणः सर्वत्रान्वयस्तत्तन्नामरूपयोश् च मिथो व्यतिरेकः आकाशोस्ति तथा भाति प्रियो वायुस्तथैव सन् । भाति प्रियस्तथा तेजोबन्नं सद्भाति तत्प्रियम् । ब्रह्माण्डादिघटान्तेषु सत्ताभानं प्रियं ततम् । ब्रह्मणो नाम रूपं च नान्यस्यान्यन्त्र दृश्यते ॥ अस्ति भाति प्रियं नामरूपाभ्यां व्यतिरिच्यते । अनुवृत्तेर्यथा सूत्रं मणिभ्यो भिद्यते तथा ॥ नाम रूपं च सद्भानप्रियाद्भिन्नं तथेष्यते । व्यावृतत्वेन मणयो यथा सूत्राद् इति ध्रुवम् ॥ नामरूपात्मकं विश्वमसद्भिन्नं सतो यतः ।  अभानं भानभिन्नत्वादप्रियं प्रियभेदतः ।  उक्तं भागवतेऽथापि असद्दुःखात्मकं जडम् । जगत्सच्चित्परानन्दविग्रहो ब्रह्म श्रीहरिः तस्मादिदं जगदशेषमसरस्वरूपं स्वप्नासमस्तधिषणं पुरुदुःखदुःखम् । त्वय्येव नित्यसुखबोधतनावनन्ते मायात उद्यदपि यत्सदिवावभाति । योऽहं नावेदिषं किञ्चिदस्वाप्सं सुखतस्तदा ।  दृष्टवान्विविधान्स्वप्नान्सोऽहं जागर्मि तत्स्मरन् । साक्षिप्रत्यक्चैतन्यानुवृत्तिरिति सर्वदा । सर्वावस्थासु तासां तु मिथो व्यावृत्तिर् एव हि । स्वप्ने जागरणोऽलीकः स्वप्नो हि जागरे न हि । द्वयम् एव लये नास्ति लयोऽपि ह्युभयोर्न च । सत्यं साक्ष्यनुवृत्तत्वात् त्रिष्ववस्थासु शुक्तिवत् । व्यावृत्तत्वान्मृषावस्थारूप्यरङ्गाभ्रकादिवत् । त्रय आवस ॥ थास्रयः स्वप्ना इति श्रुतीरणात् । जाग्रत्सुप्ती मृषा स्यातामवस्थात्वाद्धि स्वप्नवत् ॥ जाग्रन्मृषैव जाग्रत्वासुप्तजाप्रद्यथा तथा । सुप्तिर्मृषैव सुप्तित्वात्स्वप्नद्ष्टसुसुप्तिवत् ॥ जाग्रद्विश्वं मृषा सर्वं विश्वत्वात्स्वप्नविश्ववत् । बाध्यत्वं नह्युपाधिः स्यात्पक्षे साधनव्याप्तितः । 


    नेह नानास्ति श्रुतितो बाध्यत्वं तस्य निश्चितम् । 


    स्वप्न त्व् अं न ह्यपाधिः स्यात्साधनव्याप्तितस्तथा ॥ 


    त्रयः स्वप्राः इति श्रुतेस्तत्र स्वप्न त्व् अनिश्चयात् । 


    तयोस्तद्वयतिरेके कै ह्युपाधिश्चित्स्व रूपता ॥ 


    ब्रह्मणि साध्यव्यापित्वात्पक्षे च तदसम्भवात् । 


    साक्षी तु सर्वदा सत्यं साक्षित्वात्स्वप्रसाक्षिवत् ॥ 


    सर्वत्रानुगतं ब्रह्म सच्चिदानन्दविग्रहम् । 


    व्यावृत्तेभ्योनुवृत्तत्वाद्यन्मृषाभ्यो विवेचितम् ॥ 


    तथा साक्ष्यनुवृत्तत्वाद्व्यावृताभ्यो विवेचितः । 


    सर्वाभ्यो जाग्रदादिभ्यो मृषाभ्यः सर्वदैव सत् ॥ 


    अन्वयव्यतिरेकाभ्यां  यत्स्यासर्वत्र सर्वदा ।


    ब्रह्म प्रत्यगभिन्नं तत्तत्वमस्यादिगोचरम् ॥ 


    एतावदेव जिज्ञास्यं तत्त्वजिज्ञासुनात्मनः । 


    इत्येवं भगवत्पक्षः श्रीद्भागवतामृते ॥६॥ 

एवं निरूपितं स्वमतमुपसंहरंस्तदङ्ग निर्दिशति—एतन्मतम् इति । एतन्मम मतं त्वं समातिष्ट सम्यक् तत्र स्थिरो भव तादृक्स्थित्यै तदङ्गमाह—परमेण समाधिनेति । समाधिशब्देनात्र योगः स च त्रिविधः कर्मयोगो भक्ति-योगो ज्ञानयोगश् च । 


    योगाश्रयो मया प्रोक्ता नृणां श्रेयोविधित्सया । 


    ज्ञानं कर्म च भक्तिश् च नोपायोऽन्योस्ति कर्हिचित् ॥ इत्य्-आदिवचनात् । 

युज्यते भगवत्स्वरूपे अनेनेति योग इति व्युत्पत्त्या सर्वापेक्षा हि विद्या यज्ञादिश्रुतेरश्ववद् इति न्यानेन सर्वेषां तेषां विद्याङ्गतया योगत्वम् । तत्र कर्मयोगस्त्रिविधः तत्राद्यः—फलमनभिसम्धाय स्ववर्णाश्रमविहितधर्मानुष्ठानरूपः—


    कर्मण्येवाधिकारस्ते मा फलेषु कदाचन । 


    मा कर्मफलहेतुर्भूर्मा ते सङ्गोऽस्त्वकर्मणि ॥ इत्य्-आदिवचनात् । 

द्वितीयः—सर्वकर्मणामीश्वरेऽर्पणं—


    यत्करोषि यदश्नासि यज्जुहोषि ददासि यत् । 


    यत्तपस्यसि कौन्तेय तत्कुरुष्व मदर्पणम् ॥ 


    कायेन वाचा मनसेन्द्रियैर्वा बुद्धयात्मना वानुसृतस्वभावात् । 


    करोति यद्यत्सकलं परस्मै नारायणायेति समर्पयेत्तत् ॥ 


    यदत्र क्रियते कर्म भगवत्परितोषणम् । 


    ज्ञानं यत्तदधीनं हि भक्ति-योगसमन्वितम् ॥ इत्य्-आदिवचनात् । 

तृतीयः—कर्तृत्वाद्यननुसन्धायानुष्ठीयमानः—


    प्रकृतेः क्रियमाणानि गुणैः कर्माणि सर्वशः। 


    अहंकारविमूढात्मा कर्ताहम् इति मन्यते ॥ 


    तत्त्ववित् तु महाबाहो गुण-कर्मविभागयोः । 


    गुणा गुणेषु वर्तन्त इति मत्वा न सज्जते ॥ इति वचनात् । 

सकामकर्मणस्तु स्वर्गादिफलपरत्वेन भगवत्स्वरूपे अयोजकत्वाद् एव वेदविहितकर्मत्वेऽपि न कर्मयोगत्वं—


    परोक्षवादो वेदोयं बालानामनुशासनम् । 


    कर्ममोक्षायं कर्माणि विधत्ते ह्यगदं यथा ॥ 

इति न्यायेन तद्वाक्यानां फलेन प्रलोभ्य वैदिकप्रवृत्त्या भगवत्पथसंमुखीकरणतात्पर्यवत्त्वे तु भवतु परम्परया संमुखीकारद्वारा कर्म-योगत्वं, भक्ति-योगश् च द्विविधः परापर-भेदात् तत्र परा तु सा परानुरक्तिर् ईश्वरे इति भगवता शाण्डिल्येन सूत्रिता ईश्वरे यानुरक्तिः सा परा भक्तिस् तु फल-रूपा—


    ब्रह्म-भूतः प्रसन्नात्मा न शोचति न काङ्क्षति । 


    समः सर्वेषु भूतेषु मद्-भक्तिं लभते पराम् ॥ 

इत्य्-आदिवचनान्न साधनत्वेन तस्याज्ञानोत्पत्तावङ्गत्व, द्वितीया नवधा—


    श्रवणं कीर्तनं विष्णोः स्मरणं पाद-सेवनम् । 


    अर्चनं वन्दनं दास्यं सख्यम् आत्म-निवेदनम् ॥ इत्य्-आदि वचनात् । 

सा तु निष्प्रत्यूह-ज्ञान-साधनं—


    वासुदेवे भगवति भक्ति-योगः प्रयोजितः । 


    जनयत्य् आशु वैराग्यं ज्ञानं यत् तद् अहैतुकम् ॥ 


    पुरेह भूमन् बहवोऽपि योगिनस् त्वद्-अर्पितेहा निज-कर्म-लब्धया । 


    विबुद्ध्य भक्त्यैव कथोपनीतया प्रपेदिरेऽजोऽच्युत ते गतिं पराम् ॥ 


    भक्त्या माम् अभिजानाति यावान् यश् चास्मि तत्त्वतः । 


    ततो मां तत्त्वतो ज्ञात्वा विशते तद्-अनन्तरम् ॥ 


    यस्य देवे परा भक्तिर् यथा देवे तथा गुरौ । 


    तस्यैते कथिता ह्य् अर्थाः प्रकाशन्ते महात्मनः ॥ 


    मद्-भक्ति-विमुखानां हि शास्त्र-गर्तेषु मुह्यताम् । 


    न ज्ञानं न च मोक्षः स्यात् तेषां जन्म-शतैर् अपि ॥ इत्य्-आदि-वचनात् । 

ज्ञान-योगोऽपि ज्ञानस्य बहिरङ्गान्तरङ्ग-भावेन द्विविधो विवेकादिः श्रवणादिश् च । तत्राद्यश् चतुर्-विधो नित्यानित्य-वस्तु-विवेको वैराग्यं शमादि-षट्-सम्पत्तिर् मुमुक्षुता च तत्रापि प्रथमं त्व् आत्मैव नित्यं तद्-इतरत् सर्वम् अनित्यम् इति न जायते म्रियते वा विपश्चित् अतोऽन्यदा र्ते तद् यथेह कर्म-चितो लोकः क्षीयते एवम् एवामुत्र पुण्य-चितो लोकः क्षीयते इत्य्-आदि-श्रुतेः नित्यम् आत्म-स्वरूपं हि दृश्यं यद् विपरीतगम् इति या निश्चिता बुद्धिर् विवेको वस्तुनः सर्वै इत्य् आचार्योक्तेश् च । द्वितीयम् ऐहिकामुष्मिक-विषय-विरागः परीक्ष्य लोकान् कर्म-चितान् ब्राह्मणो निर्वेदमाया नास्त्य् अकृतः कृतेन इत्य्-आदिश्रुतेः—


    ब्रह्मादि-स्थावरान्तेषु वैराग्यं विषयेस्व् अनु । 


    यथैव काक-विष्ठायां वैराग्यं तद्-विनिर्मलम् ॥ 

इत्य् आचार्योक्तेश् च शमादि-सम्पत् तु षोढा शमो दम उपरतिस् तितिक्षा श्रद्धा समाधानता च शान्तो दान्तो उपरतस् तितिक्षुः समाहितो भूत्वा आत्मन्य् एवात्मानं पश्येत् इति श्रुतेः । शाखान्तरे श्रद्धान्वितो भूत्वा इति पाठाच् च । तत्र श्रवणादीतर-विषयेभ्यो मनो-निरोधः शमः सदैव वासना-त्यागः शमोऽयम् इति शब्दित इत्य् आचार्योक्तेः ।  बाह्येन्द्रियाणाम् अपि ततो निरोधो दमः निग्रहो बाह्य-वृत्तीनां दम इत्य् अभिधीयते इति तद्-वचनात् । न च मनो-निग्रहेणैबालं किम् इन्द्रियनिहेणेति वाच्यम् । 


    इन्द्रियाणि प्रमाथीनि हरन्ति प्रसभं मनः । 


    इन्द्रियाणां हि चरतां यन् मनोऽनुविधीयते । 


    तद् अस्य हरति प्रज्ञां वायुर् नावम् इवाम्भसि ॥ इति भगवद्-वचनात् । 

न च तर्हि दमेनैवालं—


    कर्मेन्द्रियाणि संयम्य य आस्ते मनसा स्मरन् । 


    इन्द्रियार्थान्विमूढात्मा मिथ्याचारः स उच्यते ॥ इतीश्वरोक्तेः । 

निवर्तितानामिन्द्रियमनसां श्रवणादितरविषयेभ्यः स्वाभाविकी परममुपरतिः तद् उक्तमाचाय्यः विषयेभ्यः परावृत्तिः परमोपरतिर्हि सा इति । परमेति परावृतेर्विशेषणं स्वभाविकीत्य् अर्थः । केचिदुपरतिः सन्न्यास इत्याहुस्तस्य तु जनकादौ साक्षात्तदभावेऽपि बोधदर्शनाद्वर्णाश्रयधर्मादिवजन्मान्तरीयस्यापि तस्य बोधेऽदृष्टद्वारोपकारकत्वसम्भवाब्राह्मणेतरेषु—


    मुखजानामयं धर्मो यद्विष्णोर्लिङ्गधारणम् । 


    बाहुजातोरुजातानां नायं धर्मः प्रशस्यते ॥ 

इत्य्-आदिभिः तदनधिकारात्—


    अश्वमेधं गवालम्भं सन्न्यासं पलपैतृकम् । 


    देवरात् तु सुनोत्पत्तिं कलौ पञ्च विवर्जयेत् । 


    चत्वार्यब्दसहस्राणि चत्वार्यब्दशतानि च । 


    कलेर्यदा गमिष्यति तदा त्रेतापरिग्रहः । 


    सन्न्यासश् च न कर्तव्यो ब्राह्मणेन विपश्चिता ॥

इत्य्-आदिना सर्वकालिकत्वाभावाच् च । न ज्ञानाङ्गचतुष्टयसाधनेष्वेवावश्यकान्तर्भाव इत्यत्राचार्यैरुपेक्षितं ज्ञानसाधनप्रवृत्तौ प्रारब्धवादागतदुःखैरनुद्वेगस्तितिक्षा सहनं सर्वदुःखानां तितिक्षा सा शुभा मता इत्याचार्यवचनात् । गुरुवेदान्तवाक्येषु विश्वासः श्रद्धा गुरुवेदान्तवाक्येषु भक्तिः श्रद्धेति विश्रुता इत्याचार्योक्तेः । अनेनैव तद्विज्ञानार्थं स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् इति श्रुतिसिद्धगुरुलक्षणं तदुपसदनं च सूचितं श्रोत्रियत्वञ्च याज्ञवल्क्यवाक्येन ब्राह्मण एव पर्यवसितम् इति ध्येयं तद्विज्ञानार्थं स ब्राह्मणम् एव गुरुमुपासीत इति श्रुतेः । जन्मना ब्राह्मणो गुरुः इति श्रीनन्दराजोक्तेर्ब्रह्मणाद्ब्रामण्युत्पन्नदेहेस्यैव गुरुत्वं न ज्ञानवतः क्षत्रियादेरपीति तत्त्वम् । श्रवणादौ चित्तैकाग्र्यं समाधानता दृश्यते त्वय्यया बुद्ध्या सूक्ष्मया सूक्ष्मदर्शिभिः इति श्रुतेः। सत्त्वात्सञ्जायते ज्ञानम् इति स्मृतेः । प्रमादादितमोधर्मस्थौल्यरजोधर्मचाञ्चल्यरहितसूक्ष्मैकाग्रबुद्ध्यैव बोधसम्भवात् । चित्तैकाग्र्यं तु संलक्ष्येत्समाधानम् इति स्मृतम् इत्याचार्यवचनाच् च । प्रदीप्तशिरसो जलराशिं प्रति प्रवृत्तिवत्संसारदुःखतप्तस्य ततोऽनवरतमोक्षेच्छा मुमुक्षुता—


    संसार बन्धनिर्मुक्तिः कथं स्यान्मे कदा विधे । 


    इति या सुदृढा बुद्धिर्वक्तव्या सा मुमुक्षुता ॥ इत्य् आचार्य-वचनात् । 

इति बहिरङ्गम् । द्वितीयस्तु—त्रिविधः श्रवणमनननिदिध्यासनभेदात् । आत्मा वा अरे द्रष्टव्यः श्रोतव्यो मन्तव्यो निदिध्यासितव्य इति श्रुतेः स श्रवणादिस्वन्तरङ्गं श्रवणादेर्ज्ञानाङ्गत्वेऽपि मिथोप्यङ्गाङ्गित्वं तत्र सर्ववेदान्तानां प्रत्यगभिन्नद्वयब्रह्मणि तात्पर्यावधारणं श्रवणं कृत्यनधीनतया । विध्यनर्हत्वादात्मदर्शनस्यार्हर्थिकतव्यप्रत्ययेनात्मा दर्शनार्ह इति साक्षात्तदृर्शनमुद्दिश्य विधानात् वेदान्तप्रमाणगोचरत्वाच् च । प्राधान्येन तस्य श्रवणस्याङ्गित्वं नानोपपत्तिभिस्तद्विचारात्मकमननस्य तत्प्रमेयगता सम्भावना निरासकत्वात्तत्प्रमेयाविषयकानवरतप्रत्ययप्रवाहात्मकनिदिध्यासनस्य च तत्प्रमेयगतविपरीतभावनानिरासकत्वात्तत्फलोपकार्यगत्वं निदिध्यासनोपमर्याविपरीतभावना द्विविधा द्वैतप्रपञ्चस्य सत्यत्वरूपा तद्भानरूपा च । तत्र प्रथमा तु सादरनैरन्तर्यकियत्कालाभ्यासे नापनीयते तदपनये एव जिज्ञासोर्विद्वद्व्यवहारः संशयविपर्ययाप्रतिबद्धज्ञानत्वात् । प्रपञ्चभानात्मकविपरीतभावनानिवृत्तौ तु तद्भानं विना भोगासम्भवात्स्वफलभोगाय प्रारब्धं कर्म तत्प्रतिबध्नाति प्रारब्धकर्मणां विनश्यदवस्थायां तत्तद्रक्षणे प्रयोजनाभावात्तत्प्रतिबन्धक्षये निदिध्यासनोपकृततत्त्वज्ञानं सकारणलेशं तम् अपि भानाप्रयोजकं विपर्यासं निवर्तयति भूयश्चान्ते विश्वमायानिवृत्तिः इति श्रुतेः । तच्च निदिध्यासनं द्विविधं योगसाध्यं केवलं च । विक्षिप्तचित्तानां चित्तदर्पोपशमपूर्वकत्वाभिमुख्याय योगसाध्यं हरिगुरुभक्त्या तत्कृपालवेन स्वत एव तत्त्वाभिमुखचित्तानां तु केवलं—


    तच्-चिन्तनं तत्-कथनम् अन्योन्यं तत्-प्रबोधनम् । 


    एतद् एक-परत्वं च ब्रह्माभ्यासं विदुर् बुधाः ॥ इत्य्-आदि-वचनात् । 


    समाहितैकः करणैर् गुणात्मभिर् गुणो भवेन् मत्-सुविविक्त-धाम्नः । 


    विक्षिप्यमाणैर् उत किं नु दूषणं धनैर् उपेतैर् विगतै रवेः किम् ॥ 

इत्य्-आदि-श्रीमद्-भगवतोक्तेश् च । तद् एतद् यावद् यत्र साध्यं योगः समाधिर् इत्य्-आदि-शब्दाभिधेयं ततश् च स्वाभाविकं तु परमः समाधिः पराभक्तिरित्य्-आदिशब्दाभिधेयं स्यात्—


    देहाभिमाने गलिते विज्ञाते परमात्मनि । 


    यत्र यत्र मनो याति तत्र तत्र ममाधयः ॥ 


    सर्व-भूतेषु यः पश्येद् भगवद्-भावम् आत्मनः । 


    भूतानि भगवत्य् आत्मन्य् एष भागवतोत्तमः ॥ 

इत्य्-आदिवचनैः तत्र देहाभिमाने गलिते इत्य् अत्र देहाभिमानशब्दो नामरूपमात्रोपलक्षणं प्रापञ्चिकनामरूपसत्यत्वभ्रमनिवृत्तौ परमात्मनि सर्वत्र सत्ताभानप्रियरूपेणानुगते सच्चिदानन्दविग्रहे कृष्णब्रह्मणि विज्ञात इत्यर्थः। श्रीमद्-भागवतवाक्येऽपि सर्व-भूतेष्वात्मनो भगवद्भावं भूतानि भगवत्यात्मनीत्युक्त्या प्रपञ्चस्यात्मव्यतिरेकोक्त्या बाधेनात्मभगवच्छब्दयोर्मुख्यसामानाधिकरण्याच्च। प्रत्यगभेदेनाद्वैतम् एव पर्यवसितं तथा चैवंविधन परमेण समाधिनातिष्ठत्सर्वस्यैतस्य 


    यस्यास्ति भक्तिर् भगवत्य् अकिंचना 


    सर्वैर् गुणैस् तत्र समासते सुराः । 


    हराव् अभक्तस्य कुतो महद्-गुणा 


    मनोरथेनासति धावतो बहिः ॥ 

इत्य्-आदि-वचनैः भगवद्-भक्त्य्-अधीनतया तस्याश् च—


    भवापवर्गो भ्रमतो यदा भवेज्


    जनस्य तर्ह्य् अच्युत-सत्-समागमः । 


    सत्सङ्गमो यर्हि तदैव सद्गती 


    परावरेशे त्वयि जायते मतिः ॥  

इत्य्-आदिना सत्-सङ्गाधीनतया ममापि साधूत्तमतया मत्-सङ्ग-लब्धया भक्त्यैवातिष्ठ । तत्-कलम् आह—भवान् इति । तत्र स्थित्या भवान् कल्प-विकल्पेषु कल्पस्य विविध-सर्गेष्व् अपि मदैकात्म-दृष्ट्या कर्हिचिन् न विमुह्यति, तत्र को मोहः कः शोकः एकत्वम् अनुपश्यतः इति श्रुतिः । 


    नारायण-परा राजन् न कुतश्चन बिभ्यति ।


    स्वर्गापवर्ग-निरयेष्व् अपि तुल्यार्थ-दर्शिनः ॥ 

इत्य्-आदि-वचनैर् निरयादिष्व् अपि नाम-रूप-भेद-दृष्टेर् एव दुःख-मय-हेतुतया तद्-अपबाध्यः स्वर्गापवर्ग-निरयेष्व् अपि तुल्योऽर्थः सत्ता-भानाद्य्-आत्मक-नारायण-स्वरूपं तद्-दर्शिनोऽत एव नारायण-परास् तथा च द्वितीयाद् वै भयं भवति । भयं द्वितीयाभिनिवेशतः स्यात् इत्य्-आदि-श्रुति-स्मृति-वर्णित-प्रत्यक्षानुभूत-भय-हेतु-द्वितीयाभावान् न बिभेतीति भावः । 


    यावत् स्याद् गुण-वैषम्यं तावन् नानात्वम् आत्मनः । 


    नानात्वम् आत्मनो यावद् अखातन्त्र्यं तदैव हि ॥ 


    यावद् अस्यास्वतन्त्रत्वं तावद् ईश्वरतो भयम् । 


    य एतत् समुपासीरंस् ते मुह्यन्ति शुचार्पिताः ॥ 

इत्य्-आदिभिश् च गुण-वैषम्य-निमित्त-नानात्व-भाने एव भय-शोक-मोह-निर्देशात् ॥ 

भक्ति-ज्ञानोपदेशेन ब्रह्माणं विश्वम् एव च ॥

योऽमूमुचद् धरिः स्वात्मा तं वन्दे स्वात्मनो गुरुम् ॥

हृत्-स्थो व्याख्यातवाञ् छ्रीशो मन्-मुखात् स्व-मुखोद्भवम् । 

वेदाबुध्यमृतं स्वेष्टन्तं स्वात्मानं गुरुं भजे ॥३६॥

———————————————————————————————————————

**जीव-गोस्वामी (क्रम-सन्दर्भः) : **तद् एवं श्री-भागवतं सङ्क्षेपेणोपदेक्ष्यन्तं श्री-नारदं श्री-ब्रह्मापि तथैव सङ्कल्पं कारितवान्, यथा हरौ भगवति नृणां भक्तिर् भविष्यति [भा।पु। २.७.५२] इत्य्-आदि श्री-नारदेनापि तन्-महा-पुराणाविर्भावार्थं तथैवोपदिष्टम्, अथो महभाग भवान् [भा।पु। १.५.१३] इत्य्-आदिना ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् अतिगम्भीरार्थं चतुःश्लोकी-भागवतम् इदं कथं मया अवगन्तुं शक्यं, वैवदमानानां मत-वैविध्यात् ? इत्य् अत आह । एतन्-मतं मदीयं सम्यग् अनुतिष्ठ समाधिना चित्तैकाग्र्येण विमृशेत्य् अर्थः । कल्प-विकल्पेषु महा-कल्पानुकल्पेषु।

इति चतुःश्लोकी भागवत-विवृतिः सम्पूर्णा ।

इयं विश्व-जनीनातिरम्या सारार्थ-दर्शिनी ।

भक्ति-शास्त्रम् अधीयानैर् जनैर् दृश्या न चापरैः ॥३६॥

 **॥।**

**॥ २.९.३७ ॥**

**श्री-शुक उवाच**—

**सम्प्रदिश्यैवम् अजनो जनानां परमेष्ठिनम् ।**

**पश्यतस् तस्य तद् रूपम् आत्मनो न्यरुणद् धरिः ॥**

**श्रीधर-स्वामी (भावार्थ-दीपिका) : **एवं सम्प्रदिश्योपदिश्य । जनानां परमेष्ठिनं परमे आधिपत्ये स्थितं ब्रह्माणम् । आत्मनस् तद्-रूपं न्यरुणद् अन्तर्हितवान् ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **जन्मनो रुपं न्यरुणत् अनेन वैकुण्ठस्याप्यात्मरूपत्वमेवाङ्गीकृतम् इति । अत्र सन्दर्भः तदेवं श्रीमद्-भागवतं सङ्क्षेपेणोपदेश्यन्त श्री-नारदं ब्रह्मापि तथैव संकल्पं कारितवान् यथा हरौ भगवति नृणां मक्तिर्भविष्यति इत्य्-आदि श्री-नारदेनापि अथो महाभाग भगवानमोघदृक् इत्य्-आदिना तन्महापुराणाविर्भावार्थं तयैवोपदिष्टम् ॥३७॥

———————————————————————————————————————

**जीव-गोस्वामी (क्रम-सन्दर्भः) : **आत्मनो रूपं न्यरुणद् इत्य् अनेन वैकुण्ठादिकम् अपि स्वरूपत्वेन एवाङ्गीकृतम् । एवम् एव हि व्याख्यातम् । अहम् एवासम् एवाग्र इत्य् अत्रापि अत ऋतेऽर्थम् इत्य् अत्रापि अर्थ-शब्दस्याप्य् अर्थः स अन्तरङ्ग-वैभव एव भगवान् गम्यते ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परमेष्ठिनं स्रष्टारम् आत्मनो रूपम् इति वैकुण्ठादिकम् अपि तस्यैव रूपम् इति ज्ञापितम् । न्यरुणद् अन्तर्धापयामास ॥३७॥

 **॥।**

**॥ २.९.३८ ॥**

**अन्तर्हितेन्द्रियार्थाय हरये विहिताञ्जलिः ।**


    **सर्व-भूतमयो**[^२४८]** विश्वं ससर्जेदं**[^२४९]** स पूर्ववत् ॥३८॥**

**मध्वाचार्यः (भागवत-तात्पर्यम्) : **सर्वस्यापि प्रधानत्वात् स सर्व-मय ईर्यते इति च ॥३८॥

———————————————————————————————————————

**श्रीधर-स्वामी (भावार्थ-दीपिका) : **अन्तर्हित इन्द्रियार्थः प्रत्यक्ष-रूपं येन तस्मै बद्धाञ्जलिः सन् ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **अन्तर्हितः स्व-भक्त-चक्षुर्-आदीनाम् अर्थः परम-पुरुषार्थः स्व-सौन्दर्य-सौस्वर्य-सौरभ्यादिको येन तस्मै स ब्रह्मा पूर्ववत् पूर्व-पूर्वस्मिन् व्यतीते कल्प इत्य् अर्थः । तेन ब्रह्मणः स्व-कन्याभिगम-रूपो मोहः पूर्व-कल्पे तत्रैवाभूत् न तु चतुःश्लोकी-भागवतोपदेशानन्तरम् अपि भवान् कल्प-विकल्पेषु न विमुह्यति इति भगवद्-उक्तेः । यत् तु कृष्णावतारे ब्रह्म-मोहनं तत् भगवत्-कृपा-विलसितम् एव ज्ञेयम् ॥३८॥

———————————————————————————————————————

**जीव-गोस्वामी (क्रम-सन्दर्भः) : **अन्तर्हिते इति । अन्तर्हित इन्द्रियाणां चक्षुर्-आदीनाम् अर्थः परम-पुरुषार्थ-स्वरूपः स्वस्य प्रकाशो येन तस्मईति व्याख्येयम् ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्तर्हित इन्द्रियाणाम् । स्व-भक्त-चक्षुर्-आदीनाम् अर्थः परम-पुरुषार्थ-स्व-सौन्दर्य-सौरभ्यादिको येन तस्मै । पूर्ववत् पूर्व-पूर्वस्मिन् व्यतीते कल्पे इत्य् अर्थः । तेन ब्रह्मणः स्व-कन्याभिगम-रूपो मोहः पूर्व-कल्पे तत्रैवाभूत्, न तु चतुःश्लोकी-भागवतोपदेशान्तरम् अपि, भवान् कल्प-विकल्पेषु न विमुह्यतीति भगवद्-उक्तेः । यत् तु कृष्णावतारे ब्रह्म-मोहनं तत् तु भगवत्-कृपा-विलसितम् एव ज्ञेयम् ॥३८॥

 **॥।**

**॥ २.९.३९ ॥**

**प्रजापतिर् धर्म-पतिर् एकदा नियमान् यमान् ।**

**भद्रं प्रजानाम् अन्विच्छन्न् आतिष्ठत् स्वार्थ-काम्यया ॥**

**श्रीधर-स्वामी (भावार्थ-दीपिका) : **तद्-अनन्तरं पूर्वोक्तो ब्रह्म-नारद-संवादः प्रवृत्त इत्य् आह—प्रजापतिर् इति पञ्चभिः । प्रजानां भद्रम् अन्विच्छन् विमृशन् । सैव स्वार्थे काम्या स्व-प्रयोजनेच्छा[^२५०] तया यम-नियमान् अन्वतिष्ठत् ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **तदनन्तरं च ब्रह्मनारदसंवादः प्रवृत्त इत्याह पञ्चभिः। यमनियमानातिष्ठत्स्वाचरणेन शिक्षयन् मत्प्रजा यमनियमानातिष्ठन्त्वित्येव स्वार्थकाम्या तया ॥३९॥

———————————————————————————————————————

**जीव-गोस्वामी (क्रम-सन्दर्भः) : **प्रजापतिर् इति । स्वार्थस्य स्व-स्रष्टृत्वस्य वाञ्छया नियमान् यमान् आतिष्ठत् । तत्र च किं कुर्वन् ? प्रजानां भद्रं, मात्रार्थं च भवार्थं च आत्मनेऽकल्पनाय चेत्य् उक्त-लक्षणम् इति ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद्-अनन्तरं पूर्वोक्त-ब्रह्म-नारद-संवादः प्रवृत्त इत्य् आह पञ्चभिः । प्रजानां भद्रम् अन्विच्छन् यम-नियमान् आतिष्ठत् स्वाचरणे शिक्षयन् मत्-प्रजा यम-नियमान् आतिष्ठन्त्व् इत्य् एव स्वार्थ-काम्या तया ॥३९॥

 **॥।**

**॥ २.९.४० ॥**

**तं नारदः प्रियतमो रिक्थादानाम् अनुव्रतः ।**

**शुश्रूषमाणः शीलेन प्रश्रयेण दमेन च ॥**

**श्रीधर-स्वामी (भावार्थ-दीपिका) : **रिक्थादानां[^२५१] पुत्राणां मध्ये प्रियतमस् तं पितरं सेवमानः शीलादिना परितोषयामासेत्य् उत्तरेणान्वयः ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **रिक्थं धनं पैतृकं दायप्राप्तत्वेनाददत् इति रिक्थादाः पुत्रास्तेषां मध्ये प्रियतम इति कर्मयोगज्ञानयोगभक्ति-योगानां पैतृकधनानां मध्ये दक्षादयः कर्मयोगमापुः, सनकादयो ज्ञानं, नारदो भक्तिं प्रापेति नारदस्योत्कर्षात् । अनुव्रतः पितृभक्तः ॥४०॥

———————————————————————————————————————

**जीव-गोस्वामी (क्रम-सन्दर्भः) : **तम् इति युग्मकम् ॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **रिक्थं धनं पैतृकं दायं प्राप्तत्वेनाददते इति रिक्थादाः पुत्राः, तेषां मध्ये प्रियतम इति कर्म-योग-ज्ञान-योग-भक्ति-योगानां पैतृक-धनानां मध्ये दक्षादयः कर्म-योगं प्रापुः । सनकादयो ज्ञानं, नारदो भक्तिं प्रापेति, नारदस्योत्कर्षात् । अनुव्रतः पितृ-भक्तः ॥४०॥ 

 **॥।**

**॥ २.९.४१ ॥**

**मायां विविदिषन् विष्णोर् मायेशस्य महा-मुनिः ।**

**महा-भागवतो राजन् पितरं पर्यतोषयत् ॥**

**मध्वाचार्यः (भागवत-तात्पर्यम्) : **मायां माहात्म्यं विविदिषुः । अन्येषां माहात्म्य-पतेः ।


        मुख्यतो विष्णु-माहात्म्यं माया-शब्दोदितं भवेत् ।


    प्रधानत्वाच् च मातृत्वान् मेयत्वं चैव तस्य हि ॥ इति च ॥४१॥

———————————————————————————————————————

**श्रीधर-स्वामी (भावार्थ-दीपिका) : **किम् इच्छन् विष्णोर् मायां विविदिषन् ॥४१॥

———————————————————————————————————————

**वंशीधरः (भावार्थ-दीपिका-प्रकाशः) : **मायां बहिरङ्गशक्तिं कृपां वा तस्या वैचित्र्यं ज्ञातुमिच्छन्नित्यर्थः। मायेशस्य मायाभर्तुः मायया कृपया ईष्टे सर्वं वशीकरोतीति मायेशस्तस्येति वा ॥४१॥

———————————————————————————————————————

**जीव-गोस्वामी (क्रम-सन्दर्भः) : **मायां कृपां विविदिषन् तस्या वैचित्रीं ज्ञातुम् इच्छन्न् इत्य् अर्थः । मायेशस्य मायया कृपया ईष्टे सर्वं वशीकरोतीति तस्य ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मायां बहिरङ्ग-शक्तिं कृपां वा, तस्या वैचित्रीं जूआतुम् इच्छन्न् इत्य् अर्थः । मायेशस्य माया-भर्तुः, मायया कृपया ईष्टे सर्वं वशीकरोतीति तस्येति वा ॥४१॥

 **॥।**

**॥ २.९.४२ ॥**

**तुष्टं निशाम्य पितरं लोकानां प्रपितामहम् ।**

**देवर्षिः परिपप्रच्छ भवान् यन् मानुपृच्छति ॥**

**श्रीधर-स्वामी (भावार्थ-दीपिका) : **निशाम्य दृष्ट्वा ज्ञात्वेत्य् अर्थः । मा माम् ॥४२॥

———————————————————————————————————————

**वंशीधरः (भावार्थ-दीपिका-प्रकाशः) : **शाम्यतिर्दर्शने मिन्न इति हस्वाभावः। पिता कश्यपः पितामहो मरीचिः प्रपितामहो ब्रह्मोति विवेकः ॥४२॥

———————————————————————————————————————

**जीव-गोस्वामी (क्रम-सन्दर्भः) : **तुष्टम् इति भवान् यन् मानुपृच्छतीत्य् आदिकं तत्र तत्र तत् तत् सर्वस्य समावेशयितुं शक्यत्वात् ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **निशाम्य दृष्ट्वा । मा माम् ॥४२॥

 **॥।**

**॥ २.९.४३ ॥**

**तस्मा इदं भागवतं पुराणं दश-लक्षणम् ।**

**प्रोक्तं भगवता प्राह प्रीतः पुत्राय भूत-कृत् ॥**

**श्रीधर-स्वामी (भावार्थ-दीपिका) : **भगवता चतुः-श्लोक्या संक्षेपेण प्रोक्तं विस्तरेण प्राह । दश-लक्षणानि लक्षणीया अर्था विद्यन्ते यस्मिंस् तत् ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **इदं बुद्धिस्थं भगवद्-उपदिष्टं दश-लक्षणम् इति जन्माद्य् अस्य इतिवच् चतुःश्लोक्याम् अपि तत्-तद्-अन्तर् भावयितुं शक्यत्वात् । तच् च यथा कथञ्चित् प्रदर्शितम् अपि न च पूर्णम् इदम् उपदिदेशेति व्याख्येयं, त्वम् एतद् विपुलीकुरु इति ब्रह्मणः प्राग्-उक्ति-विरोधात् । केचित् तु प्रथमं संक्षेपेण चतुःश्लोक्या प्रोच्य पुनर्दशलक्षणं द्वादशस्कन्धात्मकं सपूर्णम् एव भगवता प्रोक्तमित्याहुः । भूतानि चराचराणि करोत्युत्पादयति भगवत्सत्तयेति भूतकृद्ब्रह्मा ॥४३॥

———————————————————————————————————————

**जीव-गोस्वामी (क्रम-सन्दर्भः) : **तस्मा इति दश-लक्षणम् इति जन्माद्य् अस्येतिवत् चतुः-श्लोक्याम् अपि तत् तद् अन्तर्भावयितुं शक्यत्वात्, न च पूर्णम् उपदिदेशेति व्याख्येयम् । त्वम् एतद् विपुलीकुरु [भा।पु। २.७.५१] इति ब्रह्मणः प्राग्-उक्ति-विरोधात् ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगवता चतुःश्लोक्या संक्षेपेण प्रोक्तं विस्तरेण दश-लक्षणं ब्रह्मा प्राह । चतुःश्लोक्या सङ्क्षेपेण प्रोच्य दश-लक्षणं द्वादश-स्कन्धात्मकं सम्पूर्णम् एव भगवता प्रोक्तम् इति च केचिद् आहुः ॥४३॥

 **॥।**

**॥ २.९.४४ ॥**

**नारदः प्राह मुनये सरस्वत्यास् तटे नृप ।**

**ध्यायते ब्रह्म परमं व्यासायामित-तेजसे ॥**

**मध्वाचार्यः (भागवत-तात्पर्यम्) : **

हरिर् व्यासादि-रूपेण सर्वज्ञोऽपि स्वयं प्रभुः ।


    शृणोति नारदादिभ्यो मोहायैषां प्रसिद्धये ॥ इति पाद्मे ॥४४॥

———————————————————————————————————————

**श्रीधर-स्वामी (भावार्थ-दीपिका) : **तत् सम्प्रदायतो भागवतं मया ज्ञातम् इत्य् आशयेनाह—नारद इति ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **एवं नारायणो ब्रह्मणे ब्रह्मा नारदाय नारदो व्यासाय व्यासो मह्यमहं तुभ्यमाख्यास्ये इति षट्संवादीया भागवती कथा प्रसिद्धेति नारदः प्राहेति च समाधिनानुस्मर तद्विचेष्टितमित्य् अनेनैवोपदिदेशेत्यर्थः । तेन ब्रह्महृदेतिवत् ब्रह्म परमं निर्विशेषरूपं ध्यायते इत्य् अनेन ततोत्युत्कृष्टता श्रीमद्-भागवतस्य द्योतिता ॥४४॥


    इति श्री भागवत-भावार्थ-दीपिका-प्रकाशे द्वितीय-स्कन्धे नवमोऽध्यायः ॥९॥

———————————————————————————————————————

**जीव-गोस्वामी (क्रम-सन्दर्भः) : **नारदः प्राप्तेति च समाधिनानुस्मर तद्-विचेष्टितं [भा।पु। १.५.१३] इत्य् अनेनैनोपदिदेशेत्य् अर्थः, तेन ब्रह्म हृदा [भा।पु। १.१.१] इतिवत् ब्रह्म परमं निर्विशेष-रूपं ध्यायते इति ततोऽप्य् उपर्येतत् द्योतितम् ॥४४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं नारायणो ब्रह्मणे प्राह, ब्रह्मा नारदाय, नारदो व्यासाय, व्यासो मह्यम्, अहं तु तुभ्यम् आख्यास्य इति भागवतीया कथा षट्-संवादीया प्रसिद्धा ॥४४॥

 **॥।**

**॥ २.९.४५ ॥**

**यद् उताहं त्वया पृष्टो वैराजात् पुरुषाद् इदम् ।**

**यथासीत् तद् उपाख्यास्ते प्रश्नान् अन्यांश् च कृत्स्नशः ॥**

**मध्वाचार्यः (भागवत-तात्पर्यम्) : **

विराड् ब्रह्मा समुद्दिष्टस् तद्-गतः परमो मतः ।


    अतो वैराजम् इत्य् एनम् आहुर् ईशत्वतो विराट् ॥ इति बृहत्-संहितायाम् ॥४५॥

———————————————————————————————————————

**श्रीधर-स्वामी (भावार्थ-दीपिका) : **भागवत-व्याख्यानेनैव त्वत्-प्रश्नानाम् उत्तरं दास्यामीत्य् आह—यद् उतेति । पुरुषावयवैर्लोकाः स-पालाः पूर्व-कल्पिताः [भा।पु। २.८.११] इत्य्-आदिना वैराजात् पुरुषाद् इदं विश्वं कथम् आसीद् इति यद् अहं त्वया पृष्टः तद् यथावद् उपाख्यास्यामि शृन्व् इति ॥४५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : श्री-**भागवत-व्याख्यानेनैव त्वत्-प्रश्नानाम् उत्तरं दास्यामीत्य् आह—यद् उतेति। पृष्ट इति—पुरुषावयवैर्लोकाः स-पालाः पूर्व-कल्पिताः… शुश्रुम [भा।पु। २.८.११] इति वदता त्वया तद्-विशेष-बुभूत्सया अहं व्यञ्जनया पृष्ट एवेत्य् अर्थः । यथा यथावत् ॥४५॥

 **॥।**

इति सारार्थ-दर्शिन्यां हर्षिण्यां भक्त-चेतसाम् ।

द्वितीये नवमोऽध्यायः सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यां संहितायां वैयासिक्यां

द्वितीय-स्कन्धे श्री-भागवत-प्रवृत्तिर् नाम

नवमोऽध्यायः

॥ २.९ ॥

**॥।**

 

(२.१०)


## अथ दशमोऽध्यायः


## पुराण-लक्षणानि, विराट्-पुरुष-विग्रहे इन्द्रिय-तद्-अधिष्ठातृ-देवानाम् उत्पत्तिश् च । 

**॥ २.१०.१ ॥**

**श्री-शुक उवाच—**

**अत्र सर्गो विसर्गश् च स्थानं पोषणम् ऊतयः ।**

**मन्वन्तरेशानुकथा निरोधो मुक्तिर् आश्रयः ॥**

**श्रीधर-स्वामी (भावार्थ-दीपिका) :**

** **

ततो भागवत-व्याख्या-द्वारैव दशमे स्फुटम् ।

राज-प्रश्नोत्तरं वक्तुम् आरेभे बादरायणिः ॥१॥

दश-लक्षणं पुराणं प्राहेत्य् उक्तम् । तानि दश लक्षानि दर्शयति—अत्रेति । मन्वन्तराणि ईशानुकथाश् चेति द्वन्द्वः । सर्गादयोऽत्र दशार्था लक्ष्यन्ते ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **ततो राजप्रश्नानन्तरम् १ अत्र श्रीमद्-भागवते ॥१॥

———————————————————————————————————————

**जीव-गोस्वामी (क्रम-सन्दर्भः) : **तद् एव ह्य् आश्रय-संज्ञं महा-पुराण-लक्षण-रूपैः सर्गादिभिर् अर्थैः समष्ट्-निर्देश-द्वारापि लक्ष्यत इत्य् अत्राह द्वाभ्याम्—अत्र सर्गो विसर्गश् चेति । मन्वन्तराणि चेशानुकथाश् च मन्वन्तरेशानुकथाः । अत्र सर्गादयो दशार्था लक्ष्यन्त इत्य् अर्थः ॥१॥ [तत्त्व-सन्दर्भः ५६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

अत्र सर्ग-विसर्गादि-दशार्थाः सुष्ठु लक्षिताः ।

अध्यात्मादि-विभागश् च दशमे सम्यग् ईरितः ॥

पूर्वाध्यायान्ते दश-लक्षणं पुराणं प्राहेत्य् उक्तम् । तानि दश लक्षानि दर्शयति—अत्रेति । मन्वन्तराणि ईशानुकथाश् चेति द्वन्द्वः ॥१॥

 **॥।**

**॥ २.१०.२ ॥**

**दशमस्य विशुद्ध्य्-अर्थं नवानाम् इह लक्षणम् ।**

**वर्णयन्ति महात्मानः श्रुतेनार्थेन चाञ्जसा ॥**

**श्रीधर-स्वामी (भावार्थ-दीपिका) : **नन्व् एवम् अर्थ-भेदाच् छास्त्र-भेदः स्यात् ? तत्राह । दशमस्याश्रयस्य विशुद्ध्य्-अर्थं तत्त्व-ज्ञानार्थं नवानां लक्षणं स्वरूपम् । एकस्यैव[^२५२] प्राधान्यान् नायं दोष इत्य् अर्थः । नन्व् अत्र नैवं प्रतीयतेऽत आह । श्रुतेन श्रुत्यैव स्तुत्य्-आदि-स्थानेष्व् अञ्जसा साक्षाद् वर्णयन्ति । अर्थेन तात्पर्य-वृत्त्या च तत्-तद्-आख्यानेषु ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्विति । विशुद्धिवस्त्वन्तरेणामिश्रितत्वं तदर्थं तत्त्वज्ञानार्थमित्य् अर्थः । वस्त्वन्तरं चात्र सर्गादिनवकपरमेश्वरहेतुकं जीवगतम् एव जीवस्यैव सृज्यत्वपाल्यत्वसंहार्यत्वदर्शनात् ॥ इत्य् अर्थ इति । अत एकस्यैव आश्रमस्य शास्त्रविषयत्वान्नायं दोष इति भावः। महात्मानो मैत्रेयादयः ॥२॥

———————————————————————————————————————

**जीव-गोस्वामी (क्रम-सन्दर्भः) : **तत्र च दशमस्य विशुद्ध्य्-अर्थं तत्त्व-ज्ञानार्थं नवानां लक्षणं स्वरूपं वर्णयन्ति । नन्व् अत्र नैवं प्रतीयते ? अत आह श्रुतेन श्रुत्या कण्ठोक्त्यैव स्तुत्य्-आदि-स्थानेषु, अञ्जसा साक्षाद् वर्णयन्ति । अर्थेन तात्पर्य-वृत्त्या च तत्-तद्-आख्यानेषु ॥२॥ [तत्त्व-सन्दर्भः ५६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् एवम् अर्थ-भेदाच् छास्त्र-भेदः स्यात् ? तत्राह । दशमस्याश्रयस्य विशुद्धिर् वस्त्व्-अन्तरेणामिश्रितत्वं, तद्-अर्थं तत्त्व-ज्ञानार्थम् इत्य् अर्थः । वस्त्व्-अन्तरं चात्र स्वर्गादि-नरकं परमेश्वर-हेतुकं जीव-गतम् एव, जीवस्यैव सृज्यत्व-पाल्यत्व-संहार्यत्व-दर्शनात् । अत एकस्याश्रयस्यैव शास्त्र-विषयत्वान् नायं दोष इत्य् अर्थः । श्रुतेन क्वचित् स्तुत्य्-आदिषु तद्-वाचक-शब्देनैव साक्षाद् वर्णयन्ति । अर्थेन च तात्पर्य-वृत्त्या च तत्-तद्-आख्यानेषु । महात्मानो विदुर-मैत्रेयादयः ॥२॥

 **॥।**

**॥ २.१०.३ ॥**

**भूत-मात्रेन्द्रिय-धियां जन्म सर्ग उदाहृतः ।**

**ब्रह्मणो गुण-वैषम्याद् विसर्गः पौरुषः स्मृतः ॥**

**मध्वाचार्यः (भागवत-तात्पर्यम्) : **

महद्-आद्य्-अण्ड-पर्यन्तः सर्गान्ते ब्रह्मणस् तु यः ।


        अनुसर्ग इति प्रोक्तः पौरुषेयश् चेति कथ्यते ॥


        पञ्च-भूत-समूहेन जातः पुरुष उच्यते ।


    बहुत्वात् तत्र भूतानां तावत्त्वात् तत्त्वम् एकजम् ॥ इति व्योम-संहितायाम् ॥३॥

———————————————————————————————————————

**श्रीधर-स्वामी (भावार्थ-दीपिका) : **सर्गादीनां प्रत्येकं लक्षणम् आह । भूतान्य् आकाशादीनि, मात्राणि च शब्दादीनि, इन्द्रियाणि च, धी-शब्देन महद्-अहंकारौ । गुनानां वैषम्यात् परिणामाद् ब्रह्मणः[^२५३] परमेश्वरात् कर्तुर् भूतादीनां यद् विराट्-रूपेण स्वरूपतश् च जन्म स सर्गः । विसर्गम् आह । पुरुषो वैराजस् तत्-कृतः पौरुषश् चराचर-सर्गो विसर्ग इत्य् अर्थः ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **पुरुषो ब्रह्मा तत्-कृतश्न्चराचर-सर्ग इति वा जीवानां यथा-योगं भक्ति-मुक्ति-भुक्ति-साधन-बुद्धीन्द्रियादि-प्राप्तिस् तया सृष्टिर् उक्ता ॥३॥

———————————————————————————————————————

**जीव-गोस्वामी (क्रम-सन्दर्भः) : **तम् एव दशमं विस्पष्टयितुं तेषां दशानां व्युत्पादिकां सप्त-श्लोकीम् आह—भूत-मात्रेति । भूतानि खादीनि । मात्राणि च शब्दादीनीन्द्रियाणि च । धी-शब्देन महद्-अहङ्कारौ । गुणानां वैषम्यात् परिणामात् । ब्रह्मणः परमेश्वरात् कर्तृ-भूतादीनां जन्म सर्गः । पुरुषो वैराजो ब्रह्मा, तत्-कृतः पौरुषश् चराचर-सर्गो विसर्ग इत्य् अर्थः ॥३॥ [तत्त्व-सन्दर्भः ५६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्गादीनां प्रत्येकं लक्षणम् आह । ब्रह्मणःपरमेश्वरात् सकाशात्, गुण-वैषम्यं तत्-परिणामः । ततो हेतोर् भूतादीनां स्वरूपतो विराट्-रूपेण च जन्म स सर्गः । धी-शब्देन महद्-अहङ्कारौ । पुरुषो ब्रह्मा । तत्-कृतः चराचर-सर्गो विसर्ग इत्य् अर्थः । जीवानां यथा-योगं भक्ति-मुक्ति-भुक्ति-साधन-बुद्धीन्द्रियादि-प्राप्ति-रूपा सृष्टिर् उक्ता ॥३॥

 **॥।**

**॥ २.१०.४ ॥**

**स्थितिर् वैकुण्ठ-विजयः पोषणं तद्-अनुग्रहः ।**

**मन्वन्तराणि सद्-धर्म ऊतयः कर्म-वासनाः ॥**

**श्रीधर-स्वामी (भावार्थ-दीपिका) : **वैकुण्ठस्य भगवतो विजयः सृष्टानां तत्-तन्-मर्यादा-पालनेनोत्कर्षः । स्थितिः स्थानम् । स्व-भक्तेषु तस्यानुग्रहः पोषणम् । तद्-अनुगृहीतानां सतां मन्वन्तराधिपतीनां धर्मः सद्-धर्मः[^२५४] । कर्मणां वासनाः, वेञ् तन्तु-सन्ताने । ऊयन्ते कर्मभिः सन्तन्यन्त इत्य् ऊतयः । यद् वा, वृद्ध्य्-अर्थात् संश्लेषार्थाद् वावतेर् धातोर् इदं रूपम् । ऊयन्ते कर्मभिर् बृंह्यन्ते संश्लिष्यन्त इति वा ऊतय इत्य् अर्थः ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **यतो वैकुण्ठस्य भगवतो विजयः सृष्टिकर्तुर्ब्रह्मणः संहत रुद्राच्चोत्कर्षः। यद् वा, वैकुण्ठो हरिस्तत्कर्तृको जीवदुःखाभिभवः जयतेरभिभवार्थकत्वात् । एवं सृष्ट्यनन्तरं स्थितिरुक्ता स्थितावेव केषुचित्साधकभक्तेषु दैवाद्विकर्मपरेष्वपि तस्यानुग्रहः पोषणं धर्मस्तत्तच्चरिते व्यक्त इति स्थितावेव केषाञ्चित्कर्मिणां सात्त्विकजीवानामाचरणीयो धर्म उक्तः। धातूनामनेकार्थत्वमपेक्ष्याह—यद् वेति । यत् तु क्वचिदवतेरिति पाठस्तन्न सुष्ठु प्रतिभाति । तस्य संप्रसारणभावाद्यकि प्रत्यये ऊयन्त इति न साधुः । किन्त्वव्यन्त इति साधुः । अतो वृद्ध्यार्थात्संश्लेषार्थाद्वा वयत इत्येव पाठः प्रशस्तः । इत्य् अर्थ इति । प्राकृताप्राकृतकर्मोत्था वासनाः शुभा अशुभाश् च भाविनां सुकृतदुष्कृतानां कारणभूताः स्थितावेवोत्कृष्टापकृष्टजीवानां स्वभाव उक्त इति भावः ॥४॥

———————————————————————————————————————

**जीव-गोस्वामी (क्रम-सन्दर्भः) : **स्थितिर् इति । वैकुण्ठस्य भगवतो विजयः सृष्टानां तत्-तन्-मर्यादा-पालनेनोत्कर्षः । स्थितिः संस्थानम् । उत्कर्ष-स्थित्योर् भेद उपचारात् । ततः स्थितेषु स्व-भक्तेषु तस्यानुग्रैः पोषणम् । मन्वन्तराणि तत्-तन्-मन्वन्तर-स्थितानां मन्व्-आदीनां तद्-अनुगृहीतानां सतां चरितानि । तान्य् एव धर्मस् तद्-उपासनाख्यः सद्-धर्मः । तत्रैव स्थितौ नाना-कर्म-वासना ऊतयः ॥४॥ [तत्त्व-सन्दर्भः ५६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्थानम् इत्य् अस्य लक्षणं स्थितिः पालनम् । यतो वैकुण्ठस्य भगवतो विजयः सृष्टि-कर्तुर् ब्रह्मणः संहार-कर्तुः शम्भोश् च सकाशाद् उत्कर्षः । स्थितिः स्थानम् । यद् वा, वैकुण्ठो हरिस् तत्-कर्तृको जीव-दुःखाभिभवः, जयतेर् अभिभवार्थकत्वात् । एवं सृष्ट्य्-अन्तरं जीवानां स्थितिर् उक्ता । स्थिताव् एव केषुचित् साधक-भक्तेषु दैवाद् विकर्म-परेष्व् अपि तस्यानुग्रहः पोषणम् । सतां मन्वन्तराधिपतीनां धर्मः, तत्र तत्र तच्-चरिते व्यक्त इति । स्थिताव् एव केषांचित् कर्मिणां सात्त्विक-जीवानाम् आचरणीयो धर्म उक्तः । ऊयन्ते कर्मभिः सन्तन्यन्त इत्य् ऊतयः, कर्म-वासनाः । प्राकृताप्राकृत-कर्मोत्था वासनाः । शुभा अशुभाश् च भाविनां सुकृत-दुष्कृतानां कारण-भूता इति स्थिताव् एवोत्कृष्टापकृष्ट-जीवानां स्वभाव उक्तः ॥४॥

 **॥।**

**॥ २.१०.५ ॥**

**अवतारानुचरितं हरेश् चास्यानुवर्तिनाम् ।**

**पुंसाम् ईश-कथाः प्रोक्ता नानाख्यानोपबृंहिताः ॥**

**श्रीधर-स्वामी (भावार्थ-दीपिका) : **हरेर् अवतारानुचरितम् अस्यानुवर्तिनां च सत्-कथा ईशानुकथाः प्रोक्ता इत्य् अर्थः ॥५॥

———————————————————————————————————————

**जीव-गोस्वामी (क्रम-सन्दर्भः) : **स्थिताव् एव हरेर् अवतारानुचरितम् अस्यानुवर्तिनां च कथा ईशानुकथाः प्रोक्ता इत्य् अर्थः ॥४॥ [तत्त्व-सन्दर्भः ५७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **हरेर् अवतारानुचरितं तथा अस्यानुवर्तिनाम् अवतार-परिकर-रूपाणां भक्तानाम् अवतारानुचरितम् ईश-कथा इति । तासां श्रवणीय-कीर्तनीयत्वादिभ्यः स्थिताव् एव केषांचित् साधक-भक्तानां श्रवण-कीर्तनादीनि भक्त्य्-अङ्गान्य् उक्तानि ॥५॥

 **॥।**

**॥ २.१०.६ ॥**

**निरोधोऽस्यानुशयनम् आत्मनः सह शक्तिभिः ।**

**मुक्तिर् हित्वान्यथा रूपं स्वरूपेण व्यवस्थितिः ॥**

**मध्वाचार्यः (भागवत-तात्पर्यम्) : **

अनुप्रविश्य परमं जीवस्य शयनं तु यत् ।


        सहैव शक्तिभिः स्वीयैर् इच्छाद्यैर् अप्रकाशितैः ।


    सन्निरोध इति प्रोक्तो विमुक्तिर् यत्र मोक्षिणाम् ॥ इति नारदीये ॥६॥

———————————————————————————————————————

**श्रीधर-स्वामी (भावार्थ-दीपिका) : **निरोधम् आह । अस्यात्मनो जीवस्य हरेर् योग-निद्राम् अनु पश्चाच् छक्तिभिश् चोपाधिभिः सह शयनं लयो निरोधः । अन्यथा रूपम् अविद्ययाध्यस्तं कर्तृत्वादि हित्वा स्वरूपेण ब्रह्मतया व्यवस्थितिर् मुक्तिः ॥६॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति । स्थिताव् एवास्यानुवर्तिनाम् अवतार-परिकर-रूपाणां भक्तानां च चरितम् । ईश-कथास् तासां श्रवणीयत्व-कीर्तनीयत्वादिभ्यः । केषाञ्चित् साधक-भक्तानां श्रवण-कीर्तनादीनि भक्त्य्-अङ्गान्य् उक्तानि  ॥५-६॥

———————————————————————————————————————

**जीव-गोस्वामी (क्रम-सन्दर्भः) : **निरोध इति । स्थित्य्-अनन्तरं चात्मनो जीवस्य शक्तिभिः स्वोपाधिभिः सहास्य हरेर् अनुशयनं, हरि-शयनानुगतत्वेन शयनं निरोध इत्य् अर्थः । तत्र हरेः शयनं प्रपञ्चं प्रति दृष्टि-निमीलनम् । जीवानां शयनं तत्र लय इति ज्ञेयम् । तत्रैव निरोधेऽन्यथारूपम् अविद्याध्यस्तम् अज्ञत्वादिकं हित्वा स्वरूपेण व्यवस्थितिर् मुक्तिर् इति । [तत्त्व-सन्दर्भः ५७]

स्वरूपेण व्यवस्थितिर् नाम स्वरूप-साक्षात्कार उच्यते । तद्-अवस्थान-मात्रस्य संसार-दशायाम् अपि स्थितत्वात् । अन्यथा-रूपत्वस्य च तद्-अज्ञान-मात्रार्थत्वेन तद्-धानौ तद्-अज्ञान[^२५५]-पर्यवसानात् । स्वरूपं चात्र मुख्यं परमात्म-लक्षणम् एव, रश्मि-परमाणूनां सूर्य इव । स एव हि जीवानां परमोऽंशि-स्वरूपः । यथोक्तं ब्रह्माणं प्रति श्रीमता गर्भोदशायिना—


    यदा रहितम् आत्मानं भूतेन्द्रिय-गुणाशयैः ।	


    स्वरूपेण मयोपेतं पश्यन् स्वाराज्यम् ऋच्छति ॥ [भा।पु। ३.९.३३] इति ।

उपेतं युक्तम् इत्य् एवाक्लिष्टोऽर्थ इत्य् अर्थः । रसो वै सः रसं ह्य् एवायं लब्ध्वानन्दी भवति [तै।उ। २.७.१] इति श्रुतेः ॥६॥ [प्रीति-सन्दर्भः १]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आत्मनो जीवस्य हरेर् योग-निद्राम् अनु पश्चात् शक्तिभिः स्वोपाधिभिः सह शयनं निरोध इति स्थित्य्-अनन्तरं महा-प्रलये जीवानां परमेश्वरे लय उक्तः । अन्यथा-रूपं मायिकं स्थूल-सूक्ष्म-रूप-द्वयं हित्वा स्वरूपेण शुद्ध-जीव-स्वरूपेण, केषाञ्चिद् भगवत्-पार्षद-रूपेण च, व्यवस्थितिर् मुक्तिर् इति । सर्गादयो जीव-विषया नवार्था उक्ताः ॥६॥

 **॥।**

**॥ २.१०.७ ॥**

**आभासश् च निरोधश् च यतोऽस्त्य् अध्यवसीयते ।**

**स आश्रयः परं ब्रह्म परमात्मेति शब्द्यते ॥**

**मध्वाचार्यः (भागवत-तात्पर्यम्) : **

सृष्टि-स्थित्य्-अप्ययाभासा यद् बलाद् यत्र च स्थिताः ।


    तद् ब्रह्म जगद्-आधारं वासुदेवेति तद् विदुः ॥ इति भागवत-तन्त्रे ॥७॥

———————————————————————————————————————

**श्रीधर-स्वामी (भावार्थ-दीपिका) : **आभासः सृष्टिर् निरोधो लयश् च यतो[^२५६] भवत्य् अध्यवसीयते प्रकाशते च स परं ब्रह्मेति परमात्मेति प्रसिद्ध आश्रयः कथ्यते ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **सर्गादीनवार्थानुक्त्वा दशममाश्रयमाह—आभास इति । चास्थितिपोषणादयः द्वितीयचान्मुक्तिश् च यतोऽध्यवसीयते निश्चीयते स आश्रयो भगवान्नारायण एव तस्माद् एव सृष्ट्यादिदर्शनात्तस्यैवोपासकभेदेन संज्ञान्तरमाह—परम् इति । अस्य विवृतिरग्रे विधेया । तथाहि—अत्र दशार्थाः प्रथमस्कन्धानुक्रमेण निरूप्यन्ते तथा सामान्यतो लक्षितमप्याश्रयत्वं श्रीकृष्ण एव तु वैशिष्ट्यं तदर्थम् एव ह्यखण्डश्री-भागवतप्रकाशः । अत्र प्रथम-स्कन्धे श्रीशौनकसूतयोः प्रश्नोत्तरे तत्परत्वेनैव प्रतिपादिते तदनुगतावेव प्रथमद्वितीयाध्यायौ तृतीयाध्यायस्तु स्फुट एव पुनर्विशेषतस्तत्प्रस्तावाय चतुर्थाद्यध्यायाः । अत्र तदेकपरयोः श्री-शुकपरीक्षितोः संवादघटना अतो द्वितीय-स्कन्धे च सामान्यतो भगवत्तत्त्वं प्रशंसन्नपि तत्रैव तात्पर्यं वहति यत्र ब्रह्मणश्चतुश्श्लोकीवक्तृश्रीभगवतश् च तात्पर्यं तत्रैव दर्शितं ब्रह्मकल्पकथारम्भस्तु तदर्थ एव तृतीये पाद्मकल्पकथा च गतस्य पूर्वपरार्द्धस्याद्यन्तवर्णने मध्यमानाम् अपि कल्पानां तदनुसारेण ज्ञाने सति दशमैकादशयोः प्रस्ताव्यायास्तत्कथायाः सम्यगवगमात् । एवम् एव गते स्वायंभुवचाक्षुषमन्वन्तरेऽपि तृतीयचतुर्थपञ्चमषष्ठसप्तमेषु निरूपितेऽष्टमे प्राचीनमिश्रवैवस्वतं नवमस्तु तत्प्रादुर्भावास्पदकेवलवैवस्वतान्वय एव द्वादशः खलु समाधिमुद्रामयः तत्र तत्र तत्तदन्यकथा तु तत्पोषिकैव विशेषतस्तत्तदवतारकथेति । तस्मात्सर्गादीनां मध्ये कचिदेकद्वारा क्वचिदनेकद्वारा य आश्रयो निरूप्यते स तु दशमादावीशानुकथाप्रधानतत्तद्वारा सर्वत उत्कृष्य श्रीकृष्णरूपो निरूप्यते इति स्थितम् ॥७॥

———————————————————————————————————————

**जीव-गोस्वामी (क्रम-सन्दर्भः) : **आभासश् चेति । आभासः सृष्टिः । निरोधो लयश् च यतो भवति । अध्यवसीयते प्रकाशते, चोपलभ्यते जीवानां ज्ञानेन्द्रियेषु स ब्रह्मेति परमात्मेति प्रसिद्ध आश्रयः कथ्यते । इति-शब्दः प्रकारार्थः, तेन भगवान् इति च । अस्य विवृतिर् अग्रे विधेया ॥ [तत्त्व-सन्दर्भ ५८]

तथा हि अत्र दशार्थाः प्रथम-स्कन्धानुक्रमेण निरूप्यन्ते यथा, सामान्यतो लक्षितस्याप्य् आश्रयत्वं[^२५७] श्री-कृष्णे एव तु वैशिष्ट्यं, तद्-अर्थम् एव ह्य् अखण्ड-श्री-भागवत-प्रकाशः । तत्र प्रथम-स्कन्धे श्री-शौनक-सूतयोः प्रश्नोत्तरे तत्त्वेनैव प्रतिपादिते तद्-अनुगताव् एव प्रथम-द्वितीयाध्यायौ तृतीयाध्यायस् तु स्फुट एव पुनर्-विशेषतस् तत्-प्रस्तावाय चतुर्थाद्यध्यायाः तत्र तद्-एक-परयोः श्री-शुक-परीक्षितोः संवाद-घटना । अतो द्वितीय-स्कन्धश् च सामान्य-भगवत्-तत्त्वं प्रशंसन्न् अपि तत्रैव तात्पर्यं वहति । यत्र ब्रह्मणश् चतुःश्लोकी-वक्तृ-श्री-भगवतश् च तात्पर्यं च तत्रैव दर्शितम् । ब्राह्म-कल्प-कथारम्भश् च तद्-अर्थ एव, तृतीये पाद्म-कल्प-कथा च । गतस्य पूर्व-परार्धस्याद्य्-अन्त-वर्णने मध्यमानाम् अपि कल्पानां तद्-अनुसारेण ज्ञाने सति दशमैकादशयोः प्रस्ताव्यायास् तत्-कथायाः सम्यग्-अवगमात् । एवम् एव गते स्वायम्भुव-चाक्षुष-मन्वन्तरे अपि तृतीय-चतुर्थ-पञ्चम-षष्ठ-सप्तमेषु । निरूपिते अष्टमे प्राचीन-मिश्र-वैवस्वतम् । नवमस् तु तत्-प्रादुर्भावास्पद-केवल-वैवस्वतान्वय एव द्वादशः खलु समाधि-मुद्रा-मयः । तत्र तत्र तत्-तद्-अन्य-कथा तु तत्-पोषिकैव । विशेषतस् तु तत्-तद्-अवतार-कथेति । तस्मात् सर्गादीनां मध्ये क्वचिद् एक-द्वारा क्वचिद् अनेक-द्वारा य आश्रयो निरूप्यते, स तु दशमादाव् ईशानुकथा-प्रधान-तत्-तद्-द्वारा सर्वत उत्कृष्य श्री-कृष्ण-रूपो निरूप्यते इति स्थितम् ॥७॥[^२५८]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्गादीनां नवानां लक्षणेनैव तद्-विषयीभूतान् सर्वान् लक्षयित्वा, एकस्याश्रयस्य लक्षणेन परमेश्वरं लक्षयति—आभासः सर्गः । च-कारात् स्थिति-पोषणादयः । निरोधश् चेति च-शब्दान् मुक्तिश् च । यत एवाध्यवसीयते निश्चीयते स आश्रयो भगवन्-नारायण एव, तस्माद् एव सृष्ट्य्-आदि-दर्शनात् । तस्यैवोपासक-भेदेन संज्ञान्तरम् आह—परम् इति ॥७॥

 **॥।**

**॥ २.१०.८ ॥**

**योऽध्यात्मिकोऽयं पुरुषः सोऽसाव् एवाधिदैविकः ।**

**यस् तत्रोभय-विच्छेदः पुरुषो ह्य् आधिभौतिकः ॥**

**श्रीधर-स्वामी (भावार्थ-दीपिका) : **आश्रय-स्वरूपम् अपरोक्षानुभवेन स्पष्टं दर्शयितुम् अध्यात्मादि-विभागम् आह । योऽयम् आध्यात्मिकः पुरुषश् चक्षुर्-आदि-करणाभिमानी द्रष्टा जीवः स एवाधिदैविकश् चक्षुर्-आद्य्-अधिष्ठाता सूर्यादिः । तत्रैकस्मिन्न् एवोभयो द्वि-रूपो विच्छेदो[^२५९] यस्मात् स आधिभौतिकश् चक्षुर्-गोलकाद्य्-उपलक्षितो दृश्यो देहः पुरुष इति पुरुषस्य जीवस्योपाधिह् । स वा एष पुरुषोऽन्न-रस-मयः [तै।उ। २.१] इत्य्-आदि-श्रुतेः ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **तत्रेत्यस्य विवरणमेकस्मिन्निति । तैत्तिरीयश्रुतौ देहेऽपि पुरुषपदप्रयोगो दृश्यते तथा हि स वा इत्य्-आदिस्पष्टार्था श्रुतिः । अत्र सन्दर्भः । अथ स्वयं भगवल्लक्षणपरमरूपं तदेवाश्रयं स्तोतुं स्थितौ च तत्राश्रयस्वरूपमपरोक्षानुभवेन व्यष्टिद्वारा दर्शयितुं तदंशभूतस्य पुरुषस्य वैभवं तादृशत्वेन दर्शयन्नध्यात्मादिविभागमाह । देहसृष्टेः पूर्वं करणानामधिष्ठानाभावेनाक्षमतया करणप्रकाशकर्तृत्वाभिमानितत्सहाययोर् अपि तयोवृत्तिभेदानुदयेन जीवत्वमात्राविशेषात् । ततश्चोभयः करणाभिमानितदधिष्ठातृरूपद्विरूपो विच्छेदो यस्माद् इति सर्वमन्यत्स्वामिवत्  । चक्रवर्तिना त्वस्यावतरणिका प्रकारान्तरेणोक्ता । तथाहि अथ विष्ठभ्याहम् इदं कृत्स्नमेकांशेन स्थितो जगत् इत्य्-उक्तेः प्रतिदेहमेवान्तर्यामिरूपेण स्थितं तदेवाश्रयरूपमध्यात्मादिभ्यो विभागेन स्पष्टं दर्शयितुमाह द्वाभ्याम् । उभयो गोलकरूपः शब्दस्पर्शादिरूपश् च विच्छेदो यस्य सः पुरुषस्य जीवस्योपाधित्वात्सर्वत्र पुरुषपदप्रयोग इति विशेषः ॥८॥

———————————————————————————————————————

**जीव-गोस्वामी (क्रम-सन्दर्भः) : **अथ स्वयं भगवल्-लक्षण-परम-रूपं तद् एवाश्रयं स्तोतुं स्थितौ च तत्राश्रय-स्वरूपम् अपरोक्षानुभवेन व्यष्टि-द्वारापि स्पष्टं दर्शयितुं तद्-अंश-भूतस्य पुरुषस्य वैभवं तादृशत्वेन दर्शयन् अध्यात्मादि-विभागम् आह—योऽध्यात्मिकोऽयम् इति द्वभ्याम् । 

योऽयम् आध्यात्मिकः पुरुषश् चक्षुर्-आदि-करणाभिमानी द्रष्टा जीवः । स एवाधिदैविकश् चक्षुर्-आद्य्-अधिष्ठाता सूर्यादिः । देह-सृष्टेः पूर्वं करणानाम् अधिष्ठानाभावेनाक्षमतया करण-प्रकाश-कर्तृत्वाभिमानि-तत्-सहाययोर् उभयोर् अपि तयोर्  वृत्ति-भेदानुदयेन जीवत्व-मात्राविशेषात् । ततश् चोभयः करणाभिमानि-तद्-अधिष्ठातृ-देवता-रूपो द्विरूपो विच्छेदो यस्मात् । स आधिभौतिकश् चक्षुर्-गोलकाद्य्-उपलक्षितो दृश्यो देहः पुरुष इति पुरुषस्य जीवस्योपाधिः । स वा एष पुरुषोऽन्न-रस-मयः [तै।उ। २.१.३] इत्य् आदि श्रुतेः ॥८॥ [तत्त्व-सन्दर्भः ५९] 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ विष्टभ्याहम् इदं कृत्स्नम् एकांशेन स्थितो जगत् [गीता १०.४२] इत्य् उक्तेः प्रतिदेहम् एवान्तर्यामि-रूपेण स्थितं तद् एवाश्रय-रूपम् अध्यात्मादिभ्यो विभागेन स्पष्टं दर्शयितुम् आह द्वाभ्याम् । योऽध्यात्मिकोऽयम् इति सर्वं विनयादित्वात् स्वार्थे ठक् । योऽयम् अध्यात्मिकः पुरुषः, यद् इदम् अध्यात्मकं चक्षुर्-आदि-करणम् इत्य् अर्थः । स एवाधिदैविकश् चक्षुर्-आद्य्-अधिष्ठाता सूर्यादिर् इन्द्रिय-तद्-अधिष्ठात्रोर् उभयोर् एव सूर्याद्य्-अंशत्वेनैक-रूपाद् इत्य् अर्थः । तत्र तत्त्वेषु मध्ये उभय अध्यात्माधिदैव-रूपो विच्छेदो विभागो यस्मिन् सः । आधिभौतिकश् चक्षुर्-गोलकाद्य्-उपलक्षितो दृश्यो देहः । यद् वा, उभयः गोलक-रूपः शब्द-स्पर्शादि-रूपश् च विच्छेदो भेदो यस्य सः । पुरुषस्य जीवस्योपाधित्वात् सर्वत्र पुरुष-पद-प्रयोगः । स वा एष पुरुषोऽन्न-रस-मयः [तै।उ। २.१] इत्य्-आदि-श्रुतेः ॥८॥

 **॥।**

**॥ २.१०.९ ॥**

**एकम् एकतराभावे यदा नोपलभामहे ।**

**त्रितयं तत्र यो वेद स आत्मा स्वाश्रयाश्रयः ॥**

**मध्वाचार्यः (भागवत-तात्पर्यम्) : **सुप्ताव् अपि यः सर्वं वेत्ति जीवानां स परः । स्वप्नेन शारीरम् अभिप्रहत्या सुप्तः सुप्तान् अभिचाकशीति श्रुतेः । सुष्ठ्व्-आश्रयाणाम् अप्य् आश्रयः ॥९॥

———————————————————————————————————————

**श्रीधर-स्वामी (भावार्थ-दीपिका) : **एकम् एकतराभाव इत्य् एतेषाम् अन्योन्य-सापेक्ष-सिद्धित्वेनानात्मत्वं[^२६०] दर्शयति। तथाहि । दृश्यं विना तत्-प्रतीत्य्-अनुमेयं[^२६१] करणं न सिध्यति, नापि द्रष्टा, न च तद् विना[^२६२] करण-प्रवृत्त्य्-अनुमेयस् तद्-अधिष्ठाता सूर्यादिः, न च तं विना कारणं प्रवर्तते, न च तद् विना दृश्यम् इत्य् एवम् एकतरस्याभावे एकं नोपलभामहे । तत्र तदा तत् त्रितयम्[^२६३] आलोचनात्मकेन प्रत्ययेन यो वेद साक्षितया पश्यति स परमात्मा आश्रयः । तेषाम् अपि परस्परम् आश्रयत्वम् अस्त्य् एवेति तद्-व्यवच्छेदार्थं विशेषणम् । स्वाश्रयोऽनन्याश्रयः स चासावन्येषाम् आश्रयश् चेति । तथा च भगवान् वक्ष्यति—


    दृग्-रूपम् आर्कं वपुर् अत्र रन्ध्रे 


    परस्परं सिध्यति यः स्वतः खे ।


    आत्मा यद् एषाम् अपरो य आद्यः 


    स्वयानुभूत्याखिल-सिद्ध-सिद्धिः॥ [भा।पु। ११.२२.३१] इति ।

एतेनैव व्यभिचारित्वात् तेषां मायामयत्वम् अप्य् उक्तम् । अत एव –


    पुरुषावयवैर् लोकाः सपालाः पूर्व-कल्पिताः ।


    लोकैर् अमुष्यावयवाः सपालैः [भा।पु। २.१.१०]

इत्य् अनेनोक्तो विरोधोऽपि परिहृतः ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **एतेनैव श्लोकेन तेषामध्यात्मादीनां परस्परं व्यभिचारवत्त्वात् । अत एव मायामयत्वाद् एव विरोधो हि परमार्थयोस्तेजस्तिमिरयोरिव भवति न तु वन्ध्यात्मजशशशृङ्गयोरपरमार्थयोरपीति । अत्र सन्दर्भः । अत्रांशांशिनो शुद्धजीवपरमामनोरभेदांशस्वीकारणवाश्रय उक्तः । अतः परोऽपि मनुतेऽनर्थम् इति । 


    जाग्रत्-स्वप्न-सुषुप्तं च गुणतो बुद्धि-वृत्तयः । 


    तासां विलक्षणो जीवः साक्षित्वेन विनिश्चत ॥ इति । 

शुद्धो विचष्टे ह्य् अविशुद्ध-कर्तुः इत्य्-आद्य्-उक्तस्य साक्षि-संज्ञिनः शुद्धजीवस्याश्रयत्वं नाशङ्कनीयम् । अथ वा नन्वाध्यात्मिकादीनामन्याश्रयत्वमस्त्येव । सत्यम्, तथापि परस्पराश्रयित्वान्न तत्राश्रयता कैवल्यम् इति । ते त्वाश्रयशब्देन मुख्यतया नोच्यन्ते तत्राह—एकम् इति । तर्हि साक्षिण एवास्तामाश्रयत्वं तत्राह—त्रितयम् इति । स आत्मना साक्षी जीवः यः स्वाश्रयोऽनन्याश्रयः परमात्मा स एवाश्रयो यस्य स तथाभूत इति वक्ष्यते च सर्वं पुमान्वेद गुणांश् च तज्ज्ञो न वेद सर्वज्ञमनन्तमीड्यम् इति तस्मादाभास इत्य्-आदिनोक्तः । परमात्मैवाश्रय इति सर्वमेतत्त्रितयं पुमाञ्जीवो वेदेति तत्रार्थः । तथा चाध्यात्मादीनां परस्पराश्रयाणां जीव आश्रयः परमात्माश्रयः परमात्मनश् च परमात्मैवाश्रय इत्याश्रयत्त्वं परमात्मैव तथा विष्टभ्याहम् इदं कृत्स्नम् इत्याद्युक्तेः स्वः कृष्ण एवाश्रयो यस्य स परमात्मेति व्याख्याने श्रीकृष्णस्य मुख्यमाश्रयत्वं तदंशत्वात्परमात्मनश् च निर्विशेषस्वरूपत्वाद्ब्रह्मणश्चेत्येकमाश्रयतत्त्वमुपासकस्य भेदात् त्रिधा भासत इति ॥९॥

———————————————————————————————————————

**जीव-गोस्वामी (क्रम-सन्दर्भः) : **एकम् एकतराभाव इत्य् एषाम् अन्योन्य-सापेक्ष-सिद्धत्वे नानाश्रयत्वं दर्शयति । तथा हि दृश्यं विना तत्-प्रतीत्य्-अनुमेयं करणं न सिध्यति । नापि द्रष्टा न च तद् विना करण-प्रवृत्त्य्-अनुमेयस् तद्-अधिष्ठाता सूर्यादिः । न च तं विना करणं प्रवर्तते । न च तद् विना दृश्यम् इत्य् एकतरस्याभाव एकं नोपलभामहे । तत्र तदा तत् त्रितयम् आलोचनात्मकेन प्रत्ययेन । यो वेद साक्षितया पश्यति स परमात्मा आश्रयः । तेषाम् अपि परस्परम् आश्रयत्वम् अस्तीति तद्-व्यवच्छेदार्थं विशेषणं स्वाश्रयोऽनन्याश्रयः । स चासाव् अन्येषाम् आश्रयश् चेति । तत्रांशांशिनोः शुद्ध-जीव-परमात्मनोर् अभेदांश-स्वीकारेणैवाश्रय उक्तः । अतः परोऽपि मनुतेऽनर्थं [भा।पु। १.७.५] इति । 


    जाग्रत्-स्वप्न-सुषुप्तं च गुणतो बुद्धि-वृत्तयः ।


    तासां विलक्षणो जीवः साक्षित्वेन विवक्षितः ॥ [भा।पु। ११.१३.२७] इति ।

शुद्धो विचष्टे ह्य् अविशुद्ध-कर्तुः [भा।पु। ५.११.१२] इत्य् आद्य् उक्तस्य साक्षि-संज्ञिनः शुद्ध-जीवस्याश्रयत्वं नाशङ्कनीयम् । अथवा, नन्व् आध्यात्मिकादीनाम् अन्याश्रयत्वम् अस्त्य् एव ? सत्यम् । तथापि परस्पराश्रयित्वान् न तत्र तदाश्रयता-कैवल्यम् इति ते त्व् आश्रय-शब्देन मुख्यतया नोच्यन्त इत्य् आह—एकम् इति । तर्हि साक्षिण एवास्ताम् आश्रयत्वम् । तत्राह —त्रितयम् इति । स आत्मा साक्षी जीवः, यः स्वाश्रयोऽनन्याश्रयः परमात्मा, स एवाश्रयो यस्य तथाभूत इति । वक्ष्यते च हंस-गुह्य-स्तवे, सर्वं पुमान् वेद गुणांश् च तज्-ज्ञो न वेद सर्वज्ञम् अनन्तम् ईडे [भा।पु। ६.४.२५] इति । तस्मात् आभासश् च [भा।पु। २.१०.७] इत्य् आदिनोक्तः परमात्मैवाश्रय इति ॥९॥ [तत्त्व-सन्दर्भः ६०]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एकम् एकतराभाव इत्य् एतेषाम् अन्योन्य-सापेक्ष-सिद्धित्वेनानात्मत्वं दर्शयति। तथा हि, दृश्यं विना तत्-प्रतीत्य्-अनुमेयंकरणं न सिध्यति, नापि द्रष्टा, न च तद् विनाकरण-प्रवृत्त्य्-अनुमेयस् तद्-अधिष्ठाता सूर्यादिः, न च तं विना कारणं प्रवर्तते, न च तद् विना दृश्यम् इत्य् एवम् एकतरस्याभावे यदा एकं नोपलभामहे । तत्र तदा तत् त्रितयं यो वेद स तन्-निरपेक्ष-सिद्धिः । आत्मा जीवः । यद् उक्तं—


        देहोऽसवोऽक्षा मनवो भूत-मात्राम्


        आत्मानम् अन्यं च विदुः परं यत् ।


        सर्वं पुमान् वेद गुणांश् च तज्-ज्ञो


    न वेद सर्व-ज्ञम् अनन्तम् ईडे ॥ [भा।पु। ६.४.२५] इति ।

सर्वम् एतत् त्रितयं पुमान् जीवो वेदेति तत्रार्थः । तथैव—


    जाग्रत्-स्वप्न-सुषुप्तं च गुणतो बुद्धि-वृत्तयः ।


    तासां विलक्षणो जीवः साक्षित्वेन विवक्षितः ॥ [भा।पु। ११.१३.२७] इति ।

स कीदृशः ? स्वयम् एवाश्रयो यस्य सः । अयम् अर्थः—अध्यात्मादीनां परस्पराश्रयाणां जीव आश्रयः । जीवस्य परमात्मा आश्रयः । परमात्मानः परमात्माइवाश्रय इत्य् आश्रय-तत्त्वं परमात्माइव । तथा—विष्टभ्याहम् इदं कृत्स्नम् एकांशेन स्थितो जगत् [गीता १०.४२] इत्य्-उक्तेः स्वं कृष्ण एवाश्रयो यस्य स परमात्मेति व्याख्याने, श्री-कृष्णस्य मुख्यम् आश्रयत्वं तद्-अंशत्वात् परमात्मानश् च निर्विशेष-स्वरूपत्वाद् ब्रह्मणश् चेत्य् एकम् आश्रय-तत्त्वम् उपासक-भेदात् त्रिधा भाषत इति ॥९॥

 **॥।**

**॥ २.१०.१० ॥**

**पुरुषोऽण्डं विनिर्भिद्य यदासौ स विनिर्गतः ।**

**आत्मनोऽयनम् अन्विच्छन्न् अपोऽस्राक्षीच् छुचिः शुचीः ॥**

**मध्वाचार्यः (भागवत-तात्पर्यम्) : **विनिर्गतः प्रकाशितः ।


        अण्डं प्रविष्टो यो विष्णुः सोऽण्डं भित्त्वा प्रकाशितः ।


    सोऽपोऽसृजत् ततो नारा नरो नाशात् परो यतः ॥ इति नारायणाध्यात्मे ॥१०॥

———————————————————————————————————————

**श्रीधर-स्वामी (भावार्थ-दीपिका) : **उक्तम् एवाध्यात्मादि-विभागं प्रपञ्चयन् –


    यद् उताहं त्वया पृष्टो वैराजात् पुरुषादिदम् ।


    यथासीत् तद्-उपाख्यास्ये [भा।पु। २.९.४५] 

इति यत् प्रतिज्ञातं तद् उत्पत्ति-प्रकारम् आह—पुरुष इत्य्-आदिना । पुरुषो वैराजोऽण्दं विनिर्भिद्य पृथक् कृत्य विनिर्गतः, पृथक् स्थित इत्य् अर्थः । अयनं स्थानम् अन्विच्छन् विमृशन् । यतः शुचिः स्वयम् । अतः शुचीः शुद्धा अपो गर्भोदक-संज्ञा अस्राक्षीत् ससर्ज ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । पृथस्थितिर् एव निर्गमपदार्थ इति भावः । अत्र विश्वनाथः—एवं दशभिर्महापुराणलक्षणैर्जीवेश्वरविभागं निरूप्य जीवानामीश्वरभक्त्यैव निस्तारमभिव्यञ्ज्य यदुताहं त्वया दृष्टो वैराजात्पुरुषादिदम् । यथासीत्तदुपाख्यास्ये इति प्रतिज्ञातमर्थं वक्तुं कथां प्रस्तौति—पुरुषोण्डम् इति । ननु कथं मुहुर् अपि वैराजस्याध्यात्मादिकथैव प्रपञ्च्यते । भगवतोऽतिमधुरलीलावताररूपगुणादिकथाः किमल्पीयस्यो दृष्टाः सत्यन्ताः कथा आस्वादनीयत्वेन केषु खलूपदेष्टव्याः ये तद्भक्तिसिद्धा नित्यसिद्धा वा महानुभावास्ते तत्सौन्दर्यामृतसिन्धौ स्वत एवाविरामं खेलन्त्येव । ये पुनरन्ये विषयानन्दतल्पे निद्रान्ति ये च कुकर्मफलदुःखतरङ्गे मूर्च्छन्ति ते ततः प्रबोधयितुमेवाशक्याः कथं भगवल्लीला उपदेश्यन्तां यदुपदेशाद् एव ते साधकभक्ता भवेयुरिति महाकारुणिकः पुराणचूडामणिरयं ताः स्वतः प्रबोधयितुं भङ्ग्या किम् अपि मुहुर् अपि यतते स्म । तत्र यथा वह्निना तप्तमङ्गं वह्निनैवोपशाम्यति यथा च भूताविष्टो भूतमन्त्रेणैव प्रबुध्यते तथैव जीवानां मायानिद्रावेशो मायाकथयैवापयाति यदुक्तं—


    मायां वर्णयतोऽमुष्य ईश्वरस्यानुमोदतः । 


    शृण्वतः श्रद्धया नित्यं माययात्मा न मुह्यति ॥ इति । 

किं च,  । यद्यपि भागवतकृपालब्धभगवल्लीलामृतवृष्ट्यैव मायासुखनिद्राणोऽपि कर्मदुःखमूर्च्छितोऽपि जागर्ति अस्यति जीवति नृत्यत्यानन्देन माद्यति च तदपि तादृशमहत्कृपा यैरवलभ्यते तैर् एव कृतार्थीभूयते, न तु सवेरेवातोध्यात्मकथया मुहुः श्रुतया लब्धसंसारतितीर्षाणां गुरुपादाश्रयेण प्रोद्भूतयत्नानां निकृष्टजीवानाम् अपि निस्तारो भवत्वित्येतदर्थमेवाध्यात्मकथापौनःपुन्यं भगवद्भक्तानामास्तिक्यवतां तु सर्वम् एव श्री-भागवतममृतमिवास्वाद्यम् एव । अपि च । शास्त्रस्यास्य न केवलं भगवन्तमेवाधिकृत्य प्रवृत्तिर् अपि तु तन्निर्विशेषस्वरूपतदंशभूतौ ब्रह्मपरमात्मानावपि । तद् उक्तं शास्त्रारम्भे एक ब्रह्मेति परमात्मेति भगवानिति शब्द्यते इति । ब्रह्मपरमात्मोपासकानामध्यात्मादिकथाभ्यास उपयुक्त एव । किं च,  शास्त्रस्यास्य महिन्ना ब्रह्मपरमात्मोपासकानाम् अपि भक्तिप्रवर्तितत्वात् । अतः फलदशायाम् अपि आत्मारामाश् च मुनयः इत्यादेः प्रायो भक्तिर् एव वरीवर्तीति तेन तत्साधनं तत्फलं च शुद्धभक्तैर् अपि न कटाक्षणीयम् अपि त्वनुमोदनीयम् एव । तस्माद्यथा ब्रह्मत्वपरमात्मत्वमत्स्यकूर्माद्यनेकाववतारत्वधर्मज्ञानबलैश्वर्यरूपगुणलीलामाधुर्यपरिपूर्णः श्रीकृष्णः सर्वविधभक्तैर् एव परिचर्यते । एवम् एव ब्रह्मत्वपरमात्मत्वमत्स्यकूर्माद्यवतारावतारितत्तत्सर्वमूलभूतश्रीकृष्णतदीयरूपगुणलीलामाधुर्येश्वर्यतत्प्राप्तिसाधनभक्तिप्रेमधर्मज्ञानयोगवैराग्याद्यखिलतत्त्वप्रदर्शको ग्रन्थोऽयम् अपि स्वरूपभूत इति सर्वं समञ्जसम् । सन्दर्भः। अथ स्वयं भगवल्लक्षणपरमरूपं तदेवाश्रयं स्थातुं तदंशभूतस्य पुरुषस्य वैभवं तादृशत्वेन दर्शयति यदासौ विनिर्गत आद्योऽवतारः पुरुषः परस्य इत्य्-उक्तरीत्या श्रीभगवत आविर्भूतस्तदा त्वण्डमात्मनि लीनं तत्समूहं विनिर्भिधात्मनः पृथक्कुर्मारभ्येत्यर्थः । अथवाण्डं निजाविर्भावस्थानं श्रीभगवन्तं विनिर्भिद्य ततः पृथग्भूत्वा विनिर्गतः अपस्तत्पयन्तानि तत्त्वानीत्य् अर्थः । पृथिव्यपि तदन्तर्भूतत्वेन ज्ञेयेत्याह ॥१०॥

———————————————————————————————————————

**जीव-गोस्वामी (क्रम-सन्दर्भः) : **अथ स्वयं-भगवल्-लक्षण-परम-रूपं तद् एवाश्रयं स्तोतुं तद्-अंश-भूतस्य पुरुषस्य वैभवं तादृशत्वेन दर्शयति—पुरुष इति । यदासौ विनिर्गतः आद्योऽवतारः परस्य [भा।पु। २.६.४२] इत्य्-आद्य्-उक्त-रीत्य श्री-भगवत आविर्भूतः । तदा त्व् अण्डम् आत्मनि लीनं तत्त्व-समूहं[^२६४]विनिर्भिद्य आत्मनः पृथक् कर्तुम् आरभ्येत्य् अर्थः। अथवा, अण्डं निजाविर्भाव-स्थानं श्री-भगवन्तं, विनिर्भिद्य ततः पृथग् भूत्वा विनिर्गतः सन्, अपस् तत्-पर्यन्तानि तत्त्वानीत्य् अर्थः । पृथिव्य् अपि तद्-अन्तर्-भूतत्वेन ज्ञेया ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं दशभिर् महा-पुराणस्य लक्षणैर् जीवेश्वर-विभागं निरूप्य, जीवानाम् ईश्वर-भक्त्यैव निस्तारम् अभिव्यज्य, 


    यद् उताहं त्वया पृष्टो वैराजात् पुरुषादिदम् ।


    यथासीत् तद्-उपाख्यास्ये [भा।पु। २.९.४५] 

इति यत् प्रतिज्ञातम् अर्थं वक्तुं कथां प्रस्तौति—पुरुषोऽण्डम् इत्य् आदि । 

ननु कथं मुहुर् अपि वैराजस्याध्यात्मादि-कथैव प्रपञ्च्यते भगवतोऽतिमधुर-लीलावतार-रूप-गुणादि-कथाः किम् अस्वीयस्यो दृष्टाः ? सत्यम् । ताः कथा आस्वादनीयत्वेन तेषु खलूपदेष्टव्याः ? ये तद्-भक्ति-सिद्धा नित्य-सिद्धा वा महानुभावास् ते तत्-सौन्दर्यामृत-लीलामृत-सिन्दौ स्वत एवाविरामं खेलन्त्य् एव । ये पुनर् अन्ये विषयानन्द-तल्पे निद्रान्ति, ये च कर्म-फल-दुःख-तरङ्गे मूर्च्छन्ति, ते ततः प्रबोधयितुम् एवाशक्याः कथं भगवल्-लीला उपदेश्यन्ताम् ? यद्-उपदेशाद् एव ते साधक-भक्ता भवेयुर् इति महा-कारुणिकः पुराण-चूडामणिर् अयं तांस् ततः प्रबोधयितुं भङ्ग्या किम् अपि मुहुर् अपि यतते स्म । तत्र यथा वह्निना तप्तम् अङ्गं वह्निनैवोपशाम्यति, यथा च भूताविष्टो भूत-मन्त्रेणैव प्रबुध्यते, तथैव जीवानां माया-निद्रावेशो माया-कथयैवापयाति । यद् उक्तं—


        मायां वर्णयतोऽमुष्य ईश्वरस्यानुमोदतः ।


    शृण्वतः श्रद्धया नित्यं माययात्मा न मुह्यति ॥ [भा।पु। २.७.५३] इति ।

किं च, यद्यपि भागवत-कृपा-लब्ध-भगवल्-लीलामृत-वृष्ट्यैव माया-सुख-निद्राणोऽपि कर्म-दुःख-मूर्च्छितोऽपि जागर्ति, स्तिम्यति जीवति नृत्यत्य् आनन्देन माद्यति च, तद् अपि तादृश-महत्-कृपा यैर् एव लभ्यते, तैर् एव कृतार्थीभूयते, न तु सर्वैर् एव । अतोऽध्यात्म-कथया मुहुः श्रुतया लब्ध-संसार-तितीर्षाणां गुरु-पादाश्रयेण प्रोद्भूत-यत्नानां निकृष्ट-जीवानाम् अपि निस्तारो भवतु इत्य् एतद्-अर्थम् एवाध्यात्म-कथा-पौनःपुन्यम् । भगवद्-भक्तानाम् आस्तिक्यवतां तु सर्वम् एव श्री-भागवतम् अमृतम् इवास्वाद्यम् एव । 

अपि च, शास्त्रस्यास्य न केवलं भगवन्तम् एवाधिकृत्य प्रवृत्तिः, अपि तु तन्-निर्विशेष-स्वरूप-तद्-अंश-भूतौ ब्रह्म-परमात्मनोर् अपि । यद् उक्तं शास्त्रारम्भ एव—ब्रह्मेति परमात्मेति भगवान् इति शब्द्यते [भा।पु। १.२.११] इति ब्रह्म-परमोपासकानाम् अध्यात्मादि-कथाभ्यास उपयुक्त एव । किं च, शास्त्रस्यास्य महिम्ना ब्रह्म-परमात्मोपासकानाम् अपि भक्ति-प्रवर्तितत्वात् । अतः फल-दशायाम् अपि, आत्मारामाश् च मुनयः [भा।पु। १.७.१०] इत्य् आदेः प्रायो भक्तिर् एव वरीवर्तीति, ते तत्-साधनं तत्-फलं च शुद्ध-भक्तैर् अपि न कटाक्षणीयम्, अपि त्व् अनुमोदनीयम् एव ।

तस्माद् यथा ब्रह्मत्व-परमात्मत्व-मत्स्य-कूर्माद्य्-अनेकावतारत्व-धर्म-ज्ञान-बलैश्वर्य-रूप-गुण-लीला-माधुर्य-परिपूर्णः श्री-कृष्णः सर्व-विध-भक्तैर् एव परिचर्यते, एवम् एव ब्रह्म-परमात्म-मत्स्य-कूर्माद्य्-अवतारावतारि-तत्-तत्-सर्व-मूल-भूत-श्री-कृष्ण-तदीय-गुण-लीला-माधुर्यैश्वर्य-तत्-प्राप्ति-साधन-भक्ति-प्रेम-धर्म-ज्ञान-योग-वैराग्याद्य्-अखिल-तत्त्व-प्रदर्शको ग्रन्थोऽयम् अपि तत्-स्वरूप-भूत इति सर्वं समञ्जसम् । 

पुरुषः प्रकृतीक्षण-कर्ता अण्डं सृष्ट्वा यदा विनिर्भिद्य स्वरूप-भूताद् आत्मनः सकाशात् पृथक्-कृत्य विनिर्गतो बहिः स्थितः, तदा आत्मनः स्वस्य अयनं शयन-स्थानं तस्मिन्न् एव ब्रह्माण्डे अन्विच्छन् तपो गर्भोद-संज्ञो अस्राक्षीत् । शुचिः स्वयम् अतः शुचीः शुद्धाः, न तु क्षीरोदादि-तुल्या इत्य् अर्थः ॥१०॥

 **॥।**

**॥ २.१०.११ ॥**

**तास्व् अवात्सीत् स्व-सृष्टासु सहस्रं परिवत्सरान् ।**

**तेन नारायणो नाम यद् आपः पुरुषोद्भवाः ॥**

**श्रीधर-स्वामी (भावार्थ-दीपिका) : **अप्सु वासं नारायण-नाम-निरुक्त्या[^२६५] स्पष्टयति । **तेन** अप्सु वासेन । **यद्** यस्मात् **पुरुषो** नरः, तस्माद् **उद्भवो** यासां, ता **नारा** आपोऽ**यनम्** अस्येति **नारायण** इत्य् अर्थः । तद् उक्तम्—


    आपो नारा इति प्रोक्ता आपो वै नर-सूनवः ।


    अयनं तस्य ताः पूर्वं तेन नारायणः स्मृतः ॥ इति ॥११॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति । _नारेषु_ स्थितत्वान् **नारायण** इति भावः । अत्र प्रमाणम् आह—_तद् उक्तम्_ इति । नरस्य भगवतः सूनवः पुत्राः, ता आपः पूर्वं प्रलये यतोऽयनं वास-स्थानं, तेन हेतुनेति स्मृत्य्-अर्थः ॥११॥

———————————————————————————————————————

**जीव-गोस्वामी (क्रम-सन्दर्भः) : **तद् एवं ब्रह्माण्डं कर्तुम् आरभ्यापि शयन-लीलार्थं कञ्चित् कालं स्थगित-चेष्ट आसीद् इत्य् आह—**तास्व् अवात्सीद्** इति ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अप्सु वासं नारायण-नाम-निरुक्त्या स्पष्टयति । तेन अप्सु वासेन नारायण इति नाम अभूत् । कुतः ? **यद्** यस्माद् **आपः पुरुषाद् उद्भवन्ति** इति ता इति । नरः **पुरुषः**, तस्माज् जाता नारा **आपोऽयनं** यस्य स **नारायण** इति **नाम** । तद् उक्तम्—


    आपो नारा इति प्रोक्ता आपो वै नर-सूनवः ।


    अयनं तस्य ताः पूर्वं तेन नारायणः स्मृतः ॥ इति ॥११॥

 **॥।**

**॥ २.१०.१२ ॥**

**द्रव्यं कर्म च कालश् च स्वभावो जीव एव च ।**

**यद्-अनुग्रहतः सन्ति न सन्ति यद्-उपेक्षया ॥**

**श्रीधर-स्वामी (भावार्थ-दीपिका) : **तस्य प्रभावम् आह । द्रव्यम् उपादानम् । कर्मादीनि निमित्तानि । जीवो भोक्ता । यस्यानुग्रहात् सन्ति, कार्य-क्षमा भवन्तीत्य् अर्थः ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **तस्य समष्टिविराडन्तर्यामिणः उपादाः पृथिव्यादि जीवो हिरण्यगर्भः अनुग्रहादन्वयात् । इत्य् अर्थ इति । इति न हि परमात्मानं विना जीवो वा तिष्ठेद् इति भावः ॥१२॥

———————————————————————————————————————

**जीव-गोस्वामी (क्रम-सन्दर्भः) : **ततश् च सर्वं तद् व्यर्थम् एवसीद् इत्य् आह—द्रव्यम् इति ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्य समष्टि-विराड्-अन्तर्यामिणः प्रभावम् आह—द्रव्यम् उपादानं पृथिव्य्-आदिकम् । कर्मादीनि निमित्तानि । जीवो हिरण्यगर्भो भोक्ता । यस्यानुग्रहात् यद्-अन्वयात् । न हि परमात्मना विना जीवो देहो वा तिष्ठेत्, स्व-कार्य-क्षमो वा भवेत् ॥१२॥

 **॥।**

**॥ २.१०.१३ ॥**

**एको नानात्वम् अन्विच्छन् योग-तल्पात् समुत्थितः ।**

**वीर्यं हिरण्मयं देवो मायया व्यसृजत् त्रिधा ॥**

**मध्वाचार्यः (भागवत-तात्पर्यम्) : **

तत्-तन्-नियामकत्वेन बहुत्वं प्राप्तुम् ईश्वरः ।


    अण्डं स्व-वीर्यं तत्-स्थः सन् कामाद् अन्तस् त्रिधा व्यधात् ॥ इति च ॥१३॥

———————————————————————————————————————

**श्रीधर-स्वामी (भावार्थ-दीपिका) : **योग एव तल्पं शय्या तस्मात् । वीर्यं गर्भ-रूपं[^२६६] देहम् । हिरण्मयम् इव प्रकाश-बहुलम् ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **समष्टि-विराड् एव कथम् अभूद् इत्य् अपेक्षायाम् आह—एकः प्रलये स्वांशाजीवानात्मनि विलाप्यैकत्वेन स्थितः अनु अनन्तरं सृष्टिकाले एकोऽहं बहुस्याम् इति श्रुतेर्नानात्वमिच्छंस्तानेव जीवानात्मनः सकाशाद्विभक्तान् कुर्वन् योगः स्वमहिमस्थितिलक्षण एव तल्पं शय्या तस्मान्महाप्रलये रात्रिस्थानीये शयित्वा सृष्टिकाले प्रातरुत्थितः सन् देवो दीव्यन् पुरुषः मायया स्वशक्त्या महत्तत्त्वादीनि कारणानि सृष्ट्वा तैः कार्यभूतं वीर्यं हिरण्मयं कनकवर्णं प्रकाशबहुलं ब्रह्माण्डं सावरणमसृजद् इति महासमष्टिसृष्टिः ततश् च तेषाम् एव महत्तत्वादीनां किञ्चित्किञ्चिदंशैर्भगवच्छक्त्यैव परस्परं मिलितैः समष्टिविराट्पञ्चाशत्कोटियोजनपरिमिताण्डकटाहमध्यगः सृष्टोभूत् । तदैवादिषुरुषस्तदेवाण्डकटाहं प्रविश्य तदर्द्धं स्वसृष्टजलेनापूर्य तत्रस्थं समष्टिविराजं खजठरमध्यगतं कृत्वा सहस्त्रवर्षाणि तस्मिन् गर्भोद एव सुष्वाप तदन्ते योगतल्पात्समुस्थितः सन् हिरण्मयं वीर्यं समष्टिविराजं त्रिधा व्यसृजत् ॥१३॥

———————————————————————————————————————

**जीव-गोस्वामी (क्रम-सन्दर्भः) : **एक इति सार्धम् । तत्र महा-समष्टि-व्यष्टि-जीवानां त्रयाणां तद्-उपाधीनां च सृष्टि-प्रक्रियाम् अभेद-प्रायतया विवरीतुम् आह—एक इति । एकः प्रलये स्वांशान् जीवान् आत्मनि विलाप्यैकत्वेन स्थितः, संप्रति तु तत्-तत्-स्वांशान् आविर्भाव्य नानात्वम् अन्विच्छन् योग-निद्रा-स्थानात् समुत्थितः । ततश् च वीर्यं ब्रह्माण्ड-समूहोत्पादनार्थम् अंशतो विभक्तीकृतं तत्त्व-समुदाय-रूपं ब्रह्माण्ड-समूह-बीजम् ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **समष्टि-विराड् एव कथम् अभूत् ? इत्य् आकाङ्क्षायाम् आह—एकः प्रलये स्वांशान् जीवान् आत्मनि विलाप्य एकत्वेन स्थितः । अनु अनन्तरं, सृष्टि-काले । नानात्वम् इच्छन्, तान् एव जीवान् आत्मनः सकाशाद् विभक्तान् कुर्वन् । योग एव तल्पं शय्या तस्माद् इति महा-प्रलये रात्रि-स्थानीये शयित्वा, सृष्टि-काले प्रातर् उत्थितः सन्, देवो दिव्यान् पुरुषः । मायया स्व-शक्त्या । महत्-तत्त्वादीनि कारणानि सृष्ट्वा, तैः कार्य-भूतं वीर्यं हिरण्मयं कनक-वर्णं, प्रकाश-बहुलं ब्रह्माण्डं सावरणम् असृजद् इति महा-समष्टि-सृष्टिः । ततश् च तेषाम् एव महत्-तत्त्वादीनां किञ्चित्-किञ्चिद्-अंशैर् भगवच्-छक्त्यैव परस्पर-मिलितैः समष्टि-विराट् पञ्चाशत्-कोटि-योजन-परिमिताण्ड-कटाह-मध्य-गतः सृष्टोऽभूत् । तदैवादि-पुरुषस् तद् एवाण्ड-कटाहं प्रविश्य, तद्-अर्धं स्व-सृष्ट-जलेनापूर्य, तत्रस्थं समष्टि-विराजं स्व-जठर-मध्य-गतं कृत्वा सहस्र-वर्षाणि तस्मिन् गर्भोद एव सुष्वाप । तद्-अन्ते योग-तल्पात् समुत्थितः हिरण्मयं वीर्यं समष्टि-विराजं त्रिधा व्यसृजत् । त्रिधैव किम् ? तत्राह—अधिदैवम् इत्य् आदि । एष एव समष्टिस् तस्य नाभि-द्वारात् कर्मल-नालात्मको भविष्यति । स एव पुनश् चतुर्दश-लोकात्मको विराज-संज्ञः स्थूलो भावी । सूक्ष्मस् तु हिरण्यगर्भः समष्टि-जीवः, वैराज एव विसर्गाद्य्-अर्थं चतुर्मुखो भावीति ब्रह्मणस् त्रैविध्यम् । अथ प्रकृतम् अनुसरामः ॥१३॥ 

 **॥।**

**॥ २.१०.१४ ॥**

**अधिदैवम् अथाध्यात्मम् अधिभूतम् इति प्रभुः ।**

**अथैकं पौरुषं वीर्यं त्रिधाभिद्यत तच् छृणु ॥**

**श्रीधर-स्वामी (भावार्थ-दीपिका) : **तस्यैव प्रपञ्चः अथेत्य् आदिना ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **त्रिधैव किं तत्राह—अधिदैवमित्य्-आदि । एष एव समष्टिस्तस्य नाभिद्वाराकमलनालात्मको भविष्यति । स एव पुनश्चतुर्दशलोकात्मको वैराजसंज्ञः स्थूलो भावी सूक्ष्मं तु हिरण्यगर्भः समष्टिजीवो वैराज एव विसर्गाद्यर्थं चतुर्मुखो भावीति ब्रह्मणस्त्रैविध्यम् । अथ प्रकृतमनुसरामः अथ इति । आधिदैवादिकाद्युक्त्वा त्रिविधादन्यदिदं त्रिविधमित्य् अर्थः ॥१४॥

———————————————————————————————————————

**जीव-गोस्वामी (क्रम-सन्दर्भः) : **अथेत्य् अर्धकम् ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथेति अधिदैवाइकाद् उक्ता त्रिविधाद् अन्यद् इदं त्रिविधम् इत्य् अर्थः ॥१४॥

 **॥।**

**॥ २.१०.१५ ॥**

**अन्तः शरीर आकाशात् पुरुषस्य विचेष्टतः ।**

**ओजः सहो बलं जज्ञे ततः प्राणो महान् असुः ॥**

**श्रीधर-स्वामी (भावार्थ-दीपिका) : **अन्तः शरीरे य आकाशस् तस्मात् क्रिया-शक्त्या तत्र विविधं चेष्टमानस्य सतः । ओज इन्द्रिय-शक्तिः । सहो मनः-शक्तिः । बलं देह-शक्तिः । ततः शक्त्य्-आत्मकात् सूक्ष्माद् रूपात् प्राणः सूत्राख्यः । महान् मुख्यः । असुः प्राणः सर्वेषाम् ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **असुर्जीवनव्यञ्जकः ॥१५॥

———————————————————————————————————————

**जीव-गोस्वामी (क्रम-सन्दर्भः) : **अथ त्रिधात्वं विवरीतुं प्रथमं प्राणं विवृणोति—अन्तर् इति द्वाभ्याम् । अन्तः शरीरे तस्यैव गर्भी-भूतस्य महा-समष्टि-रूपस्य पुरुषस्याभ्यन्तरे य आकाशस् तस्मात् प्राणो जज्ञे स्पष्टी-बभूव । ततो विचेष्टमानस्य सतः ओजः सहो बलं च जज्ञे इत्य् अन्वयाह् ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्तः शरीरे य आकाशस् तस्मात् क्रिया-शक्त्या तत्र विविधं चेष्टमानस्य पुरुषस्य समष्टि-विराजः । ओज इन्द्रिय-शक्तिः । सहो मनः-शक्तिः । बलं देह-शक्तिः । ततस् त्रिविध-शक्त्य्-आत्मकात् सूक्ष्माद् रूपात् । प्राणः सूत्राख्यः । महान् श्रेष्ठः । अनुजीवन-व्यञ्जकः ॥१५॥

 **॥।**

**॥ २.१०.१६ ॥**

**अनुप्राणन्ति यं प्राणाः प्राणन्तं सर्व-जन्तुषु ।**

**अपानन्तम् अपानन्ति नर-देवम् इवानुगाः ॥**

**श्रीधर-स्वामी (भावार्थ-दीपिका) : **महत्त्वं दर्शयति । प्राणा इन्द्रियाणि यं प्राणन्तं चेष्टां कुर्वन्तम् अनु पश्चात् प्राणन्ति चेष्टां कुर्वन्ति । अपानन्तं चेष्टां त्यजन्तम् अनु अपानन्ति चेष्टां त्यजन्ति । राजानम् अनु भृत्या इव ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **जीवनव्यञ्जकत्वेन महत्त्वं दर्शयति अन्विति ॥१६॥

———————————————————————————————————————

**जीव-गोस्वामी (क्रम-सन्दर्भः) : **अन्व् इति । प्राणा व्यष्टि-गता वायवः । मुख्य-प्राण-शक्त्येव व्यष्टि-प्राण-शक्तिर् इत्य् एवात्र विवक्षितम् । अविवक्षित-वाच्यार्थ-ध्वनित्वात् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **जीवन-व्यञ्जकत्वेन महत्त्वं दर्शयति—अन्व् इति । प्राणा इन्द्रियाणि । यं प्राणन्तं चेष्टां कुर्वन्तं तम् अनु पश्चात् प्राणन्ति चेष्टां कुर्वन्ति । अपानन्तं चेष्टां त्यजन्तम् अनु अपानन्ति । राजानम् अनु भृत्या इव ॥१६॥

 **॥।**

**॥ २.१०.१७ ॥**


    **प्राणेनाक्षिपता क्षुत् तृड् अन्तरा जायते विभोः**[^२६७]** ।**

**पिपासतो जक्षतश् च प्राङ् मुखं निरभिद्यत ॥**

**श्रीधर-स्वामी (भावार्थ-दीपिका) : **क्षिपता चालयता[^२६८] निमित्तेन क्षुत्-तृडादिकम् । प्रभोर् इति विराड्-जीवाभेदेन उपासनार्थम् उक्तम् । आजायते स्म । ततो जक्षतः, भक्षयितुम् इच्छत इत्य् अर्थः । प्राक् प्रथमम् । निरभिद्यत विभक्तम् अभूत् ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **पिपासतो जक्षतश्चेत्यनेन सुप्ततद्वासनामात्रमुच्यते यदेव स्वभावरूपं स तत्तत्कार्यं सम्पादयतीत्येवमुत्तरत्रापि ज्ञेयम् । मुखम् इति । व्यष्टिमुखम् एव तन्मुखत्वेनोपदिश्यते तत्तत्समुदा यकारणमात्ररूपत्वात्तन्मुखस्य, एवमुत्तरत्रापि एकत्वं समूहापेक्षया एकोपलक्षणत्वेन वा ज्ञेयम् । अन्तरा उदरमध्ये प्रभोर्वैराजस्य ॥१७॥

———————————————————————————————————————

**जीव-गोस्वामी (क्रम-सन्दर्भः) : **पिपासतो यक्षतश् चेत्य् अनेन सुप्त-तत्-तद्-वासना-मात्रम् उच्यते, यद् एव स्वभाव-रूपं सत् तत्-तत्-कार्यं सम्पादयतीति । एवम् उत्तरत्रापि ज्ञेयम् । मुखम् इति व्यष्टि-मुखम् एव तन्-मुखत्वेनोपदिश्यते तत् समुदाय-कारण-मात्र-रूपत्वात् तन्-मुखस्य । एवम् उत्तरत्रापि । एकत्वम् अत्र समूहापेक्षया एकोपलक्षणत्वेन वा ज्ञेयम् ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **क्षिपता चालयता निमित्तेन क्षुत्-तृडादिकं जायते स्म । प्रभोर् इत्य् उपासनार्थम् । तत्र समष्टौ परमेश्वरत्वारोपः । ततो जक्षतः, भक्षयितुम् इच्छत इत्य् अर्थः । प्राक् प्रथमम् । निरभिद्यत विभक्तम् अभूत् ॥१७॥

 **॥।**

**॥ २.१०.१८ ॥**

**मुखतस् तालु निर्भिन्नं जिह्वा तत्रोपजायते ।**

**ततो नाना-रसो जज्ञे जिह्वया योऽधिगम्यते ॥**

**श्रीधर-स्वामी (भावार्थ-दीपिका) : **ताल्व् अधिष्ठानम्, जिह्वेन्द्रियम्, नाना-रसो विषयः, वरुणश् च देवता ज्ञातव्या । एवं सर्वत्राधिष्ठानम् इन्द्रियं देवता विषय इत्य् एतच् चतुष्टयम् अनुक्तम् अप्य् ऊह्यम् ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **पूर्वमुपक्रान्तमधिदैवादित्रैविध्यं विवृणोति मुखत इति । मुखतः मुखोत्पत्तेरनन्तरमित्यर्थः। तत्राधिष्ठानविषयावधिभूतमिन्द्रियमध्यात्मं देवताधिदैवम् इति सर्वत्र चातुर्विध्येऽपि त्रैविध्यम् एव द्रष्टव्यम् । तत्र तालुनि । ततो जिह्नोत्पत्तेरनन्तरम् । यो नाना रसः । यद् वा, मुखत इति सप्तम्यर्थे तसिः मुखे तालु निर्भिन्नमित्य् अर्थः ॥१८॥

———————————————————————————————————————

**जीव-गोस्वामी (क्रम-सन्दर्भः) : **त्रिधात्वं विवृण्वंस् तद् उपलक्ष्य चतुर्धात्वम् अपि दर्शयति—मुखत इति । ततो नाना-रसो जज्ञे इति तु समष्टेर् एव धर्मः ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पूर्वम् उपक्रान्तम् अधिदैवादि-त्रैविध्यं विवृणोति—मुखतः मुखोत्पत्त्य्-अनन्तरम् इत्य् अर्थः । ताल्व् अधिष्ठानम् । जिह्वा इन्द्रियम् । नाना-रसो विषयः । वरुणश् च देवता ज्ञातव्या । तत्राधिष्ठान-विषयावधि-भूतं, इन्द्रियम् अध्यात्मम् । देवता अधिदैवम् इति सर्वत्र चातुर्विध्येऽपि त्रैविध्यम् एव द्रष्टव्यम् ॥१८॥

 **॥।**

**॥ २.१०.१९-२० ॥**


    **विवक्षोर् मुखतो भूम्नो वह्निर् वाग् व्याहृतं तयोः**[^२६९]** । \
जले वै तस्य**[^२७०]** सुचिरं निरोधः**[^२७१]** समजायत ॥१९॥**

**नासिके निरभिद्येतां दोधूयति नभस्वति ।**

**तत्र वायुर् गन्ध-वहो घ्राणो नसि जिघृक्षतः ॥**

**श्रीधर-स्वामी (भावार्थ-दीपिका) : **विवक्षोर् वक्तुम् इच्छोः मुखत एव । वह्निर् देवता, वाग् इन्द्रियम्, व्याहृतं भाषणम् । तयोर्  इतीन्द्रिय-देवताधीन त्व् अं कर्मणो[^२७२] दर्शयति ॥१९॥

नभस्वति प्राण-वायौ दोधूयति दोधूयमानेऽत्यन्तं प्रचलति सति । तत्र नासिकायां वायुर् देवता गन्धं वहतीति तथा । अनेन गन्धो विषयो दर्शितः । घ्राण इन्द्रियम् । जिघृक्षतो गन्धं ग्रहीतुम् इच्छतः ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **भून्न इति । भगवदभेदापेक्षयोक्तम् । तस्य विराजः यदा जले विराजो निरोधोऽजायत तदा श्वासचलनं विना निर्वाह इति श्वासचलनमार्गभूते नासिके अभूताम् इति भावः । तयोर् वह्निवाचोः सम्बन्धि तदधीनं व्याहृतमित्य् अर्थः । कर्मणो व्याहृतस्येति स्वामिपदविवृतिः। यद् वा, तस्य व्याहृतस्य  ॥१९-२०॥

———————————————————————————————————————

**जीव-गोस्वामी (क्रम-सन्दर्भः) : **विवक्षोर् इत्य् अर्धकम् । जले वा इति सार्धकम् ॥१९-२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मुखतो मुखेऽधिष्ठाने । वह्निर् देवता, वाग् इन्द्रियम्, व्याहृतं भाषणं विषयः । तयोर्  इन्द्रिय-देवतयोर्  आधीनम् इत्य् अर्थः ॥१९॥

यदा जले विराजो विरोधोऽजायत, तदा श्वास-चलनं विना न निर्वाह इति श्वास-मार्ग-भूते नासिके अधिष्ठानम् । तत्र नभस्वति प्राण-वायौ । दोधूयमानेऽत्यन्तं चलति सति । वायुर् देवता, गन्धं वहतीति तथा । अनेन गन्धो विषयो दर्शितः । घ्राण इन्द्रियम् । जिघृक्षतो गन्धं ग्रहीतुम् इच्छतः ॥२०॥

 **॥।**

**॥ २.१०.२१ ॥**

**यदात्मनि निरालोकम् आत्मानं च दिदृक्षतः ।**

**निर्भिन्ने ह्य् अक्षिणी तस्य ज्योतिश् चक्षुर् गुण-ग्रहः ॥**

**श्रीधर-स्वामी (भावार्थ-दीपिका) : **निरालोकं प्रकाश-शून्यम्[^२७३] आसीद् इति शेषः । निर्मक्षिकम् इतिवद् अव्ययीभावः । तदा आत्मानं देहं च-काराद् अन्यच् च वस्तु दिदृक्षतः । अक्षिणी स्थानम्, ज्योतिर् आदित्यो देवता, चक्षुर् इन्द्रियम्, ततो गुणस्य रूपस्य ग्रहो ग्रहणम् । अनेन रूपं विषयो दर्शितः ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यदा आत्मा स्वस्मिन् निरालोकं निर्मक्षिकम् इतिवद् अव्ययी-भावः, आलोक्य-भाव आसीद् इत्य् अर्थः । आत्मानं स्वम् अन्यच् च वस्तु दिदृक्षतः, अक्षिणी अधिष्ठानं, ज्योतिर् आदित्यो देवता, चक्षुर् इन्द्रियं, ततो गुणस्य रूपस्य ग्रहणम् । अनेन रूपं विषयो दर्शितः ॥२१॥

 **॥।**

**॥ २.१०.२२ ॥**

**बोध्यमानस्य ऋषिभिर् आत्मनस् तज् जिघृक्षतः ।**

**कर्णौ च निरभिद्येतां दिशः श्रोत्रं गुण-ग्रहः ॥**

**श्रीधर-स्वामी (भावार्थ-दीपिका) : **ऋसिभिर् वेदैर्[^२७४] बोध्यमानस्य । तद् आत्मनः प्रबोधनं ग्रहीतुम् इच्छतः । ततो गुण-ग्रहः शब्दस्य ग्रहणम् ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **ततस् तेन चक्षुषा अनेन गुणग्रह इति वचनेन ॥२१-२२॥

———————————————————————————————————————

**जीव-गोस्वामी (क्रम-सन्दर्भः) : **बोध्येति स्वस्य बोध्यमानता-ज्ञानम् अन्तः समान्वयाकारेण स्फुरणं च परा-पश्यन्ती-मध्यमाख्य-वेद-द्वारा परमात्मनैवेति ज्ञेयम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ऋसिभिर् वेदैर् बोध्यमानस्य आत्मनः तत्-प्रबोधनं ग्रहीतुम् इच्छतः । ततो गुण-ग्रहः शब्द-ग्रहणम् ॥२२॥

 **॥।**

**॥ २.१०.२३ ॥**

**वस्तुनो मृदु-काठिन्य- लघु-गुर्व्-ओष्ण-शीतताम् ।**

**जिघृक्षतस् त्वङ् निर्भिन्ना तस्यां रोम-मही-रुहाः ।**

**तत्र चान्तर् बहिर् वातस् त्वचा लब्ध-गुणो वृतः ॥**

**श्रीधर-स्वामी (भावार्थ-दीपिका) : **मृदुत्वं च काठिन्यं च लघुत्वं च गुरुत्वं च आ उष्णत्वम् ईषद् उष्णत्वं च शीततां चेत्य् अर्थः । यद्यप्य् अत्युष्णत्वम् अपीन्द्रिय-विषय एव तथापि तस्य जिघृक्षाभावाद् ओष्णत्वम् इत्य् उक्तम् । गुर्वुष्णेति पाठे षण्-आदेशश् छान्दसः । वस्तुन एतान् धर्मान् जिघृक्षतस् त्वङ् निर्भिन्ना । त्वग्-इन्द्रियाधिष्ठानं चर्म जातम् इत्य् अर्थः । तस्यां रोमाणीन्द्रियं, मही-रुहाश् च देवता जाताः । वस्तुनि हस्तेनातोलिते लघुत्व-गुरुत्वयोर् ज्ञानात् तयोर्  अपि त्वग्-इन्द्रिय-विषयत्वम् इति पौराणिकाः । तत्र त्वच्य् अन्तर् बहिश् च वातो वृत आवृत्य स्थितः । कर्तरि निष्ठा । कथम्भूतः ? त्वचा लब्धो गुणः स्पर्शो येन । अयम् अर्थः—त्वग्-इन्द्रियम् एव बहिः कण्डूति-सहितं स्पर्शं गृह्णल् लोम-शब्देनोच्यते, तत्र मही-रुहाणां देवत्वम्, अन्तर् बहिश् च स्पर्शं गृह्णत् तद् एव त्वक्-शब्देनोच्यते, तत्र वातो देवता । तथा च तृतीये वक्ष्यति—


    त्वचम् अस्य विनिर्भिन्नां विविशुर् धिष्ण्यम् ओषधीः ।


    अंशेन लोमभिः कण्डूं यैर् असौ प्रतिपद्यते ॥


    निर्भिन्नान्यस्य चर्माणि लोक-पालोऽनिलोऽविशत् ।


    प्राणेनांशेन संस्पर्शं येनासौ प्रतिपद्यते ॥ [भा।पु। ३.६.१८-१९] इति । 

तत्र चर्माणीति चर्मोपलक्षिता त्वग् इत्य् अर्थः । प्राणेनांशेनेति, प्राण-वायु-व्याप्तेन त्वग्-इन्द्रियेणेत्य् अर्थः । बह्व्-ऋच-श्रुतौ[^२७५] त्व् एक एवांशो निर्दिष्टः, त्वङ् निरभिद्यत त्वचो लोमानि लोमभ्य ओषधि-वनस्पतयः इति ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति । 


    ईषदर्थे क्रियायोगे मर्यादाभिविधौ तथा । 


    एतमातं डितं विद्याद्वाक्यस्मरणयोरङित् ॥ 


    आकारस्तु निपातोयं डिदङिद्भेदतो द्विधा । 


    तत्रापि च डिदाकारः सन्धि प्राप्नोति न त्वङित् ॥ 

इत्य्-उक्तरत्राकारस्य ङित्त्वात्सन्धिर्जात इति भावः । यणादेश इति । अकः सवर्णे दीर्घः इति दीर्घे प्राप्ते यणादेशोऽत्रार्षः । इत्य् अर्थ इति अत्राधिष्ठेयेनाधिष्टानग्रहणमुपचाराद् इति भावः । निष्ठाक्तप्रत्ययः । अत्राशयं स्फोटयति । अयमर्थ इति । तत्र तृतीयस्कन्धश्लोके इत्य् अर्थ इत्युभयत्रेयं व्याख्येति एक एव त्वद्रूप एवेत्यर्थः ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मृदुत्वं काठिन्यं लघुत्वं गुरुत्वम् आ उष्णत्वम् ईषद् उष्णत्वं शीततां ग्रहीतुम् इच्छतः । यद्यप्य् उष्णत्वम् अपीन्द्रिय-विषय एव, तथापि तस्य जिघृक्षाभावाद् ओष्णम् इत्य् उक्तम् । गुर्व्-उष्णेति पाठे षण्-आदेशश् छान्दसः । वस्तुन एतान् धर्मान् जिघृक्षतस् त्वचो निर्भिन्नाः । त्वग्-इन्द्रियाधिष्ठानं चर्म जातम् । वस्तुनि हस्तेनातोलिते लघुत्व-गुरुत्वयोर् ज्ञानात् तयोर्  अपि त्वग्-इन्द्रिय-विषयत्वम् इति पौराणिकाः । त्वग् अधिष्ठानं, तत्र त्वच्य् अन्तर् बहिर् वृत आवृत्य स्थितः । वातो देवता । कीदृशः ? त्वचा त्वग्-इन्द्रियेण लब्धो गुणः स्पर्शो येन सः । तथा तस्यां त्वचि अधिष्ठाने, रोम इन्द्रियं, महीरुहा देवताः, कण्डूतयो विषयाश् च ज्ञेयाः । इति त्वचीन्द्रिय-द्वयं तिष्ठति । अयम् अर्थः—त्वग्-इन्द्रियम् एव बहिः कण्डूति-सहितं संस्पर्शं गृह्णत् रोम-शब्देनोच्यते । तत्र मही-रुहाणां देवतात्वं, अन्तर् बहिश् च स्पर्शं गृह्णत् तद् एव त्वक्-शब्देनोच्यते, तत्र वातो देवता । तथा च वक्ष्यति तृतीये—


    त्वचम् अस्य विनिर्भिन्नां विविशुर् धिष्ण्यम् ओषधीः ।


    अंशेन लोमभिः कण्डूं यैर् असौ प्रतिपद्यते ॥


    निर्भिन्नान्यस्य चर्माणि लोक-पालोऽनिलोऽविशत् ।


    प्राणेनांशेन संस्पर्शं येनासौ प्रतिपद्यते ॥ [भा।पु। ३.६.१८-१९] इति । 

[^२७६]तत्र चर्माणीति चर्मोपलक्षिता त्वग् इत्य् अर्थः । प्राणेनांशेनेति, प्राण-वायु-व्याप्तेन त्वग्-इन्द्रियेणेत्य् अर्थः । बह्व्-ऋच-श्रुतौत्व् एक एवांशो निर्दिष्टः, त्वङ् निरभिद्यत त्वचो लोमानि लोमभ्य ओषधि-वनस्पतयः इति ॥२३॥

 **॥।**

**॥ २.१०.२४ ॥**

**हस्तौ रुरुहतुस् तस्य नाना-कर्म-चिकीर्षया ।**

**तयोस् तु बलवान् इन्द्र आदानम् उभयाश्रयम् ॥**

**श्रीधर-स्वामी (भावार्थ-दीपिका) : **रुरुहतुर् निर्भिन्नौ । बलम् इन्द्रियम्, इन्द्रो देवता, तद्-उभयाश्रयम् आदानं कर्म ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **उभयाश्रयमिन्द्रियदेवताधीनमित्य् अर्थः ॥२४॥

———————————————————————————————————————

**जीव-गोस्वामी (क्रम-सन्दर्भः) : **आदानम् आदीयमानं वस्तु विषय इत्य् अर्थः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तयोर्  हस्तयोर्  बलम् इन्द्रियम्, तद्-युक्त इन्द्रो देवता, उभयाश्रयम् इन्द्रिय-देवताधीनम् आदानं विषयः ॥२४॥

 **॥।**

**॥ २.१०.२५ ॥**

**गतिं जिगीषतः पादौ रुरुहातेऽभिकामिकाम् ।**

**पद्भ्यां यज्ञः स्वयं हव्यं कर्मभिः क्रियते नृभिः ॥**

**श्रीधर-स्वामी (भावार्थ-दीपिका) : **अभिकामिकाम् अभीष्टां हिताम् इत्य् अर्थः । पद्भ्यां सह यज्ञो विष्णुर् एव स्वयं तद्-अधिष्ठातृ-रूपेण स्थितः । कर्मभिर् इति गत्य्-आख्या कर्म-शक्तिर् इन्द्रियम् उक्तम् । हव्यं क्रियत इति गति-प्राप्यं यज्ञार्थं द्रव्यं विषय इत्य् उक्तम् । नृभिर् इति व्यष्टि-जीवेष्व् अपीयम् एव रीतिर् इति दर्शयन्न् अराधिकारित्वं यज्ञादीनां दर्शयति ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **यज्ञो विष्णुशक्त्याविष्टो देवताविशेषः । स्वयम् इति तस्याप्यन्यदेवापेक्षया प्राधान्यमाह—गतिं गमनं जिगीषत इति धात्वर्थस्याविवक्षितत्वादिच्छत इत्य् अर्थः । यद्यपि गुणः प्रकृत्यर्थोऽन्यत्र सात् इत्यनुभूतिना सन्नन्ते प्रकृत्यर्थस्यैव प्राधान्यमुक्तं तथाप्यस्य शास्त्रस्य छन्दोरूपत्वात्प्रत्ययार्थस्यापि प्राधान्यमत्र न दोषायेति ॥२५॥

———————————————————————————————————————

**जीव-गोस्वामी (क्रम-सन्दर्भः) : **गतिम् इति । जिगीषतो वशीकर्तुम् इच्छतः अतः पद्भ्याम् इति पूर्ववत् पञ्चम्य् एव । यज्ञो विष्णु-शक्त्य्-आविष्ट-रूपा काचिद् देवता स्वयम् इति तथापि सर्वतः प्राधान्य-विवक्षया यत्र च सति नृभिः कर्तृभिः कर्मभिः कृत्वा हव्यं क्रियते कर्मभिर् इति बहुत्वं तद्-वृत्ति-भेदापेक्षया हव्यम् इति मुख्यत्वेनोक्तं सर्वम् अप्य् आहवनीयं तु ज्ञेयम्, तद्-अर्थम् एव तत्र तत्र गमनात् ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गतिं गमनम् । जिगीषत इति धात्व्-अर्थस्याविवक्षितत्वाद् इच्छत इत्य् अर्थः । अभिकामिकाम् अभीष्टाम् । यज्ञो विष्णु-शक्त्य्-आविष्टो देवता, पद्भ्यां पदोः तद्-अधिष्ठातृ-रूपेण स्थित इत्य् अर्थः । कर्मभिर् इति गत्य्-आख्य-कर्म-शक्तिर् इन्द्रियम् उक्तम् । कर्मभिर् इन्द्रियेण हव्यं क्रियत इति हवनीयं द्रव्यं देशान्तर-स्थं गति-प्राप्यं क्रियते इति विषय उक्तः । नृभिर् इति व्यष्टि-जीवेष्व् इयम् एव रीतिः सर्वत्र, तथा सर्व एव विषयाः शास्त्र-विहिता एव ग्राह्या इति बोधितम् ॥२५॥

 **॥।**

**॥ २.१०.२६ ॥**

**निरभिद्यत शिश्नो वै प्रजानन्दामृतार्थिनः ।**

**उपस्थ आसीत् कामानां प्रियं तद्-उभयाश्रयम् ॥**

**श्रीधर-स्वामी (भावार्थ-दीपिका) : **प्रजा अपत्यम् आनन्दो रतिर् अमृतं स्वर्गादि तद्-अर्थिनः । शिश्नोऽधिष्ठानम् उपस्थम् इन्द्रियं प्रजापतिश् चासीद् इति ज्ञेयम् । तद्-उभयाश्रयं कामानां सम्बन्धि प्रियं सुखम् ॥२६॥

———————————————————————————————————————

**जीव-गोस्वामी (क्रम-सन्दर्भः) : **प्रजानन्दामृतानि विषयाः । तत्रानन्द-शब्देन तद्-धेतवः स्त्रिय एव उच्यन्ते । तत्र च स्त्रीणां विषयत्वं साक्षात्त्वेन भोग्यत्वात् अन्ययोस् तु तद्-उत्पाद्यतया भोग-हेतुत्वात् । स्वर्गादिकं च गार्हस्थ्य-धर्म-मय-प्रजा-स्त्री-परिकराद् उत्पाद्यं भवति ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रजा अपत्यम् । आनन्दो रतिः । अमृतं स्वर्गादि, तद्-अर्थिनः । शिश्नो ‘धिष्ठानम् । उपस्थम् इन्द्रियम् । प्रजापतिर् देवता ज्ञेयः । कामानां श्री-सम्भोगानां सम्बन्धि, प्रियं सुखं विषयः, तद् उभयाश्रयम् इन्द्रिय-देवताधीनम् ॥२६॥

 **॥।**

**॥ २.१०.२७ ॥**

**उत्सिसृक्षोर् धातु-मलं निरभिद्यत वै गुदम् ।**

**ततः पायुस् ततो मित्र उत्सर्ग उभयाश्रयः ॥**

**मध्वाचार्यः (भागवत-तात्पर्यम्) : **

मलादिकं कदाचित् तु ब्रह्मा लोकाभिपत्तये ।


        आत्मनो निर्ममे कामात् सर्वेषाम् अभवत् ततः ।


    वशित्वात् तस्य दिव्यत्वाद् इच्छया भवति प्रभोः ॥ इति च ॥२७॥

———————————————————————————————————————

**श्रीधर-स्वामी (भावार्थ-दीपिका) : **धातु-मलं भुक्तान्नादीनाम् असारांशं त्यक्तुम् इच्छोः । गुद-पायु-मित्रोत्सर्गा अधिष्ठानेन्द्रिय-देवता-विषयाः ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **अत्रानन्दशब्देन तद्धेतवः स्त्रिय एवोच्यन्ते तत्र च स्त्रीणां विषयत्वं साक्षात्तेन भोग्यत्वात् । अन्ययोस्तु तदुत्पाद्यतया भोगहेतुत्वात् । स्वर्गादिकं च गार्हस्थ्यधर्ममयप्रजास्त्रीपरिकरतदुत्पाद्यं भवति तदुभयाश्रयं कामसुखमिन्द्रियदेवताधीनम् ॥२६-२७॥

———————————————————————————————————————

**जीव-गोस्वामी (क्रम-सन्दर्भः) : **उत्सर्ग उत्सृज्यमानं मलम् ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धातु-मलं भुक्तान्नादीनाम् असारांशं त्यक्तुम् इच्छोः । गुदम् अधिष्ठानम् । पायुर् इन्द्रियम् । मित्रो देवता । उत्सर्गो विषयः ॥२७॥

 **॥।**

**॥ २.१०.२८ ॥**

**आसिसृप्सोःपुरः पुर्या नाभि-द्वारम् अपानतः ।**

**तत्रापानस् ततो मृत्युः पृथक्त्वम् उभयाश्रयम् ॥**

**श्रीधर-स्वामी (भावार्थ-दीपिका) : **पुर्या देहात् पुरो देहान्तराणि आसिसृप्सोः सर्वतो गन्तुम् इच्छोः । नाभि-द्वारं निरभिद्यतेत्य् अनुषङ्गः । अपानतोऽपगच्छतः । पृथक्त्वं मरणम् । नाभ्य्-आदीन्य् अधिष्ठानादीनि । नाभ्यां हि प्राणापानयोर् बन्ध-विश्लेषे मृत्युर् इति प्रसिद्धम् ॥२८॥

———————————————————————————————————————

**जीव-गोस्वामी (क्रम-सन्दर्भः) : **आसिसृप्सोर् अपानत इति । विशेषण-द्वयं क्रियेच्छा-क्रिययोर् भेदेन । पृथक्त्वम् इतीन्द्रिय-देवताश्रयं मरणम् इति शेषः ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पुर्या देहात् पुरो देहान्तराणि आसिसृप्सोः सर्वतो गन्तुम् इच्छोः । अपानतोऽपान-मार्गेण उपलक्षणम् इदं प्राण-मार्गेण च, प्राणापानयोर् बन्ध-विश्लेषे मृत्युर् इति प्रसिद्धेः । नाभि-द्वारम् अधिष्ठानं, अपान इन्द्रियं, मृत्युर् देवता, पृथक्त्वं मरणं विषयः ॥२८॥

 **॥।**

**॥ २.१०.२९ ॥**

**आदित्सोर् अन्न-पानानाम् आसन् कुक्ष्य्-अन्त्र-नाडयः ।**

**नद्यः समुद्राश् च तयोस् तुष्टिः पुष्टिस् तद्-आश्रये ॥**

**श्रीधर-स्वामी (भावार्थ-दीपिका) : **अन्न-पानानाम् आदित्सोः संग्रहेच्छोः कुक्षिश् चान्त्राणि च नाड्यश् चासन् । तत्र कुक्षिर् अधिष्ठानम् । अन्त्राण्य् अन्न-संग्रहे करणम् इन्द्रिय-स्थानीयम् । नाड्यस् तु पानं ग्रहे । तयोर्  नाड्य्-अन्त्र-वर्गयोः क्रमेण नद्यः समुद्राश् च देवते । तुष्टिर् उदर-भरणं, पुष्टिस् तु रस-परिणामतः स्थौल्यम् । तद्-आश्रये[^२७७] तद्-उभय-निमित्ते । तत्रान्न-संग्रहेच्छोः कुक्ष्य्-अन्त्र-समुद्र-तुष्टय इति चतुष्टयम् । पेय-संग्रहेच्छोः कुक्षि-नाडी-नदी-पुष्टय इति विवेकः ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **ततोऽनन्तरम् । अपानतोऽपानमार्गेण उपलक्षणम् इदं प्राणमार्गेणोत्पन्नस्यापि नाभिद्वारमधिष्ठानमपान इन्द्रियं मृत्युर्देवता मरणं विषयः ॥२८-२९॥

———————————————————————————————————————

**जीव-गोस्वामी (क्रम-सन्दर्भः) : **आदित्सोर् इति । अन्न-पानानि विषयाः पानानि पानीयानि । तुष्टि-पुष्टी द्वे द्वयोर् अपि प्रत्येकं क्रिये ज्ञेये ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्न-पानानाम् आदित्सोः संग्रहेच्छोः कुक्षिश् चान्त्राणि च नाड्यश् चासन् । तत्र कुक्षिर् अधिष्ठानम् । अन्त्राण्य् अन्न-संग्रहे करणम् इन्द्रिय-स्थानीयम् । नाड्यस् तु पान-सङ्ग्रहे इन्द्रियं, तयोर्  नाड्य्-अन्त्र-वर्गयोः क्रमेण नद्यः समुद्राश् च देवते । तुष्टिर् उदर-भरणं, पुष्टिस् तु रस-परिणामतः स्थौल्यम् । क्रमेणैतौ विषयौ, तद्-आश्रयेइन्द्रिय-देवताधीने तुष्टि-पुष्टी ॥२९॥

 **॥।**

**॥ २.१०.३० ॥**

**निदिध्यासोर् आत्म-मायां हृदयं निरभिद्यत ।**

**ततो मनश् चन्द्र इति सङ्कल्पः काम एव च ॥**

**श्रीधर-स्वामी (भावार्थ-दीपिका) : **निदिध्यासोर् नितरां चिन्तयितुम् इच्छोः । कामोऽभिलाषः । हृदय-मनश् चन्द्र-संकल्पा अधिष्ठानादयः ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **मायां मायिकं वस्तु च संकल्पस्तत्तत्पदार्थचिन्तनं कामस्तत्तद्विषयाभिलाषः हृदयमधिष्टानं मन इन्द्रियं चन्द्रो देवता संकल्पो विषयः । तत्र हृदयमेवाधिष्ठानं चित्ताहंकारबुद्धय इतींन्द्रियाणि तद्देवताश् च वासुदेवरुद्रब्रह्माणस्तृतीयस्कन्धाज्ञेयाः । तदेवमष्टादशेन्द्रियाणि प्रसिद्धान्येकादशैव ज्ञेयानि  ॥३०॥

———————————————————————————————————————

**जीव-गोस्वामी (क्रम-सन्दर्भः) : **निदिध्यासोर् इति । मनो-जन्मनः पूर्वम् अपीच्छा मनसः कारणावस्थाम् अवलम्ब्य जायते । आत्म-मायाम् आत्म-विषयिकां स-कार्यां मायां विषयोऽत्र आत्म-मायैव, काम-सङ्कल्पौ त्व् इच्छा-क्रिये ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आत्मनो मायां मायिकं च वस्तु निदिध्यासोश् चिन्तयितुम् इच्छोः । हृदयम् अधिष्ठानं, मन इन्द्रियं, चन्द्रो देवता, सङ्कल्पाभिलाषाद्या विषयाः, अत्र हृदय एवाधिष्ठाने, चिन्ताहङ्कार-बुद्धयः इन्द्रियाणि, तद्-देवताश् च वासुदेव-रुद्र-ब्रह्माणः, देवताः तृतीय-स्कन्धाज् ज्ञेयाः । तद् एवम् अष्टादशेन्द्रियाणि प्रसिद्धान्य् एकादशैव ज्ञेयानि ॥३०॥

 **॥।**

**॥ २.१०.३१ ॥**

**त्वक्-चर्म-मांस-रुधिर- मेदो-मज्जास्थि-धातवः ।**

**भूम्य्-अप्-तेजोमयाः सप्त प्राणोव्योमाम्बु-वायुभिः ॥**

**श्रीधर-स्वामी (भावार्थ-दीपिका) : **तद् एवम् अधिदैवादि-भेदं विभज्योक्त्वा तद्-अंश-भूतानां धात्व्-आदीनं स्वरूपम् आह—त्वग् इति द्वाभ्याम् । त्वक् स्थूलम् । चर्म तद्-उपरि स्थितं सूक्ष्मम् । त्वग्-आदयोऽस्थ्य्-अन्ता द्वन्द्वैकवद् भावेन निर्दिष्टाः सप्त ये धातवस् ते भूम्य्-अप्-तेजो-मयाः । तेषां च पाञ्च-भौतिकत्वेऽपि वाय्व्-आकाशयोर् आहारादि-रूपेण संवर्धकत्वाभावाद् एवम् उक्तम्[^२७८] ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **व्योमाम्बुभ्यां पुष्टा वायव एव प्राण इत्य् अर्थः । तृतीयाबहुवचनमार्षम्  ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अधिदैवादि-भेदं विभज्योक्त्वा तद्-अंश-भूतानां धात्व्-आदीनं स्वरूपम् आह—त्वग् इति द्वाभ्याम् । त्वक्-चर्मणोः स्थौल्य-सौक्ष्म्याभ्यां भेदः कल्प्यः । त्वग्-आदयोऽस्थ्य्-अन्ता ये सप्त धातवो भूम्य्-अप्-तेजो-मयाः, तेषां च पाञ्च-भौतिकत्वेऽपि वाय्व्-आकाशयोर् आहारादि-रूपेण संवर्धकत्वाभावाद् एवम् उक्तम् । प्राण इति व्योमाम्बुभ्यां पुष्टा वायवः प्राण इत्य् अर्थः । तृतीया-बहु-वचनम् आर्षम् ॥३१॥

 **॥।**

**॥ २.१०.३२ ॥**

**गुणात्मकानीन्द्रियाणि भूतादि-प्रभवा गुणाः ।**

**मनः सर्व-विकारात्मा बुद्धिर् विज्ञान-रूपिणी ॥**

**श्रीधर-स्वामी (भावार्थ-दीपिका) : **गुणात्मकानि गुणेषु शब्दादिष्व् आत्मा येषाम्, विषयाभिमुख-स्वभावानीत्य् अर्थः । गुणाः शब्दादयः । भूतादिर् अहंकारस् ततः प्रकर्षेण भवन्तीति तथा । अहंकार-कल्पित-शोभन-स्वभावाः, न तु वस्तुतस् तथेत्य् अर्थः । अत्र हेतुः—यतो मन एव सर्व-विकाराणाम् आत्मा[^२७९] स्वरूपम् । तामसेष्व् एव विषयेषु संकल्प-विकल्प-मात्रं करोति, न तु हेयोपादेय-विवेकम् । बुद्धिस् तु तथाभूतार्थ-विज्ञान-रूपिणी नतु परमार्थ-ग्राहिणीति वैराग्यार्थम् उक्तम् । अनेनैव बुद्धि-मनसोः स्वरूपं चोक्तम् ॥३२॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति वस्तुतः शब्दादीनां बन्धकत्वाच्छोभनता नास्तीति भावः। अत्र गुणानामशोभनत्वे मन एव सर्वविकारान्संजीवयतीति भावः । तामसेष्वेव विषयेषु संकल्पविकल्पं करोति न तु हेयोपादेयविवेकं बुद्धिस् तु तथाभूतार्थविज्ञानरूपिणी न तु परमार्थप्राहिणी अनेन बुद्धिमनसोः स्वरूपं चोक्तम् । सन्दर्भस्तु विकारा हर्षदुःखादयः। विज्ञानं विवेकशक्तिः । बुद्धीद्रियमनःप्राणान् इत्याद्युक्तेः। पारमार्थिक्यपि सा भवतीति ज्ञेयम् ॥३२॥

———————————————————————————————————————

**जीव-गोस्वामी (क्रम-सन्दर्भः) : **प्रसङ्गाद् इन्द्रियाणां लक्षणम् आह—गुणात्मकानीति । गुणेषु विषयेषु आत्मा स्वभाव औत्पत्तिकः सम्बन्धो येषां विकारा हर्ष-दुःखादयः, विज्ञानं विवेक-शक्तिः, बुद्धीन्द्रिय-मनः-प्राणान् [भा।पु। १०.८७.२] इत्य् आद्य् उक्तेः पारमार्थिक्य् अपि सा भवतीति ज्ञेयम् ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गुणात्मकानि गुणेषु शब्दादिष्व् आत्मा प्रवृत्ति-स्वभावो येषाम्, तानि विषयाभिमुख-स्वभावानीत्य् अर्थः । गुणाः शब्दादयः । भूतादिर् अहंकारः । ततः प्रकर्षेण भवन्तीति तथा । सर्व-विकाराणाम् आत्मा सर्वान् विकारान् मन एव सञ्जीवयतीत्य् अर्थः । विज्ञानं विवेक-शक्तिस् तद्-रूपिणी, अनेन बुद्धि-मनसोः स्वरूपं चोक्तम् ॥३२॥

 **॥।**

**॥ २.१०.३३ ॥**

**एतद् भगवतो रूपं स्थूलं ते व्याहृतं मया ।**


    **मह्य्-आदिभिश्**[^२८०]** चावरणैर् अष्टभिर् बहिर् आवृतम् ॥**

**मध्वाचार्यः (भागवत-तात्पर्यम्) : **

स्थूलं भगवतो रूपं ब्रह्म-देह उदाहृतः ।


    तत्-तन्त्रत्वाच् च सूक्ष्मं च शङ्ख-चक्र-गदाधरम् ॥ इति च अध्यात्मे ॥३३॥

———————————————————————————————————————

**श्रीधर-स्वामी (भावार्थ-दीपिका) : **उपसंहरति—एतद् इति । प्रकृत्या सहाष्टभिः ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **मह्य्-आदिभिः पृथिव्य्-अप्-तेजो-वाय्व्-आकाश-महद्-अहंकार-प्रकृत्य्-आख्यैः प्रत्येकं दश-दश-गुणोत्तरैः  ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्थूलं समष्टि-संज्ञं, मह्य्-आदिभिर् इति महा-समष्टि-संज्ञं महा-स्थूलम् ॥३३॥

 **॥।**

**॥ २.१०.३४ ॥**

**अतः परं सूक्ष्मतमम् अव्यक्तं निर्विशेषणम् ।**

**अनादि-मध्य-निधनं नित्यं वाङ्-मनसः परम् ॥**

**मध्वाचार्यः (भागवत-तात्पर्यम्) : **निर्विशेषणं निरतिशयं, अस्य काव्यस्य कवयो न समर्था विशेषण इतिवत् ॥३४॥

———————————————————————————————————————

**श्रीधर-स्वामी (भावार्थ-दीपिका) : **स्थूलम् उक्त्वा सूक्ष्मं समष्टि-लिङ्ग-शरीरम् आह । अतः परमस्य कारण-भूतं सूक्ष्मम् अतीन्द्रियम् । यतोऽव्यक्तम्[^२८१] । तत् कुतः ? यतो निर्विशेषणम्[^२८२] अनादि-मध्य-निधनम् उत्पत्ति-स्थिति-लय-शून्यम् । नित्यं सदैक-रूपम्, अपक्षयादि-शून्यम् इत्य् अर्थः । अत एव वाक् च मनश् चेति द्वन्द्वैक्यम् । तस्मात् परम् ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **अतः स्थूलात् । अस्य स्थूलस्य । तदव्यक्तत्वम् । निर्विशेषणं वर्णाकारादिशून्यम् । यदेव स्थूलेन सह व्यष्टिपूत्पत्त्यादियुक्तं न भवतीत्य् आह--अनादीति । अतस्तदपेक्षया नित्यम् अपि निर्विशेषणत्वाद् एव वाङ्ममनसात्परमत एव सूक्ष्मतममत एवं चाव्यक्तं सूक्ष्मतममित्य्-उक्त्या सूक्ष्ममतिसूक्ष्मं चेति द्वितयं लभ्यतेऽत्र सूक्ष्मं लिङ्गशरीरमतिसूक्ष्मं मायारूपं निर्विशेषणमित्य्-आदिभिश्चतुर्भिविशेषणैरुक्तम् ॥३४॥

———————————————————————————————————————

**जीव-गोस्वामी (क्रम-सन्दर्भः) : **अतः परम् इति । निर्विशेषणं वर्णाकारादि-शून्यं यद् एव व्यष्टिषु स्थूलेन सहोत्पत्त्य्-आदि-युक्तं न भवतीत्य् आह—अनादीति । अतस् तद्-अपेक्षया नित्यम् अपि निर्विशेषणत्वाद् एव वाङ्-मनसः परम् । अत एव सूक्ष्मतमम् । अत एव चाव्यक्तम् ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्थूलम् उक्त्वा सूक्ष्मम् आह—अत इति । सूक्ष्मतमम् इत्य् अनेनैव सूक्ष्मम् अतिसूक्ष्मं चेति द्वितीयं लभ्यते, अत्र लिङ्ग-शरीरम् अतिसूक्ष्मं माया-रूपं निर्विशेषणम् इत्य् आदिभिश् चतुर्भिर् विशेषणैर् उक्तम् ॥३४॥

 **॥।**

**॥ २.१०.३५ ॥**

**अमुनी भगवद्-रूपे मया ते ह्य् अनुवर्णिते ।**

**उभे अपि न गृह्णन्ति माया-सृष्टे विपश्चितः ॥**

**मध्वाचार्यः (भागवत-तात्पर्यम्) : **माया-सृष्टे जगति, ये अविपश्चितः ॥३५॥

———————————————————————————————————————

**श्रीधर-स्वामी (भावार्थ-दीपिका) : **उपासनार्थं भगवत्य् आरोपितं रूप-द्वयम् अपवदति—अमुनी इति । न गृह्णन्ति वस्तुतो नाङ्गीकुर्वन्ति । यतो माया-सृष्टे ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **अमुनि इति द्वि-वचनं स्थूलयोः समष्टि-व्यष्ट्योर्-ऐक्यात् सूक्ष्मयोर् अप्य् ऐक्यात् । न गृह्णन्ति प्राप्यत्वेन न स्वीकुर्वन्ति किन्तूपासनार्थं प्रथम-दशायाम् एव, यतो माया-सृष्टे । तृतीयम् अतिसूक्ष्मं यत् तत् तु कारणं मायैव । किन्तु विपश्चितः शुद्धि-भक्तिमन्तः प्रथम-दशायाम् अपि न एव गृह्णन्ति, किन्तु राम-कृष्ण-नारायण-नृसिंहादि-रूपं शुद्ध-सत्वम् एव साध्य-साधन-दशायां गृह्णन्तीति ॥३५॥

———————————————————————————————————————

**जीव-गोस्वामी (परमात्म-सन्दर्भः, ५७): **तद् एवं भगवतो रूपम् [भा।पु। ३.२६.५२] इत्य् उक्तेस् तस्यापि प्राग्वद् अप्राकृतत्वम् आपतति, तन्-निषेधायाह—अमुनीति । **अमुनी** अमू उपासनार्थं भगवत्य् आरोपिते जगद्-आत्मके स्थूल-सूक्ष्माख्ये विराट्-हिरण्यगर्भापर-पर्याये समष्टि-शरीरे ये **मया** तुभ्यम् **अनुवर्णिते ते उभे अपि विपश्चितो न गृह्णन्ति**, वस्तुतया नोपासते, किं तर्हि तदीय-बहिरङ्गाधिष्ठानतयैव ? इत्य् अर्थः[^२८३] । तद् उक्तं वैष्णवे—


    यद् एतद् दृश्यते मूर्तम् एतज् ज्ञानात्मनस् तव । 


    भ्रान्ति-ज्ञानेन पश्यन्ति जगद्-रूपम् अयोगिनः ॥ [वि।पु। १.४.३९] इति । 

_एतन् मूर्तं जगद् भ्रान्ति-ज्ञानेन_ एव _तव रूपं_ जानन्तीत्य् अर्थः । श्रुतिश् च—नेदं यद् इदम् उपासते [केन।उ। १.४] इति, यद् इदं जगद् उपासते प्राणिनः, नेदं ब्रह्म इति श्री-रामानुज-भाष्यम् । अत एव न गृह्णन्तीत्य् अत्र हेतुः—**माया-सृष्टे,** न तु स्वरूप-शक्ति-प्रादुर्भाविते । अनेन चतुर्भुजादि-लक्षणस्य साक्षाद्-रूपस्य मायातीतत्वम् अपि व्यक्तम् । अत्रास्य जगतो मायामयस्य पुरुष-रूपत्वे पुरुष-गुणावताराणां विष्ण्व्-आदीनां सत्त्वादि-मयास् तद्-अंशा रूपाणीति ज्ञेयम् । तान्य् अपेक्ष्य चोक्तं मार्कण्डेये—


    विष्णुः शरीर-ग्रहणम् अहम् ईशान एव च ।


    कारितास् ते यतोऽतस् त्वां कः स्तोतुं शक्तिमान् भवेत् ॥ इति ।

_शरीर_-शब्दस्य तत्-तन्-निज-शरीर-वाचित्वे तु तद्-ग्रहणात् पूर्वं विष्ण्व्-आदि-भेदासम्भवात् तन्-निर्देशानुपपत्तेः ॥३५॥

———————————————————————————————————————

**जीव-गोस्वामी (क्रम-सन्दर्भः) : **अमुनी अमू ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उपासनार्थं भगवत्य् आरोपितं रूप-द्वयम् अपवदति । अमुनीति द्वि-वचनं स्थूलयोः समष्टि-महा-समष्ट्योर् ऐक्यात् सूक्ष्मयोर् अप्य् ऐक्यात् । न गृह्णन्ति प्राप्यत्वेन न स्वीकुर्वन्ति । किन्तु उपासनार्थं प्रथम-दशायाम् एव, यतो माया-सृष्टे । तृतीयम् अतिसूक्ष्मं यत् तत् तु कारणं मायैव । किं च, विपश्चितः शुद्ध-भक्तिमन्तः प्रथम-दशायाम् अपि नैव गृह्णन्ति, किन्तु राम-कृष्ण-नारायण-नृसिंहादि-रूपं शुद्ध-सत्त्वम् एव साधन-साध्य-दशयोर् गृह्णन्ति ॥३५॥

 **॥।**

**॥ २.१०.३६ ॥**

**स वाच्य-वाचकतया भगवान् ब्रह्म-रूप-धृक् ।**

**नाम-रूप-क्रिया धत्ते सकर्माकर्मकः परः ॥**

**मध्वाचार्यः (भागवत-तात्पर्यम्) : **

नामैव वाचकत्वेन नाम-रूप-क्रिया अपि ।


    वाच्यत्वेन हरिर् देवो नियामयति चैक-राट् ॥ इति च ।


    कर्तृत्वात् तु स-कर्मासौ निष्फलत्वाद् अकर्मकः ॥ इति च ॥३६॥

———————————————————————————————————————

**श्रीधर-स्वामी (भावार्थ-दीपिका) : **यद् रूप-गुण-कर्मकः [भा।पु। २.९.३०] इति यद् उक्तं भगवता ब्रह्माणं प्रति तत् प्रपञ्चयितुं ब्रह्मादि-रूपाणि तत्-कर्माणि चाह—स इत्य्-आदिना इत्थंभावेनेत्य् अतः प्राक्तनेन ग्रन्थेन । स भगवान् ब्रह्म-रूप-धृक् सन् वाच्य-वाचकतया नमानि वाच्यतया रूपाणि क्रियाश् च धत्ते, सृजतीत्य् अर्थः । मायया स-कर्मा स-व्यापारः सन् वस्तुतस् त्व् अकर्मकः ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **अथ व्यष्टीनां स्थिति-संहारान् आह—स इत्य् आरभ्येत्थम् भावेत्य् अन्तेन । स महद्-आदि-स्रष्टा पुरुषः । परः परमेश्वरः । अकर्मकः प्राकृत-क्रिया-हीनोऽपि ब्रह्म-रूप-धृक् सन्, सकर्मा स-व्यापारः, वक्ष्यमाणानां व्यष्टि-जीवानां धत्ते सृजतीत्य् अर्थ इति । धातूनामनेकार्थत्वात् सर्जनेऽपि दधातिः प्रयुक्त इति भावः । अत्र सन्दर्भेण अत एव तत्-सम्बन्धि-सर्वम् अपि भगवद्-रूपत्वेनैव कल्पितम् इत्य् अवतरणिकाम् उक्त्वा यद्-रूप-गुण-कर्मक इत्य् अत्र त्व-प्राकृतानि चतुः-श्लोक्यां श्री-भगवता प्रतिज्ञातानि स्वयम् एव दर्शितानीति व्याख्यातम् एव ॥३६॥

———————————————————————————————————————

**जीव-गोस्वामी (क्रम-सन्दर्भः) : **अत एतत्-सम्बन्धि सर्वम् अपि भगवद्-रूपत्वेनैव कल्पितम् इत्य् आह—स वाच्येति । यद्-रूप-गुण-कर्मक इत्य् अत्र तु अप्राकृतानि चतुः-श्लोक्यां श्री-भगवता प्रतिज्ञातानि स्वयम् एव दर्शितानीति व्याख्यातम् एव ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ व्यष्टिनां सृष्टि-स्थिति-संहारान् आह—स इत्य्-आदिना इत्थं-भावेत्य् अन्तेन । स महद्-आदि-स्रष्टा पुरुषः । परः परमेश्वरः । अकर्मकः प्राकृत-क्रिया-हीनोऽपि ब्रह्म-रूप-धृक् सन्, सकर्मा स-व्यापारः, वाच्य-वाचकतया वाच्यतया रूपाणि क्रियाश् च, वाचकतया नामानि, वक्ष्यमाणानां व्यष्टि-जीवानां धत्ते सृजति ॥३६॥

 **॥।**

**॥ २.१०.३७-३९ ॥**

**प्रजा-पतीन् मनून् देवान् ऋषीन् पितृ-गणान् पृथक् ।**

**सिद्ध-चारण-गन्धर्वान् विद्याध्रासुर-गुह्यकान् ॥**


    **किन्नराप्सरसो नागान् सर्पान् किंपुरुषोरगान्**[^२८४]** ।**

**मातृ-रक्षः-पिशाचांश् च प्रेत-भूत-विनायकान् ॥**

**कूष्माण्डोन्माद-वेतालान् यातुधानान् ग्रहान् अपि ।**

**खगान् मृगान् पशून् वृक्षान् गिरीन् नृप सरीसृपान् ।**

**द्वि-विधाश् चतुर्-विधा येऽन्ये जल-स्थल-नभौकसः ॥**

**मध्वाचार्यः (भागवत-तात्पर्यम्) : **प्रजापत्य्-आदीन् धत्ते ॥३७-३९॥

———————————————————————————————————————

**श्रीधर-स्वामी (भावार्थ-दीपिका) : **एतत् प्रपञ्चयति—**प्रजापतीन्**[^२८५] इति सार्धैस् त्रिभिः । द्वितीयान्तानां धत्त इत्य् अनेनान्वयः । तत्र प्रजा-पत्य्-आदीनि नामानि तत्-तद्-वाच्यानि रूपाणि तत्-तत्-कर्माणि च ज्ञेयानि पृथक् तत्-तद्-अवान्तर-भेदेन ॥३७-३८॥

गिरीन् इत्य् अस्यानन्तरं नृपेति सम्बोधनम् । द्वि-विधाः स्थावर-जङ्गम-रूपेण । चतुर्-विधाः जरायुजाण्डज-स्वेदजोद्भिज्ज-रूपेण । जल-स्थल-नभांस्य् ओकांसि येषां तान् अपि धत्त इति पूर्वेणान्वयः ॥३९॥ 

———————————————————————————————————————

**वंशीधरः (भावार्थ-दीपिका-प्रकाशः) : **एतद् बहु-रूप-गुण-कर्मकत्वम् । सार्ध-त्रिकस्यान्वयः । प्रजापतीन् दक्षादीन्। मनून् स्वायंभुवादीन् । देवान् इन्द्रादीन् । ऋषीन् मरीच्यादीन् । पितृ-गणान् अर्यमादीन् । सिद्धान् कपिलादीन् । चारणान् सुज्ञादीन् गन्धर्वांश्चित्ररथादीन् । विद्याघ्रान् सुदर्शनादीन् । असुरान् नमुच्यादीन् । गुह्यकान्कामुकादीन्  ॥ किन्नरान् मर्कटादीन् । अप्सरसो मञ्जुघोषाद्याः ।  नाग-सर्पोरगाणाम् अवान्तर-भेदो हि सर्प-सिद्धान्त-ग्रन्थाज्ञेयः । नागाश् शेषाद्याः । सर्पास् तक्षकाद्याः । उरगाः कुण्डधराद्याः । किंपुरुषाः वनचर-पुरुषाद्याः । मातरो ब्राह्यद्याः । रक्षांसि सुमाल्यादीनि । पिशाचा घण्टाकर्णाद्याः । प्रेता दुर्मरणमृताः । भूता भृङ्ग्याद्या रुद्रगणाः । विनायका विघ्न-विशेषाः ॥ कूष्माण्डाः स्वट्बलादयः । उन्मादाः कालकर्गादयः । वेतालाः सुवेगाद्याः शिव-गण-विशेषाः । यातुधाना रक्षोभेदा मृगकर्णाद्याः । ग्रहा बाल-ग्रहाः पूतनाद्या वृद्ध-ग्रहा वैरूप्याद्यास् सूर्याद्या वा । खगा गरुडाद्याः । मृगा हरिणाद्याः पशवो गवाद्याः । वृक्षा अश्वत्थाद्याः । गिरयो मेर्वाद्या ः। सरीसृपाः सहस्र-पादाद्याः । हे नृपेति । राज्ञां हि नृपालन-प्रसङ्गेन सर्वं ज्ञात-प्रायं भवतीति भावः ॥३७-३९॥

———————————————————————————————————————

**जीव-गोस्वामी (क्रम-सन्दर्भः) : **प्रजापतीन् इति सार्ध-त्रिकम् ॥३७-३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तान् एव दर्शयति—प्रजापतीनिति । द्वितीयान्तानां धत्त इत्य् अनेनान्वयः । नृपेति सम्बोधनम् । द्वि-विधाः स्थावर-जङ्गम-रूपेण । चतुर्-विधाः जरायुजाण्डज-स्वेदजोद्भिज्ज-रूपेण । त्रिविधाश् च जल-स्थल-नभौको-रूपेण, येऽन्ये तान् अपि धत्त इति पूर्वेणान्वयः ॥३९॥

 **॥।**

**॥ २.१०.४०-४१ ॥**

**कुशलाकुशला मिश्राः कर्मणां गतयस् त्व् इमाः ।**

**सत्त्वं रजस् तम इति तिस्रः सुर-नृ-नारकाः ॥**


    **तत्राप्य् एकैकशो**[^२८६]** राजन् भिद्यन्ते गतयस् त्रिधा ।**

**यदैकैकतरोऽन्याभ्यां स्व-भाव उपहन्यते ॥**

**मध्वाचार्यः (भागवत-तात्पर्यम्) : **

तामसास् तामसा दैत्याः प्रधाना देव-शत्रवः ।


        तामसा राजसास् तेषाम् अनुगास् तेषु सात्त्विकाः ॥


        अनाख्यातासुराः प्रोक्ता मानुषा दुष्ट-चारिणः ।


        राजसास् तामसाश् चैव मध्या राजस-राजसाः ॥


        राजसाः सात्त्विकास् तत्र मानुषेषूत्तमा गणाः ।


        देवाः पृथग्-अनाख्याताः स्मृताः सात्त्विक-तामसाः ॥


        अतात्त्विकास् तथाख्याताः स्मृताः सात्त्विक-राजसाः ।


        सात्त्विकाः सात्त्विकास् तत्र तात्त्विकाः परिकीर्तिताः ॥


        तेषां च सात्त्विकाः शेष-गरुत्म-रुद्र-तत्-स्त्रियः ।


        ततोऽपि देवी ब्रह्माणी ब्रह्मा चैव ततः स्वयम् ॥


        सात्त्विकेषु त्रिषु यदा त्व् एकस्य प्रतिबाधनम् ।


        रजस्-तमोभ्यां विष्णुर् हि तदा प्रादुर्भवत्य् अजः ।


    राजसांश् तामसान् हत्वा सात्त्विकान् वधयिष्यति ॥ इति स्कान्दे ॥४०-४१॥

———————————————————————————————————————

**श्रीधर-स्वामी (भावार्थ-दीपिका) : **यच् च राज्ञा पृष्टं यावत्यः कर्म-गतयो यादृशीर् द्विज-सत्तं [भा।पु। २.८.१३]इति तस्यापि प्रसङ्गाद् अनेनैवोत्तरम् आह । कुशला उत्तमाः, अकुशला नीचाः । मिश्रा इति पदान्तरम् । मिश्रा मध्यमाः । कर्मणां पुण्य-पाप-मिश्राणां गतयः फलानि ।

सत्त्वादि-भेदेन कर्म-गति-वैचित्र्यं प्रपञ्चयति—सत्त्वम् इति सार्धेन । सत्त्वादयस् तिस्रो गतयः । सुरादि-शब्दा ऋस्य्-आदीनाम् उपलक्षणार्थाः । अन्याभ्यां गुणाभ्यां स्वभावो गुणः उपहन्यतेऽनुविध्यते[^२८७] ॥४०-४१॥

———————————————————————————————————————

**वंशीधरः (भावार्थ-दीपिका-प्रकाशः) : **ननु कथम् एवं विषयान् सृजति ? तत्राह—इमाः कर्मणां गतयः । कुशलाः पुण्य-फल-रूपाः, अकुशलाः पाप-फल-रूपाः । मिश्रास् तद्-उभय-रूपाः, जीवाः प्रतिस्वकर्मानुरूपाः गतीः प्राप्नुवन्ति, स्रष्टुः को दोष इति भावः । तत्रापि तिसृषु गतिष्व् अपि एकैकशो गतयस्-त्रिधा भिद्यन्ते नव-सङ्ख्याका भवन्ति । अन्याभ्यां स्वभावाभ्यां तथाहि शुद्ध-सत्त्वा रजोमिश्र-सत्त्वा तमोमिश्र-सत्त्वा च एवं शुद्ध-राजसी तमोमिश्र-राजसी सत्त्वमिश्र-राजसी च तथैव शुद्ध-तामसी रजोमिश्रा-तमसी सत्त्वमिश्र-तामसी चेति । यथा रजः-स्वभावोऽपि नरः सत्त्व-स्वभाव-मिश्रणाधिक्याद् ब्राह्मणः, रजोधिक्यात् क्षत्रियः, रजस्तमसोराधिक्याद् वैश्यः, तमोधिक्याच् छूद्र इति ॥४०-४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु कथम् एवं विषयान् सृजति ? तत्राह—इमाः कर्मणां गतयः । कुशलाः पुण्य-फल-रूपाः, अकुशलाः पाप-फल-रूपाः । मिश्रास् तद्-उभय-रूपाः, जीवाः प्रतिस्वकर्मानुरूपाः गतीः प्राप्नुवन्ति, स्रष्टुः को दोष इति भावः । एतेन यावत्यः कर्म-गतयो यादृशीर् द्विज-सत्तं [भा।पु। २.८.१३]इति राज्ञः प्रश्नस्योत्तरं दत्तम् इति ज्ञेयम् । तासां गतीनाम् अपि गुणा एव कारणम् इत्य् आह—सत्त्वम् इति । तिस्रो गतयः क्रमेण सुराद्याः । एकैकशो गतयस् त्रिधा भिद्यन्त इति नव-सङ्ख्या भवन्तीत्य् अर्थः । अन्याभ्यां स्वभावाभ्यां, एकैकाभ्याम् उपहन्यते अनुविध्यते, यथा रजः-स्वभावोऽपि नरः सत्त्व-स्वभाव-मिश्रणाधिक्यात् ब्राह्मणः, तमः-स्वभाव-मिश्रणाधिक्यात् शूद्र इत्य् एवम् ॥४०-४१॥ 

 **॥।**

**॥ २.१०.४२ ॥**

**स एवेदं जगद्-धाता**[^२८८]** भगवान् धर्म-रूप-धृक् ।**

**पुष्णाति स्थापयन् विश्वं तिर्यङ्-नर-सुरादिभिः ॥**

**मध्वाचार्यः (भागवत-तात्पर्यम्) : **

मत्स्यादि-रूपी पोषयति नृसिंहो रुद्र-संस्थितः ।


    विलापयेद् विरिञ्चस्थः सृजते विषयुर् अव्ययः ॥ इति वामने ॥४२॥

———————————————————————————————————————

**श्रीधर-स्वामी (भावार्थ-दीपिका) : **ब्रह्म-रूपेण स्रष्टृत्वम् उक्त्वा विष्णु-रूपेण पालकत्वम् आह । स एव भगवांस् तिर्यग्-आद्य्-अवतारैर् इदं विश्वं स्थापयन् पालयन् धर्म-रूपेण[^२८९] पुष्णाति भोगैः संवर्धयति ॥४२॥

———————————————————————————————————————

**जीव-गोस्वामी (क्रम-सन्दर्भः) : **जगद्-धर्ता श्री-विष्णु-रूपेण तत्-पालकः सन् धर्म-रूप-धृक् धर्म-स्वरूप-रक्षको भूत्वा तिर्यग्-आद्य्-अनुकर्तृ-रूपैः श्री-मत्स्याद्य्-अवतारैश् च पुष्णाति ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्मो विष्णुः । धर्म-पदेन धर्मतो रक्षा अधर्मतो नाशः धर्माधर्माभ्यां सृष्टिर् इति द्योतयति, तिर्यग्-आदीनाम् आत्मभिः स्व-दत्तैः स्वभावैर् इति पशु-पक्षिणोऽपि स्व-सुत-मित्र-कलत्रादीन् पालयन्ति ॥४२॥

 **॥।**

**॥ २.१०.४३ ॥**

**ततः कालाग्नि-रुद्रात्मा यत् सृष्टम् इदम् आत्मनः ।**

**सन्नियच्छति कालेन**[^२९०]**घनानीकम् इवानिलः ॥**

**श्रीधर-स्वामी (भावार्थ-दीपिका) : **रुद्र-रूपेण संहर्तृत्वम् आह—तत इति । आत्मनः सकाशाद् यद् इदं सृष्टं तत् सन्नियच्छति संहरति ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **धर्मो विष्णुः धर्मो धर्मविद्-उत्तमः इति सहस्रनामसु पठितत्वात् । धर्मतो रक्षाधर्मतो नाशः धर्माधर्माभ्यां सृष्टिर् इति द्योतयति । तिर्यग्-आदीनां स्वभावैर् इति पशु-पक्षिणोऽपि स्वसुत-मित्र-कलनादीन् पालयन्ति  ॥४२-४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तत इति । आत्मनः सकाशाद् यद् इदं सृष्टं तत् सन्नियच्छति संहरति । घनानीकं मेघ-समूहम् ॥४३॥

 **॥।**

**॥ २.१०.४४ ॥**

**इत्थम्-भावेन कथितो भगवान् भगवत्तमः ।**

**नेत्थम्-भावेन हि परं द्रष्टुम् अर्हन्ति सूरयः ॥**

**मध्वाचार्यः (भागवत-तात्पर्यम्) : **भगवत्तमः ना पुरुषः ॥४४॥

———————————————————————————————————————

**श्रीधर-स्वामी (भावार्थ-दीपिका) : **कर्तृत्वाद्य्-अपवादेन दशमस्य शुद्धिम् आह । इत्थम्-भावेन स्रष्टृत्वादि-रूपेण तस्माद् वा एतस्माद् आत्मन आकाशः सम्भूतः [तै।उ। २.१.३], सोऽकामयत बहु स्यां प्रजायेय [तै।उ। २.६] इत्य्-आदि-श्रुत्या कथितः । सूरयस् तु परं केवलम् एवं-रूपेणैव द्रष्टुं नार्हन्ति ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **सूरयः केचित् शुद्ध-भक्तिमन्तस् तु परं केवलं विश्व-स्रष्टृत्वादि-रूपेण द्रष्टुं नार्हन्ति किन्तु वैकुण्ठादौ स्व-धामनि चिद्-विभूतौ स्व-प्रेयस्य्-आदिभिर् विहरमाणत्वेनैवेत्य् अर्थः ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इत्थम्-भावेन स्रष्टृत्वादि-रूपेण, तस्माद् वा एतस्माद् आत्मन आकाशः सम्भूतः [तै।उ। २.१.३], सोऽकामयत बहु स्यां प्रजायेय [तै।उ। २.६] इत्य्-आदि-श्रुत्या कथितः । सूरयः केचित् शुद्ध-भक्तिमन्तस् तु परं केवलं विश्व-स्रष्टृत्वादि-रूपेण द्रष्टुं नार्हन्ति किन्तु वैकुण्ठादौ स्व-धामनि चिद्-विभूतौ स्व-प्रेयस्य्-आदिभिर् विहरमाणत्वेनैवेत्य् अर्थः ॥४४॥

 **॥।**

**॥ २.१०.४५ ॥**

**नास्य कर्मणि जन्मादौ परस्यानुविधीयते ।**

**कर्तृत्व-प्रतिषेधार्थं माययारोपितं हि तत् ॥**

**मध्वाचार्यः (भागवत-तात्पर्यम्) : **जन्म-कर्माणि विधीयत इति क्रिया-विशेषणम् ।


        प्रतिषेधाय बन्धस्य जीवानां परमेशितुः ।


    स्वेच्छयैव तु कर्तृत्वं नित्य-रूढं चिद्-आत्मकम् ॥ इति भविष्य-पुराणे ।

रूपोपरि-भाव इति च धातुः । सुभद्रां रथम् आरोप्येत्य् आदिवच् च । स्वभाविकी ज्ञान-बल-क्रिया च इति च ॥४५॥

———————————————————————————————————————

**श्रीधर-स्वामी (भावार्थ-दीपिका) : **तत् किम्[^२९१] ? यतः अस्य विश्वस्य जन्मादौ कर्मणि परस्येश्वरस्येत्थम्-भावः कर्तृत्वं नास्ति । श्रुत्यापि तात्पर्येण न प्रतिपाद्यते । किन्त्व् अनुविधीयतेऽनूद्यते[^२९२] । किम्-अर्थम्? कर्तृत्व[^२९३]-प्रतिषेधार्थम् । हि यतो माययारोपितं प्रकाशितम् । तथा च श्रुतिः—निष्कलं निष्क्रियं शान्तं निरवद्यं निरञ्जनं [श्वे।उ। ६.१९], इन्द्रो मायाभिः पुरु-रूप ईयते इत्य् आद्या ॥४५॥

———————————————————————————————————————

**वंशीधरः (भावार्थ-दीपिका-प्रकाशः) : **किं च, नैतद् भगवतो वस्तुतः कर्मेत्य् आह—अस्य विश्वस्य जन्मादौ जन्म-स्थिति-संहारे कर्मणि परस्य परमेश्वरस्य इत्थम्-भावः कर्तृत्वं नास्ति किं अनुविधीयते श्रुति-स्मृत्य्-आदिषु सर्वत्र वर्ण्यते । किम्-अर्थम् ? कर्तृत्व-प्रतिषेधार्थम् । हि यतो मायया तद् आरोपितं सृष्ट्य्-आदीनां गुण-कार्यत्वात् बहिरङ्गया मायया एव कर्तृत्वं परम-पुरुषे आरोपितम् इति मत्-कृतम् अपीदं मत्-स्वामित्वा तेन परमेश्वरेणैव कृतं, न तु वस्तुतः परमेश्वरः स्व-स्वरूपेण कर्तेत्य् अर्थः । [विश्वनाथः]

अत्र प्रमाणं तथा चेति । इन्द्र आत्मा यद्यपि तत्प्रभावत एव तद्-भवति तथाप्य् अयस्कान्तवत् तत्र तस्य विकारो नास्तीति भावः । अध्यारोपापवादाव् अपि शुद्ध-स्वरूपाव् अगत्यर्थम् एव वर्णितम् इति ज्ञेयम्, अध्यारोपापवादाभ्यां निष्प्रपञ्चं प्रपञ्च्यते इति श्रुतेः ॥४५॥

———————————————————————————————————————

**जीव-गोस्वामी (क्रम-सन्दर्भः) : **नास्येति । तत्-कर्तृत्वं परस्य नास्ति, किन्तु तत्-कर्तृत्व-प्रतिषेधार्थम् अनूद्यते मात्रं हि । यस्मान् माययेति । यद्यपि तत्-प्रभावत एव तत् तद् भवति तथापि अयस्कान्तवत् तत्र तस्य विकारो नास्तीति भावः ॥४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, नैतद् भगवतो वस्तुतः कर्मेत्य् आह—अस्य विश्वस्य जन्मादौ जन्म-स्थिति-संहारे कर्मणि परस्य परमेश्वरस्य इत्थम्-भावः कर्तृत्वं न भवति, किन्त्व् अनुविधीयते श्रुति-स्मृत्य्-आदिषु सर्वत्र वर्ण्यते । किम्-अर्थम् ? कर्तृत्व-प्रतिषेधार्थम् । हि यतो मायया तद् आरोपितं सृष्ट्य्-आदीनां गुण-कार्यत्वात् बहिरङ्गया मायया एव कर्तृत्वं परम-पुरुषे आरोपितम् इति मत्-कृतम् अपीदं मत्-स्वामित्वा तेन परमेश्वरेणैव कृतं, न तु वस्तुतः परमेश्वरः स्व-स्वरूपेण कर्तेत्य् अर्थः । तथा च श्रुतिः—निष्कलं निष्क्रियं शान्तं निरवद्यं निरञ्जनं [श्वे।उ। ६.१९] इति ॥४५॥

 **॥।**

**॥ २.१०.४६ ॥**

**अयं तु ब्रह्मणः कल्पः सविकल्प उदाहृतः ।**

**विधिः साधारणो यत्र सर्गाः प्राकृत-वैकृताः ॥**

**मध्वाचार्यः (भागवत-तात्पर्यम्) : **अन्य-कल्पानां साधारणः । यत्रैव प्राकृत-वैकृताः सर्व-सर्गाः । अन्य-ब्रह्म-कल्पानां च साधारणः ॥४६॥

———————————————————————————————————————

**श्रीधर-स्वामी (भावार्थ-दीपिका) : **उक्तम् अर्थम् उपसंहरति—अयं त्व् इति । ब्रह्मणः सम्बन्धी कल्पो महा-कल्पो विकल्पोऽवान्तरस् तत्-सहित उदाहरणत्वेन संक्षेपत उक्तः । कथम्भूतः ? यत्र महा-कल्पे प्राकृता महद्-आदि-सर्गा अवान्तर-कल्पे च वैकृताः । स्थावरा विसर्गा इत्य् अयं विधिह् प्रकारोऽन्यैर् महा-कल्पादिभिः साधारणः ॥४६॥

———————————————————————————————————————

**वंशीधरः (भावार्थ-दीपिका-प्रकाशः) : **[जीव गोस्वामी] कल्पो ब्रह्म-दिनं, स कल्पो यत्र मनवश् चतुर्दश विशांपते [भा।पु। १२.४.२] इति वक्ष्यमाणत्वात् । कल्प-वर्णना हि स्कान्दे प्रभास-खण्डे—


    प्रथमः श्वेत-कल्पश् च द्वितीयो नील-लोहितः । 


    वामदेवस् तृतीयस् तु ततो गाथान्तरोऽपरः ।१। 


    रौरवः पञ्चमः प्रोक्तः षष्ठः प्राण इति स्मृतः । 


    सप्तमोऽथ बृहत्-कल्पः कन्दर्पोऽष्टम उच्यते ।२। 


    सत्योऽथ नवमः कल्प ईशानो दशमः स्मृतः । 


    ध्यान एकादशः प्रोक्तस् तथा सारस्वतोऽपरः ।३। 


    त्रयोदश उदानस् तु गरुडोऽथ चतुर्दशः । 


    कौर्मः पञ्चदशो ज्ञेयः पौर्णमासी प्रजापतेः ।४। 


    षोडशो नारसिंहस् तु समाधिस् तु ततोऽपरः । 


    आग्नेयो विष्णुजः सौरः सोम-कल्पस् ततोऽपरः ।५। 


    द्वाविंशो भावनः प्रोक्तः सुपुमान् इति चापरः । 


    वैकुण्ठश् चार्ष्टिषस् तद्वद् वल्मीकल्पस्[^२९४] ततोऽपरः ।६। 


    सप्तविंशोऽथ वैराजो गौरीकल्पस् ततोऽपरः । 


    महेश्वरस् ततः प्रोक्तस् त्रिपुरो यत्र घातितः ।७। 


    पितृ-कल्पस् तथा चान्ते यः कुहूर् ब्रह्मणः स्मृतः ।


    त्रिंशत् कल्पाः समाख्याता ब्रह्मणो दिवसैः सदा ।८।


    अतीताश् च भविष्याश् च वाराहो वर्ततेऽधुना । 


    प्रतिपद् ब्रह्मणः प्रोक्ता द्वितीयार्द्धस्य साम्प्रतम् ।९। 

अत्र श्वेतः श्वेतवाराहः स एव वाराहश् च अयम् एव ब्रह्मोत्पत्तिसमये ब्राह्म उच्यते इति ज्ञेयम् । एवं पितृकल्प एव प्रथमपरार्द्धान्ते पद्मनिर्मितलोकत्वात्पाद्म इत्युच्यते अतः श्री-भागवतस्य सारस्वतकल्पमयत्वं तु प्रायिकम् एव ॥४६॥

———————————————————————————————————————

**जीव-गोस्वामी (क्रम-सन्दर्भः) : **अयं त्व् इति । कल्पो ब्रह्म-दिनम् । स-विकल्पः स-भेदः । अथ कल्प-गणना यथा स्कान्द-प्रभास-खण्डे—


    (१) प्रथमः श्वेत-कल्पस् तु (२) द्वितीयो नील-लोहितः । 


    (३) वामदेवस् तृतीयस् तु (४) ततो गाथान्तरो परः ॥ 


    (५) रौरवः पञ्चमः प्रोक्तः (६) षष्ठः प्राण इति स्मृतः । 


    (७) सप्तमोऽथ बृहत्-कल्पः (८) कन्दर्पोऽष्टम उच्यते ॥ 


    (९) सत्योऽथ नवमः प्रोक्त (१०) ईशानो दशमः स्मृतः । 


    (११) ध्यान एकादशः प्रोक्तस् (१२) तथा सारस्वतोऽपरः ॥


    (१३) त्रयोदश उदानस् तु (१४) गारुडोऽथ चतुर्दशः । 


    (१५) कौर्मः पञ्चदशो ज्ञेयः (१६) पौर्णमासी प्रजापतेः ॥


    षोडशो नारसिंहस् तु (१७) समाधिस् तु ततोऽपरः । 


    (१८) आग्नेयो (१९) विष्णुजः (२०) सौरः (२१) सोम-कल्पस् ततोऽपरः ॥


    (२२) द्वाविंशो भावनः प्रोक्तः (२३) सुपुमान् इति चापरः । 


    (२४) वैकुण्ठश् (२५) चार्चिषस् तद्वत् (२६) वल्ली-कल्पस् ततोऽपरः ॥


    (२७) सप्तविंशोऽथ वैराजो (२८) गौरी-कल्पस् तथापरः । 


    (२९) माहेश्वरस् तथा प्रोक्तस् (३०) त्रिपुरो यत्र घातितः ॥


    पितृ-कल्पस् तथा चान्ते यः कुहूर् ब्रह्मणः स्मृतः ।


    त्रिंशत् कल्पाः समाख्याता ब्रह्मणो दिवसैः सदा ॥


    अतीताश् च भविष्याश् च वाराहो वर्ततेऽधुना । 


    प्रतिपद् ब्रह्मणः प्रोक्ता द्वितीयार्धस्य साम्प्रतम् ॥ इति । 

अत्र श्वेतः श्वेत-वाराहः स एव वाराहश् च । अयम् एव ब्रह्मोत्पत्ति-समये ब्राह्म उच्यते इति ज्ञेयम् । एवं पितृ-कल्प एव प्रथम-परार्धान्ते पद्म-निर्मित-लोकत्वात् पाद्म उच्यते इति च । अतः श्री-भागवतस्य सारस्वत-कल्प-कथामयत्वं तु प्रायिकम् एव ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रकरणम् उपसंहरति—ब्रह्मणः सम्बन्धी कल्पः संवत्स्र-शतात्मको ब्रह्मणः परमायु-रूपः । विकल्पोऽवान्तरो ब्रह्म-दिन-रूपः । यत्र महा-कल्पे प्राकृता महद्-आदि-सर्गा अवान्तर-कल्पे च वैकृताः स्थावरादि-सर्गाः इति । अयं विधिः प्रकारः अन्यैर् महा-कल्पादिभिः साधारणः । एवं च, यावान् कल्पो विकल्पो वा [भा।पु। २.८.१२] इत्य् अस्य प्रश्नस्योत्तरं सङ्क्षेपेण दत्तम् ॥४६॥

 **॥।**

**॥ २.१०.४७ ॥**

**परिमाणं च कालस्य कल्प-लक्षण-विग्रहम् ।**

**यथा पुरस्ताद् व्याख्यास्ये पाद्मं कल्पम् अथो शृणु ॥**

**श्रीधर-स्वामी (भावार्थ-दीपिका) : **वक्ष्यमाणं विस्तरं प्रतिजानीते । परिमाणं स्थूलं सूक्ष्मं च कल्पस्य लक्षणम् इयान् एवं-रूप इति तद्-विग्रहम् अवान्तर-कल्पं मन्वन्तरादि-रूपं विभागं च यथावद् विस्तरेण पुरस्तात् तृतीय-स्कन्धे व्याख्यास्यामि । तत्र पाद्मं कल्पम् अथो इति कार्त्स्न्येन व्याख्यायमानं शृणु ॥४७॥

———————————————————————————————————————

**वंशीधरः (भावार्थ-दीपिका-प्रकाशः) : **विस्तारेण तु, यथा-कालोऽनुमीयते इत्य् अस्य प्रश्नस्योत्तर-मध्य एव तस्य उत्तरं दास्यमानं प्रतिजानीते । परिमाणं कीदृशं कल्पानां लक्षणम् एव विग्रहो वपुर् यस्य तत् । कल्पादि-लक्षणं विना काल-परिमाणं न सिध्यतीत्य् अर्थः । यथा यथावत् । पुरस्तात् तृतीय-स्कन्धे । पाद्म-कल्पं प्रथम-परार्धान्तर्भवं ॥४७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विस्तारेण तु, यथा-कालोऽनुमीयते इत्य् अस्य प्रश्नस्योत्तर-मध्य एव तस्य (कल्प-परिमाण-प्रश्नस्य) उत्तरं दास्यमानं प्रतिजानीते । परिमाणं कीदृशं कल्पानां लक्षणम् एव विग्रहो वपुर् यस्य तत् । कल्पादि-लक्षणं विना काल-परिमाणं न सिध्यतीत्य् अर्थः । यथा यथावत् । पुरस्तात् तृतीय-स्कन्धे । पाद्म-कल्पं प्रथम-परार्धान्तर्भवं कल्प-गणना तु स्कान्द-प्रभास-खण्डाज् ज्ञेया, यथा—


        प्रथमः श्वेत-कल्पस् तु द्वितीयो नील-लोहितः । 


        वामदेवस् तृतीयस् तु ततो गाथान्तरो परः ॥ 


        रौरवः पञ्चमः प्रोक्तः षष्ठः प्राण इति स्मृतः । 


        सप्तमोऽथ बृहत्-कल्पः कन्दर्पोऽष्टम उच्यते ॥ 


        सत्योऽथ नवमः प्रोक्त ईशानो दशमः स्मृतः । 


        ध्यान एकादशः प्रोक्तस् तथा सारस्वतोऽपरः ॥


        त्रयोदश उदानस् तु गारुडोऽथ चतुर्दशः । 


        कौर्मः पञ्चदशो ज्ञेयः पौर्णमासी प्रजापतेः ॥


        षोडशो नारसिंहस् तु समाधिस् तु ततोऽपरः । 


        आग्नेयो विष्णुजः सौरः सोम-कल्पस् ततोऽप्रः ॥


        द्वाविंशो भावनः प्रोक्तः सुपुमान् इति चापरः । 


        वैकुण्ठश् चार्चिषस् तद्वत् वल्ली-कल्पस् ततोऽपरः ॥


        सप्तविंशोऽथ वैराजो गौरी-कल्पस् तथापरः । 


        माहेश्वरस् तथा प्रोक्तस् त्रिपुरो यत्र घातितः ॥


        पितृ-कल्पस् तथा चान्ते यः कुहूर् ब्रह्मणः स्मृतः ।


        त्रिंशत् कल्पाः समाख्याता ब्रह्मणो दिवसैः सदा ॥


        अतीताश् च भविष्याश् च वाराहो वर्ततेऽधुना । 


    प्रतिपद् ब्रह्मणः प्रोक्ता द्वितीयार्धस्य साम्प्रतम् ॥ इति । 

तत्र श्वेतः श्वेत-वाराहः, स एव वाराहश् च । अयम् एव ब्रह्मोत्पत्ति-समये ब्राह्म उच्यते । एवं पितृ-कल्प एव प्रथम-परार्धान्ते पद्म-निर्मित-लोकत्वात् पाद्म उच्यते इति च ॥४६॥

 **॥।**

**॥ २.१०.४८-५० ॥**

**शौनक उवाच—**

**यद् आह नो भवान् सूत क्षत्ता भागवतोत्तमः ।**

**चचार तीर्थानि भुवस् त्यक्त्वा बन्धून् सुदुस्त्यजान् ॥**

**क्षत्तुः कौशारवेस् तस्य संवादोऽध्यात्म-संश्रितः ।**

**यद् वा, स भगवांस् तस्मै पृष्टस् तत्त्वम् उवाच ह ॥**

**ब्रूहि नस् तद् इदं सौम्य विदुरस्य विचेष्टितम् ।**


    **बन्धु-त्याग-निमित्तं च तथैवागतवान्**[^२९५]** पुनः ॥**

**श्रीधर-स्वामी (भावार्थ-दीपिका) : **यद् अर्थं सृष्ट्य्-आदि-निरूपणं तद् एव साक्षाच् छ्रोतु-कामः कथान्तरं पृच्छति—यद् आहेति । क्षत्ता विदुरः । भुवः सम्बन्धीनि तीर्थानि । यद् वा, भुवः क्षेत्राणि चेति ॥ कौषारवेर् मैत्रेयस्य तस्य क्षत्तुश् चाध्यात्म-ज्ञान-संश्रितः संवादः ॥ पुनर् आगतवान् तत्र च निमित्तं ब्रूहि ॥४८-५०॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एवं प्रस्तुतम् अपि पाद्म-कल्प-कथनं कथान्तर-श्रवणोत्कण्ठया स्थगितीकृत्य पृच्छति इत्य् आह । यद् अर्थम् इत्य्-आदि यद् आह इति । विदुरस् तीर्थ-यात्रायां मैत्रेयाद् आत्मनो गतिम् [भा।पु। १.१३.१] इत्य्-आदिना, यद् भवान् अवोचद् इत्य् अर्थः । भगवान् सर्वज्ञः । कुत्रेति स्थान-प्रश्नः । यद् वा, पृष्टः । यद् वा, तत्त्वम् उवाचेत्य् उभयत्र यच् छब्दान्वयत्वात् प्रश्नोत्तरयोः प्रश्नौ ॥४८-४९॥

———————————————————————————————————————

**जीव-गोस्वामी (क्रम-सन्दर्भः) : **तद् एवं प्रस्तुतम् अपि पाद्म-कल्प-कथनं कथान्तर-श्रवणोत्कण्ठ्या स्थगिती-कृत्य पृच्छति—यदाहेति ॥ कुत्रेति स्थान-प्रश्नः तस्य परमादरणीयत्वात् । यद् वा, पृष्टः । यद् वा, तत्त्वम् उवाचेत्य् उभयत्र यच्-छब्दान्वयत्वात् प्रश्नोत्तरयोः प्रश्नौ ॥ हे सौम्येति । श्री-व्यासदेव-कृपया त्वयि सौम्यतास्तीति भावः । तव च पुनर् आगमने ॥४८-५०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं प्रस्तुतम् अपि पाद्म-कल्प-कथनं कथान्तर-श्रवणोत्कण्ठया स्थगितीकृत्य पृच्छति—यद् आह इति । विदुरं तीर्थ-यात्रायां मैत्रेयाद् आत्मनो गतिम् [भा।पु। १.१३.१] इत्य्-आदिना, यद् भवान् अवोचद् इत्य् अर्थः । भगवान् सर्वज्ञः । क्षत्ता विदुरः । कशारवएर् मैत्रेयस्य ॥४८-५०॥

 **॥।**

**॥ २.१०.५१ ॥**

**सूत उवाच—**

**राज्ञा परीक्षिता पृष्टो यद् अवोचन् महा-मुनिः ।**

**तद् वोऽभिधास्ये शृणुत राज्ञः प्रश्नानुसारतः ॥**

**श्रीधर-स्वामी (भावार्थ-दीपिका) : राज्ञा पृष्ट** इति । अयम् अर्थह्—यद् यूयं पृच्छथ इदम् एव राजापि शुकं पृष्टवान् । शुकोऽपि विदुर-मैत्रेय-संवादं पुरस्कृत्य ये पूर्वं राज्ञा कृताः प्रश्नास् तद्-अनुसारेण सर्वं पुराणार्थम् **अवोचन्** । **तद्** एवाहं **वोऽभिधास्य्**आमि तथैव शृणुतेति ॥५१॥

श्रीमद्-भागवतं येन स्वब्रह्म-मुखतो[^२९६] मितम् ।

ब्रह्म-नारदयोः प्रोक्तं तं वन्दे गुरुम् ईश्वरम् ॥१॥

यत् सूत्र-यन्त्रितं विश्वं नरीनर्ति जगन्त्रयम् ।

सन्तस्यम् एव पृच्छन्तु यद् अत्र स्खलितं मम ॥२॥

द्वितीय-स्कन्ध-संबन्धि-पदभावार्थ-दीपिका ।

उद्दीप्यताम् इयं सद्भिर् यथा स्यात् तत्त्व-दीपिका ॥३॥

ईक्षन्ताम् इच्छया सन्तः क्षमन्तां मम साहसम् ।

मया हि स्वीय-बोधाय कृतम् एतन् न सर्वत ॥४॥

**वंशीधरः**: अत्राशयम् आह—अयम् अर्थ इति ॥५१॥

———————————————————————————————————————

**जीव-गोस्वामी (क्रम-सन्दर्भः) : **अथात्र श्री-शुक-प्रतिज्ञात-पाद्म-कल्प-कथने भवद्-अभीष्टं च सम्पत्स्यत इत्य् अभिप्रेत्याह—राज्ञेति । तेनापि श्री-विदुरादि-प्रस्ताव-पूर्वकं श्री-शौनकवत् पुनः प्रश्नः कृतोऽस्ति । श्री-शुकेनापि तथोत्तरितम् अस्तीति बोधितं स-वासनत्वात् । तथा च तृतीये वक्ष्यते—कुत्र क्षत्तुर् भगवतः [भा।पु। ३.१.३] इत्य्-आदिना ॥५१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : राज्ञा पृष्ट** इति । अयम् अर्थः—यद् यूयं पृच्छथ इदम् एव राजापि शुकं पृष्टावान्, शुकोऽपि विदुर् अमैत्रेय-संवादं पुरस्कृत्य ये पूर्वं राज्ञा कृताः प्रश्नास् तद्-अनुसारेण सर्वम् अवोचत् तद् एव वोऽभिधास्ये ॥५१॥

इति सारार्थ-दर्शिन्यां हर्षिण्यां भक्त-चेतसाम् ।

द्वितीये दशमोऽध्यायः सङ्गतः सङ्गतः सताम् ॥

ब्रह्मणश् च तृणस्यापि चेष्टा प्रातिस्विकी यतः ।

स एव भगवान् विश्वं धिन्वन् वृष्ट्यात् कृपामृतम् ॥

 **॥।**

इति श्रीमद्-भागवते महा-पुराणेऽष्टादश-साहस्र्यां पारमहंस्यां संहितायां

द्वितीय-स्कन्धे दश-लक्षण-कथनं नाम

दशमोऽध्यायः

॥२.१०॥

॥ द्वितीय-स्कन्धः समाप्तः ॥


<!-- Footnotes themselves at the bottom. -->
## नोतेस्

[^१]:
    “लोक-हितः” इति गो।संस्करणे पाठान्तरः।

[^२]:
    यन्-नाम-कीर्तनं दान-तपो-योगादि सत्-फलम् । 
    तं नित्यं परमानन्दं हरिं नरम् अहं भजे ॥ इत्य् आरम्भे श्लोकोऽधिकः पुस्तकान्तरे ।

[^३]:
    नाम-मात्रेण वस्तु-सङ्कीर्तनम् उद्देशः । लक्ष्यते ज्ञायते अनेनेति लक्षणम् । असाधारण-धर्म-कथनम् इति यावत् ।

[^४]:
    “चिन्तां प्रकृत-सिद्ध्य्-अर्थम् उपोद्घातं विदुर् बुधाः” इति । प्रतिपाद्यम् अर्थं मनस्य् आकलय्य तद्-अर्थम् अर्थान्तर-वर्णनम् उपोद्घातः ।

[^५]:
    प्रथम-स्कन्धान्ते यच् छ्रोतव्यम् अथो जाप्यम् [भा।पु। १.१९.३८] इत्य् आद्य् उक्तेषु ।

[^६]:
     वर्णाश्रम-साधारण-धर्म-प्रश्नो हि वरः । स्वाश्रम-धर्म-प्रश्नो वरतरस् तत्रापि निष्कामेन तदाचरण-प्रश्नो वरतमः श्री-भगवद्-विषयकः प्रश्नस् तु वरीयान् एवेति चतुर्थ-कोटौ ही यसुन् प्रत्ययः । यः प्रश्नोऽपि श्रोतव्यादिषु परः यस्य प्रश्नस्यापि श्रवणादौ परम-पुरुषार्थः सिध्यतीत्य् अर्थः । (इत्य् अंशः कृष्ण-सन्दर्भे नास्ति।)

[^७]:
    पञ्च-सूना गृहस्थस्य चुल्ली पेषण्य् उपस्करः । 
    कण्डनी चोद-कुम्भश् च बध्यते याश् च वाहयन् ॥

[^८]:
    तैश् च श्रोतव्य-जाप्यादिभिः ।

[^९]:
    “सौख्येषु” इति गो-संस्करणे पाठान्तरः।

[^१०]:
    <sup>“</sup>चेच्छता भवम्” इति चौ।संस्करणे पाठान्तरः । “स्वेच्छया विभुः” इति गो।संस्करणे पाठान्तरः ।

[^११]:
    प्रेष्ठत्वम् इति । आत्मनः सर्वापेक्षया प्रियतमत्वस्य श्रुत्या बोधनात् ।

[^१२]:
    “नृपते गीतं” इति गो।संस्करणे पाठान्तरः ।

[^१३]:
    इह कर्म-भूमाव् आगत्येति शेषः । 

[^१४]:
    योगस्याष्टावङ्गानि यथा पातञ्जले—ऽयम-नियमासन-प्राणायाम-प्रत्याहार-धारणा-ध्यान-समाधयोऽष्टावङ्गानिऽ इति

[^१५]:
    जप-गर्भं प्राणायामम् इति । ‘श्वास-प्रश्वासयोर् गति-विच्छेदः प्राणायामःऽ इति पातञ्जल-सूत्रम् । तत्र सगर्भ-निर्गर्भ-लक्षणं च—ऽसगर्भो मन्त्र-जापेन निर्गर्भो मात्रहा भवेत्ऽ इति । तत्र प्रणवादि-जप-सह-कृतो जप-गर्भ इति ज्ञेयम् ।

[^१६]:
    <sup>‘</sup>स्व-विषयासम्प्रयोगो चित्त-स्वरूपानुकारे इन्द्रियाणां प्रत्याहारःऽ इति ।

[^१७]:
    <sup>‘</sup>देश-बन्धश् चित्तस्य धारणाऽ इति ।

[^१८]:
    ‘प्रत्ययैकतानता ध्यानम्ऽ इति ।

[^१९]:
    पादादीति । वक्ष्यमाण-स्कन्धः ३.२८.२० इत्य् अत्रोक्तदिशेति ज्ञेयम् ।

[^२०]:
    अवयवेति । अवयवानां पृथक् पृथग् यथाक्रमम् एकैकस्य स्वरूप-चिन्तयेत्य् अर्थः । 

[^२१]:
    समाधिम् आहेति तद् एवार्थ-मात्र-निर्भासं स्वरूप-शून्यम् इव समाधिः । 

[^२२]:
    भक्ति-लक्षणः पूर्वोक्त-धारणादि-रूपः । 

[^२३]:
    एवं संक्षेपतोऽष्टाङ्ग-योगं श्रुत्वा विस्तरतस् तज्-जिज्ञासुः पृच्छति । अयम् अपि राज-प्रश्नोऽन्य-हितार्थ एव । 

[^२४]:
    उत्तरम् आह "जितासन" इत्य् आरभ्य, "यावत् स्थवीयः पुरुषस्य रूपं क्रियावसाने प्रयतः स्मरेत्" [भा।पु। २.२.१४] इत्य् अन्तेन ।

[^२५]:
    यत्र संमतेत्य् अस्योत्तरं स्थूले इति । स्थूले स्थविष्ठे विराड्-देहे ।

[^२६]:
    बाह्यतः कपित्थाकारेणान्तश्-चरणाद्य्-अवयववता कूर्मोपमेन रूपेण चतुर्-मुखाख्य-स्वाभिमानि-क्षेत्रज्ञ-भोग्यतया च विशेषतो राजत इति विराट् । तत्रोपास्यतया भवो वैराजः ।

[^२७]:
    जघनं नाभेर् अधोभाग इत्य् अर्थः ।

[^२८]:
    भूवर्लोकम् । 

[^२९]:
    गृणन्तीत्य् अत्र विदुर् इत्य् एवान्वेतुं युक्तम् ।

[^३०]:
    एवं नासिकादिष्व् अपीति प्रायिकम् एव चक्षुषि व्यभिचारात् । तत्र हि सूर्यस्यैव गोलकत्वेन प्राप्तत्वात् । तद् एवम् अत्र युक्तिर् नानुसन्धेया किन्तूपासनार्थं शास्त्राज्ञैव कारणम् इति सर्वं समञ्जसम् । क्रम।।

[^३१]:
    नासत्य इति दस्र इति च द्वौ अश्विनीकुमारौ तन्-नामाभ्याम्।

[^३२]:
    आप इत्य् अनेन तद्-अधिष्ठाता वरुणः ।

[^३३]:
    नखानि नखोपलक्षितानि ऋक्षादीनीति केचित् ।

[^३४]:
    मृगा हरिणादयः ।

[^३५]:
    पशवो गवादयः ।

[^३६]:
    श्रोणि-देशे उपास्यास्तत्त्वेनानुसन्धेया इत्य् अर्थः ।

[^३७]:
    वडवा घोऋअकी।

[^३८]:
    धियां वृत्तिभिर् इन्द्रिय-लक्षणाभिः प्राचीन-सहस्र-जन्म-वर्तिनीभिर् अनुभूतम् एव सर्वं देवेन्द्रत्व-नरेन्द्रत्वादिकं भोगैश्वर्वादिकं येन सः । किम् पुनश् चर्वित-चर्वणयेति भावः ।

[^३९]:
    श्रुतौ तु "अङ्गुष्ठ-मात्रं पुरुषं मध्य आत्मनि संस्थितं" [क।उ। २.१.१२] इत्य् उक्तम् । उभयत्र हृदय-कमलापेक्षया व्यापकस्यैव सूक्ष्मत्वं विवक्षितम् ।		

[^४०]:
    ‘स्निग्धामलैःऽ इति पाठः ।

[^४१]:
    एवंविधम् ईश्वरं यावद् धारणया मनोऽवतिष्ठते निश्चलं भवेत् तावद् ईक्षेतोपासीतेत्य् अर्थः ।

[^४२]:
    धीः शुध्यति विषय-लाम्पट्यं त्यजतीति वा 

[^४३]:
     पाणिनि ५.३.५७।

[^४४]:
    शुद्धे आत्मन्य् अन्तर्यामिणि । अथ वा शुद्धे शोधितत्वं पदार्थे ।

[^४५]:
    शुद्धे ब्रह्मणि शोधित-तत्-पदार्थे ।

[^४६]:
    अनिमिषाम् इति मिष-धातोः क्विब्-अन्तस्येदं रूपम् ।

[^४७]:
    जगताम् इति कर्मणि षष्ठी । जगन्ति स्व-स्व-कार्ये प्रवर्तयाम् आसुः ।

[^४८]:
     बृहद्-आरण्यकोपनिषद् २.६.६

[^४९]:
    अत्र ब्रह्म-प्राप्ति-प्रकारं वक्तुं तावद् देहाद् उत्क्रान्ति-प्रकारम् आह इति, यद् अन्त-काले इति कर्तव्यम् उक्तं तद् उपसंहरति इत्य् अवतरणे क्वचित् ।

[^५०]:
    “सकाशात्” इति पाठः ।

[^५१]:
    नाभ्य्-आदिष्व् इति । अत्र परोक्तेषु मणिपूरानाहत-विशुद्ध-तालुमूलाज्ञा-चक्र-ब्रह्मरन्ध्रेष्व् इत्य् अर्थः ।

[^५२]:
     योग-दर्शनं १.३-४।

[^५३]:
    ‘सप्तायतनानिऽ इति पाठः ।

[^५४]:
    परमेष्ठिनो ब्रह्मणः स्थानम् ।

[^५५]:
    अर्चिरादि-मार्ग-प्राशस्त्यं धूम-मार्गं चानुपादेयत्वेनोक्त्वार्चिरादि-मार्गं दर्शयति । सिद्धां।

[^५६]:
    कल्कः पापं स च पुण्यस्याप्य् उपलक्षणंऽतदा विद्वान् पुण्य-पापे विधूय निरञ्जनः परमं साम्यम् उपैतिऽइत्य् अथर्वणे श्रवणात् ।

[^५७]:
    चक्रं शैशुमारं ।

[^५८]:
    आविष्ट-लिङ्गत्वाद् इति । अजहल्-लिङ्गत्वाद् इत्य् अर्थः ।

[^५९]:
    अथो लीला-गृहीत-शरीरेण तद्-भोगानन्तरम् । क्रम। ।

[^६०]:
    प्रतिपद्येत्य् आदीनां अग्रिम-श्लोक-स्थेन प्राणेनाकूतिम् उपैतीत्य् अनेनान्वयः ।

[^६१]:
    स्वगुण-भूतेनेति भावः ।

[^६२]:
    घ्राण-द्वारा गन्धम् आविश्येत्य् अर्थः । एवम् उत्तरत्रापि ।

[^६३]:
    अहंकारः महत्-तत्त्वे प्रविलापयतीत्य् अर्थः ।

[^६४]:
    गुणाः सन्निरुध्यन्ते येन तद् इति वा । महत्-तत्त्वं प्रधाने प्रविलापयतीत्य् अर्थः ।

[^६५]:
    लक्षयन्तीति लक्षणानि वेद-वाक्यानि—सत्यं ज्ञानम् अनन्तं, यतो वा इमामि भूतानि इत्य् आदीनि तैः ।

[^६६]:
    स च स च इति परमात्म-सन्दर्भे पाठः।

[^६७]:
    नोत् फ़ोउन्द्।

[^६८]:
    संयोग-पृथक्त्वेनेति । सम्बन्धस्य भिन्नत्वेनेत्य् अर्थः । तत्-तद्-देवता-यजने तत्-तद्-उक्त-फल-सिद्धिर् इति पृथक्त्वम् । तत्-तद्-देवता-भजनेन पाप-क्षयात् भागवत-प्रसङ्गः तत्-संगत्या च भगवत्य् अचला भक्तिर् इति संयोगः इति व्याख्यालेशः । अथ वा एकस्य तूभयत्वे संयोग-पृथक्त्वम् । यथा—खादिरो यूपो भवति खादिरो वीर्य-कामस्येति यथैकस्य खदिर-यूपस्य क्रत्व्-अङ्गत्वं वीर्य-साधकत्वं च, तथात्र नाना-देवता-भजनं तत्-तत्-फल-साधकं हरि-भक्ति-फल-साधनं च । तत्रोभय-फल-साधकत्वे स्थिते हरि-भक्ति-कामनयेन्द्रादयो यष्टव्याः नान्य-कामनयेति समुदायार्थः । यथा गोप-कुमारिकाणां कृष्ण-कामनया कात्यायन्य्-अर्चनम् ।

[^६९]:
    भागवत-सङ्गतो हरि-कथा-प्राप्तिर् इत्य् अर्थाल् लभ्यते ।

[^७०]:
    आदि-शब्देन जन्म-मरण-शोक-मोह-क्षुधा-पिपासादीनां ग्रहणम् ।

[^७१]:
    चक्रं पुनः पुनर् आपतनम् ।

[^७२]:
    ‘कथाः स्युः सत्-समागमेऽ इति पाठह् । ‘सताम्ऽ इति पाठे कथा इत्य् अस्याध्याहारः ।

[^७३]:
    थेसे अरे स्रिधरऽस् इन्त्रोदुच्तोर्य् वेर्सेस् तो थे फ़िर्स्त् थ्रेए छप्तेर्स् ओफ़् थिस् स्कन्ध।

[^७४]:
    अविकले अनुपद्रवे, वैर्यादिभिर् अनुपद्रुते वा ।

[^७५]:
    हे मुनयः, हरि-लीलां ब्रूहीति यत् पृच्छथ इमम् एवार्थम् इति योज्यम् ।

[^७६]:
    विवित्सामीत्य् अत्र इड्-अभाव आर्षः ।

[^७७]:
    अधीश्वरैर् ब्रह्मादिभिः ।

[^७८]:
    श्रीधर रेअद्स् थिस् लिने wइथ् थे फ़ोल्लोwइन्ग् वेर्से। 

[^७९]:
    अनुपलक्ष्यं योगिभिर् अपि दुर्ज्ञेयम् इत्य् अर्थः ।

[^८०]:
    पुनः-शब्देनेत्य् अर्थः । अवधारणा-वाचिना पुनः-शब्देनान्य-योगं निवारयति । एतेभ्य एवानुमृग्यं ददाति नान्येभ्य इत्य् अर्थःऽपुनर् अपिऽ इत्य् अपि पाठः

[^८१]:
    साध्यं

[^८२]:
    ऋषं ज्ञानं भासयति दीपयतीत्य् ऋसभः ।

[^८३]:
    अस्मिन् पद्ये यच् छब्दावृत्त्या एक-वचनेन च सकृत् तत् तन्मात्रम् अपीत्य् अभिहितम् ।

[^८४]:
    किरातेति । शबरात् पर्ण-शबरी-जाताः किराताः । वैश्याद् ब्राह्मणी-जातो वैदेहकस् तस्मात् पुल्कसी-जातः हूणाः । वैदेहक-पुत्रा आन्ध्राः । निष्ठ्यात् किराती-जाताः पुलिन्दाः । शूद्राद् ब्राह्मणी-जाताश् चाण्डालास् तम्साज् जाताः पुल्कसाः । ब्राह्मणाद् वैश्यायां जातोऽम्बष्ठः, तस्य कन्यायां ब्राह्मणाज् जाता आभीराः । कङ्काः कर्पराः । नृपाद् वैश्यायां जाता यवनाः । शकास् तुरुष्क-विशेषाः । 

[^८५]:
    शकादयः इति पाठः ।

[^८६]:
    तत्-तद् इति । त्रयीमयः कर्म-काण्डोपास्यः । धर्ममयो मन्व्-आदि-धर्म-शास्त्रोपास्यः । तपोमय उपासना-कण्डोपास्य इति ।

[^८७]:
    रुचिम् अनतिक्रम्येति यथारुचम् इत्य् अव्ययीभावे झयः इति टचि यथारुचम् इति सिध्यति ।

[^८८]:
    स्वान्य् असाधारणानि ।

[^८९]:
    अन्तर्भावित-णिज्-अर्थः ।

[^९०]:
     “अत्रास्ताम्…वाच्यम्” इति टीकांशः क-ग-घ-कर-लिपिषूपलभ्यते ॥

[^९१]:
    तेषाम् अन्यतः पराभवो यथा न स्यात् तथा भावयाम् आस । अमोघ-वाञ्छ इत्य् अर्थः ।

[^९२]:
     “तद् एतत्…आन्यान्” इत्य् अत्र “तद् एतत् प्रश्न-वाक्यं ब्रह्म-मुखेनैव तद्-उत्तर-वाक्य-द्वारा अन्यान्” इति पाथान्तरं ख-करलिप्यां प्राप्तम् ॥

[^९३]:
    यथार्कादयस् तत्-प्रकाशितास् तच्-छक्त्यैव तत्-तत्-प्रकाशयन्तीत्य् अर्थः ।

[^९४]:
    नमो धीमहीति । मनसा नमनं कुर्वीमहीत्य् अर्थः ।

[^९५]:
    परमेश्वरस्यापीत्य् अर्थः ।

[^९६]:
    अत्र निर्गुणस्य विभोर् ईश्वरस्येत्य् अन्वयो ज्ञेयः ।

[^९७]:
    एवम् उभयोर् एकान्वये एकं गुण-पदम् अधिकं भवतीति भाति, परन्तु गुणाः शुक्ल-रक्त-कृष्ण-वर्णा इति पूर्व-श्लोकोक्तस्य त्रयो गुणा इति-वाक्यस्य विशेषणम् । यद् वाऽगुणोऽप्रधानेऽ इति मेदिनी-कोशात् स्थित्य्-आद्य्-अर्थं मायया गृहीता अप्रधान-रूपा इति पूर्व-श्लोकेनैव सम्बन्धः । अतो न पौनरुक्त्य-शङ्केति दीपि। ।

[^९८]:
    मायेशः स्वया मायया विबुभूषुर् विविधं भवितुम् इच्छुर् यदृच्छया स्वैरितया संकल्प-मात्रेण वात्मनि प्राप्तं लीनं सन्तं कालं क्षोभकं सृष्टि-कालेति व्यवहार-हेतुं, कर्म जीवादृष्टं, स्वभावं मायादीनां परिणामित्वादि-रूपं कारणतया उपाददे सृष्ट्य्-अर्थम् अङ्गीकृतवान् इत्य् अन्वयः ।

[^९९]:
    तु-शब्दोऽस्याः सर्व-वैलक्षण्य-द्योतनार्थः

[^१००]:
    वैकारिकाद् इति मनोऽन्तः-करण-चतुष्टयम् । अस्य तात्पर्येण चन्द्रमा मनसो जात इत्य् अस्या ऋचोऽर्थो दर्शितः ।

[^१०१]:
    क्रमस् तु श्रोत्र-त्वक्-चक्षुर्-जिह्वा-घ्राणानि वाक्-पाणि-पाद-पायूपस्थाः ।

[^१०२]:
    प्राणस्येति टीकाया उत्तरांशः केवलं ख-करलिपेर् अधिक-पाठः ॥

[^१०३]:
    ‘असंहताःऽ इति सुबो। पाठः ।

[^१०४]:
    सद्-असत्त्वं मुख्य-गौण-भावम् । क्रम। ।

[^१०५]:
    ब्रह्माण्डाभिधम् ।

[^१०६]:
    पृथक् कृत्य स्थित इत्य् अर्थो मूल-स्थ-निर्गत इत्य् अस्य ।

[^१०७]:
    पुरुषस्येत्य् आदिना “ब्राह्मणोऽस्य मुखम् आसीत्” इत्य् अस्या ऋचोऽर्थ उक्तः ।

[^१०८]:
    भूर्लोक इत्य्-आदिना “नाभ्या आसीत्” इत्य् अस्या ऋचोऽर्थ उक्तह् ।

[^१०९]:
    भुवर् इत्य् अव्ययं अन्तरीक्ष-लोकस्य नाम ।

[^११०]:
    अयं च सत्य-लोकस् तद्-उपरितनः सप्तम इत्य् अर्थः ।

[^१११]:
    स्वर्लोके ब्रह्मलोक-पर्यन्तः ।

[^११२]:
    ‘वाचो वह्नेःऽ इति पाठः ।

[^११३]:
    आदिना उष्णिक्-त्रिष्टुब्-जगती-पङ्क्ति-बृहतीनां ग्रहणम् ।

[^११४]:
    आदि-शब्देन चर्म-मांस-रुधिर-मेदो-मज्जास्थां ग्रहणम् ।

[^११५]:
    आदिना कटुतिक्त-कषायाम्ल-लवणानां ग्रहणम् ।

[^११६]:
    सप्त-धातुः—रसास्र-मांस-मेदोऽस्थि-मज्जानः शुक्र-संयुताः । शरीरस्थैर् यदा सम्यक् विज्ञेयाः सप्त-धातवः । सप्त-छन्दांसि—गायत्री उष्विक्, अनुष्ठुभ्, त्रिष्टुभ्, बृहती, पङ्क्तिः, जगती। 

[^११७]:
    ओषध्यः फल-पाकान्ता बहु-पुष्प-फलोपगाः इति मनुः (१.४६)।

[^११८]:
    दिवः ज्योतिश् चक्रस्येत्य् अर्थः ।

[^११९]:
    श्रीधर ब्रेअक्स् उप् थे वेर्सेस् दिफ़्फ़ेरेन्त्ल्य् फ़्रोम् थिस् पोइन्त्। जीव अन्द् विश्वनाथ सेए थिस् अस् अहल्फ़्-वेर्से। इहवे अद्जुस्तेद् श्रीधरऽस् चोम्मेन्तर्य् इन् अच्चोर्दन्चे wइथ् जीवऽस् नुम्बेरिन्ग्।

[^१२०]:
    आस्पदम् इत्य् उत्तर-श्लोक-स्थम् अनुकृष्य योज्यम् ।

[^१२१]:
    लयस्येति तदानीं सर्वेषां तत्र लयाद् इति व्याख्यालेशः ।

[^१२२]:
    नागा हस्तिनः सरीसृपाः सर्वाः उरगास् तद्-अवान्तर-जातयः ।

[^१२३]:
    ऋक्षाण्य् अश्विन्य्-आदीनि । तारास् तद्-भिन्न-नक्षत्रावान्तर-भेद-भिन्नानि । केतवो धूमकेतु-प्रभृतयः ।

[^१२४]:
    सहस्र-शीर्षा पुरुषः सहस्राक्षः सहस्र-पात् । स-भूमिं विश्वतो वृत्वात्य् अतिष्ठद् दशाङ्गुलम् ॥१॥ 
    पुरुष एवेदं सर्वं यद् भूतं यच् च भव्यम् । उतामृतत्वस्येशानो यद् अन्नेनातिरोहति ॥२॥ 
    एतावान् अस्य महिमातो ज्यायांश् च पूरुषः । पादोऽस्य विश्वा भूतानि त्रिपादस्यामृतं दिवि ॥३॥ 
    त्रिपाद्-ऊर्ध्व उदैत् पुरुषः पादोऽस्येहाभवत् पुनः । ततो विष्वं व्यक्रामत् साशनानशने अभि ॥४॥ 
    तस्माद् विराऌ अजायत विराजो अधि पूरुषः । स जातोऽत्यरिच्यत पश्चाद् भूमिम् अथो पुरः ॥५॥ 
    यत् पुरुषेण हविषा देवा यज्ञम् अतन्वत । वसन्तोऽस्यासीद् आज्यं ग्रीष्म इध्मः शरद् धविः ॥६॥ 
    तं यज्ञं बर्हिषि प्रौक्षन् पुरुषं जातम् अग्रतः । तेन देवा अयजन्त साध्या ऋषयश् च ये ॥७॥
    तस्माद् यज्ञात् सर्व-हुतः सम्भृतं पृषद् आज्यम् । पशून् तांश् चक्रे वायव्यान् आरण्यान् ग्राम्याश् च ये ॥८॥ 
    तस्माद् यज्ञात् सर्व-हुत ऋचः सामानि जज्ञिरे । छन्दांसि जज्ञिरे तस्माद् यजुस् तस्माद् अजायत ॥९॥ 
    तस्माद् अश्वा अजायन्त ये के चोभयाद् अतः । गावो ह जज्ञिरे तस्मात् तस्माज् जाता अजावयः ॥१०॥ 
    यत् पुरुषं व्यदधुः कतिधा व्यकल्पयन् । मुखं किम् अस्य कौ बाहू का ऊरू पादा उच्येते ॥११॥ 
    ब्राह्मणोऽस्य मुखम् आसीद् बाहू राजन्यः कृतः । ऊरूतदस्य यद् वैश्यः पद्भ्यां शूद्रो अजायत ॥१२॥ 
    चन्द्रमा मनसो जातश् चक्षोः सूर्यो अजायत । मुखाद् इन्द्रश् चाग्निश् च प्राणाद् वायुर् अजायत ॥१३॥ 
    नाभ्या आसीद् अन्तरिक्षं शीर्ष्णो द्यौः समवर्तत । पद्भ्यां भूमिर् दिशः श्रोत्रात् तथा लोकान् अकल्पयन् ॥१४॥
    सप्तास्यासन् परिधयस् त्रिः सप्त समिधः कृताः । देवायद् यज्ञं तन्वाना अबध्नन् पुरुषं पशुम् ॥१५॥ 
    यज्ञेन यज्ञम् अयजन्त देवास् तानि धर्माणि प्रथमान्य् आसन् । 
    ते ह नाकं महिमानः सचन्त यत्र पूर्वे साध्याः सन्ति देवाः ॥१६॥

[^१२५]:
    दशाङ्गुलम् इत्य् उपलक्षणं । ब्रह्माण्डाद् बहिर् अपि सर्वतो व्याप्यावस्थित इत्य् अर्थः । वितस्तिम् इति दशाङ्गुल-पदार्थ एव ।

[^१२६]:
    स-भूमिं विश्वतो वृत्वात्य् अतिष्ठद् दशाङ्गुलम् इति पाठः समर्थित एव ।

[^१२७]:
     “सहस्र-नाम…खण्डे च” नोत् इन् अल्ल् एदितिओन्स्।

[^१२८]:
    तद्-उपरितन-लोका इति जनस्-तपः-सत्य-लोका इत्य् अर्थः ।

[^१२९]:
    तत्र जन-लोके इत्य् अर्थः ।

[^१३०]:
    गृह एव मेधा बुद्धिर् यस्य स गृह-मेधः ।

[^१३१]:
    गच्छतीत्य् अर्थः ।

[^१३२]:
    साशनं भोजनादि-व्यवहारोपेतं चेतनं प्रणिजातं, अनशनं तद्-रहितम् अचेतनं गिरि-नद्य्-आदिकं तद् उभयं यथा स्यात् तथा ।

[^१३३]:
    विविधानि वस्तूनि राजन्तेऽत्रेति विराट् ब्रह्माण्ड-देहः ।

[^१३४]:
    देवा इज्यन्तेऽस्मिन्न् इति देव-यजनम् ।

[^१३५]:
    चत्वारो होत्रा उपलक्षिता उद्गातृ-ब्रह्म-ऋत्विजश् च इति ख-कर-लिप्यां पाठः । 

[^१३६]:
    एतत् स्कन्धीय-पञ्चमाध्यायोक्तानाम् इति शेषः ।

[^१३७]:
    अत्र विपरिणामेनान्वयो यथा—यस्य ऋतां गतिम् अहं न वेद्मि, यूयं न वित्थ, वामदेवो न वेद, किम् उतापरे सुरा विदुर् इति ।

[^१३८]:
    घटाद्य्-आकारेति । यथा तडागोदकं छिद्रान् निर्गत्य कुल्यात्मना केदारान् प्रविश्य तद्वद् एव चतुष्कोणाद्य्-आकारं भवति तथा तैजसम् अन्तःकरणम् अपि चक्षुर्-आदि-द्वारा घटादि-विषय-देशं गत्वा घटादि-विषयाकारेण परिणमते स एव परिणामो वृत्तिर् उच्यते ।

[^१३९]:
    विप्लुतं व्याप्तम् इत्य् अर्थः ।

[^१४०]:
    ‘कल्पे कल्पे आत्मानं सृजतीत्य् उक्तं, तत्र के सृज्यमाना अवतारास् तान् अवतारान् विस्तरेणाहऽ इत्य् अवतरणं प्राचीन-पुस्तके लभ्यते ।

[^१४१]:
    विष्णोर् इति तृतीय-स्कन्धीय-पञ्चमाध्यायस्य सप्त-विंश-श्लोक-व्याख्यायाम् आलोचनीयम् ।

[^१४२]:
    खग-लोक-पाला गरुडाद्याः ।

[^१४३]:
    दैत्येन्द्रेति । दनुनान्नि दक्ष-कन्यायां कश्यपाज् जाता एक-षष्टि-संख्याका असुरास् तेषु प्रधाना द्वि-मूर्धादयोऽष्टादश ।

[^१४४]:
    प्रेत-पिशाचादयो भूत-जाति-भेदाः । तत्र पिशाचा घण्टाकर्णादयः, भूतेशा भैरवादयः, कूष्माण्डेशा भृङ्ग्यादयः, यादांसि जल-जन्तवस् तद्-अधीशास् तिमिङ्गिलादयः ।

[^१४५]:
     “सुपेशलान्” इति विजयध्वजः । तत्र मधुरेभ्योऽप्य् अतिमधुरान् इत्य् अर्थः ।

[^१४६]:
    सुपेशस्-शब्द-गत इत्य् अर्थः, “ल-कार-लोपः” इत्य् अपि क्वचित् ।

[^१४७]:
     “पीङ् पाने” इति धातोर् दैवादिकाच् छतृ-प्रत्यय आर्षत्वाच् चिन्त्यः ।

[^१४८]:
    उद्यत इति । समुद्रे निमज्ज्य रसातल-गता महीम् उद्धृत्य दंष्ट्राग्रे निधाय ऊर्ध्व गत इत्य् अर्थः ।

[^१४९]:
    अत्रेर् इति चतुर्थ्य्-अर्थे षष्ठी । अपगतिं त्याजयतीत्य् अपत्यं दुर्गति-निवारकं ।

[^१५०]:
    योग-र्द्धिं ध्यान-सिद्धिं योग-सम्पत्तिं वा ।

[^१५१]:
    उभयीं-शब्द-स्थाने मध्वस्यात्र पाथो भिद्यते ।

[^१५२]:
    मयाहम् एव दत्त इत्य् अत्र एकस्य कर्म-कर्तृ-भावो न भगवद्-व्यतिरिक्तस्य भवति । धर्म-शास्त्रे—धर्म-दासो ज्येष्ठ-पुत्रो भार्या स्वात्मा तथैव च । सर्वस्वं गुरु-वर्यश् च नैव देयम् इति स्थितिः ॥ इति अदेयत्वेन प्रतिपादनात् । अत आह—भगवान् इति ।

[^१५३]:
    भुक्तिर् अणिमाद्य्-ऐश्वर्य-भोगः ।

[^१५४]:
    ‘ मे आदौऽ अत्र संहिताया अविवक्षितत्वं बोध्यम् ।

[^१५५]:
     "मे आदौ" अत्र संहिताया अविवक्षितत्वं बोध्यम् ।

[^१५६]:
    अत्र सनाद् इत्य् अव्ययम् । दीर्घ आर्षः । सनन्-नामक इत्य् अर्थः । यद् वा, सनात् सनातनतमः इति सहस्र-नाम-स्तोत्रात् सनान्-नामा इत्य् अर्थः ।

[^१५७]:
    अस्मिन् पक्षे तपस इति षाष्ठ्य्-अन्तम् ।

[^१५८]:
    आत्मन इति द्वितीयान्तं दर्शन-क्रिया-कर्मेति ज्ञेयम् ।

[^१५९]:
    दहन्तम् अपीति मूल-स्थः उत-शब्द अप्य् अर्थः ।

[^१६०]:
    कम् अपीति । यो ध्रुवाय प्रसन्नः सन् ध्रुव-पदम् अदात् तम् अवतारम् इत्य् अर्थः ।

[^१६१]:
    अर्थित इति अवतरितुं प्रार्थितस् तदा वेन-देहाद् अवतीर्णः सन्न् इत्य् अर्थः ।

[^१६२]:
    अन्वर्थम् अनुगतावयवार्थं यौगिकार्थम् इति यावत् । त्रात्वेति क्त्वा-प्रत्ययस् तु त्राणावश्यकता-विवक्षया भाविनि भूतवन् निर्देशात् ।

[^१६३]:
     पुन्-नाम्नो नरकाद् यस्मात् त्रायते पितरं सुतः । तस्मात् पुत्र इति प्रोक्तः पितॄन् यः पाति सर्वतः ॥ [म।भा १.३४.३७], तस्मात् पुत्र इति प्रोक्तः स्वयम् एव स्वय्म्भुवा । [रा। २.१०७.१२]

[^१६४]:
    मेरु-देव्या इति । प्रथम-स्कन्धे—अष्टमे मेरु-देव्यां तु नाभेर् जात उरुक्रमः [भा।पु। १.३.१३] इति कथितायाः।

[^१६५]:
    यां जड-योग-चर्याम् इत्य् अर्थः । अथवा, यां समाधि-चर्यां पारमहंस्यं पदं परमहंस-प्राप्यम् आमनन्तीत्य् अर्थः ।

[^१६६]:
     मखमय इत्य् अत्र "अमृतमय" इति पाठः।

[^१६७]:
    भाविना सत्यव्रतेनेत्य् अर्थः ।

[^१६८]:
    आश्रितानां मध्ये पृथिवी प्रधानं यत्र स इत्य् अर्थः, वृक्ष-मयो ग्राम इतिवत् ।

[^१६९]:
    शिखा इत्य् अत्र आर्षाः सप्तम्या लुक् ।

[^१७०]:
    "अवाप रुद्धम्” इति चक्रवर्तिना स्वीकृत-पाठः । “अवाप दुःखम् आयुश् च” इति गो-संस्करणे धृत-पाठान्तरोऽनात्यादरणीयः ।

[^१७१]:
    उग्र-वीर्यम् इति पाठः।

[^१७२]:
     ककुब्-जय-रूढ-हासम् इति स्वामिभिर् धृत-पाठान्तरम्।

[^१७३]:
    निपीडिताया इति ङ-ग्रन्थस्य पाठान्तरं। 

[^१७४]:
    अस्माभिः (क, ख)

[^१७५]:
    <sup>“</sup>विष्णु॥॥अस्ति” इति वाक्यं सर्वत्र न दृश्यते। 

[^१७६]:
    <sup>“</sup>हरिवंशे हि कस्यांचिद् गिरि-गुहायां भगवान् स्व-मूर्तिं निक्षिप्य गरुडं च तत्रावस्थाप्य स्वयम् अत्रागत इत्य् उक्तम् । तद् उक्तम् स देवान् अभ्यनुज्ञाय [ह।वं। १.५५.५०] इत्य्-आदि । इति वाक्यं अत्र स्थाने कृष्ण-सन्दर्भे दृश्यते, न तु क्रम-सन्दर्भस्य कस्यांश्चिल् लिप्याम् ।

[^१७७]:
    थे सेच्तिओन् बेगिन्निन्ग् “अतो यत् प्रभास-खण्डे” अन्द् एन्दिन्ग् हेरे इस् नोत् फ़ोउन्द् इन् अल्ल् क्रम-सन्दर्भ मनुस्च्रिप्त्स्। इत् इस् फ़ोउन्द् इन् थे कृष्ण-सन्दर्भ, सेच्तिओन् २९।

[^१७८]:
    “एवम् एव सत्त्वं रजस् तम [भा।पु। १.२.२३] इत्य् आदि-प्रथम-स्कन्ध-पद्य-प्राप्तम् अनिरुद्धाख्य-पुरुषावतारत्वं भवानी-नाथैर् [भा।पु। ५.१७.१६] इत्य्-आदि-पञ्चम-स्कन्ध-गद्य-प्राप्तं सङ्कर्षणावतारत्वं च भवस्य संगच्छते ।” इत्य् अत्राधिकः पाठः कृष्ण-सन्दर्भे दृश्यते।

[^१७९]:
    स्वयम् आविविशतुः (ग)

[^१८०]:
    <sup>-</sup>एनाविविशतुः (ग)

[^१८१]:
    यज् जीवयिष्यति यच् चोच्चाटयिष्यति तद् इतरथानीश्वरत्वे न भाव्यम् इति पूर्व-श्लोकेनान्वयः।

[^१८२]:
    पीथान् बोथ् इन् तेxत् अन्द् चोम्मेन्तर्य् इन् सोमे एदितिओन्स्।

[^१८३]:
    इवेति पाद-पूरणार्थकम् अव्ययन् ।

[^१८४]:
    मुञ्जेति दशम-स्कन्धीयोनविंशाध्यायोक्तायाम् (१०.१९.५फ़्फ़्) इषीकाटव्याम् इति यावत् ।

[^१८५]:
     “लोके विकुण्ठम् उपनेष्यति” इति पाण्डेय-स्वीकृत-पाठः ।

[^१८६]:
     छत्राकारं छवाकं शूरणम् इति केचिद् वदन्ति । तत् तु अभक्ष्यम् । तथा च Xइः—छवाकं ग्राम्य-कुक्कुट अभक्ष्याणि द्विजातीनाम् इति ॥

[^१८७]:
    रासो नाम बहु-नर्तकी-युक्तो नृत्य-विशेषाः इति १०.३३.२-पद्ये व्याख्यायाम्

[^१८८]:
    अलम् इति भगवद्-गुणानां साकल्येन वर्णनासम्भवाद् इति भावः।

[^१८९]:
    मरणानन्तरम् इत्य् अर्थः।

[^१९०]:
     एवं हि वेदान्त-कल्प-तरूद्धृत पराशरोपपुराण-वचनाज् ज्ञायते । तथा च—द्वापरे द्वापरे विष्णुर् व्यास-रूपो महामुनिः । कृत्वा वेदं सुबहुधा कुरुते जगतो हितम् ॥ सुत-संहिता-भाष्य-प्रारम्भे चाप्य् एवम् अस्ति—न ह्य् अन्यः पुण्डरीकाक्षान् महाभारत-कृद् भवेत् । अयम् एव हि अष्टादश-पुराण-कर्ता । तथा च तत्रैव—अष्टादश-पुराणानां कर्ता सत्यवती-सुतः । योग-दर्शन-भाष्य-कृच् चायम् । तथा च सर्व-तन्त्रापरतन्त्र-श्रिमद्-वाचस्पति-मिश्रः—नत्वा पतञ्जलिम् ऋषिं वेदव्यासेन भाषिते इति ॥

[^१९१]:
    त्रिपूरासुरेणायो-रजत-ताम्रि-निर्मिताभिः।

[^१९२]:
    वृषं लान्तीति वृषला म्लेच्छाः।

[^१९३]:
    ते च—वेद-मार्ग-विरोधेन येषां करणम् अण्व् अपि । ते हि पाखण्डिनो ज्ञेया वेदार्थस्य विनिन्दकाः ॥ इति

[^१९४]:
    असुराद्या इति आद्य-पदेन भूत-प्रेत-पिशाचादयः क्रूर-स्वभावाश् च।

[^१९५]:
    स्व-रंहसेत्य् अत्र छन्दो-भङ्ग आर्षः । “स्व-रहसा” इति पाठोऽयुक्त एव । रहः-शब्दस्य वेग-वाचित्वे प्रमाणाभावात् । 

[^१९६]:
    त्रि-साम्य-रूपम् इति त्रि-गुण-साम्य-लक्षणम् अधिष्ठान-स्वरूपं प्रकृतिर् इत्य् अर्थः।

[^१९७]:
    विष्णु-सूक्तस्य प्रथम-ऋक् चक्रवर्ति-टीकायाम् पूर्णतयोद्धृता।

[^१९८]:
    माया-बलं माया-महत्त्वम् इत्य् अर्थः।

[^१९९]:
    उत्तङ्क इति वक्तव्ये उतङ्क इत्य् आर्षं छन्दोनुरोधेन।

[^२००]:
    सारस्वतो दधीचिः ।

[^२०१]:
    आकूतिर् देवकूतिः प्रसूतिर् इति तिस्रः।

[^२०२]:
     “रन्तिदेव-देवव्रता” इत्य् एवं-रूपे इत्य् अर्थः।

[^२०३]:
     “शुभ-धारणा” इति पाठे छन्दो-भङ्ग आर्षः।

[^२०४]:
    विषय-करणोपरागेति । विषयो रूपादिर् ग्राह्यः । करणं साधनं चक्षुर्-आदि । उपरागो ग्राह्यत्वेन स्वीकारः । तद् उक्तम्—दृश्यानुरञ्जितं द्रष्टृ दृश्यं द्रष्ट्र् अनुरञ्जितं । अहं-वृत्त्योभयं रक्तं तन्-नाशोऽद्वैत आत्मनः ॥ इति ।

[^२०५]:
    फ़्रोम् _ननु_ तो _आह_ रेप्लचेद् ब्य् _तत् कुतः_ ? इन् चेर्तैन् एदितिओन्स्।

[^२०६]:
    वृत्तेर् एव तद्-उपराग इति । वृत्तेश् चक्षुर्-आदि-वृत्तेर् दर्शन-श्रवणादेर् व्यावहारिक-ज्ञानस्य उपराग आरक्तत्वम्

[^२०७]:
    चातुर्-विधम् इति । नात्र घटं करोति कुलाल इत्य् अत्र उत्पाद्यं क्रिया-फलं । चक्षुषा रूपं पश्यतीत्य् अत्र आप्यं । सोमं सुनेति सोमपा इत्य् अत्र विकार्यं । संस्कारश् च त्रिविधः, तत्र प्राक्तन-पुण्यातिशय-जन्यः सुख-विशेष आद्यः । द्वितीयो मलापाकरण-रूपः । तृतीयो गुणाधान-रूपः । राज्यं प्राप्नोति धर्मिष्ठ इत्य् आद्यं संस्कार्यं । रजको वस्त्रं क्षालयतीति द्वितीयं । वस्त्रं रञ्जयतीति तृतीयम् ।

[^२०८]:
    उत्पत्त्य्-आदीति आदिना प्राप्ति-विकृति-संस्कार्याणां ग्रहणम्।

[^२०९]:
    अत्रावधि भगवत-सन्दर्भस्य पञ्चम-परिच्छेदे प्राप्यते।

[^२१०]:
    विस्वनथ गिवेस् सिx लिनेस् तो वेर्से ४७, त्wओ तो ४८॥

[^२११]:
    स्वारम्भकाणां पृथिव्य्-आदि-महा-भूतानाम् इत्य् अर्थः।

[^२१२]:
    अत्र परमात्म-सन्दर्भे अधिकं पठितम्—इदम् एव श्री-हंस-देवेनोक्तं—अहम् एव न मत्तोऽन्यद् इति बुध्यध्वम् अञ्जसा [भा।पु। ११.१३.२४]इति ॥ इति ।

[^२१३]:
    अत्र श्लोक-द्वयम् अधिकं क्वचिद् अस्ति तच् च—
    
    नृ-जन्मनि न तुष्येत कृतेन भगवान् यदि । 
    
    धर्मार्थ-कामैः किं तर्हि कार्यं सिध्यति नश्वरैः ॥५३॥ 
    
    कृष्णे न चोत्तम-श्लोके चेद् भक्तिर् अनपायिनी । 
    
    किं स्याद् वर्णाश्रमाचार-दान-होमादिभिः कृतैः ॥५४॥ इति । 
    एतद्-उपरि वीरराघव-टीका । ननु त्रिवर्गो यथा भवेत् तथा वर्णयति किं नोच्यत इत्य् आशङ्क्याह—नृ-जन्मनीति । मनुष्य-जन्मनि कृतेन साधनकलापेन भगवान् न तुष्येत तर्हि नश्वरैर् धर्मादिभिः किं कार्यं किं प्रयोजनं सिध्यति न किम् अपीत्य् अर्थः ॥५३॥ धर्मस्य ह्य् आपवर्ग्यस्येति पूर्वोक्त-रीत्या परम्परया भगवद्-भक्ताव् उपयुज्यमानानाम् एव साफल्यं तद्-उपयोग-रहितानां तु वैफल्यम् एवेति अन्वय-व्यतिरेकेणाह—कृष्ण इति । उत्तम-श्लोके अविद्यानिवर्तक-यशसि श्री-कृष्णे चेद् यदि च कृतैः स्वनुष्ठितैर् वर्णाश्रमाचारादिभिर् अनपायिनी । अव्यभिचारिणी भक्तिर् न स्यात् तर्हि तैः किम् अन्यत् फलं स्यात्, न किम् अपि । अन्य-फलस्य नश्वरत्वात् तज् जातम् अप्य् अजात-प्रायम् इति भावः ॥५४॥ इति ।

[^२१४]:
    सर्वं मलम् इति मूल-स्थ-शमलम् इत्य् अस्यार्थः ।

[^२१५]:
    सर्वेषाम् इत्य्-आदि । अत्र सर्वेषाम् एव सर्वम् एव निःशेषम् एव हरत्य् एव इत्य् अवधारण-चतुष्टयं ज्ञेयम् ।

[^२१६]:
    ‘शरणं गृह-रक्षित्रोःऽ इति कोशः ।

[^२१७]:
    यावान् इति । अत्र कल्प-विकल्प-पदाभ्याम् उत्पत्ति-प्रलययोर् मध्य-कालस्यैव टीकोक्त-महद्-अवान्तर-भेदेन ग्राह्यत्वंऽसंप्लवः सर्व-भूतानाम्ऽ इत्य् अग्रिमैकविंश-श्लोके सृष्टि-स्थिति-प्रलयानाम् उक्तत्वाद् इति दीपि। ।

[^२१८]:
    ‘कुपित-द्विजात्ऽ इति पाठः । कुपिताद् द्विजाद् इति द्विज-क्रोध-हेतुर् मरण-कालो लक्ष्यते । अन्यत्रेति द्विज-कोप-निदान-भूतः सप्तम-दिन-मृत्यु-कालाद् अन्यत्रान्यस्मिन् कालेऽच्युत-पीयूषं पिबतो मेऽसवोऽनशनान् न परायन्ति । न व्याकुलीभवन्तीत्य् अर्थः । ननु यथेदम् अमृतं क्षुधां निवारयति तथा शापम् अपि निवारयिष्यतीत्य् आह—अन्यत्र कुपिताद् इति । सुबो। । यद् वा, मेऽसवोऽ नशनाद् द्विज-कोपाच् च न परायन्ति, किन्तु अन्यत्र अच्युत-पीयूष-पानाभावे परायन्तीत्य् अर्थः । अथ वा अच्युत-पीयूषं पिबतो मेऽसवः प्राणाःऽतम् उत्क्रामन्तं “सर्वे प्राणा उत्क्रामन्तिऽ इति श्रुत्य्-उक्तानीन्द्रिय-लक्षणानि करणानि अन्यत्र अच्युत-पीयूषातिरिक्ते विषये अनशनाद् धेतोः भोजनादौ, कुपित-द्विजाद् धेतोः मरण-प्रतीकारे धन-कलत्रादौ च न परायन्ति न गच्छन्ति । अच्युत-कथामृत-पाने निश्चला भवन्तीति भावः । सिद्धान्त। ।

[^२१९]:
     “अनाशनादिभिः” इति पाठान्तरम्।

[^२२०]:
     “तन्-मुखाब्ज-“ इति पाठान्तरम्।

[^२२१]:
    बालोऽपि स गुरुत्वेन मुनिभ्यो ब्रह्मणा यतः । दत्तोऽतो ब्रह्म-रातेति नाम वैयासकेर् अभूत्ऽ इति वचनाच् छुकस्य ब्रह्म-रातत्वं नान्यस्येति विज। ।

[^२२२]:
    यच्-छब्दस्योत्तर-वाक्य-गतत्वान् न तत्-पदापेक्षा ।

[^२२३]:
    सभाजितः सम्यग् आराधितः ।

[^२२४]:
    ‘सन्दृष्टवद्भिःऽ इति पाठः । तत्र सम्यक् परोक्ष-ज्ञानवद्भिर् इत्य् अर्थः । 

[^२२५]:
    विशेषेण बुध्यन्ते इति विबुधा ज्ञानाधिका नित्य-मुक्ताश् च ।

[^२२६]:
    ‘अधिष्ठितम्ऽ इति पाठः ।

[^२२७]:
    साङ्ख्य (भगवत्-सन्दर्भ रेअदिन्ग्)

[^२२८]:
    एतादृशं स्व-लोकं दर्शयाम् आसेति पूर्वेण नवम-श्लोकेनान्वयः ।

[^२२९]:
    ‘पीतां शुकंऽ इति पाठः ।

[^२३०]:
    आगन्तुकैर् नश्वरैः । तत्-प्रमादाद् एव कदाचित् तद्-आभास-रूपतयैव प्राप्तैर् इत्य् अर्थः । 

[^२३१]:
    अष्टादश-श्लोकोत्तरं—ऽकृताञ्जलिं प्रश्रय-नम्र-कन्धरं विलोकयन् प्रेमदृशा समेधयन् ॥ऽ इदम् अर्धम् अधिकं क्वचित् । 

[^२३२]:
    ‘सध्र्यक्ऽ इति पाठः । तत्र सम्यग् इत्य् एवार्थः । 

[^२३३]:
    ‘पुंसाम्ऽ इति पाठः ।

[^२३४]:
    अप्रतिरुद्धेन अनर्गलेन ।

[^२३५]:
    अत्रात्मनेपदम् आर्षम् ।

[^२३६]:
    तु-शब्देन तु च रूपे सत्ये इत्य् अवधारयति ।

[^२३७]:
    परं अवरं इति । चिद्-आनन्दाद्य्-आत्मक-वैराजाख्यं परं रूपम् । सनवावरणाण्डाख्यम् अवरम् । विज। । परावरे विश्वस्य निर्गम-प्रवेश-स्थान-भूते रूपे सिद्धां। । 

[^२३८]:
    तद्-विषयां भगवद्-गुण-स्वरूप-सृष्ट्य्-आदि-लीला-विषयाम् ।

[^२३९]:
    अस्मिन् पक्षे समुन्नद्धेति नह-धातोर् लुङि प्रथम-पुरुषैकवचनम् ।ऽन माङ्योगेऽ इति निषेधान् माङ्योगे अड्-अभावः ।

[^२४०]:
    यानि रूपाणीत्य् अत्र यादृग्रूपो यादृग्गुणो यादृक्कर्मा चेत्य् अर्थः । दीपि। ।

[^२४१]:
    अहम् एवास्मीति न त्व् अङ्कुरे जाते बीजवद् अनुपलम्भः । कारणतया पृथग्-अवस्थानात् । एतेनाप्रच्युत-स्वरूपत्वम् उक्तम् ।

[^२४२]:
    यद् एतद् इति । अनेन प्रपञ्चस्य वाग्-आलम्बन-मात्रत्वम् उक्तं वस्तुतः सर्वं ब्रह्म तन्मात्रम् इत्य् अर्थः ।

[^२४३]:
    ज्ञानागोचर-

[^२४४]:
    _स्थित्य्-उद्भव-प्रलय-हेतुर् अहेतुर् अस्य_ इति पाठ आकरे दृश्यते।

[^२४५]:
    थे गित वेर्से इस् ओन्ल्य् इन् भगवत्-सन्दर्भ, नोत् क्रम-सन्दर्भ।

[^२४६]:
    अत्रान्वयव्यतिरेकसाधनेनात्मा जिज्ञास्य इत्य् अर्थः, इत्य् अधिकं क्वचित् ।

[^२४७]:
    अन्वयः कार्येष्व् इति । यदा कार्याणि जायन्ते तदोपादानतयेश्वरस्य सर्वत्रैवानुवृत्तिः कुण्डलादिषु स्वर्णवत्। यदा अविकृतः कारणरूपेण वर्तते तदा कार्याणाम् अभावात् तेभ्यो व्यतिरेकः अविकृतसुवर्णवत् इति दीपि। ।

[^२४८]:
    समष्ट्य्-आत्मकत्वेन सर्व-भूतमयः ।

[^२४९]:
    इदं व्यष्ट्य्-आत्मकम् ।

[^२५०]:
    अथ वा मत्-प्रजा यम-नियमान् आतिष्ठन्त्व् इत्य् एवं स्वार्थ-काम्या तया ।

[^२५१]:
    रिक्थं धनं पैतृकं दाय-प्राप्तत्वेनाददते इति रिक्थादाः पुत्राः ।

[^२५२]:
    एकस्यैवेति दशमस्याश्रयस्यैवेत्य् अर्थः।

[^२५३]:
    ब्रह्मणः परमेश्वराद् इति कारण-सृष्टिः, पारमेश्वरी कर्म-सृष्टिस् तु वैरिञ्चीत्य् अर्थः ।

[^२५४]:
    सद्-धर्म इति । अत्र मन्वन्तराणीति प्रोक्त इत्य् अर्थः ।

[^२५५]:
    यत इति हेतौ पञ्चमी ।

[^२५६]:
    यत इति हेतौ पञ्चमी 

[^२५७]:
    आश्रयत्वस्य (ख-पुस्तके)

[^२५८]:
    अस्याध्यायस्य प्रथम-सप्त-श्लोकानाम् १२.७.९-१९ पद्य-जातम् अनुरूपार्थकं द्रष्टव्यम् ।

[^२५९]:
    विच्छेदो भेदः विभाग इत्य् अर्थः।

[^२६०]:
    एषाम् इति । आध्यात्मिकादीनां त्रयाणां मिथः सापेक्षत्वेन सिद्धेस् तेषाम् आश्रयत्वं नास्तीत्य् आचष्टे इत्य् अर्थः।

[^२६१]:
    दृश्य-प्रतीत्य् अनुमेयम्।

[^२६२]:
    तद् विना करणं विना।

[^२६३]:
    तत् त्रितयम् आध्यात्मिकादि-त्रयम्।

[^२६४]:
    तत् समूहं (घ)

[^२६५]:
    निरुक्त्या प्रकथनेन । व्युत्पत्त्येति यावत्।

[^२६६]:
    गर्भ-रूपम् इति । चतुर्-दश-भुवनात्मकं समष्टि-देहम्—
    अप एव समर्यादौ तासु बीजम् अवासृजत् । 
    तद् अण्डम् अभवद् धैमं सहस्रार्क-समद्युति ॥ इति मनु-वचनात् ।

[^२६७]:
    प्रभोर् अन्तरा वैराजस्योदर-मध्ये ।

[^२६८]:
    स्वव्यापारं कुर्वतेत्य् अर्थः। 

[^२६९]:
    तयोर्  वह्नि-वाचोः सम्बन्धि तद्-अधीनं व्याहृतं वग्-व्यापार इत्य् अर्थः ।

[^२७०]:
    तस्य विराजः ।

[^२७१]:
    निरोधः प्राण-वायु-निरोधः ।

[^२७२]:
    कर्मणो व्याहृतस्य।

[^२७३]:
    प्रकाशाभाव इत्य् अर्थः।

[^२७४]:
    ऋषिभिर् ज्ञान-साधनैर् वेदादिभिर् अग्न्य्-आदिभिर् वा।

[^२७५]:
    ऐतरेयोपनिषदीत्य् अर्थः।

[^२७६]:
    थिस् सेच्तिओन्, wहिछ् इस् एxअच्त्ल्य् थत् फ़ोउन्द् इन् स्रिधर्, दोएस् नोत् अप्पेअर् तो बे इन् अल्ल् म्Ḥ स्।

[^२७७]:
    तद्-आश्रये तद्-उभये इत्य् अत्र समुद्राश्रया तुष्टिःऽ नाडी-नद्य्-आश्रया पुष्टिर् इत्य् अर्थह् । दीपि।

[^२७८]:
    भूम्य्-आदि-त्रितय-कार्यम् उक्तम् इत्य् अर्थः

[^२७९]:
    सर्वेति काम-क्रोध-लोभ-मोह-शोकादीनाम् इत्य् अर्थः। 

[^२८०]:
    पृथिव्य्-अप्-तेजोवाय्व्-आकाश-महद्-अहंकारैः प्रकृत्या चेत्य् एवम् अष्टभिः । 

[^२८१]:
    अव्यक्तम् इति न चक्षुर्-आदिभिर् व्यज्यत इति तथा।

[^२८२]:
    सर्व-व्यावर्तक-धर्म-रहितम्।

[^२८३]:
    अधिष्ठानतयैव गृह्यत इत्य् अर्थः (ग)।

[^२८४]:
     “किंपुरुषान् नरान्” इति पाण्डेय-धृत-पाठान्तरः ।

[^२८५]:
    प्रजा-पतीन् मरीचि-प्रमुखान् इत्य् अर्थः।

[^२८६]:
    तत्रेति यदा एकैकतरः स्वभावो गुणोऽन्याभ्यां गुणाभ्याम् उपहन्यतेऽभिभूयते तत्र तदा एकैकशोऽपि गतयस् त्रिधा भिद्यन्त इत्य् अन्वयः । अत्र त्रिधा भिद्यन्त इत्य् एतद् अपि स्थूल-दृष्ट्यैवोक्तम् । वस्तुतस् तु तत्-तद्-गुण-तारतम्येन तत्-तत्-पुण्य-पाप-तारतम्यानुसारेण नाना-विधा गतयो भवन्तीत्य् अर्थः । दीपि। । 

[^२८७]:
    अनुविध्यत इति । यथा मनुष्यानां स्व-भक्तो राजसत्वेऽपि गुणान्तरानुवेधात् सात्त्विकत्वं तामसत्वम् च प्रतीयते । 

[^२८८]:
     “जगद्-धर्ताऽ इति पाण्डेय-धृत-पाठान्तरः।

[^२८९]:
    धर्मो विष्णुस् तद्-रूपेणेति धर्म-रूप-धृग् इत्य् अस्यार्थः । धर्म-रूप-धृक् विष्णु-रूप-धृक् विश्वं मर्यादायां स्थापयन् मत्स्याद्य्-अवतारैः पुष्णाति पालयतीति बाल। । 

[^२९०]:
     “तत्-काले” इति पाण्डेय-धृत-पाठान्तरः 

[^२९१]:
    तत्-पूर्वोक्तं किं, कुतः इत्य् अर्थः । 

[^२९२]:
    अनूद्यत इति । उक्तस्यार्थस्य पुनः कर्तव्यत्वेनोपादानम् अनुवादः । अप्रसक्तस्य च प्रतिषेधो न सम्भवतीत्य् अतः प्रसक्त-प्रतिषेधार्थम् एवात्रानुवादः क्रियते । अनुवर्ण्यते “अनुवर्त्यते” इति पाठौ ।

[^२९३]:
    कर्तृत्वेति । अधिष्ठान-ज्ञाने हि तत्रारोपितस्य प्रतिषेध इति भावः ।

[^२९४]:
     चार्चिषस् तद्वत् वल्ली-कल्पः इति क्रम-सन्दर्भः।

[^२९५]:
    यथैवागतवान्” इति क्वचित् पाठह् ।

[^२९६]:
    स्व-मुखतो ब्रह्म-मुखतश् च स्व-मुखेन ब्रह्मणे ब्रह्म-मुखेन नारदायेत्य् अर्थः । 

+++
title = "02"
+++

<!-- Copy and paste the converted output. -->

<!-----

Yay, no errors, warnings, or alerts!

Conversion time: 128.366 seconds.


Using this Markdown file:

1. Paste this output into your source file.
2. See the notes and action items below regarding this conversion run.
3. Check the rendered output (headings, lists, code blocks, tables) for proper
   formatting and use a linkchecker before you publish this page.

Conversion notes:

* Docs to Markdown version 1.0β34
* Thu Jun 01 2023 18:54:57 GMT-0700 (PDT)
* Source doc: bhagavata_purana_-_canto_02_-_five_commentaries
----->



# 
    śrīmad-bhāgavata-mahā-purāṇam


    dvitīyaḥ skandhaḥ

<details><summary>English</summary>

Version 1.03 Feb 17, 2022

[This file is constantly being edited and updated.]

Sources:



* _Bhāgavata-tātparya_. Anandatirtha Madhvacarya. \
Transcription by Jan Brzezinski. Taken from Bhakti Ballabh Tirtha’s edition (Calcutta : Chaitanya Vani Preḥ s, 1995).
* _Bhāvārtha-dīpikā_. Sridhara Svami. \
Transcribed by Jan Klapis and proofread by Robert Gafrik from Sri Pandita Ramateja Pandeya's edition published by Caukhamba Samskrita Pratishthana in Vraja-jivana Pracya-bharati Grantha-mala series (28), reprinted in 1987. Gafrik and Klapis included all the pandit’s notes, even those refering to other commentaries, but some of them have been removed where they refer to other commentaries included in this edition, or where they give a source reference. This is one of the sources for the reading of the Bhāgavata text itself.
* _Krama-sandarbha_. Sri Jiva Gosvami. \
The authoritative source document here is Puridas’s 1952 edition (Vrindavan Das : Haridas Sharma). Primary transcription—where Shat-sandarbha text was available on the Gaudiya Grantha Mandira, it was used after comparison and correction. Most, though not all, croḥ s-references have been given. Another transcription by Durmada Das was made available, which was also compared and corrected. I don’t know which Durmada Das used, but it does not seem to fit in clearly to the sources used in Puridas. Some footnotes refer to these alternate readings, but this has not been done thoroughly. I have used the same references given by Puridas.
    * (ka) MS 516 in the Baranagar Gauranga Grantha Mandir.
    * (kha) MS 137 in the Bangiya Sahitya Parishad Library.
    * (ga) MS IIIC100 in the Asiatic Society Library, dated 1714.
    * (gha) Another MS in Bengali script. No further information.
    * (na) Ramanarayan Vidyaratna’s edition (Murshidabad, 1892).

     \
Unfortunately, as is the case with all Puridas’s editions, there is no discussion of the critical process used. 

* _Sārārtha-darśinī_ of Viśvanātha Cakravartī Ṭhākura. \
Taken from Bhakti Ballabh Tirtha’s edition (Calcutta : Chaitanya Vani Preḥ s, 1995). Transcription by Jan Brzezinski. This volume is one of the sources for the reading of the Bhagavata text itself.
* _Catuḥśloki-bhāṣya_. Srinivasa Acarya. \
A special feature of this commentary is the inclusion of Srinivas Acharya’s commentary on the the catuhsloki (2.9.30-36). Taken from Haridas Shastri’s undated edition (ca. 1983). Transcription by Jan Brzezinski.
* _Śrīmad-bhāgavata-mahā-purāṇa_. In two volumes with Hindi translation. 13th edition. Gorakhpur: Gita Preḥ s, 1989. \
This edition was used to help establish the Bhagavata text itself. 
* _Kaivalya-dīpikā _is Hemachandra's commentary on _Mukta-phala_ of Vopadeva (ed.) Isvara Chandra Sastri and Pandit Haridasa Vidyasagara, Calcutta 1920.

There have been some formatting problems due to Microsoft Word’s handy complex scripts function, which I seem to be unable to disable. Hopefully, most of the complexities have been unraveled. (Jan Brzezinski 2006-02-10)

If you find any mistakes or variant readings, we humbly request you to please either notify us directly or post in the GGM forum. If you are working closely on this or any other text, please send us your edited version. Thank you, The Editors.

</details>


## atha dvitīyaḥ skandhaḥ

oṁ namo bhagavate vāsudevāya

(2.1)


## prathamo’dhyāyaḥ


## śukapravacanam—tatrādau dhyānavidhiḥ, bhagavato virāḍrūpasya varṇanaṁ ca |

**|| 2.1.1 ||**

**śrī-śuka uvāca—**


    **varīyān eṣa te praśnaḥ kṛto loka-hitaṁ**[^1]** nṛpa |**

**ātmavit-sammataḥ puṁsāṁ śrotavyādiṣu yaḥ paraḥ ||**

**madhvācāryaḥ (bhāgavata-tātparyam) : **yaḥ para iti ||1||

———————————————————————————————————————

**śrīdhara-svāmī (bhāvārtha-dīpikā) : **

śrī-gaṇeśāya namaḥ |

dvitīye[^2] tu daśādhyāyaiḥ śrī-bhāgavatam āditaḥ |

uddeśa-lakṣaṇoktibhyāṁ[^3] saṅkṣepeṇopavarṇyate ||i||

tatra tu prathame’dhyāye kīrtana-śravaṇādibhiḥ |

sthaviṣṭhe bhagavad-rūpe manaso dhāraṇocyate ||ii||

yan-nāma-kīrtanaṁ dāna-tapo-yogādi-sat-phalam |

taṁ nityaṁ paramānandaṁ hariṁ nara nama smara ||iii||

atha dvitīya-skandha-vyākhyā | 

uktaḥ pūrvam upodghātaḥ[^4] saprasaṅgaḥ śukāgamaḥ |

rājñā pṛṣṭaṁ nṝṇāṁ kṛtyam athāha śuka-san-muniḥ ||iv||

rājñaḥ praśnam abhinandati—varīyān iti | te tvayā | puṁsāṁ śrotavyādiṣu[^5] madhye yaḥ paraḥ śreṣṭha-gocaraḥ praśnaḥ kṛta eṣa varīyān | yato loka-hitam etat, mokṣa-hetutvāt | ātma-vidāṁ muktānāṁ ca saṁmato yataḥ ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **


    oṁ svasti 


    śrī gaṇeśāya namaḥ |


    vande'haṁ pārvatī-sūnuṁ sarva-vighnopaśāntaye |


    śrī-gurūn sarvato natvārambhe ṭīkāṁ manoharām ||1||


    brahmarṣīṇāṁ samāje yo rājānaṁ ca parīkṣitam |


    gaṅgā-taṭe samuddhartuṁ śuka-rūpeṇa keśavaḥ ||2||


    samājagāma sacchāstropadeśena svayaṁ hariḥ |


    taṁ vande'bhīpsitārthāptyai nanda-sūnuṁ jagad-gurum ||3||


    adhunā dvitīya-skandha-prakāśaḥ kriyatetarāma |


    gira guruṁ ca sandhyā manaṁ tathā ||4||

atra śrī-śukāgamanāhādavismṛta-sveṣṭa-praṇatiḥ śrīdharācāryo'dhyāya-gaṇanā-puraḥsaraṁ vyākhyātum ārabhate | dvitīye viti | nāma-mātreṇa vastu-saṇkīrtanam-uddeśaḥ saṇkīrtana tv am-uddeśatvam-ity-ukte tālvoṣṭhapuṭa-vyāpāreṇoccāraṇaṁ saṇkīrtanam | iha vaṁśe pāṭayamāne daladvaya-vibhāga-janya-caṭacaṭa-śabde'tivyāpti-vāraṇāya sampadam | kākarave'tivyāpti-vāraṇāya nāma-padam | lakṣaṇa-vākye'tivyāpti-vāraṇāya mātra-padam | bandhyātmaje'tivyāpti-vāraṇāya padārtha-padam | asādhāraṇa-dharmo lakṣaṇam | asādhāraṇatvaṁ nāma lakṣyatāvacchedaka-samaniyatatvam, lakṣyatāvacchedaka-samaniyatatvaṁ nāma lakṣyatāvacchedaka-vyāpyatve sati lakṣyatāvacchedaka-vyāpakatvam yathā-gandhavat tvaṁ pṛthivyā lakṣaṇaṁ lakṣyā pṛthivī lakṣyatā pṛthivyāṁ lakṣyatāvacchedakaṁ pṛthivītvaṁ yatra yatra gandhavattvaṁ tatra tatra pṛthivītvam iti kṛtvā gandhe lakṣyatāvacchedaka-vyāpyatvam asti evaṁ yatra yatra lakṣyatāvacchedakaṁ pṛthivītvaṁ tatra tatra gandha iti kṛtvā gandhe lakṣyatāvacchedaka-vyāpakatvam apy astīti vyāpyasya vacanaṁ pūrvaṁ vyāpakasya tataḥ param ity-ukter gandhavattvapṛthivītvayor vyāpyavyāpakatvam anusandheyam | tathā ca idaṁ śrī-bhāgavatam iti kathanam-uddeśaḥ | asādhāraṇa-dharmo'tra sargādi-daśakam eva na jñeyas tasyānyatrāpi mahāpurāṇe vidyamānatvāt | kiṁ tu hayagrīva-brahma-vidyādir eva tasyaivāsādhāraṇa-dharmatvāt | yady apy atra tannoktaṁ tathāpi bīja-bhūta-bhagavad-upadiṣṭa-catuḥślokyāṁ tad asty eva vaṭakaṇikāyāṁ vaṭa iva tac ca śrī-guru-prasādaṁ vinā durjñeyaṁ— 


    yasya deve parā bhaktir yathā deve tathā gurau | 

tasyaite kathitā hy arthāḥ prakāśante mahātmanaḥ || [śve.u. 6.23]

iti śvetāśvatarokteḥ | yathā hi bhagavān eva vastutaḥ sad asac ca yat ity-ādi hayagrīva-brahma-vidyā, aham evāsam evāgre nānyad yat sad-asat-param [bhā.pu. 2.9.32]  ity anena yathā kathañcid asūci gāyatryā brahma-vidyā-rūpatvena tenārambho’py asūcy eva | tamāḥ-śabdena vṛtra-vadhādy apy asūci tamasā tvāṣṭra-mūrtinā ity atra tamaḥ-śabdasya vṛtre prayujyamānatvāt | tamo rāhur yathāsty api na pratīyeta ity anena tad-vadho dhvanitaḥ | apratītir hi naṣṭasyaiva vastuno bhavatīty alam apūrva-vicāreṇa | alpākṣarair bahv-arthābhidhānaṁ saṁkṣepaḥ ||1|| 

tatra daśādhyāyeṣu ādināmananagrahaḥ ||2|| 

punarāgata-smṛtiḥ śrīdharo maṅgalaṁ vastunir deśātma-kamācarati | yan nāmeti | dānaṁ ca tapaś ca yoga ādir yasya tīrtha-yātrādes sayogādiś ca tebhyaḥ sacchreṣṭhaṁ phalaṁ yasya | tat tathā-go-koṭi-dānaṁ grahaṇeṣu kāśī prayāga-gaṅgā-yuta-kalpa-vāsaḥ | yajñā-yutaṁ meru-suvarṇa-dānaṁ govindanāma-smareṇa tulyam|| iti pāṇḍava-gītokteḥ | he nareti svātmānam-uddiśyoktaṁ taṁ nama namaskuru smara cetyanvayaḥ ||3|| varṇanīyamarthaṁ manasi nidhāya tad-artham-arthāntara-kalpanam-upoddhātaḥ upoddhāta-rūpaḥ | atha śukaś cāsau san-muniś ceti tathā kṛtyam-antakṛtyam ||4|| ādinā mantavyādi-grahaḥ | śreṣṭhaḥ śrī-kṛṣṇaḥ gocaro viṣayo yasya sa śreṣṭha-gocaraḥ | 

atra [kṛṣṇa-]sandarbhaḥ | api me bhagavān-prītaḥ kṛṣṇaḥ pāṇḍu-suta-priyaḥ ity-ādinā śrī-kṛṣṇa eva sva-ratiṁ _rājā dhriyamāṇāṁ_ śrotavyādi-praśnenaivānta-kāle śrī-kṛṣṇa eva mayy upadiśyatām iti rājābhiprāyānantaraṁ śrī-śuka uvāca—varīyān iti | **te** tvayā **puṁsāṁ** **śrotavyādiṣu** madhye **yaḥ paraḥ** śrī-kṛṣṇa-kathā-śravaṇābhiprāyeṇa paramaḥ **praśnaḥ kṛta** **eṣa** tu **varīyān**[^6] sarvāvatārāvatāri-praśnebhyaḥ parama-mahān | sa ca lokahitaṁ yathā syāt tathaiva kṛtaḥ tvaṁ tu tathābhūta-śrī-kṛṣṇaika-nirbaddha-prematvāt kṛtārthaṁ eveti bhāvaḥ | tad uktam | vaiyāsaker iti vacas tattva-niścayam-ātmanaḥ || upadhārya matiṁ kṛṣṇa auttareyaḥ satīṁ vyadhāt iti satī vidyamānā śrī-kṛṣṇe yā matistām eva viśeṣeṇa dhṛtavān ity arthaḥ | etad eva vyaktī-kariṣyate rājā harer adbhuta-vīryasya kathā loka-sumaṅgalāḥ | kathayasva mahābhāga yathāham akhilātmani || kṛṣṇe niveśya niḥsaṅgaṁ manastyakṣye kalevaram iti evam eva kathito vaṁśa-vistāraḥ ity-ādi | anantara samyag-vyavasitā buddhiḥ ity-ādi | pūrvaṁ mayā nānāvatārādi-kathābhir abhinanditasyāpi yā śrīmad-vasudeva-nandanasyaiva kathāyāṁ naiṣṭhikī sthāyi-rūpā ratir jātā eṣā buddhis tu samyag-vyavasitā parama-rasa-vidagdhety arthaḥ | yad vā, yaḥ praśno'pi śrotavyādiṣu paraḥ yasya praśnasya śravaṇādau parama-puruṣārthaḥ | viśvanāthaḥ—pūrva-skandhāte tataḥ pṛcchāmi saṁsiddhim iti puruṣasyeha yat kṛtyam iti vākyābhyāṁ samya-siddhiḥ kātra sādhanaṁ ca kim iti tatrāpi śravyajapyādikaṁ kin tathaivāśravyājapyādikaṁ ca kim iti rājñaḥ praśnam-abhinandati | varīyā śreṣṭhaste tvayā kṛtaḥ eṣa praśna eva lokānāṁ hitaṁ na cāyaṁ prākṛtaḥ praśna ity āha--ātma-vidāmeṣāṁ yuṣmatsabhopaviṣṭānāṁ saṁmataḥ etad artham evaiteṣām atrāgamanād iti bhāvaḥ | yataḥ śrotavyādiṣv iti satāṁ praśno'pi śrūyate kīrtyate smaryate ityataḥ śrotavyādiṣu praśneṣu madhye yaḥ praśnaḥ para ito'nyasyotkṛṣṭasyābhāvātsarvāntimaḥ | imaṁ praśnam eva śrutvā kīrtayitvā smṛtvā pumāṁsaḥ sarvato’py ati-kṛtārthā bhavanti | punar etat praśnasyottaraṁ mayā dattaṁ śrutvā tvaṁ kṛtārthī bhaviṣyatīti bhaviṣyasīti bhāvaḥ | ittham evāgre vakṣyate—


    vāsudeva-kathā-praśnaḥ puruṣāṁs trīn punāti hi || 

vaktāraṁ pṛcchakaṁ śrotṛstatpāda-salilaṁ yathā|| [bhā.pu. 10.1.16] iti nṛpeti | 

lokahita-karaṇenaivaṁ nṛpatvaṁ satsyatīti bhāvaḥ ||1||

———————————————————————————————————————

**jīva-gosvāmī (krama-sandarbhaḥ) : **

dvitīya-krama-sandarbhe sandarbhāṇāṁ samāhṛtiḥ |

kriyate yan-nideśena sa me’nanya-gater gatiḥ ||

atha dvitīya-skandhasya krama-sandarbhaḥ | api me bhagavān prītaḥ kṛṣṇaḥ pāṇḍu-suta-priyaḥ [bhā.pu. 1.19.35] ity-ādinā śrī-kṛṣṇa eva sva-ratiṁ vyajya mriyamāṇānāṁ śrotavyādi-praśnenaivānta-kāle śrī-kṛṣṇa eva mayy upadiśyatām iti śrī-rājābhiprāyānantaraṁ śrī-śuka uvāca—**varīyān eṣa** iti | 

**te** tvayā | **puṁsāṁ** **śrotavyādiṣu** madhye **yaḥ paraḥ** śrī-kṛṣṇa-śravaṇābhiprāyeṇa paramaḥ **praśnaḥ** **kṛtaḥ** | **eṣa** tu **varīyān** | yad vā, tvayā kṛtaḥ yaḥ praśno’pi śrotavyādiṣu paraḥ | yasya praśnasya śravaṇādau parama-puruṣārthaḥ sidhyatīty arthaḥ | eṣa eva varīyān sarvāvatārāvatāri-praśnebhyaḥ parama-mahān | sa ca loka-hitaṁ yathā syāt tathaiva kṛtaḥ | tvaṁ tu tathābhūta-śrī-kṛṣṇaika-nibaddha-prematvāt kṛtārtah eveti bhāvaḥ |


    vaiyāsaker iti vacas-tattva-niścayam ātmanaḥ |


    upadhārya matiṁ kṛṣṇe auttareyaḥ satīṁ vyadhāt || [bhā.pu. 2.4.1] iti |

atra satī vidyamānā kṛṣṇe yā matis tām eva viśeṣeṇa dhṛtavān ity arthaḥ | etad eva vyaktīkariṣyate rājñā—


    harer adbhuta-vīryasya kathā loka-sumaṅgalā |


    kathayasva mahābhāga yathāham akhilātmani |


    kṛṣṇe niveśya niḥsaṅgaṁ manas tyakṣye kalevaram || iti [bhā.pu. 2.8.2]

evam eva kathito vaṁśa-vistāraḥ [bhā.pu. 10.1.1] ity ādy-anantaraṁ samyag-vyavasitā buddhiḥ [bhā.pu. 10.1.15] ity-ādi | atra pūrvaṁ mayā nānāvatārādi-kathābhir abhinanditasyāpi yā śrīmad-vasudeva-nandanasyaiva kathāyāṁ naiṣṭhikī sthāyi-rūpā ratir jātā, eṣā buddhis tu samyag-vyavasitā parama-vidagdhety arthaḥ | yad vā, yaḥ praśne’pi śrotavyādiṣu paraḥ | yasya praśnasyāpi śravaṇādau parama-puruṣārthaḥ sidhyatīty arthaḥ ||1|| [kṛṣṇa-sandarbha 52-53]

———————————————————————————————————————

**viśvanātha-cakravartī (sārārtha-darśiṇī) :**

praṇamya śrī-guruṁ bhūyaḥ śrī-kṛṣṇaṁ karuṇārṇavam |

lokanāthaṁ jagac-cakṣuḥ śrī-śukaṁ tam upāśraye ||

gopa-rāmājana-prāṇa-preyase’tiprabhuṣṇave |

tadīya-priya-dāsyāya māṁ madīyam ahaṁ dade ||

daśādhyāye dvitīye**’**smiṁś cakre nārāyaṇāditaḥ |

pravṛttasyāsya śāstrasya prakramaṁ vyāsa-nandanaḥ ||

adhyāyais tribhir utkarṣo bhakter ekena saṁnatiḥ |

harer dhātur nāradasya saṁvādas tribhir ucyate ||

praśnā ekena viṣṇūpadeśa ekena dhātari |

ekena lakṣaṇāny asya daśeti skandha-saṅgrahaḥ ||

tatra tu prathame**’**dhyāye yamādy-aṣṭāṅga-yoginaḥ |

vairāja-mūrteḥ pātāla-pāda-mūlādi-dhāraṇā ||o||

pūrva-kandhānte—ataḥ pṛcchāmi saṁsiddhim iti, puruṣasyeha yat kāryaṁ [bhā.pu. 

1.19.37] iti vākyābhyām | samyak siddhiḥ kā ? atra sādhanaṁ ca kim ? iti tatrāpi śravya-japyādikaṁ kim ? tatraivāśravyājapyādikaṁ ca kim ? iti rājñaḥ praśnam abhinandati | varīyān śreṣṭhaḥ | te tvayā kṛtaḥ praśna evaṁ lokānāṁ hitam | na cāyaṁ prākṛtaḥ praśnaḥ ity āha | ātma-vidām eṣāṁ yuṣmat-sabhopaviṣṭānāṁ saṁmataḥ | etad-artham evaiteṣām atrāgamanād iti bhāvaḥ | yataḥ śrotavyādiṣv iti satāṁ praśno’pi śrūyate kīrtyate smaryate ity ataḥ śrotavyādiṣu praśneṣu madhye yaḥ praśnaḥ paraḥ | ito’nyasyotkṛṣṭasyābhāvāt sarvāntimaḥ | imaṁ praśnam eva śrutvā kīrtayitvā smṛtvā pumāṁsaḥ sarvot’py atikṛtārthā bhavanti | kiṁ punar etat-praśnasyottaraṁ mayā dattaṁ śrutvā tvaṁ kṛtārtho bhaviṣyasīti bhāvaḥ | ittham evāgre’pi vakṣyate—


    vāsudeva-kathā-praśnaḥ puruṣāṁs trīn punāti hi |


    vaktāraṁ pracchakaṁ śrotṝṁs tat-pāda-salilaṁ yathā || [bhā.pu. 10.1.16] iti ||1||

**...**

**|| 2.1.2 ||**

**śrotavyādīni rājendra nṝṇāṁ santi sahasraśaḥ |**

**apaśyatām ātma-tattvaṁ gṛheṣu gṛha-medhinām ||**

**śrīdhara-svāmī (bhāvārtha-dīpikā) : **tatra tāvat svābhāvika-kriyāṇām anartha-hetutvaṁ vadan brūhi yad vā, viparyayaṁ [bhā.pu. 1.19.30] ity asyottaram āha—śrotavyādīnīti tribhiḥ | gṛheṣu saktānām ata eva **gṛha-medhināṁ** tad-gata-pañca-sūnā-parāṇām[^7] | medhatir hiṁsārthaḥ ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra tāvat dvitīya-skandhe ādau bhagavac-caraṇa-prāptir eva saṁsiddhiḥ | tatra kṛtyaṁ tan-nāma-līlā-śravaṇa-kīrtanādy eva sarvotkṛṣṭam ity agre pratipādayiṣyan prathamaṁ brūhi yad vā viparyayam [bhā.pu. 1.19.30] ity asyottaratvena karma-yogam āha—**śrotavyādīni **iti | 

“ātmanāṁ tattvaṁ kavayaḥ kiṁ kurmahe ? kim udarko bhaviṣyāmaḥ ? kathaṁ nistāraṁ prāpnuma ?”  ity apaśyatāṁ kiṁ tu gṛheṣu saktānāṁ medhṛ hiṁsāyām | rājendreti | rājñām eva bahu-kāryākulatvād ātma-tattva-jñānaṁ na bhavati kim uta rājendrasyeti bhāvaḥ | pañca-sūnās tu | 


    kaṇḍanī peṣaṇī cullī udakumbhī ca mārjanī | 


    pañca-sūnā gṛhasthasya tābhiḥ svargaṁ na vindati | iti smṛteḥ | 

sūnā vadha-sthānam | yad vā, ātma-tattvaṁ bhagavat-tattvam | tasmād ity upasaṁhariṣyamāṇatvāt | tad apaśyatāṁ parama-śrotavyatvenājānatām ity arthaḥ ||2||

———————————————————————————————————————

**jīva-gosvāmī (krama-sandarbhaḥ) : **tatra bhagavad-āvirbhāva-mātrasya śravaṇāder āvaśyakatvena kaimutyam āha—śrotavyādīnīti caturbhiḥ | ātma-tattvaṁ bhagavat-tattvam | tasmād ity upasaṁhariṣyamāṇatvāt | tad apaśyatāṁ parama-śrotavyatvenājānatām ity arthaḥ ||2||

———————————————————————————————————————

**viśvanātha-cakravartī (sārārtha-darśiṇī) : **bhagavac-caraṇa-prāptir eva saṁsiddhis tatra kṛtyaṁ tan-nāma-līlā-śravaṇa-kīrtanād eva sarvotkṛṣṭam ity agre pratipādayiṣyan prathamaṁ—brūhi yad vā, viparyayam ity asyottaratvena karma-yogam āha—śrotavyādīnīti tribhiḥ | ātmanāṁ tattvaṁ—ke vayam ? kiṁ kurmahe ? kim udarkā bhaviṣyāmaḥ ? kathaṁ nistāraṁ prāpnumaḥ ? ity apaśyatāṁ kintu gṛheṣu saktānāṁ gṛha-medhināṁ gṛha-gata-pañca-sūnā-parāyaṇānām | medhṛ hiṁsāyām ||2||

 **...**

**|| 2.1.3 ||**

**nidrayā hriyate naktaṁ vyavāyena ca vā vayaḥ |**

**divā cārthehayā rājan kuṭumba-bharaṇena vā ||**

**madhvācāryaḥ (bhāgavata-tātparyam) : **apaśyatāṁ nidrayā ||3||

———————————————————————————————————————

**śrīdhara-svāmī (bhāvārtha-dīpikā) : **taiś ca[^8] vṛthaivāyur vyayo bhavatīty āha | naktaṁ rātrau yad vaya āyus tan nidrayā vyavāyena ratyā vā hriyate | divā ahni yad vayas tad arthārtham udyamena, siddhe’rthe kuṭumba-poṣaṇena veti | ca-kārāv anukta-samuccayārthau ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **taiḥ śrotavyādibhiḥ | ratyeti | karmiṇāṁ strī-saṅgasyāniṣiddhatvāt karma-yoge kuṭumba-bharaṇasya vihitatvāt apy akārya-śataṁ kṛtvā bhartavyā manur abravīt ity-ukteḥ ||3||

———————————————————————————————————————

**jīva-gosvāmī (krama-sandarbhaḥ) : **atiprākṛtānāṁ tu nidrayety ādi ||3||

———————————————————————————————————————

**viśvanātha-cakravartī (sārārtha-darśiṇī) : **teṣāṁ vṛthaivāyur vyayo bhavatīty āha | naktaṁ yad vayas tan-nidrayā hriyate iti | rātreḥ prāyaḥ karmānarhakālatvāt | vyavāyena ramaṇena veti | karmiṇāṁ strī-saṅgasyāniṣiddhatvāt | arthehayā artha-spṛhayā | arthān vinā karmāsiddheḥ | siddhe cārthe kuṭumba-bharaṇena veti | karma-yoge kuṭumba-bharaṇasya vihitatvāt ||3||

 **...**

**|| 2.1.4 ||**


    **dehāpatya-kalatrādiṣv ātma-sainyeṣv**[^9]** asatsv api |**

**teṣāṁ pramatto nidhanaṁ paśyann api na paśyati || **

**madhvācāryaḥ (bhāgavata-tātparyam) : **asatsu abhadreṣu sad-bhāve sādhu-bhāve ceti vacanāt ||4||

———————————————————————————————————————

**śrīdhara-svāmī (bhāvārtha-dīpikā) : **nanu naśvara-kuṭumbādy-arthaṁ katham āyur-vyayaṁ kuryāt ? tatrāha | dehādiṣu ātmanaḥ sainyeṣu parikareṣv asatsu mithyā-bhūteṣv api pramattaḥ prasaktas teṣāṁ pitrādi-dṛṣṭāntena nāśaṁ paśyann api nānusandhatte ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati--_nanv_ iti | asatsu jīvātmano dehādi-sambandhābhāvān mithyābhūteṣvapi teṣu pramattaḥ prasaktaḥ | yadvāsatsvasādhuṣvapi bahir mukhatvād asamartheṣvapīty arthaḥ nānusandhatte | yad vā, moha-madya-pānonmattatvān nānusandhatte tad uktaṁ bhatṛhariṇā—


     \
ādityasya gatāgatair aharahaḥ saṁkṣīyate jīvitaṁ  \
vyāpārair bahu-kārya-bhāra-gurubhiḥ kālo na vijñāyate |  \
dṛṣṭvā roga-jarā-vipatti-maraṇaṁ trāsaś ca notpadyate 


    pītvā moha-mayīṁ pramāda-madirām unmatta-bhūtaṁ jagat | [vairāgya-śataka 43] iti | 

tenāyaṁ kālenaiva asya te bhagavad bhaktas tu bhagavad unmukhair dehādibhir apramattaḥ kālam api jayatīti bhāvaḥ ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **apaśyatām ātma-tattvam iti yad uktaṁ tad vivṛṇoti | dehādiṣu ātmanaḥ sainyeṣu sva-sainya-tulyeṣu | kālena saha yoddhum iveti bhāvaḥ | asatsv api jīvātmano dehādi-sambandhābhāvān mithyābhūteṣv api teṣu pramattaḥ prasaktaḥ | yad vā, asatsv api asādhuṣv api bahirmukhatvād asmartheṣv apīty arthaḥ | pramattaḥ anavahitaḥ | yatas teṣāṁ nidhanaṁ kālanaiva nāśam | anaṣṭānām api pitrādi-dṛṣṭāntena nāśam | paśyann api nānusandhatte | tenāyaṁ kālenaiva grasyate | bhagavad-bhaktas tu bhagavad-unmukhair dehādibhir apramattaḥ kālam api jayatīti bhāvaḥ ||4||

 **...**

**|| 2.1.5 ||**

**tasmād bhārata sarvātmā bhagavān īśvaro hariḥ |**


    **śrotavyaḥ kīrtitavyaś ca smartavyaś cecchatābhayam**[^10]** ||**

**śrīdhara-svāmī (bhāvārtha-dīpikā) : **evaṁ viparyaya-praśnottaram uktvā, śrotavyādi-praśnasyottaram āha—**tasmād** iti | he **bhārata** bharata-vaṁśya | sarvātmeti preṣṭhatvam[^11] āha | **bhagavān** iti saundaryam | **īśvara** ity āvaśyakatvam | **harir** iti bandha-hāritvam | **abhayaṁ** mokṣam **icchatā** ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ataḥ kṛtārthī bhavituṁ karmādi-kama-kurvāṇā bhaktim eva kurvīrann ity āha—tasmād iti | bhārateti | bharata-vaṁśasya hari-bhaktatvena tvāṁ pratyahaṁ bhagavat tattvam avaśyaṁ vadāmīti bhāvaḥ | abhayaṁ svaparābhavābhāvaṁ yadvābhayaṁ sarva-bhayanivāraka-sarvānanda-maya-puruṣārtham gatavān abhayaṁ harim iti vakṣyamāṇatvāt martyo mṛtyu-vyālabhītaḥ palāyan ity-ādy-ukteś cābhayaṁ śrī-kṛṣṇam ity arthaḥ | atra harir iti viśeṣya-padaṁ sarvātmety-ādi-viśeṣaṇa-trayeṇa mokṣābhisandhinī rāgānugā vaidhī ceti bhaktir vyañjitā | tatra prathamāyām **abhayaṁ** mokṣam **icchatā** sarveṣām ātmā paramātmā **hariḥ śrotavya** iti dvitīyāyām abhayaṁ niṣkṛpaṁ yathā syāt tathā icchatā lobhavatā puṁsā bhagavān atisundaro nandasūnuḥ śrotavya iti | bhagaṁ śrī-kāma-māhātmya-vīrya-yatnārka-kīrtiṣu ity amaraḥ | tṛtīyāyāṁ na bibhety asmād ity abhayo harir eva muhūrtāt sarvam utsṛjya gatavān abhayaṁ harim ity agrima-śloke vakṣyamāṇatvāt | **icchatām abhayam** ātma-trāṇam icchatā vā īśvaro harir īśitavyena puṁsā śrotavya ity-ādi **kīrtitavyaś** ca **smartavyaś** ceti ca-kārābhyāṁ śravaṇānantaraṁ kīrtana-śravaṇayor eva kālatvaṁ vihitam iti śrotavyādi-praśnasyottaram uktam ||5||

———————————————————————————————————————

**hemādri (kaivalya-dīpikā-ṭīkā) :** trivargam āha—**tasmād** iti | **tasmād** yasmād anyeṣāṁ sadoṣatvāt **sarvātmatvād** ātmīyatvaṁ **bhagavattvād** ramaṇīyatvam **īśvaratvād** varadatvam | śravaṇādi-pravṛtti-hetuḥ | **abhayaṁ** mokṣam ||5|| [mu.pha. 7.96]

———————————————————————————————————————

**jīva-gosvāmī (krama-sandarbhaḥ) : **abhayaṁ sarva-duḥkha-nivāraka-sarvānanda-maya-puruṣārtham | gatavān abhayaṁ hariṁ [bhā.pu. 2.1.13] iti vakṣyamāṇāt | martyo mṛtyu-vyāla-bhītaḥ [bhā.pu. 10.3.21] ity ādeś ca ||3||

———————————————————————————————————————

**viśvanātha-cakravartī (sārārtha-darśiṇī) : **ataḥ kṛtārthībhavituṁ karmādikam akurvāṇā bhaktim eva kurvīrann ity āha tasmād iti | he bhārata ! bharata-vaṁśya ! abhayaṁ sva-parābhavābhavam icchatā puṁsā hariḥ śrotavyaḥ | atra harir iti viśeṣya-padam | sarvātmety ādi-viśeṣaṇa-trayeṇa mokṣābhisandhinī rāgānugā vaidhī ca bhaktir vyañjitā | tatra prathamāyāṁ—abhayaṁ mokṣam icchatā sarveṣām ātmā paramātmā hariḥ śrotavya iti | dvitīyāyām abhayaṁ niṣkampaṁ yathā syāt tathā icchatā lobhavatā puṁsā | bhagavān atisundaro nanda-sūnuḥ śrotavya iti | bhagaṁ śrī-kāma-māhātmya-vīrya-yatnārka-kīrtiṣu ity amaraḥ | tṛtīyāyāṁ, na bibhety asmād ity abhayo harir eva | muhūrtāt sarvam utsṛjya gatavān abhayaṁ hariṁ [bhā.pu. 2.1.13] ity agrima-śloka-dṛṣṭes tam icchatā, abhayam ātma-trāṇam icchatā vā | īśvaro harir īśitavyena puṁsā śotavya ity ādi kīrtitavyaś ca smartavyaś ceti ca-kārābhyāṁ śravaṇānantaraṁ kīrtana-smaraṇayor eka-kālatvaṁ vihitam iti śrotavyādi praśnasyottaram uktam ||5||

 **...**

**|| 2.1.6 ||**

**etāvān sāṅkhya-yogābhyāṁ sva-dharma-pariniṣṭhayā |**

**janma-lābhaḥ paraḥ puṁsām ante nārāyaṇa-smṛtiḥ ||**

**śrīdhara-svāmī (bhāvārtha-dīpikā) : **ataḥ param anyac chreyo nāstīty āha—**etāvān** eva **janmano lābhaḥ** phalam | tam āha—**nārāyaṇa-smṛtir** iti | **sāṅkhyādibhiḥ** sādhya iti teṣāṁ svātantryeṇa lābhatvaṁ vārayati | **sāṅkhyam** ātmānātma-vivekaḥ | **yogo**’ṣṭāṅgaḥ | **ante** tu smṛtiḥ paro lābhaḥ, na tan-mahimā vaktuṁ śakya ity arthaḥ ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ato bhagavac chravaṇādeḥ | ity artha iti | ante yā matiḥ sā gatiḥ iti nyāyena sākṣāc chrī-hari-prāpakatvād iti bhāvaḥ | viśvanāthaḥ—jñāni-karmi-prabhṛtayonye'pi sādhu-saṅga-vaśādyadi bhaktā bhavanti na punaḥ karmādikaṁ kurvanti tadā te'pi kṛtārthā ityāha—etāvān iti | sāṅkhya-yoga-svadharma-niṣṭhābhir etāvān janmano lābhaḥ paraḥ śreṣṭhaḥ ko'sāvante pratyāsattinyāyena jñāna-karma-yogānām avasāne sanakādi-nava-yogeśvara-prācīna-barhiḥ prabhṛtīnām iva nārāyaṇa-smṛtiḥ śuddhā bhaktir yadi syāt | anta iti | yadi punar api bhaktiṁ tyaktvā jñānādiṣu niṣṭhitā na bhavantīty arthaḥ | ata evam eva vakṣyate | 


    etāvān eva yajatām iha niḥśreyasodayaḥ | 


    bhagavaty acalo bhāvo yad bhāgavat asaṅgataḥ || [bhā.pu. 2.3.11]  iti ||6||

———————————————————————————————————————

**hemādri (kaivalya-dīpikā-ṭīkā) :**  **etāvān** iti | **sāṅkhyaṁ** prakṛti-puruṣa-vivekaḥ | **yogaś** citta-vṛtti-nirodhaḥ | **sva-dharma-pariniṣṭhā** nitya-naimittikānuṣṭhānam | ebhir **etāvān paro** **janma-lābhaḥ**, janmanaḥ sāphalyaṁ yad **ante nārāyaṇa-smṛtiḥ** ||6|| [mu.pha. 9.2]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **jñāni-karmi-prabhṛtayo’nye’pi sādhu-saṅga-vaśād yadi bhaktā bhavanti, na punaḥ karmādikaṁ kurvanti, tadā te’pi kṛtārthā ity āha—etāvān iti | **sāṅkhya-yoga-svadharma-niṣṭhābhiḥ, **viśeṣeṇa tṛtīyā, jaṭābhis tāpasam adrākṣīt itivat | tathā ca tair viśiṣṭānāṁ puṁsāṁ **etāvān janmano lābhaḥ paraḥ** śreṣṭhaḥ | ko’sau ? **ante** pratyāsatti-nyāyena jñāna-yoga-karmaṇām avasāne sanakādi-nava-yogeśvara-prācīnabarhiḥ-prabhṛtīnām iva nārāyaṇa-smṛtiḥ śuddhā bhaktir yadi syāt | ante iti—yadi punar api bhaktiṁ tyaktvā jñānādiṣu niṣṭhitā na bhavantīty arthaḥ | ata evam eva vakṣyate—


        etāvān eva yajatām iha niḥśreyasodayaḥ |


    bhagavaty acalo bhāvo yad bhāgavata-saṅgataḥ || [bhā.pu. 2.3.11] iti |

janmana evānte nārāyaṇa-smṛtiḥ paro lābha iti ca kecid āhuḥ ||6||

 **...**

**|| 2.1.7 ||**

**prāyeṇa munayo rājan nivṛttā vidhi-ṣedhataḥ |**

**nairguṇya-sthā ramante sma guṇānukathane hareḥ ||**

**madhvācāryaḥ (bhāgavata-tātparyam) : **dhyāpekṣayā prāyeṇa | nairguṇya-sthā muktāḥ | etat sāmagā yan nāsta iti śruteḥ ||7||

———————————————————————————————————————

**śrīdhara-svāmī (bhāvārtha-dīpikā) : **tatra sad-ācāraṁ pramāṇayati—prāyeṇeti | vidhi-ṣedhato vidhi-niṣedhābhyāṁ nivṛttā nairguṇye brahmaṇi sthitā api | sma prasiddham ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **saṁsiddhis tu bhagavad rūpa-guṇa-mādhuryānubhava eva sa ca brahma-sāyujyād apy atiśreṣṭha iti mahad anubhava-pramāṇenāha | prāyeṇeti | nairguṇye sthitā muktā apīty arthaḥ | guṇānukathana eva ramante na tu nirviśeṣa-brahma-sukhe'pīty arthaḥ | prāyeṇānye jīvan muktāstato nikṛṣṭāḥ sāyujyārthaṁ guṇānukathanaṁ kurvanti na tu tatra ramante ||7||

———————————————————————————————————————

**jīva-gosvāmī (krama-sandarbhaḥ) : **tad eva kaimutyena darśayati—prāyeṇeti ||7||

———————————————————————————————————————

**viśvanātha-cakravartī (sārārtha-darśiṇī) : **saṁsiddhis tu bhagavad-rūpa-guṇa-mādhuryānubhava eva | sa ca brahma-sāyujyād apy atiśreṣṭha iti mahad-anubhava-pramāṇenāha—prāyeṇeti | vidhi-ṣedhataḥ vidhi-niṣedhābhyāṁ nivṛttā nairguṇye sthitāmuktā apīty arthaḥ | guṇānukathane eva ramante, na tu nirviśeṣa-brahma-sukhe’pīty arthaḥ | prāyeṇ**a** ity anena anye jīvan-muktās tato nikṛṣṭāḥ sāyujyārthaṁ guṇānukathanaṁ kurvanti, na tu tatra ramante ||7||

**...**

**|| 2.1.8 ||**

**idaṁ bhāgavataṁ nāma purāṇaṁ brahma-sammitam |**

**adhītavān dvāparādau pitur dvaipāyanād aham ||**

**madhvācāryaḥ (bhāgavata-tātparyam) : **dvāpare ca ādau ca | kṛṣṇāvatārāpekṣayā | vyāsaḥ ṣaṭ-śata-varṣīyo dhṛtarāṣṭram ajījanad iti skānde ||8||

———————————————————————————————————————

**śrīdhara-svāmī (bhāvārtha-dīpikā) : **kim idam apūrvaṁ kathayasi ? satyam apūrvam evedam ity āha | idaṁ bhagavat-proktaṁ tan-nāmaika-pradhānaṁ purāṇaṁ brahma-saṁmitaṁ sarva-veda-tulyam | yad vā, brahma samyak mitaṁ yena | kutas tvayā prāpta-mata āha—adhītavān iti | dvaipāyanāt pituḥ | kadā ? dvāparādau dvāparaḥ ādir yasya kālasya tasmin dvāparānte ity arthaḥ | śantanu-sama-kāle vyāsāvatāra-prasiddheḥ ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kimidam aśruta-pūrvaṁ kathayasi satyam apūrvam evedam ityāha—bhāgavataṁ bhagavanta madhikṛtya kṛtaṁ, bhagavatā proktaṁ vā bhagavata idam iti vā śāstram idaṁ yuṣmad asmat praśnottara-virāji śrī-bhagaval-līlā-mayamantar bhūta-yuṣmadādi-janmasthiti-saṁsthiti-kathā-prapañcamadhyātmadīpaṁ sarvopaniṣat sāra-rasa-rūpa-manādi-siddham eva mat pitrā bādarāyaṇenāvir bhāvitam | adhītavān iti | śāstrasyārthe buddhi-balena svayaṁ prāptumaśakya iti bhāvaḥ | kṛṣṇāvatārādan-atipūrvam eva satyavatyāṁ dvaipāyanasya prādurbhāvād  drāparādāv iti na saṅgacchate | tasmād dāparaśabde nāva ṭāpāṁ na ne diyanagamā darale dārthaḥ | yathā vṛkṣāgre pakṣī khaḍgāgraṁ māspṛśītyādāvante'py agra-vyavahāras tadvad atrāpīti | yad vā, dvāpara ādir yasya sandhyāṁśasya sa tathā ||8||

———————————————————————————————————————

**jīva-gosvāmī (krama-sandarbhaḥ) : **brahma-sammitaṁ narākṛti-para-brahmaṇaḥ śrī-kṛṣṇasya tulyam—kṛṣṇe svadhāmopagate [bhā.pu. 1.3.43] ity ādeḥ | dvāparādau brahma-śākhādivat tad-agratva-vyavahāreṇa dvāparānta ity arthaḥ | yad vā, dvāpara evādir yasya tatra tadīyānte sandhyāṁśa ity arthaḥ ||8||

———————————————————————————————————————

**viśvanātha-cakravartī (sārārtha-darśiṇī) : **kim idam aśrutacaram apūrvaṁ kathayasi ? satyam apūrvam evedam ity āha | bhāgavataṁ bhagavantam adhikṛtya kṛtaṁ bhagavatā proktaṁ vā, bhagavata idam iti vā | śāstram idaṁ yuṣmad-asmat-praśnottara-virāji śrī-bhagaval-līlāmayam antarbhūta-yuṣmad-ādi-janma-sthiti-saṁsthiti-kathā-prapañcam adhyātma-dīptaṁ sarvopaniṣat-sāra-svarūpam anādi-siddham eva mat-pitrā bādarāyaṇenāvirbhāvitam | brahma-sasmitaṁ para-brahma-tulyaṁ brahmāpi samyakmitaṁ yeneti vā | kutas tvayā prāptam ? tata āha—adhītavān iti | asya śāstrasyārtho buddhi-balena svayaṁ jñātum aśakya iti bhāvaḥ | kṛṣṇāvatārād anatipūrvam eva satyavatyāṁ dvaipāyanasya prādurbhāvāt dvāparādāv iti na saṅgacchate, tasmād dvāpara-śabdenātra dvāparānta eva lakṣyate | tataś ca dvāparasya dvāparāntasya ādau dvāparopānta ity artho vyākhyeyaḥ ||8||

**...**

**|| 2.1.9-10 ||**

**pariniṣṭhito’pi nairguṇya uttama-śloka-līlayā |**

**gṛhīta-cetā rājarṣe ākhyānaṁ yad adhītavān ||**

**tad ahaṁ te’bhidhāsyāmi mahā-pauruṣiko bhavān |**

**yasya śraddadhatām āśu syān mukunde matiḥ satī ||**

**madhvācāryaḥ (bhāgavata-tātparyam) : pariniṣṭhito’pi** muktir asya bhaviṣyatīti niścito’pi | udaraṁ saṁśayaḥ proktaḥ pariniṣṭhā-viniścaya ity abhidhāne | 


    ṛṣy-uktam ādevatāś ca vimuktau pariniścitāḥ | 


    tathāpy adhika-saukhyārthaṁ yatante śubha-karmasu | 


    vimuktās tu svabhāvena nityaṁ dhyānādi-tatparā || iti gāruḍe ||9||

———————————————————————————————————————

**śrīdhara-svāmī (bhāvārtha-dīpikā) : **siddhasya tava kuto’dhyayane pravṛttiḥ ? tatrāha—pariṇiṣṭhito’pīti | **gṛhīta-cetā **ākṛṣṭa-cittaḥ ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu tvam atiprasiddho janmata eva brahmānubhavī gṛhāt parivrajya gato'nuvrajantaṁ pitaram api naiva paryacaiṣīḥ | saṁprati katham evaṁ brūṣa ity abhiprāyeṇa śaṇkate—siddhasyeti | ākṛṣṭacetā iti brahmānubhavād api līlāyā mādhuryādhikye'ham eva pramāṇam iti bhāvaḥ | rājarṣe iti | etac ca brahmarṣaya eva jānanti na tu prāyo rājarṣaya iti bhāvaḥ || tarhīdam apūrvaṁ vastv aham api labheyetyata āmūlacūlam eva māmenadāsvādayety apekṣāyāmāha | tadaham iti | mahāpuruṣaṁ kṛṣṇaṁ prāptumarhasīti mahāpauruṣikaḥ | yad vā, vinayāditvātsvārthe ṭhak | uttarapada [xxx] śrī-bhāgavataṁ śrāvayāmāseti jñeyam ata eva prathama dvādaśayor api śuka-proktatve ambarīṣa śuka-proktaṁ nityaṁ bhāgavataṁ śṛṇu iti vacanaṁ samyag-upapadyate ||9-10||

———————————————————————————————————————

**jīva-gosvāmī (krama-sandarbhaḥ) : pariṇiṣṭhito’pi nairguṇye** ity ādau, **tad ahaṁ te’bhidhāsyāmi **ity antena | **yasya śraddadhatām āśu syān mukunde matiḥ satī** iti śrī-bhāgavatasya parama-mahimānam uktvā, tad-anantaraṁ śrī-bhāgavatam upakramamāṇa eva tasya nānāṅgavataḥ śrīman-mukhatayā tan-nāma-kīrtanam evopadiśati ||9-10||

———————————————————————————————————————

**viśvanātha-cakravartī (sārārtha-darśiṇī) : **nanu tvam atiprasiddhaḥ | janmata eva brahmānubhavī gṛhāt parivrajya gataḥ | anuvrajantaṁ pitaram api naiva paryacaiṣīḥ | samprati katham evaṁ brūṣe ? ity ata āha—**pariniṣṭhita** iti | **gṛhīta-cetā** ākṛṣṭa-cittaḥ | brahmānubhavād api **līlāyā** mādhuryādhiko’ham eva pramāṇam iti bhāvaḥ | tarhīdam apūrvaṁ vastv aham api labheyety ata āmūla-cūlam eva mām enadevāsvādayety ākāṅkṣāyām āha—**tad aham** iti | mahā-puruṣaṁ śrī-kṛṣṇaṁ prāptum arhasīti **mahā-pauruṣikaḥ** | yad vā, vinayāditvāt svārthe ṭhak uttara-pada-vṛddhiḥ | yasya yasmin śrī-bhāgavate | yad vā, **śraddadhatāṁ** madhye yasya tava **matiḥ satī** | tataś ca janmādy asya [1.1.1] ity ārabhya viṣṇu-rātam amūmucat [12.13.21] ity antaṁ sarvam eva śrī-bhāgavataṁ śrāvayāmāsa iti jñeyam | ata eva prathama-dvādaśayor api śuka-proktatve ambarīṣa śuka-proktaṁ nityaṁ bhāgavataṁ śṛṇu iti vacanaṁ samyag upapadyate ||9-10||

 **...**

**|| 2.1.11 ||**

**etan nirvidyamānānām icchatām akuto-bhayam |**


    **yogināṁ nṛpa nirṇītaṁ**[^12]** harer nāmānukīrtanam ||**

**śrīdhara-svāmī (bhāvārtha-dīpikā) : **sādhakānāṁ siddhānāṁ ca nātaḥ param anyac-chreyo’stīty āha—etad iti | **icchatāṁ** kāmināṁ tat-tat-phala-sādhanam **etad** eva | **nirvidyamānānāṁ** mumukṣūṇāṁ mokṣa-sādhanam etad eva | **yogināṁ** jñānināṁ phalaṁ caitad eva **nirṇītam** | nātra pramāṇaṁ vaktavyam ity arthaḥ ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanv atra śāstre bhaktir abhidheyety avanam yata eva tatrāpi bhakty aṅgeṣu madhye mahārāja-cakravarti-vatkim ekaṁ mukhyatvena nirṇīyate tatrāha—nāmānukīrtanam iti | sarveṣu bhakty-aṅgeṣu madhye śravaṇa-kīrtana-smaraṇāni trīṇi mukhyāni tasmād bhārateti śloke noktāni teṣu triṣv api madhye kīrtanaṁ kīrtane’pi nāma-līlā-guṇādi-saṁbandhini tasmin nāma-kīrtanaṁ tatrānukīrtanaṁ sva-bhakty-anurūpa-nāma-kīrtanaṁ nirantara-kīrtanaṁ vā nirṇītaṁ pūrvācāryair api na kevalaṁ mayaivādhunā nirṇīyata iti tenātra pramāṇaṁ na praṣṭavyam iti bhāvaḥ | kīdṛśam akutobhayaṁ kāla-deśa-pātropakaraṇādi-śuddhyaśuddhi-gatabhayābhāvasya kā vārtā bhagavat sevādi-kama-sahamānā mlecchā api yatra naiva vipratidyante iti bhāvaḥ | kiṁ ca,  | sādhakānāṁ siddhānāṁ ca mumukṣaṇāṁ muktānāṁ ca nātaḥ paramanyacchreya ity āha--nirvidyamānānām arthān mokṣa-paryanta-sarva-kāmebhya iti icchatām ity arthāt tān eva kāmān iti praviśa piṇḍīm iti vallabhyate | tataś ca nirvidyamānānām ekānta-bhaktānām icchatāṁ svargamokṣādi-kāmināṁ yoginām-ātmārāmāṇāṁ ca etad eva nirṇītaṁ yathāyogaṁ sādhanatvena phalatvena ceti bhāvaḥ | 

atra **sandarbhaḥ**--pariniṣṭhito'pi nairguṇye ity-ādau, tad ahaṁ te'bhidhāsyāmi ity-antena, yasya śraddadhatām āśu syān mukunde matiḥ satī iti śrī-bhāgavatasya parama-mahimānam uktvā tadanantaraṁ śrī-bhāgavatam upakramamāṇa eva tasya nānāṅgavatas tan nāma-kīrtanam evopadiśati | tatrāpi sarvoṣām eva parama-sādhanatvena parama-sādhyatvena copadiśati | etan nividyamānānām iti ṭīkā ca sādhakānāṁ siddhānāṁ ca nātaḥ param anyac chreyo’stīty āha--etad iti | icchatāṁ kāmināṁ tat-tat-phala-sādhanam etad eva,  nirvidyamānānāṁ mumukṣūṇāṁ mokṣa-sādhanam etad eva, yogināṁ jñānināṁ phalaṁ caitad eva nātra pramāṇaṁ vaktavyam ity arthaṁ ityeṣā nāma-kīrtanaṁ cedamuccair eva praśastam, nāmāny anantasya hata-trapaḥ paṭhan ity-ādy-ukteḥ | atra pādmokta-daśāparādhāḥ parityājyāḥ yathā śrī-sanat-kumāra-vākyam—


    sarvāparādha-kṛd api mucyate hari-saṁśrayaḥ | 


    harer apy aparādhān yaḥ kuryād dvipada-pāṁśulaḥ || 


    nāmāśrayaḥ kadācit syāt taraty eva sa nāmataḥ | 

nāmno'pi sarva-suhṛdo hy aparādhāt pataty adhaḥ || iti | 

aparādhāś caite | 


    satāṁ nindā nāmnaḥ paramam aparādhaṁ vitanute  \
yataḥ khyātiṁ yātaṁ kathamu sahate tad-vigarhaṇam 1|  \
śivasya śrī-viṣṇor ya iha guṇanāmādi sakalaṁ 


    dhiyā bhinnaṁ paśyet sa khalu hari-nāmāhita-karaḥ 2| 


    guror avajñā 3| śruti-śāstra-nindanam 4| 


    tathārthavādo 5| hari-nāmni kalpanam 6| 


    nāmno balād yasya hi pāpa-buddhir 


    na vidyate tasya yamair hi śuddhiḥ 7| 


    dharma-vrata-tyāga-hutādi-sarva-śubha-kriyā-sāmyam api pramādaḥ 8| aśraddadhāne vimukhe'py aśṛṇvati yaś copadeśaḥ śiva-nāmāparādhaḥ 9| 


    śrutvāpi nāma-māhātmyaṁ yaḥ prīti-rahito'dhamaḥ | 


    ahaṁ mamāpi paramo nāmni so’py aparādha-kṛt || iti 10| 

atra sarvāparādha-kṛd apīty ādau śrī-viṣṇu-yāmala-vākyam anusandheyam | 


    mama nāmāni loke'smiṁ śraddhayāyas tu kīrtayet | 

tasyāparādha-koṭīs tu kṣamāmy eva na saṁśayaḥ || iti | 

satāṁ nindetyanena hiṁsādīnāṁ vacanāgocaratvaṁ darśitam | nindādayas tu yathā skānde mārkaṇḍeya-bhagīratha-saṁvāde 


    nindāṁ kurvanti ye mūḍhā vaiṣṇavānāṁ mahātmanām | 


    patanti pitṛbhiḥ sārddhaṁ mahāraurava-saṁjñite || 


    hanti nindanti yo dveṣṭi vaiṣṇavān nābhinandati | 

krudhyate yāti no harṣe darśane patanāni ṣaṭ || iti | 

tan nindā-śravaṇe’pi doṣa uktaḥ | nindāṁ bhagavataḥ śṛṇvaṁstat parasya janasya vā | tato nāpaiti yaḥ so’pi yāty adhaḥ sukṛtāc cyutaḥ iti | tato’pagamaś cāyam asamarthasyaiva samarthanaṁ tu nindaka-jihvā chettavyā tatrāpy asamarthanaṁ tu sva-prāṇa-parityāgaḥ kartavyaḥ | yathoktaṁ devyā—


    karṇau pidhāya nirayād yad akalpa īśe 


    dharmāvitary asṛṇibhir nṛbhir asya māne | 


    jihvāṁ prasahya ruśatīm asatāṁ prabhuś 


    cec chidyād asūn api tato visṛjet sa dharmaḥ || iti | 

śivasya śrī-viṣṇor ity atraivam anusandheyaṁ śrūyate hi | yad yad vibhūtimatsatvaṁ mama tejo’ṁśa-sambhavam | iti | brahmā bhavoham api yasya kalāḥ kalāyāḥ iti | yat-pāda-niḥsṛta-sarit pravarodakena tīrthena murdhni kṛtena śivaḥ śivo'bhūt | iti | 


    sṛjāmi tan niyukto'haṁ haro harati tad-vaśaḥ | 

viśvaṁ puruṣa-rūpeṇa paripāti triśakti-dhṛk || iti | 

tathā mādhva-bhāṣya-dhṛtāni vacanāni | brahmāṇḍe | rujaṁ drāvayate yasmād rudrastasmāj janārdanaḥ | īśanād eva ceśāno mahādevo mahattvataḥ 1 pibanti yena vā nākaṁ muktāḥ saṁsāra sāgarāt | tadādhāro yato viṣṇuḥ pinākīti tataḥ smṛtaḥ 2 śivaḥ sukhātmakatvena sarva-saṁrodhanāddharaḥ || kṛtyātmakam imaṁ dehaṁ sthiter ante pravartayan || kṛttivāsāstato devo viriñcis tu virecanāt | bṛhaṇād brahmanāmāsāv aiśvaryādindra ucyate | evaṁ nānāvidhaiḥ śabdair eka eva tri-vikramaḥ || vedeṣu ca purāṇeṣu gīyate puruṣottamaḥ iti | vāmane—


    na tu nārāyaṇādīnāṁ nāmnām anyatra saṁśayaḥ || 


    anya nāmnāṁ kila gatir viṣṇur eva prakīrttitaḥ || iti skānde | 


    ṛte nārāyaṇādīni nāmāni puruṣottamaḥ || 

adādanyatra bhagavān rāja-varte svakaṁ vapuḥ || iti brāhme | 

caturmukhaḥ sadānando brahmaṇaḥ padmabhūr iti | 


    ugro bhasma-dharo nagnaḥ kapālīti śivasya ca || 

viśeṣa-nāmāni dadau svakīyāny api keśavaḥ || iti | 

tad evaṁ śrī-viṣṇoḥ sarvātmakatvena prasiddhāt tasmāt sakāśāc chivasya guṇanām ādikaṁ bhinnaṁ śaktyantara-siddham iti yo dhiyāpi paśyed ity arthaḥ | dvayoḥ bhedatātparyeṇa ṣaṣṭhyantatve sati śrī-viṣṇoś cety apekṣya ca śabdaḥ kriyate tatprādhānya-vivakṣayaiva śrī-śabdaś ca tatraiva dattaḥ | ata eva śiva-nāmāparādha iti śiva-śabdena mukhyatayā śrī-viṣṇur eva pratipādita ity abhipretaṁ sahasra-nāmādau ca sthāṇu-śivādi-śabdās tathaiva || guror avajñānādara iti | atha śruti-śāstra-nindanam | yathā pākhaṇḍa-mārgeṇa dattātreya-rṣabhadevopāsakānāṁ pākhaṇḍinām | athārthavādaḥ stutimātram idam iti mananaṁ kalpanaṁ tan māhātmye gauṇyatākaraṇāya gatyantaracinatanam | yathoktaṁ kaurme vyāsa-gītāyām—


    deva-drohād guru-drohaḥ koṭi-koṭi-guṇādhikaḥ | 

jñānāpavādo nāstikyaṁ tasmāt koṭi-guṇādhikam || iti | 

yat tu viṣṇu-pārṣadebhyaḥ śruta-nāma-māhātmyasyāpy ajāmilasya | so’haṁ vyaktaṁ patiṣyāmi narake bhṛśadāruṇe iti vākyaṁ tat khalu svadaurātmyamātra-dṛṣṭyā nāma-māhātmya-dṛṣṭyātvagre vakṣyate | tathāpi me durbhagasya ity-ādi-dvayam | nāmno balād iti | yadyapi bhagavan nāmno balenāpi kṛtasya pāpasya tan nāmnā kṣayas tathāpi yena nāmno balena parama-puruṣārtha-svarūpaṁ sañcidānanda-sāndraṁ sākṣācchrī-bhagavac caraṇāra-vindaṁ sādhayituṁ pravṛttastenaiva paramaghṛṇāspadaṁ pāpaṁ viṣayaṁ sādhayatīti paramadaurātmyam | tataḥ kadarthayatyetan nāma ceti tataḥ pāpa-koṭi-mahat tamasyāparādhasyāpāto  bāḍham eva tato yamair bahubhir yama-niyamādibhiḥ kṛta-prāyaścittasya krameṇa prāptādhikārair anekair api daṇḍadharair vā kṛta-daṇḍasya tasya śuddha-bhāvo yukta eva | nāmāparādha-yuktānām ity-ādi-vakṣyamāṇānusāreṇa punar api santata-nāma-kīrtanamātrasya tatra prāyaścittatvāt sarvāparādha-kṛd-apīty ādyuktānusāreṇa nāmāparādha-yuktasya bhagavad bhaktimato’py adhaḥ pāta-lakṣaṇa-bhoga-niyamāñca tatrandrasyāśvamedhākhya-bhagavad yajana-balena vṛtrahatyā pravṛttis tu lokopadrava-śāntiṁ tadīyāsuratāvakhaṇḍanaṁ cecchūnāmṛṣīṇāmājñākṛtatvān na doṣa iti mantavyam | atha dharma-vrata-tyāgeti | dharmādibhiḥ sāmya-mananam api pramādo'parādho bhavatīty arthaḥ | ata eva—


    vedākṣarāṇi yāvanti paṭhitāni dvijātibhiḥ | 

tāvanti hari-nāmāni kīrtitāni na saṁśayaḥ || 

ity atideśenāpi nāmna eva prādhānyabhāyāti | uktaṁ hi | madhura-madhuram etat ity-ādau sakala-nigama-vallī sat-phalam iti | tathā śrī-viṣṇudharme—


    ṛg-vedo hi yajur vedaḥ sāma-vedo hy atharvaṇaḥ | 

ādhītāstena yenoktaṁ harir ity akṣaradvayam || 

skānde pārvaty uktau | 


    mā ṛco mā yajustāta mā sāma paṭha kiṁ ca, na | 

govindeti harer nāma geyaṁ gāyasva nityaśaḥ || 

pādmo rāmāṣṭottara-śata-nāma-stotre viṣṇor ekaika-nāmāpi sarva-vedādhikaṁ smṛtam iti | athāśradhāne ity ādinopadeṣṭur aparādhaṁ darśayitvopadeśasyāha—śrutveti yātaḥ ahaṁ mamādi-paramo'hantāmamatādhekatātparyatvena tasmin nanādaravān ity arthaḥ| nāmaikaṁ yasya vāci smaraṇa-patha-gatam ityādau deha-draviṇādi-nimittaka-pākhaṇḍa-śabdena ca daśāparādhā lakṣyante | pākhaṇḍamayatvāt teṣāṁ tathā tad-vidhānādevāparādhānantaram uktaṁ pājhe vaiśākha-māhātmye—


    avamanya ca ye yānti bhagavat kīrtanaṁ narāḥ | 

te yānti narakaṁ ghoraṁ tena pāpena karmaṇā || iti | 

eteṣāṁ cāparādhānām ananya-prāyaścittatvam evoktaṁ tatraiva—


    nāmāparādha-yuktānāṁ nāmāny eva haranty agham | 

aviśrānti-prayuktāni tāny evārtha-karāṇi ca || iti | 

atra sat-prabhṛtiṣv aparādheṣu tat-santoṣaṇārtham eva santata-nāma-kīrtanādikaṁ samucitam | ambarīṣa-caritādau tadekakṣamyatvenāparādhānāṁ darśanāt | uktaṁ ca nāma-kaumudyām mahad-aparādhasya bhoga eva nivartakas tad-anugraho vā iti | tasmād gaty-antarābhāvāt sādhūktam **etan nirvidyāmānānām** iti ||11||

———————————————————————————————————————

**hemādri (kaivalya-dīpikā-ṭīkā) :** **etad** iti | **yoginaḥ** samāhitāḥ ||11|| [mu.pha. 8.32]

———————————————————————————————————————

**jīva-gosvāmī (krama-sandarbhaḥ) : **tatrāpi sarveṣām eva parama-sādhanatvena parama-sādhyatvena copadiśati—etan nirvidyamānānām iti | ṭīkā ca—sādhakānāṁ siddhānāṁ ca nātaḥ param anyac-chreyo’stīty āha etad iti | icchatāṁ kāmināṁ tat-tat-phala-sādhanam etad eva | nirvidyamānānāṁ mumukṣūṇāṁ mokṣa-sādhanam etad eva | yogināṁ jñānināṁ phalaṁ caitad eva nirṇītam | nātra pramāṇaṁ vaktavyam ity arthaḥ | ity eṣā |

nāma-kīrtanaṁ cedam uccair eva praśastam**—**nāmāny anantasya hata-trapaḥ paṭhan [bhā.pu. 1.5.11] ity ādau |

atha pādmoktā daśāpy aparādhāḥ parityājyāḥ | yathā sanat-kumāra-vākyam—


    sarvāparādha-kṛd api mucyate hari-saṁśrayāt |


    harer apy aparādhān yaḥ kuryād dvipada-pāṁsavaḥ ||


    nāmāśrayaḥ kadācit syāt taraty eva sa nāmataḥ |


    nāmno’pi sarva-suhṛdo hy aparādhāt pataty adhaḥ || iti |

aparādhāś caite—


    satāṁ nindā nāmnaḥ paramam aparādhaṁ vitanute


    yataḥ khyātiṁ yātaṁ katham u sahate tad-vigarhām |


    śivasya śrī-viṣṇor ya iha guṇa-nāmādi-sakalaṁ


    dhiyā bhinnaṁ paśyet sa khalu hari-nāmāhita-karaḥ ||


    guror avajñā śruti-śāstra-nindanaṁ 


    tathārtha-vādo hari-nāmni kalpanam |


    nāmno balād yasya hi pāpa-buddhir


    na vidyate tasya yamair hi śuddhiḥ ||


    dharma-vrata-tyāga-hutādi-sarva-


    śubha-kriyā-sāmyam api pramādaḥ |


    aśraddadhāne vimukhe’py aśṛṇvati


    yaś copadeśaḥ śiva-nāmāparādhaḥ ||


    śrutvāpi nāma-māhātmye 


    yaḥ prīti-rahito’dhamaḥ |


    ahaṁ-mamādi-paramo 


    nāmni so’py aparādha-kṛt || iti |

atra sarvāparādha-kṛd apītyādau śrī-viṣṇu-yāmala-vākyam apy anusandheyam—


    mama nāmāni loke’smin śraddhayā yas tu kīrtayet |


    tasyāparādha-koṭīs tu kṣamāmy eva na saṁśayaḥ || iti |

satāṁ nindā ity anena hiṁsādīnāṁ vacanāgocaratvaṁ darśitam | nindādayas tu yathā skānde śrī-mārkaṇḍeya-bhagīratha-saṁvāde—


    nindāṁ kurvanti ye mūḍhā vaiṣṇavānāṁ mahātmanām |


    patanti pitṛbhiḥ sārdhaṁ mahāraurava-saṁjñite ||


    hanti nindanti vai dveṣṭi vaiṣṇavān nābhinandati |


    krudhyate yāti no harṣaṁ darśane patanāni ṣaṭ || iti |

tan-nindā-śravaṇe’pi doṣa uktaḥ—


    nindāṁ bhagavataḥ śṛṇvan tat-parasya janasya vā |


    tato nāpaiti yaḥ so’pi yāty adhaḥ sukṛtāc cyutaḥ || [bhā.pu. 10.76.26] iti |

tato’pagamaś cāsamarthasyaiva | samarthena tu nindaka-jihvā chettavyā | tatrāpy asamarthana-svaprāṇa-parityāgo’pi kartavyaḥ | yathoktaṁ devyā—

karṇau pidhāya nirayād yad akalpa īśe


    dharmāvitary asṛṇibhir nṛbhir asyamāne |


    chindyāt prasahya ruśatīm asatīṁ prabhuś cej


    jihvām asūn api tato visṛjet sa dharmaḥ || [bhā.pu. 4.4.17] iti |

śivasya śrī-viṣṇor ity atraivam anusandheyam | śrūyate’pi—


    yad yad vibhūtimat sattvaṁ śrīmad ūrjitam eva vā |


    tat tad evāvagaccha tvaṁ mama tejo’ṁśasaṁbhavam || [gītā 10.41] iti |


    brahmā bhavo’ham api yasya kalāḥ kalāyāḥ || [bhā.pu. 10.68.26] iti |


    yat-pāda-niḥsṛta-sarit-pravarodakena 


    tīrthena mūrdhnādhikṛtena śivaḥ śivo’bhūt || [bhā.pu. 3.28.22] iti |


    sṛjāmi tan-niyukto’haṁ haro harati tad-vaśaḥ |


    viśvaṁ puruṣa-rūpeṇa paripāti triśakti-dhṛk || [bhā.pu. 2.6.30] 

tathā mādhva-bhāṣya-darśitāni vacanāni brahmāṇḍe—


    rujaṁ drāvayate yasmād rudras tasmāj janārdanaḥ |


    īśanād eva ceśāno mahā-devo mahattvataḥ ||


    pibanti ye narā nākaṁ muktāḥ saṁsāra-sāgarāt |


    tad-ādhāro yato viṣṇuḥ pinākīti tataḥ smṛtaḥ ||


    śivaḥ sukhātmakatvena sarva-sarodhanād dharaḥ |


    kṛtyātmakam imaṁ dehaṁ yato vaste pravartayan ||


    kṛttivāsās tato devo viriñciś ca virecanāt |


    bṛṁhaṇād brahma-nāmāsau aiśvaryād indra ucyate ||


    evaṁ nānā-vidhaiḥ śabdair eka eva trivikramaḥ |


    vedeṣu ca purāṇeṣu gīyate puruṣottamaḥ || iti |

vāmane—


    na tu nārāyaṇādīnāṁ nāmnām anyatra saṁśayaḥ |


    anya-nāmnāṁ gatir viṣṇur eka eva prakīrtitaḥ || iti |

skānde—


    ṛte nārāyaṇādīni nāmāni puruṣottamaḥ |


    adād anyatra bhagavān rājevarte svakaṁ puram || iti |

brāhme—


    caturmukhaḥ śatānando brahmaṇaḥ padmabhūr iti|


    ugro bhasmadharo nagnaḥ kapālīti śivasya ca |


    viśeṣ-nāmāni dadau svakīyāny api keśavaḥ || iti |

tad evaṁ śrī-viṣṇoḥ sarvātmakatvena prasiddhatvāt tasmāt sakāśāt śivasya guṇa-nāmādikaṁ bhinnaṁ śakty-antara-siddham iti yo dhiyāpi paśyed ity arthaḥ | dvayor abheda-tātparyeṇa ṣaṣṭhy-antatve sati śrī-viṣṇoś cety apekṣya ca-śabdaḥ kriyeta | tat-prādhānya-vivakṣayaiva śrī-śabdaś ca tatraiva dattaḥ | ata eva śiva-nāmāparādha iti śiva-śabdena mukhyatayā śrī-viṣṇur eva pratipādita ity abhipretam | sahasra-nāmādau ca sthāṇu-śivādi-śabdās tathaiva |

atha śruti-śāstra-nindanam— yathā pāṣaṇḍa-mārgeṇa dattātreya-rṣabha-devopāsakānāṁ pāṣaṇḍinām | 

tathārtha-vādaḥ stuti-mātram idam iti mananam | kalpanaṁ tan-māhātmya-gauṇatākaraṇāya gaty-antara-cintanam | yathoktaṁ kaurme vyāsa-gītāyāṁ—


    deva-drohād guru-drohaḥ koṭi-koṭi-guṇādhikaḥ |


    jñānāpavādo nāstikyaṁ tasmāt koṭi-guṇādhikam || iti |

yat tu śruta-nām-māhātmyasyāpy ajāmilasya so’haṁ vyaktaṁ patiṣyāmi narake bhṛśa-dāruṇe [bhā.pu. 6.2.27] ity etad vākyaṁ tat khalu sva-daurātmya-mātra-dṛṣṭyā | nāma-māhātmya-dṛṣṭyā tv agre vakṣyate tathāpi me durbhagasya [bhā.pu. 6.2.30] ity ādi dvayam |

nāmno balād iti | yadyaî bhaven nāmno balenāpi kṛtasya pāpasya tena nāmnā kṣayaḥ | tathāpi yena nāmno balena parama-puruṣārtha-svarūpaṁ sac-cid-ānanda-sāndraṁ sākṣāc-chrī-bhagavac-caraṇāravindaṁ sādhayituṁ pravṛttas tenaiva parama-ghṛṇāspadaṁ pāpa-viṣayaṁ sādhayatīti parama-daurātmyam | tataḥ kadarthayaty eva taṁ tan nāma ceti tat-pāpa-koṭi-mahattamasyāparādhasyāpāto bāḍham eva | tato yamair bahubhir yama-niyamādibhiḥ kṛta-prāyaścittasya krameṇa pātpādhikārair anekair api daṇḍa-dharair vā kṛta-daṇḍasya tasya śuddhy-abhāvo yukta eva | nāmāparādha-yuktānām ity ādi vakṣyamāṇānusāreṇa punar api satata-nāma-kīrtana-mātrasya tatra prāyaścittatvāt | sarvāparādha-kṛdapīty ādy ukty-anusāreṇa nāmāparādha-yuktasya bhagavad-bhaktimato’py adhaḥpāta-lakṣaṇa-bhoga-niyamāc ca | tata indrasyāśvamedhākhya-bhagavad-yajana-balena vṛtra-hatyā-pravṛttis tu lokopadrava-śāntiṁ tadīyāsura-bhāva-khaṇḍanaṁ cecchūām ṛṣīṇām aṅgīkṛtatvān na doṣa iti mantavyam |

atha dharma-vrata-tyāgeti dharmādibhiḥ sāmya-mananam api pramādaḥ | aparādho bhavatīty arthaḥ | ata eva ca—


    vedākṣarāṇi yāvanti paṭhitāni dvijātibhiḥ |


    tāvanti hari-nāmāni kīrtitāni na saṁśayaḥ ||

ity atideśenāpi nāmna eva māhātmyam āyāti | uktaṁ hi madhura-madhuram etan maṅgalaṁ maṅgalānāṁ sakala-nigama-vallī-sat-phalaṁ cit-svarūpam iti | 

tathā śrī-viṣṇu-dharme—


    ṛg-vedo hi yajur-vedaḥ sāma-vedo’py atharvaṇaḥ |


    adhītās tena yenoktaṁ harir ity akṣara-dvayam ||

skānde pārvaty-uktau—


    mā ṛco mā yajus tāta mā sāma paṭha kiṁ ca, na |


    govindeti harer nāma geyaṁ gāyasva nityaśaḥ ||

pādme śrī-rāmāṣṭottara-śata-nāma-stotre—


    viṣṇor ekaika-nāmaiva sarva-vedādhikaṁ mataṁ || [pa.pu. 6.254.27] iti |

atha aśraddadhāne ity ādinopadeṣṭur aparādhaṁ darśayitvopadeśasyāha— śrutveti | yataḥ ahaṁ-mamādi-paramaḥ ahantā-mamatādy-eka-tātparyeṇa tasminn anādaravān ity arthaḥ | nāmaikaṁ yasya vāci smaraṇa-patha-gatam ity ādau deha-draviṇādi-nimittaka-pāṣaṇḍa-śabdenan ca daśāparādhā lakṣyante pāṣaṇḍa-mayatvāt teṣām | tathā tad-vidhānām evāparādhāntaram uktaṁ pādma-vaiśākha-māhātmye—


    avamanya ca ye yānti bhagavat-kīrtanaṁ narāḥ |


    te yānti narakaṁ ghoraṁ tena pāpena karmaṇā || [pa.pu. 5.96.63] iti |

eṣāṁ cāparādhānām ananya-prāyaścittatvam evoktaṁ tatraiva—


    nāmāparādha-yuktānāṁ nāmāny eva haranty agham |


    aviśrānta-prayuktāni tāny evārtha-karāṇi ca || iti |

atra sta-prabhṛtiṣv aparādhe tu tat-santoṣārtham eva santata-nāma-kīrtanādikaṁ samucitam | ambarīṣa-caritādau tad-eka-kṣamyatvenāparādhānāṁ darśanāt | uktaṁ ca nāma-kaumudyām—mahad-aparādhasya bhoga eva nivartakaḥ tad-anugraho vā iti | tasmād agaty-antarābhāvāt sādhūktam **etan-nirvidyamānānāṁ** [bhā.pu. 2.1.11] iti ||11|| [bhakti-sandarbha 265]

———————————————————————————————————————

**viśvanātha-cakravartī (sārārtha-darśiṇī) : **nanv atra śāstre bhaktir abhidheyety avagamyata eva | tatrāpi bhakty-aṅgeṣu madhye mahārāja-cakravartivat kim ekaṁ mukhyatvena nirṇīyate ? tatrāha—nāmānukīrtanam iti | sarveṣu bhakty-aṅgeṣu madhye śravaṇa-kīrtana-smaraṇāni trīṇi mukhyāni—tasmād bhārata iti ślokenoktāni | teṣu triṣv api madhye kīrtanam | kīrtane’pi nāma-līlā-guṇādi-sambandhini tatrāpy anukīrtanaṁ sva-bhakty-anurūpa-nāma-kīrtanaṁ nirantara-kīrtanaṁ vā | nirṇītaṁ pūrvācāryair api, na kevalaṁ mayaivādhunā nirṇīyata iti | tenātra pramāṇaṁ na praṣṭavyam iti bhāvaḥ | kīdṛśam ? akutobhayam iti | kāla-deśa-pātropakaraṇāviśuddhy-aśuddhi-gata-bhayābhāvasya kā vārtā ? bhagavat-sevādikam asahamānā mlecchā api yatra naiva vipratipadyante iti bhāvaḥ | 

kiṁ ca, sādhakānāṁ siddhānāṁ ca nātaḥ param adhikaṁ śreyaḥ ity āha—nirvidyamānānām arthān mokṣa-paryanta-sarva-kāmebhya iti | icchatām iti arthāt tān eva kāmān iti praviśa piṇḍīn itival labhyate | tataś ca nirvidyamānānām ekānta-bhaktānām icchatāṁ svarga-mokṣādi-kāminām, yoginām ātmārāmāṇāṁ ca etad eva nirṇītam | yathāyogyaṁ sādhanatvena phalatvena ceti bhāvaḥ ||11|| 

 **...**

**|| 2.1.12 ||**

**kiṁ pramattasya bahubhiḥ parokṣair hāyanair iha |**

**varaṁ muhūrtaṁ viditaṁ ghaṭeta śreyase yataḥ ||**

**śrīdhara-svāmī (bhāvārtha-dīpikā) : **alpam evāyur avaśiṣṭaṁ kim ahaṁ sādhayeyam ? iti mā śuca ity āha—kim iti tribhiḥ | **parokṣair** alakṣitair **hāyanair** varṣaiḥ | **viditaṁ** vṛthā yātīti jñātam | **yato** yena jñānena | **ghaṭeta** yatnaṁ kuryāt ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śreyase nāma-kīrtanādi-rūpāya ||12||

———————————————————————————————————————

**jīva-gosvāmī (krama-sandarbhaḥ) : **kim ity asya ṭīkāyāṁ—alpam evāyur avaśiṣṭam | kim ahaṁ sādhayeyam ? iti mā śuca iti | mā śocīr ity arthaḥ | **śreyase** nāma-kīrtanādi-rūpāya ||12|| 

———————————————————————————————————————

**viśvanātha-cakravartī (sārārtha-darśiṇī) : **hanta hanta ! alpam evāyur avaśiṣṭaṁ kim ahaṁ sādhayeyam ? iti mā śuca ity āha—kim iti tribhiḥ | **parokṣaiḥ** vṛthā yāntīti aviditair **hāyanair** varṣaiḥ | **viditaṁ** tu **muhūrtam** api **varam** | **yato** vedanena | **ghaṭeta** sayatno bhavet ||12||

 **...**

**|| 2.1.13 ||**


    **khaṭvāṅgo nāma rājarṣir jñātveyattām ihāyuṣaḥ**[^13]** |**

**muhūrtāt sarvam utsṛjya gatavān abhayaṁ harim ||**

**śrīdhara-svāmī (bhāvārtha-dīpikā) : **khaṭvāṅgo hi deva-pakṣe sthitvā daityān ajayat, tataḥ prasannair devair varaṁ vṛṇīṣva ity ukte tenoktaṁ prathamaṁ tāvan mamāyuḥ kathyatām iti, tato devair uktaṁ tat tu muhūrta-mātram astīti, tato’tiśīghraṁ vimānena bhuvam āgatya hariṁ śaraṇaṁ gata iti | yata iyaṁ svarga-bhumī rajo’dhikā | karma-bhūmiḥ prthvī ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atra khaṭvāṅga-caritaṁ pramāṇayati | khaṭvāṅga iti ||13||

———————————————————————————————————————

**jīva-gosvāmī (krama-sandarbhaḥ) : **khaṭvāṅga ity asya ṭīkāyāṁ bhuvam āgatya iti mahā-viṣaya-darśanena—citta-vikṣepāt ||13||

———————————————————————————————————————

**viśvanātha-cakravartī (sārārtha-darśiṇī) : **tatra khaṭvāṅga-caritaṁ pramāṇayati—khaṭvāṅgo’pi deva-pakṣe sthitvā daityān ajayat, tataḥ prasannair devair varaṁ vṛṇīṣvety uktas tān āha—prathamaṁ tāvan mamāyuḥ kathyatām iti | tair uktaṁ—muhūrta-mātraṁ tat | tatas tūṣṇīm eva śīghraṁ bhuvam āgatya hariṁ śaraṇaṁ gata iti ||13||


    [atrānurūpārthakaṁ bhā. 9.9.43, 11.23.30 padye draṣṭavye |]

 **...**

**|| 2.1.14 ||**

**tavāpy etarhi kauravya saptāhaṁ jīvitāvadhiḥ |**

**upakalpaya tat sarvaṁ tāvad yat sāmparāyikam ||**

**śrīdhara-svāmī (bhāvārtha-dīpikā) : **tava tu etarhy apīdānīm api | tāvad iti tāvatā kālena sāmparāyikaṁ pāralaukikaṁ sādhanaṁ sampādaya ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kauravyeti | tava tu rājñaḥ sāmparāya-sādhana-sampādanaṁ na duṣkaramājñayaiva sarva-vyavahāra-siddher iti bhāvaḥ | saptānām-ahnāṁ samāhāraḥ saptāham | rātrāhnāhāḥ puṁsi iti tvārṣatvān na ||14||

———————————————————————————————————————

**jīva-gosvāmī (krama-sandarbhaḥ) : **yat tu pūrvam iti laṅghita-maryādaṁ takṣakaḥ saptame’hani [bhā.pu. 1.18.37] iti baṭu-vacanaṁ, yac cedānīm api saptāhaṁ jīvitāvadhiḥ iti śrī-śuka-vacanaṁ, tad ubhayam api śrī-bhagavataiva tat-tad-āgamanasya śīghra-ghaṭanayā ghaṭata iti jñeyam | tat sarvaṁ śravaṇa-kīrtanādi-rūpaṁ—śrotavyādīni rājendra [bhā.pu. 2.1.2] ity ādy uktena nyāyena, na hy ato’nyaḥ śivaḥ panthāḥ [bhā.pu. 2.1.33] ity-ādi-vakṣyamāṇena ca ||14||

———————————————————————————————————————

**viśvanātha-cakravartī (sārārtha-darśiṇī) : **tavāpi tava tu | ata etarhy api samaye | yat sāmparāyikaṁ pāralaukikaṁ sādhanam | tat tāvat sarvam upakalpaya kuru ||14||

 **...**

**|| 2.1.15 ||**

**anta-kāle tu puruṣa āgate gata-sādhvasaḥ |**

**chindyād asaṅga-śastreṇa spṛhāṁ dehe’nu ye ca tam ||**

**śrīdhara-svāmī (bhāvārtha-dīpikā) : **tatra vairāgyaṁ tāvad āha—**anta-kāla** iti | **gata-sādhvaso** mṛtyu-bhaya-śūnyaḥ | **asaṅgo** nāma anāsaktis tena **śastreṇa spṛhāṁ** sukhecchāṁ, taṁ **deham anu ye** putra-kalatrādayas teṣv api spṛhāṁ **chindyāt** ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatrāntakāle mriyamāṇena kiṁ kartavyam iti praśne yogenaiva svecchayā dehaṁ parityajya sukhenaiva brahma-padaṁ praveṣṭaṁ yogābhyāsa eva kartavya ityācikhyāsūnāṁ tan mahāsadaḥ sthānāṁ keṣāñ cinmatam-aṣṭāṅga-yogaṁ svamatasya śuddha-bhakti-yogasya punar api dvitīyādhyāyānte vaktavyasyotkarṣārtham āha | antakāla iti ||15||

———————————————————————————————————————

**kaivalya-dīpikā**: tīvrādhimātram āha—**anta-kāla** iti | gata-sādhvasaḥ **tyakta-maraṇa-bhayaḥ** | **asaṅga-śastreṇa**, asaṅgo hy ayaṁ puruṣaḥ [bṛ.ā.u. 4.3.15] ity upadeśa-dāṛḍhyena | **taṁ deham anu ye** putra-kalatrādayas teṣu ||15|| [mu.pha. 2.39]

———————————————————————————————————————

**jīva-gosvāmī (krama-sandarbhaḥ) : **ata evānta-kāle ity-ādi madhyamaṁ prakaraṇaṁ keṣāñcid anyeṣām eva sādhanatvena jñeyam ||15||

———————————————————————————————————————

**viśvanātha-cakravartī (sārārtha-darśiṇī) : **tatra mriyamāṇasya kiṁ kartavyam ? iti praśne, yogenaiva svecchayā dehaṁ parityājya sukhenaiva brahma-padaṁ praveṣṭuṁ yogābhyāsa eva kartavyaḥ ity ācikhyasūnāṁ tan-mahā-sadaḥ-sthānāṁ keṣāṁcin matam aṣṭāṅga-yogaṁ, svamatasya śuddha-bhakti-yogasya punar api dvitīyādhyāyānte vaktavyasyotkarṣārtham āha—**anta-kāla** iti | **gata-sādhvasaḥ** mṛtyu-bhaya-śūnyaḥ **asaṅgo**’nāsaktiḥ | **dehe** tathā taṁ deham **anu** ye putra-kalatrādayas teṣv api ||15||

 **...**

**|| 2.1.16-17 ||**

**gṛhāt pravrajito dhīraḥ puṇya-tīrtha-jalāplutaḥ |**

**śucau vivikta āsīno vidhivat kalpitāsane ||**

**abhyasen manasā śuddhaṁ trivṛd-brahmākṣaraṁ param |**

**mano yacchej jita-śvāso brahma-bījam avismaran ||**

**śrīdhara-svāmī (bhāvārtha-dīpikā) : **kiṁ ca gṛhāt pravrajito nirgataḥ | gṛhe sthitasya punar apy āsakti-sambhavāt | tatrāṣṭāṅga-yogam[^14] āha | dhīra iti brahmacaryādi-yamopalakṣaṇam | puṇya-tīrtheti snānādi-niyamopalakṣaṇam | āsanam āha—śucāv iti | vivikte ekānte | vidhivat kuśājina-cailaiḥ krameṇa nirmite ||16||

japa-garbhaṁ prāṇāyāmaṁ[^15] vaktuṁ japyam āha | trivṛd-brahmākṣaraṁ trivṛt tribhir akārādibhir vartitaṁ grathitaṁ brahmākṣaraṁ praṇavaṁ manasā’bhyased āvartayet | manasendriya-pratyāhāraṁ vaktuṁ prāṇāyāmena mano-niyamanam āha | mano yacched vaśīkuryāt | brahma-bījaṁ praṇavam avismarann eva jita-śvāsaḥ san ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **āsannamaraṇasyānyad api kṛtyam āha **kiṁ ca iti**| tatra gṛhetare deśe | brahmaṇo vedasya bījaṁ kāraṇam | oṁkāra-prathamā vedāḥ ity ukteḥ ||16-17||

———————————————————————————————————————

**kaivalya-dīpikā**: **pravrajitaḥ** sannyasya nirgataḥ | **dhīro** gṛhasyāsmartā **vidhivat**, nātyuc-chritaṁ nātinīcaṁ cailājina-kuśottaram  [gītā 6.12] iti | **manasā** na tu vācā | **śuddham** udāttādi-dharma-rahitam | **trivṛt** tribhir a-kāra-u-kāra-ma-kārair vartitaṁ grathitam | **brahmaṇaḥ** prathamaṁ rūpam | **akṣaraṁ** varṇaṁ **paraṁ** sphoṭātmakam | **yacchet** sthirīkuryāt | **jita-śvāsaḥ** prāṇāyāmaiḥ | **brahma-bījam** oṁkāram **avismaran **| sa eva japa-garbhaḥ prāṇāyāmaḥ ||16-17|| [mu.pha. 2.40-41]

———————————————————————————————————————

**jīva-gosvāmī (krama-sandarbhaḥ) : **gṛhād iti yugmakam ||16-17||

———————————————————————————————————————

**viśvanātha-cakravartī (sārārtha-darśiṇī) : **dhīra iti brahmacaryādi-yamaḥ prathamaḥ | puṇya-tīrtha-snānādir niyamo dvitīyaḥ | vidhivat kuśājinā-cailaiḥ krameṇa kalpite āsane āsīna ity āsanaṁ tṛtīyam | tribhir akārādibhir vṛd vartanaṁ grathanaṁ yasya tad brahmākṣaraṁ praṇavam abhyased āvartayej japed iti prāṇāyāmaś caturthaḥ | prāṇāyāma-bāhulyenaiva prathamaṁ mano yacchet niścalīkuryād ity arthaḥ | brahma-bījaṁ praṇavam ||16-17||

 **...**

**|| 2.1.18 ||**

**niyacched viṣayebhyo’kṣān manasā buddhi-sārathiḥ |**

**manaḥ karmabhir ākṣiptaṁ śubhārthe dhārayed dhiyā ||**

**madhvācāryaḥ (bhāgavata-tātparyam) : **śubhārthe bhagavati ||18||

———————————————————————————————————————

**śrīdhara-svāmī (bhāvārtha-dīpikā) : **pratyāhāram[^16] āha | niyacchen nigṛhṇīyāt | akṣān indriyāṇi | niścayātmikā buddhiḥ sārathir yasya saḥ | dhāraṇām[^17] āha—mana iti | punaś ca karmabhis tad-vāsanābhir ākṣiptam ākṛṣṭam | śubhārthe bhagavad-rūpe ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ākṛṣṭaṁ prācīna-karmaṇāṁ prābalyāt-prāṇāyāmair api samyaṅ niścalī-kartṛmaśakyam ity arthaḥ ||18||

———————————————————————————————————————

**kaivalya-dīpikā**: **akṣān** indriyāśvān | **manasā** pragraheṇa | **karmabhiḥ** karma-vāsanābhiḥ | **ākṣiptaṁ** itas tato nītam | **śubhārthe** dhārayet | hṛdaya-puṇḍarīke mūrdha-jyotiṣi nābhi-cakre nāsikāgre anyasmin vā pāpa-kṣaya-kare vastuni caturbhujādau badhnīyāt ||18|| [mu.pha. 2.42]

———————————————————————————————————————

**kaivalya-dīpikā**: **akṣān** indriyāśvān | **manasā** pragraheṇa | **karmabhiḥ** karma-vāsanābhiḥ | **ākṣiptaṁ** itas tato nītam | **śubhārthe** **dhārayet** | hṛdaya-puṇḍarīke mūrdha-jyotiṣi nābhi-cakre nāsikāgre anyasmin vā pāpa-kṣaya-kare vastuni caturbhujādau badhnīyāt ||42||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tataś ca niyatena manasā viṣayebhyaḥ śabdādibhyaḥ sakāśāt, akṣān karṇādīnīndriyāṇi niyacched iti pratyāhāraḥ pañcamaḥ | niścayātmikā buddhir eva sārarthir yasya saḥ | tato manaḥ śubhe’rthe bhagavad-rūpe, dhiyā dhārayed iti dhāraṇā ṣaṣṭhī | kīdṛśaṁ manaḥ ? karmabhir ākṣiptaṁ—prācīna-karmaṇām atirprābalyāt prāṇāyāmair api samyak niścalīkartum aśakyam ity arthaḥ ||18||

 **...**

**|| 2.1.19 ||**

**tatraikāvayavaṁ dhyāyed avyucchinnena cetasā |**

**mano nirviṣayaṁ yuktvā tataḥ kiṁ ca na na smaret |**

**padaṁ tat paramaṁ viṣṇor mano yatra prasīdati ||**

**madhvācāryaḥ (bhāgavata-tātparyam) : **viṣayebhyo nirgatya **tatraiva** **mano yuṅktvā** anyan **na smaret** ||19||

———————————————————————————————————————

**śrīdhara-svāmī (bhāvārtha-dīpikā) : **dhyānam[^18] āha—**tatra** iti | **ekam** ekaṁ-pādādy[^19] avayavam | **avyucchinnena** samagra-rūpād aviyuktena | āśraya-viśeṣeṇa sāmānyataś citta-sthirīkaraṇaṁ dhāraṇā | avayava[^20]-vibhāvanayā tad-dārḍhyaṁ dhyānam iti bhedaḥ | samādhim āha[^21] | nirviṣayaṁ mano yuṁktvā samādhāya | sthirībhūte manasi sphurat-paramānanda-mātrākāraṁ kṛtvety arthaḥ | prasīdati upaśāmyati ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra bhagavad rūpe nirviṣayaṁ viṣaya-sparśa-rahitaṁ tato'nyat kiṁ ca, na kim api | ity artha iti | yan manasaḥ paramānandākāratā tad eva bhagavato viṣṇoḥ paramaṁ padaṁ brahmeti bhāvaḥ | prasīdati upaśāmyati | yatra paramānande sati nija-cāñcalyaṁ tyaktvā sthirī-bhavatīty arthaḥ ||19||

———————————————————————————————————————

**kaivalya-dīpikā**: **tatrāpi** kramād **ekaikāvayavaṁ** **dhyāyet** | **avyucchinnena** dhyeyāntara-rahitena | **yuktvā** samādhāya tac ca **nirviṣayaṁ manaḥ** || [mu.pha. 2.43]

**padaṁ** **viṣṇor** nirākārasya **paramaṁ** padaṁ sphūrti-sthānam | **yatra** yasyāḥ daśāyām | **prasīdati** sattva-mātra-śeṣam avatiṣṭhate | ayam arthaḥ—ukta-bhūmikābhyāsa-balāt, sarva-vṛtti-pratyasta-maye saṁskāra-śeṣe cetasi niruddhe asamprajñāta-samādhinā nirviśeṣa-caitanya-lābhaḥ | tataś ca sa saṁskāraṁ cittaṁ nivartate | tasmiṁś ca nivṛtte puruṣaḥ svarūpaṁ praviṣṭaḥ śuddhaḥ kevalo mukta ity ucyate | tathā ca sūtraṁ, tadā draṣṭuḥ svarūpe’vasthānam [yo.sū. 1.3], ayam eva mukti-śabdārthaḥ | muktir hitvānyathā-rūpaṁ svarūpeṇa vyavasthitiḥ [bhā.pu. 2.10.7] ity atroktaḥ | tad evam āpluto dhīra [2.1.16] iti yama-niyamopalakṣaṇam | āsīna [2.1.16] ity āsanam uktam | abhyased [2.1.17] iti prāṇāyāmaḥ | niyacched [2.1.17] iti pratyāhāraḥ | tato dhārayed [2.1.18] ity aviṣayasya kramād viṣayī-karaṇa-rūpā dhāraṇā | dhyāyed [2.1.19] iti tasyaiva krama-tyāgo dhyānam | yuktvā [2.1.19] iti nirviṣayatā-rūpa-samādhir ity aṣṭāṅgo yoga uktaḥ | śuko rājānaṁ prati ||19|| [mu.pha. 2.44]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tatraikāvayavam ekam ekaṁ bhagavad-aṅgaṁ dhyāyed iti dhyānaṁ saptamam | āśraya-viśeṣe sāmānyataś citta-sthirīkaraṇaṁ dhāraṇā | avayava-bhāvanayā tad-dārḍhyaṁ dhyānam iti bhedaḥ | avyucchinnena tsmād viyuktena | nirviṣayaṁ viṣaya-sparśa-rahitam | yuktvā saṁyojya | kiṁ ca, na tato’nyat kim api na smaret | tad eva viṣṇor bhagavataḥ padaṁ svarūpaṁ brahmety arthaḥ | yatra sati manaḥ prasīdati upaśāmyatīti samādhir aṣṭama ity uktaḥ ||19||

 **...**

**|| 2.1.20 ||**

**rajas-tamobhyām ākṣiptaṁ vimūḍhaṁ mana ātmanaḥ |**

**yacched dhāraṇayā dhīro hanti yā tat-kṛtaṁ malam ||**

**śrīdhara-svāmī (bhāvārtha-dīpikā) : **guṇa-vaśāt punar api kṣobhe sati dhāraṇām eva sthirīkuryād ity āha | rajasā ākṣiptaṁ tamasā vimūḍhaṁ svīyaṁ mano nirundhyāt | tat-kṛtaṁ rajas-tamobhyāṁ kṛtam ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : yā dhāraṇā** ||20||

———————————————————————————————————————

**jīva-gosvāmī (krama-sandarbhaḥ) : **ativikṣiptasya mūḍha-cittasya tu sākṣāc chrī-bhagavati dhāraṇā na sampadyate | atas tasya vikṣepa-hetuṁ tat-sthūla-rūpaṁ prapañcayan tad-dhāraṇāṁ yogābhyāsa-yatnena sampādayati—raja ity-ādinā ||20||

———————————————————————————————————————

**viśvanātha-cakravartī (sārārtha-darśiṇī) : **guṇa-vaśāt punar api kṣobhe sati dhāraṇām eva sthirīkuryād ity āha | rajasā ākṣiptam | tamasā vimūḍham | svīyaṁ mano niruddhyāt | tat kṛtaṁ rajas-tamobhyāṁ kṛtam ||20||

 **...**

**|| 2.1.21 ||**

**yasyāṁ sandhāryamāṇāyāṁ yogino bhakti-lakṣaṇaḥ |**[^22]

**āśu sampadyate yoga āśrayaṁ bhadram īkṣataḥ ||**

**madhvācāryaḥ (bhāgavata-tātparyam) : **bhadraṁ harim ||21||

———————————————————————————————————————

**śrīdhara-svāmī (bhāvārtha-dīpikā) : **yato yasyāṁ kriyamāṇāyāṁ bhadraṁ sukhātmakam āśrayaṁ viṣayaṁ paśyatas tatraiva prītir bhavati ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhaktir eva lakṣaṇaṁ cihnaṁ yasya saḥ | bhakti-miśrasyaiva yogasya mokṣa-sādhakatokter na tu bhakti-rahitasyeti bhāvaḥ | sukhātmakaṁ bhagavantam ||21||

———————————————————————————————————————

**jīva-gosvāmī (krama-sandarbhaḥ) : **bhakti-lakṣaṇaḥ pūrvokta-dhāraṇādi-rūpaḥ ||21||

———————————————————————————————————————

**viśvanātha-cakravartī (sārārtha-darśiṇī) : **yataḥ yasyāṁ dhāraṇāyām | bhaktir eva lakṣaṇaṁ cihnaṁ yasya saḥ | bhakti-miśrasyaiva yogasya mokṣa-sādhakatoktaḥ, na tu bhakti-rahitasyeti bhāvaḥ | yoginaḥ kīdṛśasya ? bhadram āśrayaṁ bhagavantam īkṣataḥ dhāraṇayā īkṣamāṇasya ||21||

 **...**

**|| 2.1.22 ||**

**rājovāca—**

**yathā sandhāryate brahman dhāraṇā yatra sammatā |**

**yādṛśī vā hared āśu puruṣasya mano-malam ||**

**madhvācāryaḥ (bhāgavata-tātparyam) : **yac-chabdaḥ praśne | yataś codeti sūrya ity ādivat | yac-chabdas tu parāmarśe praśnārthe cābhibhaṇyate ity abhidhāne | yathety asya jitāsana ity ādi | yatra sthūlaṁ yādṛśīty asya viśeṣa ity ādi ||22||

———————————————————————————————————————

**śrīdhara-svāmī (bhāvārtha-dīpikā) : **yathā[^23] yatra yādṛśī cetikartavyatāviṣaya-tat-tad-viśeṣāṇāṁ praśnāḥ ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **rājovāceti bhakti-miśra-yoge rājño jijñāseva na tu cikīrṣā śukadeva-śiṣyasya tasya śukasyābhimatāyāṁ śuddha-bhaktāv eva pravṛtty aucityāt iti | kartavyatā tat-karaṇa-rītis tasyā viṣaye tat-tad bhedānāṁ praśnāḥ ||22||

———————————————————————————————————————

**jīva-gosvāmī (krama-sandarbhaḥ) : **yatheti | ayam api rāja-praśno’nya-hitārtha eva ||22||

———————————————————————————————————————

**viśvanātha-cakravartī (sārārtha-darśiṇī) : **rājovāceti bhakti-miśra-yoge rājño jijñāsaiva, na tu cikīrṣā | śukadeva-śiṣyasya śukasyābhimatāyāṁ śuddha-bhaktāv eva pravṛtty-aucityāt ||22||

 **...**

**|| 2.1.23 ||**

**śrī-śuka uvāca—**


    **jitāsano**[^24]** jita-śvāso jita-saṅgo jitendriyaḥ |**

**sthūle bhagavato rūpe manaḥ sandhārayed dhiyā ||**

**śrīdhara-svāmī (bhāvārtha-dīpikā) : **yathety asyottaraṁ—jitāsana iti | viṣayam[^25] āha—sthūla iti sārdhena ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yatra sanmatetyasyottaraṁ vadana pūrvoktasyāntaryāmiṇaś cid-dhana-svarūpe dhāraṇāyāmasamarthānāmaśuddha-cittānāṁ yogināṁ rāga-dveṣādi-mālinya-nivṛtty arthaṁ vairāja-dhāraṇām āha sthūla iti ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yathā sandhāryate [bhā.pu. 2.1.22] ity asyottaram āha—jitāsana iti | yatra saṁmatā ity asyottaraṁ vadan pūrvoktasyāntaryāmiṇaś cid-ghana-svarūpe dhāraṇāyām asamarthānām aśuddha-cittānāṁ yogināṁ rāga-dveṣādi-mālinya-nivṛtty-arthaṁ vairāja-dhāraṇām āha—sthūla iti ||23||

 **...**

**|| 2.1.24 ||**

**viśeṣas tasya deho’yaṁ sthaviṣṭhaś ca sthavīyasām |**

**yatredaṁ vyajyate viśvaṁ bhūtaṁ bhavyaṁ bhavac ca sat ||**

**madhvācāryaḥ (bhāgavata-tātparyam) : **viśeṣaḥ aṇḍa-kośaḥ | 


        śilāvat tasya deho’yam aṇḍa-kośas tu sā vṛttiḥ | 


    tat tantratvāt saṁstha-duḥkha-bhogasya na kvacid || iti brahma-vaivarte ||24||

———————————————————————————————————————

**śrīdhara-svāmī (bhāvārtha-dīpikā) : **viśeṣo virāḍ-dehaḥ atisthūlānām api sthūlataraḥ | sat kārya-mātram ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yatredaṁ dṛśyata ity anena dṛśya-śravyādi-vastu-mātrāṇāṁ bhagavad vibhūtitvād bhagavad rūpatvena dhyeyatve sati sparddha-sūyādayo na kvāpi bhaveyur ity ataḥ sparddhādy abhāve citta-śuddhiś citta-śuddhau ca cid-dhanātmaka-śrī-nārāyaṇa-mūrtau dhāraṇā sukarā syād iti dyotitam ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : viśeṣaḥ **samaṣṭir virāṭ | **yatredaṁ** dṛśyate [vyajyate] ity anena dṛśya-śravyādi-vastu-mātrāṇāṁ bhagavad-vibhūtitvād bhagavad-rūpatvena dhyeyatve sati spardhāsūyādayo na kvāpi bhaveyur iti | ataḥ spardhādy-abhāve citta-śuddhiḥ, citta-śuddhau ca cid-ghanātmaka-śrī-nārāyaṇa-mūrtau dhāraṇā atisukarā syād iti dyotitam | **sat** kārya-mātram ||24||

 **...**

**|| 2.1.25 ||**

**aṇḍa-kośe śarīre’smin saptāvaraṇa-saṁyute |**


    **vairājaḥ**[^26]** puruṣo yo’sau bhagavān dhāraṇāśrayaḥ ||**

**madhvācāryaḥ (bhāgavata-tātparyam) : **

aṇḍa-koṣo virāṭ proktā viśeṣeṇa prakāśanāt |


    vairājas tad-gato viṣṇur atha vā sarvato varaḥ || iti bhāgavata-tantre ||25||

———————————————————————————————————————

**śrīdhara-svāmī (bhāvārtha-dīpikā) : **asya copalakṣaṇatvena viṣayatvaṁ, vastutas tu virāḍ jīva-niyantā bhagavān eva viṣaya ity āha | **aṇḍa-kośā**ntar-vartini kaṭāha eva pṛthivy-**āvaraṇam** | tataḥ ap-tejo-vāyv-ākāśāhaṁkāra-mahat-tattvānīti **sapta** ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **asya ca virāṅ dehasya ca aṇḍa-kośasyāntarvartī kaṭāhastadākāraḥ pṛthivī deho yatra viśvaṁ sthitaṁ sa eva pṛthivyāvaraṇaṁ na tu tatonyat tatas tena sahābādayaḥ sapta jñeyā ity arthaḥ | vairājo hiraṇya-garbhasya dehaḥ bhagavān iti hiraṇya-garbhāntaryāmī garbhodaśāyī | dvitīyaḥ puruṣas tat-pratimātvenopāsyamāno vairājo’pi bhagavac chabdenocyate ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sa eva viśeṣaḥ kutra ko vā ? ity ata āha—**aṇḍa-koṣe** pañcāśat-koṭi-yojana-pramāṇe brahmāṇḍe pṛthivy-āp-tejo-vāyv-ākāśāhaṅkāra-mahattattvānīti **saptāvaraṇāni,** tair **yute** | **vairājo** hiraṇyagarbhasya **dehaḥ** | **bhagavān** iti hiraṇyagarbhāntaryāmī garbhodaśāyī dvitīyaḥ **puruṣaḥ,** tat-pratimatvenopāsyamāno vairājo’pi bhagavac-chabdenocyate ||25||

 **...**

**|| 2.1.26 ||**

**pātālam etasya hi pāda-mūlaṁ**

**paṭhanti pārṣṇi-prapade rasātalam |**

**mahātalaṁ viśva-sṛjo’tha gulphau**

**talātalaṁ vai puruṣasya jaṅghe ||**

**madhvācāryaḥ (bhāgavata-tātparyam) : **pratimāpekṣayāṅgāni svarūpāpekṣayā taj-jāni tad-āśritāni ca ||26||

———————————————————————————————————————

**śrīdhara-svāmī (bhāvārtha-dīpikā) : **virāḍ-deha-taj-jīva-tad-antaryāmiṇām abhedam āropyopāsanaṁ kartavyam ity āśayenāha | **pātālaṁ pāda-mūlaṁ** pādasyādho-bhāgam | pātālādīnāṁ tad-avayavatā vidhīyate | pātālādīny atalāntāny adhastanād ārabhya sapta bhū-vivarāṇi | **paṭhanti** gṛṇantīty-ādi-pramāṇa-pradarśanam | **pārṣṇi-prapade** pādasya paścāt-puro-bhāgau ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **paṭhanti vedā iti | na tvam eva vadāmīti pramāṇa-pradarśanam ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tasya pādāditvena kiṁ kiṁ dhyeyam ? ity apekṣāyām āha—**pāda-mūlaṁ** pādasyādho-bhāgam | **pārṣṇi-prapade** pādasya paścāt-puro-bhāgau ||26||

 **...**

**|| 2.1.27 ||**

**dve jānunī sutalaṁ viśva-mūrter**

**ūru-dvayaṁ vitalaṁ cātalaṁ ca |**


    **mahītalaṁ taj-jaghanaṁ**[^27]** mahīpate**


    **nabhastalaṁ**[^28]** nābhi-saro gṛṇanti ||**

**śrīdhara-svāmī (bhāvārtha-dīpikā) : **ūru-dvayasyādho-bhāge **vitalaṁ**, uttara-bhāge **atalam** iti jñeyam | **nābhir** eva **saraḥ** ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ūru-dvayam iti | tasyādho-bhāge **vitalam** ūrdhva-bhāge **atalam** iti jñeyam ||27||

 **...**

**|| 2.1.28 ||**

**uraḥ-sthalaṁ jyotir-anīkam asya**

**grīvā mahar vadanaṁ vai jano’sya |**

**tapo rarāṭīṁ vidur ādi-puṁsaḥ**

**satyaṁ tu śīrṣāṇi sahasra-śīrṣṇaḥ ||**

**śrīdhara-svāmī (bhāvārtha-dīpikā) : jyotir-anīkaṁ** jyotiṣāṁ samūhaṁ svargam | **mahar**-lokaṁ **grīveti** gṛṇanti[^29] | **tapo**-lokaṁ **rarāṭīṁ** lalāṭam | **satyaṁ** satya-lokam ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahītalaṁ bhūtalaṁ taj jadhanaṁ kaṭitaṭam | mahīpate iti | etad dhyāne viśeṣatas tvayā kāryam iti bhāvaḥ | agādhatvād brahma-janaka-padma-nidānatvādvā nābhisara ity uktam ||27-28||

———————————————————————————————————————

**jīva-gosvāmī (krama-sandarbhaḥ) : **uraḥ-sthalam ity asya ṭīkāyāṁ gṛṇantīty atra vidur evānvetuṁ yuktam ||28||

———————————————————————————————————————

**viśvanātha-cakravartī (sārārtha-darśiṇī) : jyotir-anīkaṁ** jyotiṣāṁ samūhaṁ svargam | **rarāṭīṁ** lalāṭam | **satyaṁ** satya-lokam ||28||

 **...**

**|| 2.1.29 ||**

**indrādayo bāhava āhur usrāḥ**

**karṇau diśaḥ śrotram amuṣya śabdaḥ |**

**nāsatya-dasrau param asya nāse**

**ghrāṇo’sya gandho mukham agnir iddhaḥ ||**

**śrīdhara-svāmī (bhāvārtha-dīpikā) : usrā** devāḥ tejomaya-śarīratvāt te **bāhava** ity **āhuḥ** | **diśo**’smad-ādi-**śrotrā**dhiṣṭhātryo devatāḥ **karṇau** śrotrasyādhiṣṭhānam | śabdas tu śrotra-viṣayaḥ | sa tasya śrotrendriyam | evaṁ[^30] nāsikādiṣv api | **nāsatya-dasrāv** aśvinau[^31]**nāse** nāsā-puṭe | **iddho** dīptaḥ ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atra vyaṣṭi-samaṣṭi-virājor yadyapi tulyātmādhyātmyādi-vibhāgas tathāpi samaṣṭi-virāḍayaṁ hiraṇya-garbhopāsakair yogibhiḥ parameśvaratvenopāsya iti | parameśvarasya cendriyebhya eva virājo viṣayā bhavanti | tadīyendriyādhiṣṭhānebhyastv indriyāṇi tad adhiṣṭhātryo devatāś ca syur iti | kārya-kāraṇayor bhedopacārādaikyena dik śabdādibhiḥ samaṣṭi-virājo'sya parameśvaratvena dhyeyatvāt karṇa-śrotrādi-kalpanā jñeyā ||29||

———————————————————————————————————————

**jīva-gosvāmī (krama-sandarbhaḥ) : **indrādaya iti | atra ṭīkāyāṁ—evaṁ nāsikādiṣv api iti prāyikam eva ||29||

———————————————————————————————————————

**viśvanātha-cakravartī (sārārtha-darśiṇī) : usrā** devāḥ | **indrādayo** devā **bāhava** ity **āhuḥ** | **diśo**’smad-ādi-**śrotrā**dhiṣṭhātryo devatāḥ | asya **karṇau** śrotrasyādhiṣṭhānam | śabdo’smad-ādi-śrotra-viṣayaḥ | **amuṣya** śrotrendriyam | evam eva sarvatra vyavasthā | atra vyaṣṭi-samaṣṭi-virājor yadyapi tulya evādhyātmādi-vibhāgaḥ, tad api samaṣṭi-virāḍ ayaṁ hiraṇyagarbhopāsakair yogibhiḥ parameśvaratvenopāsya iti parameśvarasya indriyebhya eva virājo viṣayā bhavanti | tadīyendriyādhiṣṭhānebhyas tv indriyāṇīndriyādhiṣṭhātryo devatāś ca syur iti kārya-kāraṇayor abhedopacārād aikyena | dik-śabdādibhiḥ samaṣṭi-virājo’sya parameśvaratvena dhyeyatvāt karṇa-śrotrādi-kalpanā jñeyā | **nāsatya-dasrāv** aśvinau | **nāse** nāsā-puṭe | **iddho** dīptaḥ ||29||

 **...**

**|| 2.1.30 ||**

**dyaur akṣiṇī cakṣur abhūt pataṅgaḥ**

**pakṣmāṇi viṣṇor ahanī ubhe ca |**

**tad-bhrū-vijṛmbhaḥ parameṣṭhi-dhiṣṇyam**


    **āpo**[^32]**‘sya tālū rasa eva jihvā ||**

**śrīdhara-svāmī (bhāvārtha-dīpikā) : dyaur** antarikṣam | **akṣiṇī** netra-golake | **cakṣur** indriyam | **pataṅgaḥ** sūryaḥ | **ahanī** rātry-ahaṇī | **parameṣṭhi-dhiṣṇyaṁ** brahma-padam | **tālur** adhiṣṭhānam | **jihvā** indriyam ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dyaur antarikṣaṁ tatratyaḥ sūryaś cākṣiṇī netra-golake | yad vā, dyupadena mañcāḥ krośantīti-vatsūryo lakṣyate | pataṅgo rūpaṁ cakṣur indrim | atra pataṅga-padena taijasaṁ rūpaṁ lakṣyate na tu sūrya ucyate | divaḥ sūryasya cākṣiṇī | iti | etadvai pauruṣaṁ rūpam | bhūḥ pādau | dyauḥ śiraḥ | nabhaḥ nābhiḥ | sūryokṣiṇī | nāse vāyuḥ | karṇau diśaḥ | prabhor ity agrima-vākya-virodhāt ahanī rātry ahanī napuṁsakamanapuṁsakena iti napuṁsaka-śeṣaḥ | liṅga-samavāyanyāyena vāhaḥ padena rātrer api grahaṇam | āpo varuṇaḥ ||30||

———————————————————————————————————————

**jīva-gosvāmī (krama-sandarbhaḥ) : **cakṣuṣi vyabhicārāt tatra hi sūryasyaiva hi golokatvena prāptatvāt | tad evam atra yuktir nānusandheyā kintūpāsanārthaṁ śāstrājñaiva kāraṇam iti sarvaṁ samañjasam ||30||

———————————————————————————————————————

**viśvanātha-cakravartī (sārārtha-darśiṇī) : dyaur** antarikṣam | tatratyaḥ sūryaś cākṣiṇī netra-golake | yathā—dyu-padena mañcāḥ krośantīti nyāyena sūryo lakṣyate | pataṅgo rūpaṁ cakṣur indriyam | atra **pataṅga**-padena taijasaṁ rūpaṁ lakṣyate, na tu sūrya ucyate | divaḥ sūryasya cākṣiṇī [bhā.pu. 2.6.3] iti | 


        etad vai pauruṣaṁ rūpaṁ bhūḥ pādau dyauḥ śiro nabhaḥ | 


    nābhiḥ sūryo’kṣiṇī nāse vāyuḥ karṇau diśaḥ prabhoḥ || [bhā.pu. 12.11.6] 

ity ādy agrima-vākya-virodhāt | **ahanī** rātry-ahaṇī | mithuna-gaṇa-lakṣaṇayā liṅga-samavāya-nyāyenāhaḥ-śabdena rātrir apy ucyate | **parameṣṭhi-dhiṣṇyaṁ** brahma-padam | āpo varuṇam | tālur adhiṣṭhānam | jihvā indriyam ||30||

 **...**

**|| 2.1.31 ||**

**chandāṁsy anantasya śiro gṛṇanti**

**daṁṣṭrā yamaḥ sneha-kalā dvijāni |**

**hāso janonmāda-karī ca māyā**

**duranta-sargo yad-apāṅga-mokṣaḥ ||**

**madhvācāryaḥ (bhāgavata-tātparyam) : **bahu-rūpatvād daṁṣṭrāryamendu ity ādi | 


        pratimāpekṣayāṅgāni bhuvādīni svarūpataḥ | 


    tad-āśritāni taj-jāni bahv-aṅgatvaṁ bahutvataḥ || iti brahma-tarke ||31||

———————————————————————————————————————

**śrīdhara-svāmī (bhāvārtha-dīpikā) : chandāṁsi** vedāḥ | **śiro** brahma-randhram | **sneha-kalāḥ** putrādi-sneha-leśāḥ | **dvijāni** dantāḥ, ṣaṇḍhatvam ārṣam | **duranto**’pāraḥ **sarga** iti **yat** sa tasya kaṭākṣah ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ṣaṇḍhatvaṁ klībatvam ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : chandāṁsi** vedāḥ | **śiro** brahma-randhram | **sneha-kalāḥ** putrādi-sneha-leśāḥ | **dvijāni** dantāḥ, ṣaṇḍatvam ārṣam | **duranta-sarga** apāra-saṁsāraḥ ||31||

 **...**

**|| 2.1.32 ||**

**vrīḍottarauṣṭho’dhara eva lobho **

**dharmaḥ stano’dharma-patho’sya pṛṣṭham |**

**kas tasya meḍhraṁ vṛṣaṇau ca mitrau **

**kukṣiḥ samudrā girayo’sthi-saṅghāḥ ||**

**śrīdhara-svāmī (bhāvārtha-dīpikā) : adharma**-mārgo’sya **pṛṣṭha**-bhāgaḥ | **kaḥ** prajāpatiḥ | **mitrau** mitrā-varuṇau ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **stano dakṣiṇaḥ dharma-stanād dakṣiṇataḥ ity ukteḥ | meḍhraṁ śiśnaḥ ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : dharmaḥ stano** dakṣiṇaḥ | dharma-stanād dakṣiṇataḥ ity ukteh | **kaḥ** prajā-patiḥ | **meḍhraṁ** śiśnaḥ | **mitrau** mitrā-varuṇau | **vṛṣaṇāv** aṇḍa-koṣau ||32||

 **...**

**|| 2.1.33 ||**

**nāḍyo’sya nadyo’tha tanū-ruhāṇi**

**mahī-ruhā viśva-tanor nṛpendra |**

**ananta-vīryaḥ śvasitaṁ mātariśvā**

**gatir vayaḥ karma guṇa-pravāhaḥ ||**

**śrīdhara-svāmī (bhāvārtha-dīpikā) : anantaṁ vīryaṁ **yasya saḥ | **vayaḥ** kālas tasya gamanam | **guṇa-pravāhaḥ **prāṇināṁ saṁsāraḥ karma tasya krīḍā ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anantaḥ śeṣo vā vīryaṁ vikramo yasya sa tathā | he nṛpendreti nara-pālakeṣu mukhyasya tavaitad dhyānam-avaśyaṁ kāryam iti bhāvaḥ ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : anantaḥ** śeṣo **vīryaṁ** vikramo yasya saḥ | **vayaḥ** kālas tasya **gatir** gamanam | **guṇa-pravāhaḥ** prāṇināṁ saṁsāraḥ | **karma** krīḍā ||33||

 **...**

**|| 2.1.34 ||**

**īśasya keśān vidur ambuvāhān**

**vāsas tu sandhyāṁ kuru-varya bhūmnaḥ |**

**avyaktam āhur hṛdayaṁ manaś ca**

**candramāḥ sarva-vikāra-kośaḥ ||**

**śrīdhara-svāmī (bhāvārtha-dīpikā) : bhūmno** vibhoḥ | **avyaktaṁ** pradhānam | saḥ prasiddhaś **candramās** tadīyaṁ **manaḥ** | **sarveṣāṁvikārāṇāṁkośa** ivāśraya-bhūtam ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he kuruvaryeti | śuddha-kulod bhavatvāt tubhyam ahaṁ yogi-dhyeya-rūpaṁ vadāmīti bhāvaḥ ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : bhūmnaḥ** vibhoḥ | **avyaktaṁ** pradhānam | tasya **hṛdayaṁ** buddhiḥ | sa prasiddhaś **candramās** tadīyaṁ manaḥ | **sarveṣāṁ vikārāṇāṁ koṣa** ivāśraya-bhūtam ||34||

 **...**

**|| 2.1.35 ||**


    **vijñāna-śaktiṁ mahim āmananti \
sarvātmano’ntaḥ-karaṇaṁ giritram | \
aśvāśvatary-uṣṭra-gajā nakhāni**[^33]** \
sarve mṛgāḥ**[^34]** paśavaḥ**[^35]** śroṇi-deśe**[^36]** ||35||**

**śrīdhara-svāmī (bhāvārtha-dīpikā) : vijñāna-śaktiṁ** cittam | **mahiṁ** mahat-tattvam | **antaḥ-karaṇam** ahaṁkāram | **giritraṁ** śrī-rudram | gardabhād vaḍavāyām utpannā[^37]**aśvatarī** ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **giriḥ kailāsaḥ | sarvaṁ giratīti giriḥ kālo vā | gṛṇāti tattvam iti girir vedo vā taṁ tasmāt tena vā trāyate iti giritro mahādevaḥ | mṛgā hariṇādayaḥ paśavo gavādayaḥ śroṇi-deśe nitamba-pradeśe upāsyā iti śeṣaḥ ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : vijñāna-śaktiṁ** cittam | **mahiṁ** mahat-tattvam | **antaḥ-karaṇam** ahaṁkāram | **giritraṁ** śrī-rudram | gardabhād vaḍavāyām utpannā**aśvatarī** ||35||

 **...**

**|| 2.1.36 ||**

**vayāṁsi tad-vyākaraṇaṁ vicitraṁ**

**manur manīṣā manujo nivāsaḥ |**

**gandharva-vidyādhara-cāraṇāpsaraḥ**

**svara-smṛtīr asurānīka-vīryaḥ ||**

**śrīdhara-svāmī (bhāvārtha-dīpikā) : vayāṁsi** pakṣiṇaḥ | tasya vyākaraṇaṁ nāma-rūpe vyākaravāṇīti śruty-uktaṁ śilpa-naipuṇyam | yathāhuḥ—


        yena śuklīkṛtā haṁsāḥ śukāś ca haritīkṛtāḥ | 


    mayūrāś citritā yena sa te vṛttiṁ vidhāsyati || iti | 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasya śilpanai-puṇye pramāṇam āha | yathāhur iti | puruṣatve manuṣyatve'tiśayena prakaṭa ātmāstīti śruti-padārthaḥ | ity arthaḥ iti prathamārthe dvitīyeti bhāvaḥ ||36||

**manuḥ** svāyambhuvaḥ, **manīṣā** buddhiḥ, **manujaḥ** puruṣaḥ, **nivāsa** āśrayaḥ | puruṣatve cāvistarāmātmā iti śruteḥ | gandharvādīnāṁ dvandvaikyam gandharvādayaḥ | **svara-smṛtīh** ṣaḍjādi-svara-smṛtaya ity arthaḥ | **asurānīkaṁ vīryaṁ** yasya saḥ | "svaraḥ smṛtir asurānīka-varyaḥ" iti pāṭhe gandharvādayaḥ svaraḥ asura-samūha-śreṣṭhaḥ prahlādaḥ, smṛtis tasyeti ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vayāṁsi pakṣiṇas tasya vyākaraṇaṁ nāma-rūpe vyākaraṇānīti śruty-uktaṁ śilpa-naipuṇyam | yathāhuḥ—


        yena śuklīkṛtā haṁsāḥ śukāś ca haritīkṛtāḥ |


    mayūrāś citritā yena sa te vṛttiṁ vidhāsyati || iti |

manuḥ svāyambhuvaḥ | manīṣā vicāravatī buddhiḥ | manujaḥ puruṣaḥ | puruṣatve cāvistaram ātmā iti śruteḥ | gandharvādīnāṁ dvandvaikyam | gandharvādayaḥ svaraḥ ṣaḍ-ajādiḥ | asurānīka-varyaḥ prahlādaḥ smṛtiḥ | "svara-smṛtīr asurānīka-vīryaḥ" iti pāṭhe svarāṇāṁ smṛtayaḥ asurānīkaṁ vīryaṁ yasya saḥ ||36||

 **...**

**|| 2.1.37 ||**

**brahmānanaṁ kṣatra-bhujo mahātmā**

**viḍ ūrur aṅghri-śrita-kṛṣṇa-varṇaḥ |**

**nānābhidhābhījya-gaṇopapanno**

**dravyātmakaḥ karma vitāna-yogaḥ ||**

**śrīdhara-svāmī (bhāvārtha-dīpikā) : brahmā** vipraḥ, tasy**ānanaṁ** mukham | **kṣatraṁ** kṣatriyo **bhujau** yasya | **viḍ** vaiśya **ūrū** yasya | **aṅghrī-śritaḥ kṛṣṇa-varṇaḥ** śūdro yasya | **nānābhidhā** nāmāni yeṣāṁ te ca te **abhījyā** devāḥ, teṣāṁ **gaṇair** vasu-rudrādibhir **upapanno** yukto **dravyātmako** haviḥ sādhyo **vitāna-yogo** yajña-prayogas tasya **karma** kāryam | āvaśyako’bhipreta ity arthaḥ ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **aṅghri-śritaḥ aṅghrī pādau śritaḥ | kṛṣṇa-varṇatvaṁ śūdrasya śuddhatāmasatvāt | ity artha iti | āvaśyakaṁ kṛtyam iti bhāvaḥ ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : brahmā** vipraḥ, tasy**ānanaṁ** mukham | **kṣatraṁ** kṣatriyo **bhujā** yasya | **viḍ** vaiśya **ūrū** yasya saḥ | **aṅghrī-śritaḥ kṛṣṇa-varṇaḥ** śūdro yasya saḥ | **nānābhidhā** nāmāni yeṣāṁ te ca te **abhījyā** devāḥ, teṣāṁ **gaṇair** vasu-rudrādibhir **upapanno** yuktaḥ | **dravyātmako** haviḥ sādhyo **vitāna-yogo** yajña-prayogas tasya **karma** kāryam āvaśyakaṁ kṛtyam ||37||

 **...**

**|| 2.1.38 ||**

**iyān asāv īśvara-vigrahasya**

**yaḥ sanniveśaḥ kathito mayā te |**

**sandhāryate’smin vapuṣi sthaviṣṭhe**

**manaḥ sva-buddhyā na yato’sti kiñcit ||**

**śrīdhara-svāmī (bhāvārtha-dīpikā) : iyān** etāvān **sanniveśo**’vayava-saṁsthānam | **asminsva-buddhyā** manaḥ **sandhāryate** mumukṣubhiḥ | **yato** vyatiriktaṁ **kiṁcin nāsti** tasmin ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrāyam arthaḥ sva-cāñcalya-vaśādy atra yatra bhramati tatra tatraiva bhagavata idam amukam-aṅgam iti sva-buddhyā vicārayet | evañ ca manasaḥ svābhāvikāḥ sarva eva viṣayā bhagavad aṅgānyeveti sarvam api cintanaṁ bhagavac cintanatvena paryavasyet | tathā sparddhāvajñādayo bhāvā naivotpadheran | sparddhādi-viṣayānāṁ manuṣya-gandharvādīnām api bhagavad aṅga-bhūtatvena dhyāyedeveti ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : iyān** etāvān | **sanniveśaḥ** avayava-saṁsthānam | **asminvapuṣi** | **sva-buddhyā **sārathi-bhṛtayety arthaḥ | **manaḥ sandhāryate** yogibhiḥ | **yato** vyatiriktaṁ **kiñcid api nāsti **tasmin | 

ayam arthaḥ—mano hi sva-cāñcalya-vaśād yatra yatra bhramati, tatra tatraiva bhagavata idam amukam aṅgam iti sva-buddhyā vicārayet | evaṁ ca manasaḥ svābhāvikāḥ sarva eva viṣayā bhagavad-aṅgāny eveti sarvam api cintanaṁ bhagavac-cintanatvena paryavasyet | tathā spardhāvajñādayo bhāvā naivotpadyeran, spardhādi-viṣayāṇāṁ manuṣya-gandharvādīnām api bhagavad-aṅga-bhūtatvena dhyeyatvād eveti ||38||

 **...**

**|| 2.1.39 ||**

**sa sarva-dhī-vṛtty-anubhūta-sarva**

**ātmā yathā svapna-janekṣitaikaḥ |**

**taṁ satyam ānanda-nidhiṁ bhajeta**

**nānyatra sajjed yata ātma-pātaḥ ||**

**śrīdhara-svāmī (bhāvārtha-dīpikā) : **tad evaṁ citta-sthairyārthaṁ virāḍ-deha-jīveśvarāṇām abhedenopāsanam uktaṁ, tatra tu deha-jīvāv īśvare pravilāpya sa eva dhyeya iti nirdhārayati—**sa** iti | **sarveṣāṁ dhī-vṛttibhir**[^38]** anubhūtaṁ sarvaṁ** yena, **sa** eka eva **sarvā**ntara **ātmā, tam** eva **satyaṁ bhajeta** | **anyatra** upalakṣaṇe **na sajjet** | **yata** āsaṅgād **ātmanaḥ pātaḥ** saṁsāro bhavati | 

ekasya tat-tad-indriyaiḥ sarvānubhūtau dṛṣṭāntaḥ—**svapna-janānām īkṣitā** yatheti | svapne hi kadācid bahūn dehān prakalpya jīvas tat-tad-indriyaiḥ sarvaṁ paśyati tadvat | īśvarasya tu vidyā-śaktitvān na bandhaḥ ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanv evaṁ bhagavad-dhāraṇābhyāsasyānuṣaṅgikāni phalāni bhogaiśvaryādīny avaśyam utpadyata eva | yogī tāni svataḥ prāptāny upabhuñjīta na vā ? iti | ādye śaithilya-prasaṅgaḥ | tad uktam—


    yadā na yogopacitāsu ceto 


    māyāsu siddhasya viṣajjate'ṅga || 


    ananya-hetuṣv atha me gatiḥ syād 


    ātyantikī yatra na mṛtyu-hāsaḥ || [bhā.pu. 3.27.30] iti | 

dvitīye--upasthita-bhoga-tyāgasya duṣkaratvam iti | vivekenaiva sarvaṁ sukaram iti viveka-prakāraṁ darśayati--**sa** yogī, **sarvābhir** **dhiyāṁ vṛttibhir** indriya-lakṣaṇābhiḥ prācīna-sahasra-sahasra-janma-vartinībhir **anubhūtam** eva **sarvaṁ** devendratva-narendratvādikaṁ bhogaiśvaryādikaṁ yena saḥ | kiṁ punaś carvita-carvaṇayā ? iti bhāvaḥ | na ca tasyāpi sthiratvam ity atra dṛṣṭāntaḥ—**ātmā** jīvo **yathā svapne janānāṁ** pātra-mitra-sainyādīnāṁ tad-upalakṣita-rājyādi-bhogānāṁ ca sva-sṛṣṭānām **eka** eva **īkṣitā** anubhavitā | atas **taṁ satyaṁ** sarva-kāla-deśa-vartinam, **ānandānāṁ nidhiṁ** bhagavantam eva **bhajeta** | **na tv anyatra** asārvadiktvād asatye’nānanda-nidhau viṣaya-sukhe ity arthaḥ iti **viśvanāthaḥ **| tatra tu trayāṇāṁ madhye tu upalakṣaṇe dehādau vidyayā ca tathetara ity ukter īśasya bandho nāstīty artha iti svāmi-caraṇāḥ ||39||


    iti śrī-bhāgavata-bhāvārtha-dīpikā-prakāśe dvitīya-skandhe prathamo'dhyāyaḥ ||1||

———————————————————————————————————————

**jīva-gosvāmī (krama-sandarbhaḥ) : **tad evaṁ virāḍ-dhāraṇām uktvā tad-apavādenāpi tāṁ pūrvoktāṁ bhaktim evāha—**sa sarva-** iti | yaḥ **sarva-dhī-** ity anuktatvāt **sa taṁ satyaṁ bhajeta **iti yojayitavyasya kartur vidyamānatvāt | ayam evārthaḥ—sa tathābhūta-virāḍ-dhāraṇā-siddho yogī virāḍ-gatābhiḥ **sarvābhīr dhī-vṛttibhir** jñānendriyair **anubhūtaṁ sarvaṁ** virāḍ-gataṁ yena tathābhūtaḥ san, **taṁ satyam ānanda-nidhiṁ** virāḍ-antaryāminaṁ śrī-nārāyaṇam eva bhajet | **anyatra** virāḍ-gate tad-dhāraṇāvāntara-phale ca kutrāpi **na sajjate**, yataḥ sajjamānād **ātma-pātaḥ** saṁsāra eva syāt |

tasya sarvānubhūtau dṛṣṭāntaḥ—**ātma**-**svapna**-draṣṭā jīvo yathā svapna-gatānāṁ sarveṣāṁ janānāṁ tad-upalakṣitānāṁ vastūnāṁ ca, ya **eka** eva **īkṣitā** bhavatīti, tadvat | atra tam ity anena sa aikṣata [bṛ.ā.u. 1.2.5, ai.u. 1.1.2] iti, svābhāvikī jñāna-bala-kriyā ca [śve.u. 6.8] iti, śruti-prasiddha-parānapekṣa-jñānādi-siddhes tathā sandhye sṛṣṭir āha hi [ve.sū. 3.2.1], māyā-mātraṁ tu kārtsnyenānabhivyakta-svarūpatvād [ve.sū. 3.2.3] iti nyāya-prāptena svapnasyāpi kartṛtvena jāgrad-ādimaya-jagat-kartṛtvasya pūrṇatva-prāpte vailakṣaṇyaṁ darśitaṁ satyādi-dvayena parama-puruṣārthatvaṁ ceti jñeyam ||39|| [bhakti-sandarbhaḥ 26]]

———————————————————————————————————————

**viśvanātha-cakravartī (sārārtha-darśiṇī) : **nanv evaṁ bhagavad-dhāraṇābhyāsasyānuṣaṅgikāpi phalāni bhogaiśvaryādīni avaśyam utpadyanta eva yogī tāni svataḥ prāptāny upabhuñjīta, na vā ? ādye yoga-śaithilya-prasaṅgaḥ | yad uktaṁ—


        yadā na yogopacitāsu ceto


        māyāsu siddhasya viṣajjate’ṅga |


        ananya-hetuṣv atha me gatiḥ syād


    ātyantikī yatra na mṛtyu-hāsaḥ || [bhā.pu. 3.27.30] iti satyam |

dvitīye upasthita-bhoga-tyāgasya duṣkaratvam iti | vivekenaiva sarvaṁ sukaram iti viveka-prakāraṁ darśayati | **sa** yogī, **sarvābhir** **dhiyāṁ vṛttibhir** indriya-lakṣaṇābhiḥ prācīna-sahasra-sahasra-janma-vartinībhir **anubhūtam** eva **sarvaṁ** devendratva-narendratvādikaṁ bhogaiśvaryādikaṁ yena saḥ | kiṁ punaś carvita-carvaṇayā ? iti bhāvaḥ | na ca tasyāpi sthiratvam ity atra dṛṣṭāntaḥ—**ātmā** jīvo **yathā svapne janānāṁ** pātra-mitra-sainyādīnāṁ tad-upalakṣita-rājyādi-bhogānāṁ ca sva-sṛṣṭānām **eka** eva **īkṣitā** anubhavitā | atas **taṁ satyaṁ** sarva-kāla-deśa-vartinam, **ānandānāṁ nidhiṁ** bhagavantam eva **bhajeta** | **na tv anyatra** asārvadiktvād asatye’nānanda-nidhau viṣaya-sukhe ity arthaḥ ||39||

iti sārārtha-darśinyāṁ harṣiṇyāṁ bhakta-cetasām |

dvitīye prathamo’dhyāyaḥ saṅgataḥ saṅgataḥ satām ||*||

 **...**


        iti śrīmad-bhāgavate mahā-purāṇe brahma-sūtra-bhāṣye 


        pāramahaṁsyaṁ saṁhitāyāṁ vaiyāsikyāṁ dvitīya-skandhe 


        mahāpuruṣa-saṁsthānuvarṇanaṁ nāma 


        prathamo’dhyāyaḥ |

**||2.1||**

**...** 

(2.2)


## dvitīyo’dhyāyaḥ


### yogināṁ yoga-dhāraṇayotkramaṇa-prakārasya varṇanaṁ sadyo-mukti-krama-muktyor nirūpaṇaṁ ca |

**|| 2.2.1 ||**

**śrī-śuka uvāca—**

**evaṁ purā dhāraṇayātma-yonir**

**naṣṭāṁ smṛtiṁ pratyavarudhya tuṣṭāt |**

**tathā sasarjedam amogha-dṛṣṭir**

**yathāpyayāt prāg vyavasāya-buddhiḥ ||**

**śrīdhara-svāmī (bhāvārtha-dīpikā) : **

dvitīye tu tataḥ sthūla-dhāraṇāto jitaṁ manaḥ |

sarva-sākṣiṇi sarveśe viṣṇau dhāryam itīryate ||*||

dṛśyāḷambana-rūpaivam uktā vairāja-dhāraṇā |

ihocyate tu tat-sādhyā sarvāntaryāmi-dhāraṇā ||*||

tatra tāvat pūrvokta-dhāraṇāyā avāntara-phalam āha—**evaṁ** yā dhāraṇā, tayā **tuṣṭād** dhareḥ **purā** pralaya-samaye **naṣṭāṁ** sṛṣṭi-**smṛtiṁpratyavarudhya** labdhvā, brahmā **apyayāt prāgidaṁ** viśvaṁ **yathā** āsīt **tathā sasarjavyavasāyātmikā buddhir** yasya saḥ | ata eva **amoghā dṛṣṭir** yasyeti | atas tayā dhāraṇayā viśva-sṛṣṭi-sāmarthyaṁ bhavati ||1||

**śrīnātha-cakravartī (caitanya-mata-mañjuṣā) :evaṁ dhāraṇayā** bhakti-lakṣaṇayety arthaḥ | **tuṣṭāt** śrī-kṛṣṇāt, bhaktyaivāsau tuṣṭo bhavati | **ātma-yoniḥ purā naṣṭāṁ smṛtim** āsādya **yathā** pūrvam āsīt, **tathedaṁ **viśvaṁ **sasarja** ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tataḥ pūrvoktāyāḥ | tayā vairāja-dhāraṇayā sādhyā |  tatra dhāraṇādvaya-madhye avāntaramānuṣaṅgikam | vyavasāye bhagavat preraṇāvaśāstrakṣyāmy eveti niścaye buddhir yasya saḥ | yad vā, vyavasāyo niścaya evam etat sraṣṭavyam ity evaṁ tadātmikā niścitā buddhir yasya sa tathā | ata eva vyavasāya-buddhitvād eva amoghā saphalā ataḥ saphala-dṛṣṭitvāt ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **

dvitīye cid-ghana-vapur dhāraṇā siddha-yoginaḥ |

dehaṁ jihāsoḥ sāyujya-prāptāv uktaṁ sṛti-dvayam ||*||

bhagavat-tattvam ihāropya dṛśāprākṛta-vastuṣu |

dhāraṇoktātha tat-sādhyā bhagavad-dhāraṇocyate ||*||

ukta-dhāraṇāyā avāntara-phalam āha | **pratyavaruddhya** prāpya | **tuṣṭāt** parameśvarāt | **apyayāt** pralayāt **prāg idaṁ** viśvaṁ **yathāsīt tathā sasarja** | **vyavasāye **bhagavat-preraṇā-vaśāt srakṣyāmy eveti niścaye **buddhir** yasya saḥ ||1||

**...**

**|| 2.2.2 ||**

**śābdasya hi brahmaṇa eṣa panthā**

**yan nāmabhir dhyāyati dhīr apārthaiḥ |**

**paribhramaṁs tatra na vindate’rthān**

**māyā-maye vāsanayā śayānaḥ ||**

**madhvācāryaḥ (bhāgavata-tātparyam) : **eṣa hariḥ | yad apārthair dhyāyati tatrārthān na vindeta | 


        sarva-nāmā yato viṣṇus tad-anyārthān na tu smaret |


    smaraṁs tu yāvad-arthaḥ syād anyathā svātmahā smṛtaḥ || iti brahmāṇḍe ||2||

———————————————————————————————————————

**śrīdhara-svāmī (bhāvārtha-dīpikā) : **upāsanā-phalād api viraktasya śuddhātma-dhāraṇāyām adhikāraḥ | ato vairāgyārthaṁ sarvaṁ karma-phalaṁ nindati | **śābdaṁ** śabda-mayaṁ **brahma** veda | tasya **eṣa panthāḥ** karma-phala-bodha-prakāraḥ | ko’sau ? [**apārthaiḥ**] artha-śūnyair eva svargādi-**nāmabhiḥ** sādhakasya **dhīr dhyāyati** tat-tad-icchāṁ karotīti yat | apārthatvam evāha—tatra **māyāmaye** pathi sukham iti **vāsanayā śayānaḥ** svapnān paśyann iva **paribhramannarthān na vindati** | tat-tal-lokaṁ prāpto’pi niravadyaṁ sukhaṁ na labhata ity arthaḥ ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti evaṁ puṇyacito lokaḥ kṣoyate iti śruteḥ kṣayiṣṇutvokter iti bhāvaḥ | atra viśvanātho'vataraṇikām āha | atrā mriyamāṇaḥ kiṁ kurvīteti praśne svarga-sādhakaṁ yāgādikaṁ kurvītātra sarvo vedaḥ pramāṇam ity ācikhyāsuṁs tatra kāścana praty āha--śābdasyeti ||2||

———————————————————————————————————————

**śrīnātha-cakravartī (caitanya-mata-mañjuṣā) :** tasmāt śrī-kṛṣṇa eva bhajanīya ity āha—śābdasya hīty-ādi | **śābdasya brahmaṇo** vedasyaiṣa eva **panthāḥ** | ko’sau ? tatrāha—**nāmabhiḥ** śrī-kṛṣṇa-vāsudeva-nārāyaṇādibhir nāmabhir **dhīr** dhāraṇā-śīlaḥ puruṣaḥ, **dhyāyati** cintayatīti dhīḥ | kīdṛśaiḥ ? **apa** apakṛṣṭā **arthāḥ** puruṣārthāḥ dharmāḥ kāmādayo yebhyas tathā taiḥ | kutas teṣām apakṛṣṭatvam ? ity āha—paribhramaṁs tatrety-ādi | tatra teṣu dharma-kāmādiṣu **paribhramann arthān** prema-lakṣaṇa-bhakti-yoga-sambandhino bhāvanān **vindate** | teṣāṁ māyā-mayatvād ity āha—**māyā-maye** māyā-svarūpa āmayo yatreti | tatrety asya viśeṣaṇaṁ, **vāsanayā** tat-tad-vāsanayā **śayāno** nidrita iva ||2||

———————————————————————————————————————

**jīva-gosvāmī (krama-sandarbhaḥ) : **śābdasyeti | yat yasmāt yaṁ śrutvety arthaḥ ||2||

———————————————————————————————————————

**viśvanātha-cakravartī (sārārtha-darśiṇī) : **atra mriyamāṇaḥ kiṁ kurvīta ? iti praśne svarga-sādhanaṁ yāgādikaṁ karmaiva kurvīta, atra vedaḥ sarva eva pramāṇam ity ācikhyāsūṁs tatra kāṁścana praty āha | **śābdaṁ** śabda-mayaṁ **brahma** veda | tasya **eṣa panthāḥ** | ko’sau ? **yan-nāmabhir** nāma-mātrair eva svargādibhir **dhīḥ** sādhakasya buddhir **dhyāyati** | svarge sukham eva prāpsyāmīti vicārayati, vṛthaiva yato’py arthaiḥ | apārthatvam evāha—**māyāmaye** tatra svargādau, sukham iti **vāsanayā**, **śayānaḥ** svapnān paśyann iva **paribhramann arthān na vindati** | tat-tal-lokaṁ prāpto’pi kṣayiṣṇutvān niravadyaṁ sukhaṁ na labhata ity arthaḥ ||2||

**...**

**|| 2.2.3 ||**

**ataḥ kavir nāmasu yāvad-arthaḥ**

**syād apramatto vyavasāya-buddhiḥ |**

**siddhe’nyathārthe na yateta tatra**

**pariśramaṁ tatra samīkṣamāṇaḥ ||**

**śrīdhara-svāmī (bhāvārtha-dīpikā) : **tarhi sarvathā karma-phala-tyāge sadya eva deha-pātaḥ syād ity āśaṅkyāha | **ataḥ kavir nāmasu** nāma-mātreṣu bhogyeṣu yāvatārthenārtho deha-nirvāho yasya sa tathā-bhūtaḥ syāt | **apramattas** tāvan-mātre’py anāsaktaḥ | **vyavasāya-buddhir** nedaṁ sukham iti niścayavān | tadāpi tatra tasminn **arthe’nyathaiva siddhe** sati tatra yatne **pariśramaṁ paśyan na yateta **||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati tarhīti | arthe deha-nirvāhe atra viśvanāthaḥ—evaṁ yoga-prasaṅga eva karmiṇāṁ mata-mati-bahiraṅgatvena spaṣṭam eva vinindya karma-phaleṣu vairāgyaṁ bhakta-jñāninor api sādhāraṇam | yogārūḍhānām-avaśya-kartavyatvenāha | ato buddhimān bhogārthaṁ na dhyāyet na yateta ca | kiṁ tu | kāmasya nendriya-prītir lābho jīveta yāvatā ity uktanyāyena nāmasu bhogya-vastuṣu yāvatārthena svīkṛtenārthaḥ | sva-kṛtya-niṣpatty arthaṁ deha-nirvāhastāvān artho grāhyo tasya tathābhūtaḥ syāt | yato'yamapramattaḥ sva-sādhana-siddhau sāvadhānaḥ | kiñ ca vighna-bāhulya-darśane’pi sva-yogān na

parāvartetety āha--vyavasāya-buddhiḥ yad bhavet tad bhavatu mayā tu yan niścitaṁ taniścitam eveti dṛḍha-vicāra ity arthaḥ | kiñ ca | yāvad arthatāpi sukumārasyaivoktā na tu svataḥ samarthasyety āha anyathā prakārāntareṇārthe sva-deha-nirvāhe siddhe sati tatra piṣṭaṣeṣaṇanyāyena na yateta | yatas tatra yatne pariśramaṁ dhanika-janopāsanādikam ||3||

———————————————————————————————————————

**śrīnātha-cakravartī (caitanya-mata-mañjuṣā) :** tasmād yogināṁ nṛpa nirṇītaṁ harer nāmānukīrtanam [bhā.pu. 2.1.11] iti pūrvokta-rītyā prathamaṁ śrī-kṛṣṇa-nāmabhyāṁ sa eva kārya ity āha—ata ity-ādi | **ataḥ** kāraṇāt **kavir** vicakṣaṇo jano **nāmasu** bhagavan-nāmasu **yāvad-arthaḥ** syāt, yāvat sākalye, sarvārthaḥ syāt | nāma-grahaṇenaiva sarvārtha-siddho bhavati | yad vā, yāvān artho yatreti saptamy-anya-padārthaḥ—artha-sphūrti-paryantaṁ nāmasu bhaved ity arthaḥ | arthas tu śrī-kṛṣṇa eva, tāvad eva nāmasu bhāvyam, yāvad-arthaḥ phalam iti vā | 

**apramatta **eva **vyavasāya-buddhiḥ** | vyavasāyo vyavahāraḥ | etad vinā parasparāsiddhe karmaṇi **na yateta** | ata uktaṁ—tasyaiva hetoḥ prayateta kovidaḥ [bhā.pu. 1.5.18] ity-ādi | yatas tasminn arthe **pariśramam** āyāsaṁ **samīkṣamāṇaḥ** | etena vyavasāyaḥ san bhagavan-nāma-saṅkīrtanaṁ kuryād ity arthaḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **evaṁ yoga-prasaṅga eva karmiṇāṁ matam atibahiraṅgatvena spaṣṭam eva vinindā karma-phaleṣu vairāgyaṁ bhakta-jñāninor api sādhāraṇaṁ yogārūḍhānām avaśya-kartavyatvenāha | ato buddhimān bhogārthaṁ na dhyāyet, **na yateta** ca, kintu kāmasya nendriya-prītir lābho jīveta yāvatā [1.2.10]ity ukta-nyāyena | **nāmasu** bhogya-vastuṣu yāvatārthena svīkṛtena arthaḥ svīkṛty-aniṣpatty-arthaṁ deha-nirvāhas tāvān artho grāhyo yasya tathā-bhūtaḥ syāt | yato’yam **apramattaḥ** sva-sādhana-siddhau sāvadhānaḥ | kiṁ ca, vighna-bāhulya-darśane’pi sva-yogān na parāvartatety āha—**vyavasāya-buddhiḥ** | “yad bhavet tad bhavatu, mayā tu yan niścitaṁ tan niścitam eva” iti dṛḍha-vicāra ity arthaḥ | kiṁ ca, yāvad-arthatāpi kasyacid iti sukumārasyaivoktā, na tu svataḥ-samarthasyety āha—**anyathā** prakārāntareṇa **arthe** sva-deha-nirvāhe **siddhe** sati tatra piṣṭa-peṣaṇa-nyāyena **na yateta** | yatas tatra yatne **pariśramaṁ** dhanika-janopāsanādikam ||3||

**...**

**|| 2.2.4 ||**

**satyāṁ kṣitau kiṁ kaśipoḥ prayāsair**

**bāhau sva-siddhe hy upabarhaṇaiḥ kim |**

**saty añjalau kiṁ purudhānna-pātryā**

**dig-valkalādau sati kiṁ dukūlaiḥ ||**

**śrīdhara-svāmī (bhāvārtha-dīpikā) : **anyathā-siddhim āha dvābhyām—satyām iti | **kaśipoḥ** śayyāyāḥ | **svataḥ siddhe bāhau** sati **upabarhaṇair** ucchīrṣakaiḥ | **purudhā** bahu-prakārayā **anna-pātryā** bhojana-pātreṇa ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **samarthasyānyathāsiddhim āha—satyām iti | deva-nirmitāyāṁ kṣitau satyām | bāhau bhuje | ucchīrṣakaiḥ śiraḥ-pīṭhaiḥ ||4||

———————————————————————————————————————

**śrīnātha-cakravartī (caitanya-mata-mañjuṣā) :** tarhi vyavasāyena vinā deha-yātrā sampadyatām ? tatrāha—satyāṁ kṣitāv ity-ādi ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **samarthasyānyathā-siddhim āha—satyām iti | **kaśipoḥ** śayyāyāḥ | **upabarhaṇair** ucchīrṣakaiḥ | **purudhā** puru bahuḥ, prakāre dhā | **anna-pātryā** bhojana-pātreṇa ||4||

**...**

**|| 2.2.5 ||**

**cīrāṇi kiṁ pathi na santi diśanti bhikṣāṁ**

**naivāṅghripāḥ para-bhṛtaḥ sarito’py aśuṣyan |**

**ruddhā guhāḥ kim ajito’vati nopasannān**

**kasmād bhajanti kavayo dhana-durmadāndhān ||**

**śrīdhara-svāmī (bhāvārtha-dīpikā) : **nanu dik-sad-bhāvo nāma nagna tv am eva, valkalam annaṁ toyaṁ vāsa-sthānaṁ tu yācñā-prayatnaṁ vinā kathaṁ prāpyeta ? tatrāha | **cīrāṇi** vastra-khaṇḍāni | **parān bibhrati** puṣṇanti phalādibhir ye | **guhāḥ** giri-daryaḥ | nanu kadācid eṣām alābhe kiṁ kāryaṁ ? tatrāha—**ajito** harir **upasannān** śaraṇāgatān **kiṁ nāvati** na rakṣati ? kiṁ-śabdasya pūrvatrāpi sambandhaḥ | **dhanena** yo **durmadas** tena **andhān** naṣṭa-vivekān ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati | nanv iti | punarākṣipati nanv iti | viśvanāthastu—nanu śītatrāṇopāyaḥ kastatra sākṣepaṁ krudhyan nivāha—cīrāṇīti  | nanu tato'pi jāṭharānalo durvāras tatra tathaivāha—aṅghripā api kiṁ naiva bhikṣāṁ dadati manuṣyāḥ khalu mā dadatu nāmeti bhāvaḥ | tarhi pānārthaṁ jalaṁ tu mṛgyam eveti ced-viktava buddhim ity āha—saritopīti  | nanu śilāvarṣāt trāṇārthaṁ parṇaśālā kācid apekṣitaiveti cet tatrāha—ruddhā iti | guhāṁ praviśya vyāghrādayaḥ khādantīti cet tatrāha—kimajita iti | vyāghrādīnām api sa evāntaryāmī bhakta-vatsalastān kathaṁ tatra prerayiṣyatīti bhāvaḥ | na hyajita-bhaktaṁ kopyabhibhavituṁ śakyādity arthaḥ ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **nanu śīta-trāṇopāyaḥ kaḥ ? tatra sākṣepaṁ krudhyann ivāha—**cīrāṇi** vastra-khaṇḍāni | nanu tato’pi jaṭharānalo durvāraḥ ? tatra tathaivāha—**aṅghripā** api **kiṁ naiva bhikṣāṁ diśanti** dadati ? manuṣyāḥ khalu mā dadatu nāmeti bhāvaḥ | yataḥ **parān bibhrati** puṣṇantīti | tarhi pānārthaṁ jalaṁ tu mṛgyam eveti cet ? dhik tava buddhim ity āha—**sarito**’pīti | nanu śilā-varṣāt trāṇārthaṁ parṇa-śālā kācid apekṣitavyaiva iti cet ? tatrāha—**ruddhā** iti | guhāṁ praviśya vyāghrādayaḥ khādanti cet ? tatrāha—**kim ajita** iti | vyāghrādīnām api sa evāntaryāmī bhakta-vatsalas tān kathaṁ tatra prerayiṣyatītīti bhāvaḥ ||5||

**...**

**|| 2.2.6 ||**

**evaṁ sva-citte svata eva siddha**

**ātmā priyo’rtho bhagavān anantaḥ |**

**taṁ nirvṛto niyatārtho bhajeta**

**saṁsāra-hetūparamaś ca yatra ||**

**madhvācāryaḥ (bhāgavata-tātparyam) : **etam itas taṁ pretyābhisambhavitāsmīti **niyatārthaḥ** ||6||

———————————————————————————————————————

**śrīdhara-svāmī (bhāvārtha-dīpikā) : **tadā tena kiṁ kartavyaṁ ? haris tu sevya ity āha—**evaṁ** viraktaḥ saṁs **taṁ bhajeta** | bhajanīyatve hetavaḥ—**sva-citte svata eva siddhaḥ** | yata **ātmā**, ata eva **priyaḥ** | priyasya ca sevā sukha-rūpaiva | **arthaḥ** satyo na tv anātmavan mithyā | **bhagavān** bhajanīya-guṇaś ca **anantaś** ca nityaḥ | ya evaṁbhūtas taṁ bhajeta | **niyatārtho** niścita-svarūpaḥ | tad-anubhavānandena **nirvṛtaḥ** sann iti svataḥ-sukhātmatvaṁ darśitam | kiṁ ca, **yatra** yasmin bhajane sati **saṁsāra-hetor** avidyāyā **uparamo** nāśo bhavati ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadā banādy ekānta-deśa-prāpti-samaye tena viraktena na kevalaṁ sukhātmataivānyad apy ādhikyamastīty āha | **kiṁ ca iti**| viśvanāthaḥ—nanu tarhi bhajanīyeśvarasya tad bhajanopakaraṇānāñcānveṣaṇaṁ tu kartavyam eva yogibhir iti cet tatrāha—svacitte svata eva siddho yata ātmā cittādhiṣṭhātā vāsudeva iti | nāpy āvāhanādi-śrama iti bhāvaḥ |  kiṁ ca,  tasya bhajanaṁ svata eva bhavitum ucitam ity āha—priya ity-ādi-catur-viśeṣaṇaiḥ | priyaḥ sva-bhāvata eva premāspadam na ca premāspadatve’pi pati-putrādi-rūpo'narthaḥ yatorthaḥ parama-vastu-rūpaḥ | vastu-rūpatve’pi na kevalam-antarātmaiva yato bhagavān saundaryādi-guṇavat tvena dṛśyaḥ | na ca tatra deśa-niyama ity āha | anantaḥ | sarva-vyāpakatvāt-sarvatraiva deśe sthitaḥ | na ca bhajane śramaḥ ko’pīty āha—nirvṛttiḥ | bhajanānanda-mayaḥ san niyataḥ premaiva bhaktāvanusaṁhitārthaḥ prayojanaṁ yasya tathābhūtaḥ san | yad vā, nityam etāvanti nāmāni grahītavyāni etāvatī kathā śrotavyā etāvatyaḥ praṇatayaḥ kāryā etāvat kālaṁ dhyānaṁ kartavyam ity evaṁ niyama-yuktāni kīrtana-śravaṇādīni yasya tathābhūtaḥ sanbhajeta | yatra bhajane saṁsāra-hetor avidyā yā uparamaśra bhaved ity anusaṁhitaṁ phalaṁ bhaktamate jñāni-yoginor mate tu saṁsāra-hetū-parama evānusaṁhitaṁ phalam | cakāraḥ pāda-pūraṇe | niyatārtho niścala-rūpa ity arthaḥ ||6||

———————————————————————————————————————

**śrīnātha-cakravartī (caitanya-mata-mañjuṣā) :** evaṁ viṣayeṣu vairāgyaṁ bodhaṁ harir eva sevya iti vairāgyasya ca phalaṁ hari-bhajanam eveti darśayati—evam iti dvābhyām ||6||

———————————————————————————————————————

**jīva-gosvāmī (krama-sandarbhaḥ) : **evaṁ tatra tatra bhagavaty eva tātparye sati **sva-cittesvata eva siddhaḥ **śrī-bhagavān eva parama-puruṣārthatayā sevyaḥ | kiṁ tat-tad-āgraheṇa ? ity āha—evaṁ sva-citte iti | tasmād bhārata sarvātmā [bhā.pu. 2.1.5] ity-ādinā yad uktaṁ tad eva punar nirṇīyata iti bhāvaḥ | **ca**-śabdenānuṣaṅgikam evāvidyā-nivṛttiḥ phalam iti bodhitam ||6||

———————————————————————————————————————

**viśvanātha-cakravartī (sārārtha-darśiṇī) : **nanu tarhi bhajanīyeśvarasya tad-bhajanopakaraṇānāṁ cānveṣaṇaṁ tu kartavyam eva yogibhir iti cet ? tatrāha—**sva-citte svata eva siddho** yata **ātmā** cittādhiṣṭhātā vāsudeva iti nāpy āvāhanādi-śrama iti bhāvaḥ | kiṁ ca, tasya bhajanaṁ svata eva bhavitum ucitam ity āha—**priya** ity ādibhiś caturbhir viśeṣaṇaiḥ | **priyaḥ** svabhāvata eva premāspadam | na ca premāspadatve’pi pati-putrādi-rūpo’narthaḥ, yato’**rthaḥ** parama-vastu-rūpaḥ parama-vastu-rūpatve’pi na kevalam antarātmaiva, yato **bhagavān** saundaryādi-guṇavattvena dṛśyaḥ | na ca tatra deśa-niyama ity āha—**anantaḥ** sarva-vyāpakatvāt sarvatraiva deśe sthitaḥ | na ca bhajane śramaḥ ko’pīty āha—**nirvṛto** bhajanānanda-magnaḥ san, **niyataḥ** premaiva bhaktāv anusaṁhito’**rthaḥ** prayojanaṁ yasya tathā-bhūtaḥ san | 

yad vā, nityam etāvanti nāmāni gṛhītavyāni, etāvatī kathā śrotavyā, etāvatyaḥ praṇatayaḥ kartavyāḥ, etāvat kālaṁ dhyānaṁ kartavyam ity evaṁ niyama-yuktāni kīrtana-śravaṇādīni, yasya tathā-bhūtaḥ san **bhajeta** | **yatra** bhajane **saṁsāra-hetor** avidyāyāḥ **uparamaś ca **bhaved ity ananusaṁhitaṁ phalaṁ bhakta-mate | jñāni-yoginor mate tu saṁsāra-hetūparama evānusaṁhitaṁ phalam | **ca**-kāraḥ pāda-pūraṇe | **niyatārtho** niścala-svarūpa ity arthaḥ ||6||

**...**

**|| 2.2.7 ||**

**kas tāṁ tv anādṛtya parānucintām**

**ṛte paśūn asatīṁ nāma kuryāt |**

**paśyañ janaṁ patitaṁ vaitaraṇyāṁ**

**sva-karmajān paritāpāñ-juṣāṇam ||**

**madhvācāryaḥ (bhāgavata-tātparyam) : **

yathaikas tu bahūn suptān asuptaḥ paśyati prabhuḥ |


    evam īśo bahūn jīvān ajñān paśyati nitya-dṛk || iti vyoma-saṁhitāyām |

svapnena śārīram abhiprahaty āsuptaḥ suptān abhicākaśītīti ca |


        yatheṣṭa-bhavanād viṣṇur anubhūḥ parikīrtitaḥ |


        udadhiḥ karmaṇām īśaḥ sarvaḥ pūrṇa-guṇo yataḥ |


    satyaḥ kevala-sāratnān niyamo niyate rajaḥ || iti bṛhat-saṁhitāyām ||7||

———————————————————————————————————————

**śrīdhara-svāmī (bhāvārtha-dīpikā) : **etad evānya-cintā-nindayā draḍhayati—ka iti | **tāṁ** tathā-bhūtāṁ **parasya** harer **anucintāṁ** dhāraṇām **anādṛtya paśūn** karma-jaḍān **vinā** | yathā, paśur evāyaṁ sa devānām iti śruteḥ | **asatīṁ** viṣaya-cintāṁ **ko **nāma** kuryāt** ? tayā cintayā **vaitaraṇyāṁ patitaṁ**, tatra ca **sva-karmajān** ādhyātmikādi-kleśān sevamānaṁ **janaṁpaśyan** | vaitaraṇī yamasya dvāra-sthā nadī tat-tulyatvāt saṁsṛtir vaitaraṇī ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etad eva haribhajanam eva | sa karmajaḍaḥ devānāṁ paśur eva paśuryathā svāmivyāpārakliṣṭaḥ sarvadā tiṣṭhati tathā sopīti śrutipadārthaḥ tattulyatvāt | vaitaraṇī yathā duḥkhena tīryate vitaraṇena dānena ca tathā bhavopīti bhāvaḥ ||7||

———————————————————————————————————————

**jīva-gosvāmī (krama-sandarbhaḥ) : **vyatirekeṇa tad eva draḍhayati—kas tām iti ||7||

———————————————————————————————————————

**viśvanātha-cakravartī (sārārtha-darśiṇī) : **vyatirekeṇa tad evāha—ka iti | **parasya** hareḥ | **anucintāṁ** tāṁ prasiddhāṁ bhaktim **anādṛtya** | **paśūn** karma-jaḍān **vinā** | paśur eva sa devānām iti śruteḥ | **asatīṁ** viṣaya-cintāṁ **ko** nāma **kuryāt** ? ||7||

**...**

**|| 2.2.8 ||**

**kecit sva-dehāntar-hṛdayāvakāśe**

**prādeśa-mātraṁ puruṣaṁ vasantam |**

**catur-bhujaṁ kañja-rathāṅga-śaṅkha-**

**gadā-dharaṁ dhāraṇayā smaranti ||**

**śrīdhara-svāmī (bhāvārtha-dīpikā) : **tām eva dhāraṇāṁ sa-viśeṣaṇām āha—kecid iti ṣaḍbhiḥ | **sva-dehasyāntar** madhye tad **dhṛdayaṁ** tatra yo**’vakāśas** tasmin **vasantam** | **prādeśas** tarjany-aṅguṣṭhayor vistāraḥ, sa eva **mātrā** pramāṇaṁ[^39] yasyeti hṛdaya-parimāṇaṁ tatropacaryate | **kañjaṁ** padmam | **rathāṅgaṁ** cakram ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **evaṁ ca vairāgyaṁ bhakter anvaya-vyatirekī ca pradarśya punar api yogināṁ pūrvokta-dhāraṇātopyatiśreṣṭhām-antaryāmiṇaś ciddhana-rūpasya dhāraṇām āha | kecid iti | pūrvokta-vairāja-dhāraṇāniṣṭhebhyopyapi-śreṣṭhā ity arthaḥ | kimvā vakṣyamāṇa-vākyānusāreṇa vairāja-dhāraṇābhyāsena śuddha-cittā evaṁ tad-antaryāmiṇaś cid-dhana-rūpasya dhāraṇāṁ kuryar ity abhiprāyeṇāha | kecid iti | atra dhāraṇāyāṁ catur-vidhā yoginaḥ sambhavanti | tatra prathamā bhagavad rūpam-anālambya-mānāḥ prāṇamanodhāraṇāvantaḥ śrī-bhāgavatā sanmatā vigītā eva | dvitīyāḥ pūrvokta-vairāja-dhāraṇayā śuddha-cittāḥ mṛṇāla-gaurāyata-śeṣa-bhoga ity ādi tṛtīya-skandhokta-tad-antaryāmi-dhāraṇāvantaḥ | tṛtīyā vairāja-dhāraṇānantara-vyaṣṭi-virāḍ-antaryāmi-catur-bhuja-rūpa-dhāraṇāvantaḥ caturthāḥ | svata eva śuddha-cittāḥ |  prathamata eva vyaṣṭantaryāmi-catur-bhuja-dhāraṇāvantasta evātra kecic chabdenocyante | prādeśamātram iti prādeśa-pramāṇa-hṛdaya-dhyeyatvāt puruṣaṁ tāvan mātra-pradeśe'py acintya-śaktyā pañca-daśa-varṣīya-puruṣākāra-pramāṇam | santaṁ vayasi kaiśore ity ukteḥ | ata eva svāmi-caraṇair uktaṁ hṛdaya-pramāṇaṁ tatra bhagavaty upacaryate iti | vasantaṁ tatrāntaryāmitayā kṛtavāsam ||8||

———————————————————————————————————————

**śrīnātha-cakravartī (caitanya-mata-mañjuṣā) :** kecid ity-ādinā udāharaṇa-darśanena na kevalaṁ nāmāny eva kīrtayet, dhyāyec ca | **sva-deha**-madhye yad **dhṛdayaṁ** tasya **avakāśe vasantam catur-bhujaṁ puruṣaṁ** cintayanti | tad-viśeṣaṇāni—**prādeśa-mātraṁ** prakṛṣṭa ādeśa ājñā prādeśo vedaḥ, sa eva mātrā pramāṇaṁ yasya | anyāni spaṣṭāni | etac caturbhuja-dhyānaṁ mumukṣu-param | vakṣyati caikādaśe [bhā.pu. 11.11.46] | ata eva śrīdhara-svāmi-mataṁ na bhavati, ata eva vakṣyati, amunī bhagavad-rūpe [bhā.pu. 2.10.35] ity-ādi ||8||

———————————————————————————————————————

**jīva-gosvāmī (paramātma-sandarbhaḥ (5): **prādeśas tarjany-aṅguṣṭhayor vistāraḥ, tat-pramāṇaṁ, hṛdy apekṣayā manuṣyādhikāratvāt [ve.sū. 1.3.25] iti nyāyena ||8||

———————————————————————————————————————

**jīva-gosvāmī (krama-sandarbhaḥ) : **atha tatrāpy eka-deśināṁ matam āha—kecid ity-ādi-sārdha-catuṣkaiḥ vyaṣṭy-antaryāmiṇa eva dhāraṇeyam | garbhodaka-śāyi-rūpa-samaṣṭy-antaryāmi-dhāraṇā tu tṛtīya-skandhe tat-tad-varṇanānusāreṇa jñeyā | saiva sūcitā taṁ satyam ānanda-nidhiṁ bhajeta [bhā.pu. 2.1.39] ity aneneti ||8||

———————————————————————————————————————

**viśvanātha-cakravartī (sārārtha-darśiṇī) : **evaṁ ca vairāgyaṁ bhakter anvaya-vyatirekau ca pradarśya, punar api yogināṁ pūrvokta-dhāraṇato’py atiśraiṣṭhyam antaryāmiṇaś cid-ghana-rūpasya dhāraṇām āha—kecid iti | pūrvokta-vairāja-dhāraṇā-niṣṭhebhyo’py atiśreṣṭhā ity arthaḥ | kiṁ vā, vakṣyamāṇa-vākyānusāreṇa vairāja-dhāraṇābhyāsena śuddha-cittā evaṁ tad-antaryāmiṇaś cid-ghana-rūpasya dhāraṇāṁ kuryur ity abhiprāyeṇāha—kecid iti | 

atra dhāraṇāyāṁ catur-vidhā yoginaḥ sambhavanti | tatra prathamāḥ—bhagavad-rūpam anālambamānāḥ prāṇa-mano-dhāraṇāvantaḥ śrī-bhāgavatāsammatā vigītā eva |  dvitīyāḥ—pūrvokta-vairāja-dhāraṇayā śuddha-cittāḥ, mṛṇāla-gaurāyata-śeṣa-bhoga- [bhā.pu. 3.8.23] ity-ādi tṛtīya-skandhokta-tad-antaryāmi-caturbhuja-rūpa-dhāraṇāvantaḥ |  tṛtīyāḥ—vairāja-dhāraṇānantara-vyaṣṭi-virāḍ antaryāmi-caturbhuja-rūpa-dhāraṇāvantaḥ | caturthāḥ—svata eva śuddha-cittāḥ | 

prathamata eva vyaṣṭy-antaryāmi-caturbhuja-dhāraṇāvanta evātra **kecit**-śabdenocyante | **prādeśa-mātram** iti prādeśa-pramāṇa-**hṛdaye** dhyeyatvāt | **puruṣaṁ** tāvan-**mātram** iti pradeśo’py acintya-śaktyā pañcadaśa-varṣīya-puruṣākāra-pramāṇam | santaṁ vayasi kaiśore [bhā.pu. 3.28.17] ity ukteḥ | **vasantaṁ** tatrāntryāmitayā kṛta-vāsam ||8||

**...**

**|| 2.2.9 ||**

**prasanna-vaktraṁ nalināyatekṣaṇaṁ**

**kadamba-kiñjalka-piśaṅga-vāsasam**

**lasan-mahā-ratna-hiraṇmayāṅgadaṁ**

**sphuran-mahā-ratna-kirīṭa-kuṇḍalam ||**

**śrīdhara-svāmī (bhāvārtha-dīpikā) : nalinaṁ** padmaṁ tadvat **prasanneāyate** dīrghe **īkṣaṇe** yasya | **kadamba**-kusumasya **kiñjalkāḥ** kesarās tadvat **piśaṅge** pīte **vāsasī** yasya | **lasanti mahā-ratnāni** yeṣu tāni suvarṇamayāny **aṅgadāni** yasya | **sphuranti** ca tāni **mahā-ratnāni** ca tan-mayāni **kirīṭa-kuṇḍalāni** yasya ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahā-ratnāni padma-rāgādīni ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : mahā-ratnāni** padma-rāgādīni ||9|| 

**...**

**|| 2.2.10 ||**

**unnidra-hṛt-paṅkaja-karṇikālaye**

**yogeśvarāsthāpita-pāda-pallavam |**

**śrī-lakṣmaṇaṁ kaustubha-ratna-kandharam**

**amlāna-lakṣmyā vana-mālayācitam ||**

**śrīdhara-svāmī (bhāvārtha-dīpikā) : unnidraṁ** vikasitaṁ yad **dhṛt-paṅkajaṁ,** tasya **karṇikā** eva **ālayaḥ** sthānaṁ, tasmin | **yogeśvarair āsthāpitau pāda-pallavau** yasya | **śrīr** eva **lakṣma** cihnaṁ tad-yuktam | pāmādi-vihito matv-arthīyo na-pratyayaḥ | **kaustubha-ratnaṁ kandharāyāṁ** yasya | **amlānā lakṣmīḥ** śobhā yasyās tayā **vana-mālayā ācitaṁ** vyāptam ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yogeśvarety uktestad bhaktān yogeśvarān api dhyāyed iti bhāvaḥ | vāmastanorddhūlakṣmīrekhāyuktam ity arthaḥ | kaustubha-ratnaṁ tad-grathita-hiraṇmaya-sūtra-sahitam  ||10||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **unnidraṁ vikasitaṁ **hṛt-paṅkajaṁ** tasya karṇikaivālayaḥ, tatra yogeśvarair āsthāpitau pāda-pallavau yasya tam iti | tad-bhaktān yogeśvarān api dhyāyed iti bhāvaḥ | śrī-lakṣmaṇaṁ śrīr eva lakṣma vāma-stanordhve lakṣmī-rekhā-yuktam | pāmādi-vihito matv-arthīyo na-pratyayaḥ | kaustubha-ratnaṁ tad-grathana-hiraṇmaya-sūtraṁ kandharāyāḥ yasya tam | ācitaṁ vyāptam ||10||

**...**

**|| 2.2.11 ||**

**vibhūṣitaṁ mekhalayāṅgulīyakair**

**mahā-dhanair nūpura-kaṅkaṇādibhiḥ |**


    **snigdhāmalākuñcita-nīla-kuntalair**[^40]

**virocamānānana-hāsa-peśalam ||**

**śrīdhara-svāmī (bhāvārtha-dīpikā) : **snigdhatvādi-viśiṣṭaiḥ kuntalair virocamāne ānane yo hāsas tena peśalaṁ sundaram ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahā-dhanair bahu-mūlyaiḥ  ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **mahā-dhanair bahu-mūlyaiḥ | snigdhatvādi-viśiṣṭaiḥ kuntalair virocamāne ānane yo hāsas tena peśalaṁ manoharam ||11||

**...**

**|| 2.2.12 ||**

**adīna-līlā-hasitekṣaṇollasad-**

**bhrū-bhaṅga-saṁsūcita-bhūry-anugraham**

**īkṣeta cintāmayam enam īśvaraṁ**


    **yāvan mano**[^41]** dhāraṇayāvatiṣṭhate ||**

**madhvācāryaḥ (bhāgavata-tātparyam) : **cintāmayaṁ cintā-pradhānam |


        yasmāt sa cintito viṣṇuś cintitaṁ pradadāty ajaḥ |


    tasmāc cintā-mayaṁ deaṁ vadanti jñāna-cakṣuṣaḥ || iti ca ||12||

———————————————————————————————————————

**śrīdhara-svāmī (bhāvārtha-dīpikā) : **adīnam udāraṁ yal-līlā-hasitaṁ tena yad īkṣaṇaṁ tasminn ullasanto yo bhrū-bhaṅgā bhrū-vikṣepās taiḥ saṁsūcito bhūrir anugraho yena | cintāmayaṁ cintayā āvirbhavantam ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dhāraṇayā kṛtvā mano yāvad avatiṣṭhate niścalaṁ bhavati tāvad īkṣetety anvayaḥ  ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **adīnam atimādhuryaṁ yal-līlā-hasitaṁ tad-yuktam īkṣaṇam ullasann ullāsaṁ prāpnuvan bhrū-bhaṅgaś ca tābhyāṁ saṁsūcito bhūrir anugraho yena tam | cintāmayaṁ cintayaivāvirbhavantam ||12||

**...**

**|| 2.2.13 ||**

**ekaikaśo’ṅgāni dhiyānubhāvayet**

**pādādi yāvad dhasitaṁ gadābhṛtaḥ**

**jitaṁ jitaṁ sthānam apohya dhārayet**

**paraṁ paraṁ śuddhyati dhīr yathā yathā ||**

**śrīdhara-svāmī (bhāvārtha-dīpikā) : **asyaiva dhyānam āha—**ekaikaśa** iti | **anubhāvayed** dhyāyet | yad yaj **jitam** ayatnataḥ sphuritaṁ pādagulphādi-sthānam avayavas tat tad apohya tyaktvā paraṁ paraṁ jaṅghājānvādi dhārayed dhyāyet | śudhyati[^42] tasmin niścalā bhavati ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yad vā, yathā-yathā dhīḥ śudhyati viṣaya-lāmpaṭyaṁ yajati tathā-tathā dhārayed iti | citta-śuddhi-tāratamyenaiva dhyāna-tāratamyam uktaṁ tenātyantāśuddha-cittasya nātrādhikāraḥ | kiṁ tu vairāgya-dhāraṇāyām eveti dhvanitam  ||13||

———————————————————————————————————————

**kaivalya-dīpikā** : avayavaśo rūpaṁ krameṇa cintyam ity uktam | tasyāvadhim āha—**ekaika** iti | **apohya** tyaktvā pādau dhyāyanto **dhīr** yadā **śuddhyati** dhyeyaṁ vināvatiṣṭhate tadā gulphau dhyāyet | gulphau dhyāyantī yadā prāgvat tadā jahnve dhyāyed ity-ādi krameṇa hasitaṁ tyaktvā nirviṣayaivāvatiṣṭhate sa samādhiḥ ||13|| [mu.pha. 2.32]

———————————————————————————————————————

**śrīnātha-cakravartī (caitanya-mata-mañjuṣā) :** ekaikaśo’ṅgānīty abhyāsa-dārḍhyathārthaṁ, abhyāse sati sarvāvayavam ekadāpi dhyāyed ity arthaḥ | yathaiva dhīḥ śudhyati prasīdati, tathaiva dhyāyed ity arthaḥ | nātra ekaikaśo niyamaḥ ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **tasyaiva dhyānam āha—ekaikaśa iti | na niścitam | bhāvaye dhyāyet | jitaṁ jitaṁ dhyānenābhyastam | sthānaṁ pā-gulphādi | apohya tyaktvā | paraṁ paraṁ jaṅghā-janv-ādi dhārayet, sva-manaḥ prayojya grāhayed ity arthaḥ | yathā yathā dhīś ca sudhyati viṣaya-lāmpaṭyaṁ tyajati, tathā tathā dhārayed iti citta-śuddhi-tāratamyenaiva dhyāna-tāratamyam uktam | tenātyantāśuddha-cittasya nātrādhikāraḥ, kintu vairāja-dhāraṇāyām eveti vyañjitam ||13||

**...**

**|| 2.2.14 ||**

**yāvan na jāyeta parāvare’smin**

**viśveśvare draṣṭari bhakti-yogaḥ |**

**tāvat sthavīyaḥ puruṣasya rūpaṁ**

**kriyāvasāne prayataḥ smareta ||**

**śrīdhara-svāmī (bhāvārtha-dīpikā) : **pūrvokta-vairāja-dhāraṇāyā etad dhāraṇāṅgatvam āha— yāvad iti | **pare** brahmādayo’**vare** yasmāt | kutaḥ ? **viśveśvare draṣṭari** na tu dṛśye, caitanya-ghanatvāt | **bhakti-yogaḥ** prema-lakṣaṇaḥ | **kriyāvasāne** āvaśyaka-karmānuṣṭhānānantaram | anena karmāpi bhakti-yoga-paryantam evety uktam | **prayato** niyama-tat-paraḥ ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ata evāśuddha-cittatvādetad rūpaṁ dhyātuṁ yāvan na śakruyāt tāvad vairāja-rūpam eva dhyāyed ity abhiprety āha | pūrvoktetyādi | avare'rvācīnāḥ | anena kriyāvasāna iti kathanena ||14||

———————————————————————————————————————

**hemādri (kaivalya-dīpikā-ṭīkā) :** evaṁ saparikarāṁ bhaktiṁ nirūpya tatra mumukṣoḥ pravṛtti-viśeṣārthaṁ tan-māhātmyam āha—viṣṇu-bhaktīti | tatrāpy aṣṭādaśabhiḥ pūrva-raṅgaṁ vidhāsyan prathamena bhakter gahanatvam āha—**yāvad** iti | **parāvare** kārya-kāraṇa-rūpe **asmin** śāstra-prasiddhe **viśveśvare** viśvasya prathama-kāraṇe draṣṭari sākṣitvena niṣpādita-kārye **bhakti-yogaḥ** | tal-līlā-śravaṇādibhir vinā sthātum aśaktiḥ | **sthavīyaḥ** ṣoḍaśa-kalaṁ sthūlatvaṁ  nāma-rūpādimattvam | tac cānyatrānyasmād atiśayitam itīyasūn pratyayaḥ[^43] | **kriyāvasāne** ṣoḍaśopacāra-pūjānantaram | **prayataḥ** pūta-cittaḥ | evaṁ-bhūto śakti-yoga iyatā prabandhena niṣpādyata ity asya sahasā durlabhatvāt gahanatvam ity arthaḥ ||14|| [mu.pha. 6.1]

———————————————————————————————————————

**śrīnātha-cakravartī (caitanya-mata-mañjuṣā) :** nanu pūrvam uktaṁ virāḍ-dehānudhyānam idānīm eva kathayati, ko’rtha ity āśaṅkyaḥ—yāvad ity-ādi | **parāvare’smin viśveśvare** śrī-kṛṣṇe **draṣṭari bhakti-yogo yāvan na jāyeta**, **tāvat** prāg-uktaṁ sthūla-rūpaṁ smareta | bhakti-yoge sati tadā tad-rūpa-dhyānam akiñcit-karam ity arthaḥ ||14||

———————————————————————————————————————

**jīva-gosvāmī (bhakti-sandarbhaḥ 27) :** pare brahmādayo’vare yasmāt | kutaḥ ? **viśveśvare draṣṭari,** na tu dṛśye, caitanya-ghanatvāt | **bhakti-yogaḥ,**kecit svadehāntar-hṛdayāvakāśe prādeśa-mātraṁ puruṣaṁ vasantaṁ caturbhujam [bhā.pu. 2.2.8] ity-ādinokta-sādhana-lakṣaṇābhiniveśaḥ | **kriyāvasāne** āvaśyaka-karmānuṣṭhānānantaram | anena karmāpi bhakti-yoga-paryantam ity uktam ||14||

———————————————————————————————————————

**jīva-gosvāmī (krama-sandarbhaḥ) : **yāvad iti | bhakti-yogaḥ—kecid sva-dehāntaḥ [bhā.pu. 2.2.8]ity ādinokta-sādhanābhiniveśaḥ | anyat taiḥ ||14||

———————————————————————————————————————

**viśvanātha-cakravartī (sārārtha-darśiṇī) : **ata eva aśuddha-cittatvad etad-rūpaṁ yāvad dhyātuṁ na śaknuyāt, tāvad vairāja-rūpam eva dhyāyed ity āha—yāvad iti | **pare** brahmādayo’**vare** yasmāt | kutaḥ ? **viśveśvare draṣṭari,** na tu dṛśye | **bhakti-yogo** yogāṅga-bhūta-dhyāna-lakṣaṇaḥ| **kriyāvasāne** āvaśyaka-karmānuṣṭhānānantaram ||14||

**...**

**|| 2.2.15 ||**

**sthiraṁ sukhaṁ cāsanam āsthito yatir**

**yadā jihāsur imam aṅga lokam |**

**kāle ca deśe ca mano na sajjayet**

**prāṇān niyacchen manasā jitāsuḥ ||**

**madhvācāryaḥ (bhāgavata-tātparyam) : **bhaktyā prāṇaṁ vaśaṁ nītvā jita-prāṇo bhavaty uta iti ṣāḍguṇye ||15||

———————————————————————————————————————

**śrīdhara-svāmī (bhāvārtha-dīpikā) : **evaṁ tāvad āsanna-mṛtyoḥ puṁsaḥ kṛtyam uktam, idānīṁ tasyaiva svayaṁ dehaṁ tyaktum icchataḥ kṛtyam āha—sthiram iti sārdhaiś caturbhiḥ | **aṅga** he rājan, evaṁbhūto **yatir yadā imaṁ lokaṁ** dehaṁ **jihāsur** hātum icchati, tadā **deśe** puṇya-kṣetre **kāle** cottarāyaṇādau **mano na sajjayet** saṅgaṁ na prāpayet | na hi deśa-kālau yoginaḥ siddhi-hetū, kiṁtu yoga eveti dṛḍha-niścayo bhūtvā **sthiraṁ sukha-**karaṁ** cāsanam āsthitaḥ prāṇān niyacched** ity arthaḥ ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **aṅgeti saṁbuddhy arthe'vyayam | ity artha iti | prāṇāyāmaṁ kuryād iti bhāvaḥ | jitāsur jitendriyaḥ asuḥ prāṇendriya-bale iti kośāt | atra viśvanāthena prāṇān iti paṭhitvā vyākhyātam | tathā hi—prāṇān-indriyāṇi manaḥ niyacchet prāṇān manoniyamyānkuryādity arthaḥ | tena niyantari manasīndriyāṇi pravilāpayed iti ghotitam ||15||

———————————————————————————————————————

**śrīnātha-cakravartī (caitanya-mata-mañjuṣā) :** bhakti-yogo vāñchyate yadi, tadā svacchanda-mṛtyuś ca bhavato’timumurṣoḥ parīkṣitaḥ praty ayathārtham āha—sthiraṁ sukham ity-ādi | yāvat tvāṁ takṣako na daśati, tāvat tathānudhyānena tvaṁ svacchandaṁ śarīraṁ tyajeḥ ||15||

———————————————————————————————————————

**jīva-gosvāmī (krama-sandarbhaḥ) : **anantaraṁ pūrvavac ca yadi mahat-kṛpā-viśeṣeṇa divya-dṛṣṭitā bhavati, tadā viśeṣopalabdhiś ca bhavet | na cen, nirviśeṣa-cin-mātra-brahmānubhavena tal-līna eva bhavati | tathaiva nididhyāsanam api teṣām | tad yathā—**sthiraṁ sukhaṁ cāsanam** ity-ādinā ||15|| [bhakti-sandarbhaḥ 28, 215*]

———————————————————————————————————————

**viśvanātha-cakravartī (sārārtha-darśiṇī) : **atha tasyaiva bhakti-miśra-yoginaḥ svayaṁ deha-tyāga-kṛtyam āha—sthiram iti | **lokaṁ** deham | **yadā jihāsur** bhavet, tadā **deśe** puṇya-kṣetre, **kāle** cottarāyaṇādau, **mano na sajjayet** saṅgaṁ na prāpayet | yoginaḥ kāla-deśau na siddhi-hetū, kintu yoga eveti dṛḍha-niścayo bhūtvā, **prāṇān** indriyāṇi **manasā niyacchet** | prāṇān mano-niyamān kuryād ity arthaḥ | tena niyantari manasīndriyāṇi pravilāpayed iti dyotitam ||15||

**...**

**|| 2.2.16 ||**

**manaḥ sva-buddhyāmalayā niyamya**

**kṣetra-jña etāṁ nilayet tam ātmani |**

**ātmānam ātmany avarudhya dhīro**

**labdhopaśāntir virameta kṛtyāt ||**

**madhvācāryaḥ (bhāgavata-tātparyam) : **

jīvastho bhagavān viṣṇuḥ kṣetrajña iti gīyate |


    dehastho’pi sa evātmā vyāpto’py ātmeti bhaṇyate || iti tattva-nirṇaye |


        harau harer bhaven nītis tad ekatvasya cintanam |


    anyatra tan-nimitty-ādi-cintanaṁ nābhirucyate || iti prakāśa-saṁhitāyām ||16||

———————————————————————————————————————

**śrīdhara-svāmī (bhāvārtha-dīpikā) : **tad gṛhīta-viṣayaṁ **mano buddhyā** niścaya-rūpayā **niyamya** tanmātraṁ kṛtvā, **etāṁ** buddhiṁ **kṣetra-jñe** buddhy-ādi-draṣṭari **nilayet** pravilāpayet | **taṁ** ca kṣetrajñam **ātmani** śuddhe[^44] | taṁ ca śuddham **ātmānam** ātmaivāham ity **ātmani** śuddhe[^45] brahmaṇy **avarudhya** ekīkṛtya **labdhopaśāntiḥ** prāpta-nirvṛtiḥ san **kṛtyād virameta**, tataḥ paraṁ prāpyābhāvāt ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatas tan manaḥ sva-buddhyā niyamyeti mano buddhau pravilāpayed iti bhāvaḥ | buddhyādi-draṣṭari jīve śuddhe śuddha-jīventaryāmiṇi vā śuddhe śodhi-satvaṁ padārthe agre śuddhe brahmaṇi śodhita-tat-padārtha iti kecit | tataḥ śuddha-brahmaṇaḥ paramanyat prāpyaṁ nāsti tasyaiva paramāvadhitvād iti ||16||

———————————————————————————————————————

**jīva-gosvāmī (krama-sandarbhaḥ) : **tathā mana iti | **etāṁ** buddhiṁ **kṣetrajñe** buddhy-ādi-draṣṭari **nilayet**, pravilāpayet | **taṁ** ca kṣetrajñaṁ **sv**arūpa-bhūtayā **buddhyā ātmani** tad-draṣṭṛtvādi-rahite śuddhe jīve | taṁ ca śuddha-sattvam **ātmānam ātmani** brahmaṇy **avarudhya** tad-ekatvena vicintya **labdhopaśāntiḥ** prāpta-nirvṛtiḥ san **kṛtyād virameta**, tasya tataḥ paraṁ prāpyābhāvāt ||16|| [bhakti-sandarbhaḥ 215]

———————————————————————————————————————

**viśvanātha-cakravartī (sārārtha-darśiṇī) : **tad gṛhīta-viṣayaṁ **mano buddhyā** niścaya-rūpayā **niyamya** tanmātraṁ kṛtvā, **etāṁ** buddhiṁ **kṣetra-jñe** buddhy-ādi-draṣṭari **nilayet** pravilāpayet | **taṁ** ca kṣetra-jñam **ātmani** śuddhe| taṁ ca śuddham **ātmānam** ātmaivāham ity **ātmani** śuddhebrahmaṇy **avarudhya** ekīkṛtya **labdhopaśāntiḥ** prāpta-nirvṛtiḥ san **kṛtyād virameta**, tataḥ paraṁ prāpyābhāvāt ||16||

**...**

**|| 2.2.17 ||**

**na yatra kālo’nimiṣāṁ paraḥ prabhuḥ**

**kuto nu devā jagatāṁ ya īśire |**

**na yatra sattvaṁ na rajas tamaś ca**

**na vai vikāro na mahān pradhānam ||**

**madhvācāryaḥ (bhāgavata-tātparyam) : **kālo vāyuḥ |


        hariś ca prakṛtiś caiva brahma-vāyu tathaiva ca | 


        suparṇa-śeṣa-rudāś ca śakaḥ sūrya-yamāv api ||


        agnir yamānujaś caiva kāla-śabdo ratāḥ kramāt |


    pūrvoktās tv aparoktānāṁ prabhavaḥ sarvaśo matā || ity uddāma-saṁhitāyām ||17||

———————————————————————————————————————

**śrīdhara-svāmī (bhāvārtha-dīpikā) : **tad evāha—na yatreti | **yatra** ātma-svarūpe **kālo na prabhuḥ** kim api kartuṁ na samarthaḥ | ata eva devā na prabhava ity āha—**animiṣāṁ**[^46] devānāṁ **paraḥ prabhuḥ** kālo’pi yatra na prabhuḥ, tatra **kuto nu devāḥ** prabhaveyuḥ ? deva-niyamyānāṁ tu jagatāṁ prāṇināṁ kā vārtā ? ity āha—**jagatām** iti[^47] | kuto na prabhavanti ? ity apekṣāyāṁ nirupādhitvād ity āha—na yatreti | yad vā, jagat-kāraṇāny api na yasya sṛṣṭy-ādau prabhavantīty āha—na yatreti | **vikāro**’haṁkāraḥ ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad eva brahma-svarūpam eva | ata eva kālasyāprabhutvam eva | **animiṣām** iti ṣaṣṭhyāṁ taṁ kvib-anta-miṣe rūpam | **jagatāṁ** prākṛta-jagatsv eva **īśire** aiśyaṁ cakrire **devā** indrādyāḥ | 

nanu devās tattvābhimānino jagat-kāraṇībhūtās tatra kathaṁ na prabhaveyuḥ ? iti tatrāha—yad veti | atra [prīti-] sandarbhaḥ—pūrvokta-dhāraṇā-phalaṁ dvividhaṁ brahma-kaivalya-prāptir vaikuṇṭha-prāptiś ca, bhakti-siddha-jñāna-niṣṭhatvād bhakti-maya-jñāna-niṣṭhatvāc ca | ata uttarāvasthām ajāmilādi-nyāyena tatraiva vaikuṇṭhābhivyakti-darśanārtham āha—**na yatra** iti yugmakena | atra vaikuṇṭhasya sac-cid-ānanda-rūpatvaṁ śrī-bhagavataivoktam tad yathā | 


    evam etān mayā diṣṭān anutiṣṭhanti me pathaḥ | 


    kṣemaṁ vidanti mat-sthānaṁ yad brahma paramaṁ viduḥ || [bha.pu. 11.20.37]]

_me pathaḥ_ jñāna-bhakti-karma-lakṣaṇān mat-prāpty-upāyān | jñāna-karmaṇor api bhakteṣu bhaktaḥ prathamataḥ kvacit kiñcit sāhāyya-kāritvāt _kṣemaṁ_ mad-bhakti-maṅgalamayaṁ _mat-sthānaṁ paramaṁ brahma _iti jānanti | ittham evodāhariṣyate ca | iti sañcitya bhagavān mahā-kāruṇiko hariḥ | darśayāmāsa lokaṁ svaṁ gopānāṁ tamasaḥ param || 


    satyaṁ jñānam-anantaṁ yad-brahma jyotiḥ sanātanam | 


    yaddhi paśyanti munayo guṇāpāye samāhitāḥ || iti | 

ubhayatrāpi cakārādadhyāhārādinā tv arthāntaraṁ kaṣṭaṁ bhavati | tair eva ca vyākhyātam  | tamasaḥ prakṛteḥ param iti | vaikuṇṭhasyāpi viśeṣaṇīkṛtyeti ||17||

———————————————————————————————————————

**kaivalya-dīpikā :** tatrāpi **na yatra** iti taṭasthasya, **paraṁ padam** iti svarūpasya, tat paraṁ padaṁ vaiṣṇavam āmananti | viṣṇunādhiṣṭhitena rājādhiṣṭhitavat | brahmādi-padānām api viṣṇunādhiṣṭhitatvāt param ity uktaṁ viṣṇunaivādhiṣṭhitam ity arthaḥ |  yatra pade **kālo nāsti** yaḥ animiṣāṁ brahmādīnāṁ paraḥ prabhuḥ saṁhartā mahā-pralaye’pi nāśo nāsty eveety arthaḥ | ata eva kālābhāve kiṁ punar nyāyena devā api tatra na santīty āha—kuto’nv iti | tathā devābhāve jīvā api na santīty āha—**jagatām** iti | ye devā jagatām uccāvacāṁ gatiṁ gacchatāṁ jīvānām īśāḥ | teṣāṁ vārtā tat kṛta-vighna-gandho’pi nāstīty āha—**īśire** ity anityatva-dyotanārthaṁ liṭ-prayogaḥ || 

**yatra** ca pade **sattvādir nāsti** | **sattvam** indriya-devatā-rūpaṁ, **raja** indriyaṁ, **tama** indriyārtha-rūpaṁ, nirākāro’haṅkāras teṣāṁ trayāṇāṁ kāraṇaṁ **mahān** buddhi-tattvaṁ tad ahaṅkārasya, **pradhānam** avyaktaṁ tan mahataḥ, sattvādy-abhāvād etat prāptavatāṁ punar janmādi-śaṅkā-bīja-leśo’pi nāstīty arthaḥ ||17|| [mu.pha. 1.7]

———————————————————————————————————————

**śrīnātha-cakravartī (caitanya-mata-mañjuṣā) :** evaṁ sati kiṁ syāt ? ity āha—na yatreti dvābhyām ||17||

———————————————————————————————————————

**jīva-gosvāmī (krama-sandarbhaḥ) : **tat-phalaṁ ca dvividham—brahma-kaivalya-prāptiḥ, vaikuṇṭha-prāptiś ca, bhakti-siddha-jñāna-niṣṭhatvāt, bhakti-maya-jñāna-niṣṭhatvāt | athottarāvasthām ajāmilādi-nyāyena tatraiva vaikuṇṭhābhivyakti-darśanārtham āha—na yatreti yugmakena |

atra vaikuṇṭhasya sac-cid-ānanda-rūpatvaṁ śrī-bhagavataivoktam | tad yathā—


        evam etān mayā diṣṭān anutiṣṭhanti me pathaḥ |


    kṣemaṁ vindanti mat-sthānaṁ yad brahma paramaṁ viduḥ || [bhā.pu. 11.20.37||

ity atra _me pathaḥ_—jñāna-karma-bhakti-lakṣaṇān mat-prāpty-upāyān | jñāna-karmaṇor api bhakteṣu bhakteḥ prathamataḥ kvacit kadācit kiñcit sāhāyya-kāritvāt | _kṣemaṁ_ mad-bhakti-maṅgala-mayaṁ yat _sthānaṁ paramaṁ brahma_ iti _vidur_ jānanti | 

ittham evodāhariṣyate ca—


        iti sañcintya bhagavān mahā-kāruṇiko hariḥ |


        darśayāmāsa lokaṁ svaṁ gopānāṁ tamasaḥ param ||


        satyaṁ jñānam anantaṁ yad brahma-jyotiḥ sanātanam |


    yad dhi paśyanti munayo guṇāpāye samāhitāḥ || [bhā.pu. 10.28.15-16] iti |

ubhayatrāpi ca-kārādy adhyāhārādinā tv-arthāntaraṁ kaṣṭaṁ bhavati | tair eva ca _tamasaḥ_ prakṛteḥ _param_ iti vaikuṇṭḥasyāpi viśeṣaṇatvena vyākhyātam iti ||17|| [bhagavat-sandarbha 73]

———————————————————————————————————————

**viśvanātha-cakravartī (sārārtha-darśiṇī) : **na ca yuktaṁ ko’py atikramyatīty āha | yatra prāpta-brahma-svarūpe tasmin **animiṣāṁ**devānām api **paraḥ** śāstā **kālona prabhuḥ,** tatra **kuto nu devāḥ** prabhaveyuḥ ? **ye** devā indrādyāḥ **jagatāṁ** prākṛta-jagatsv eva, **īśire** īśāṁścakrire | nanu tad eva brahma kiṁ-svarūpam ? tatrāha—**na yatra sattvam** iti | **yatra** brahmaṇi | **vikāro**’haṁkāraḥ ||17||

**...**

**|| 2.2.18 ||**

**paraṁ padaṁ vaiṣṇavam āmananti tad**

**yan neti netīty atad-utsisṛkṣavaḥ**

**visṛjya daurātmyam ananya-sauhṛdā**

**hṛdopaguhyārha-padaṁ pade pade ||**

**śrīdhara-svāmī (bhāvārtha-dīpikā) : **nirupādhitvaṁ kutaḥ ? ity ata āha—param iti | **yad** yasmāt **atad** ātma-vyatiriktaṁ **neti netīty** evam **utsraṣṭum icchavo daurātmyaṁ** dehādy-ātmatvaṁ **visṛjya**, **arhasya** pūjyasya śrī-viṣṇoḥ **padaṁ pade pade** kṣaṇe kṣaṇe **hṛdā upaguhya** āśliṣya, nānyasmin **sauhṛdaṁ** yeṣāṁ tathā-bhūtāḥ santaḥ, **tad vaiṣṇavaṁ padam** ata eva **paraṁ** sarvataḥ śreṣṭham **āmananti** ity anvayaḥ ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **[krama-sandarbha] **paraṁ padam** iti | **atac** cid-vyatiriktaṁ **neti-netīty** evam **utsraṣṭum icchavo** **daurātmyaṁ** bhagavad-ātmanor abheda-dṛṣṭiṁ **visṛjya** **arhasya** śrī-bhagavataḥ **padaṁ** caraṇāravindaṁ **pade pade** pratikṣaṇaṁ **hṛdopaguhya** āśliṣya **ananya-sauhṛdā** nānyasmin sauhṛdaṁ yeṣāṁ tathābhūtāḥ santo **yad āmananti,** **tad** eva **vaiṣṇavaṁ padaṁ** śrī-vaikuṇṭhākhyam iti brahma-svarūpam eva tad iti tātparyam | anena bhakti-lakṣaṇa-sādhana-liṅgena nirākāra-rūpam arthāntaraṁ nirastam | 

atra nirākāra-parāyaṇasyāpi muktā-phala-ṭīkā-kṛto daivā-vyañjitā gīr yathā tat-paraṁ padaṁ vaiṣṇavam āmananti adhikṛtādhiṣṭhita-rājādhiṣṭhitatvavat | brahmādi-padānām api viṣṇunā adhiṣṭhitatvāt param ity uktam | viṣṇunā ivādhiṣṭhitam | _ity artha_ iti | ata eva śrutāv api tasya sva-mahimaika-pratiṣṭhitatvam | sa bhagavān kasmin pratiṣṭhitaḥ iti sve mahimni [chā.u. 7.24.1] iti | 

viśvanāthas tu—sattvādayaḥ kathaṁ na santītyata āha—paraṁ pradhānāt param | ata eva vaiṣṇavaṁ padaṁ viṣṇor nirviśeṣa-svarūpaṁ tat-prasiddham eva | tad api bhagavad bhaktā nāradādaya eva yathā jānanti na tathā jñāninopīty āha | yad-brahma neti-netīty evam enat tad-vyatiriktaṁ vastu utsisṛkṣavaḥ ā samyag evāmananti jānanti | kiṁ kṛtvā daurātmyaṁ kevalaṁ jñāninām iva nirbuddhitvaṁ visṛjya kīdṛśā ananya-sauhṛdā viṣṇu-sambandha-vyatirikta-vastuni snehābhāvavantaḥ | arhasya pūjyasya śrī-viṣṇoḥ padaṁ caraṇāravindaṁ pade-pade kṣaṇe-kṣaṇe hṛdopaguhya idam asmākaṁ sarva-svam ity āliṅgya | atra tad-utsṛjanta ityan ukte yadā sva-prabhor brahma-svarūpaṁ kevalam anububhūṣanti tadāta tyaktum icchavo bhavanti sarvathā tu bhagavat sevopakaraṇatvāt | dṛśyaṁ jagan na tyajantīty arthālabhyate | daurāsyam iti | viṣṇor dehe māyikatva-buddhimato durātmāna eva jñeyāḥ ||18||

———————————————————————————————————————

**kaivalya-dīpikā**: evaṁ duḥkhaṁ nāstīty uktvā sukham astīty āha—**yan neti** iti | **yad** viṣṇu-padaṁ hṛdā manasā upagūhyāśliṣya ananya-sauhṛdā bhavanti, anyatra viṣaye prītiṁ parityajanti tādṛk sukhābhāvāt | tad dhi **pade pade** kṣaṇe kṣaṇe **arha-padam** arhaṇasyādarasya sthānam uttarottara-camatkaraṇīyatvāt | **daurātmyaṁ** **visṛjya** anādi-durvāsanā-vāsitatvaṁ tyaktvā viṣayāntara-smṛtir api nāstīty arthaḥ, **neti neti** ity upaniṣad-upadeśa-viśvāsa-balāt[^48] | **utsisṛkṣavaḥ** svecchayaivotsṛṣṭavantaḥ | nitya-niratiśaya-sukhānubhava-rūpe’nubhavitā anubhavanam anubhavanīya iti kartṛ-karaṇa-karmāṇi **atac**-chabdenocyante | tāni hy anubhavārtham upādīyante, saty anubhave tu tyajyante asatyatvād antarāyatvāc ca ||18||  [mu.pha. 1.8]

———————————————————————————————————————

**śrīnātha-cakravartī (caitanya-mata-mañjuṣā) :** **ananya-sauhṛdā** ekānta-bhaktyā **arha-padaṁ** śrī-bhagavat-padaṁ **pade pade** kṣaṇe kṣaṇe **upaguhya** āliṅgya **daurātmyam** dehādhyāsam **utsṛjya vaiṣṇavaṁ** śrī-kṛṣṇa-lokam **āmananti** prāpnuvanti | dhātūnām anekārthatvād āṅ-pūrvo manur ut-prāptau | kīdṛśāḥ santaḥ ? **neti neti** kṛtvā **atat** tad vinā yad anyat, tad**-utsisṛkṣavaḥ** | tan na yatra kāla [bhā.pu. 1.11.6] ity-ādi | susamañjasam eva dvayam ||18||

———————————————————————————————————————

**jīva-gosvāmī (krama-sandarbhaḥ) : **paraṁ padam iti | **atac** cid-vyatiriktaṁ **neti netīty **evam **utsraṣṭum icchavo daurātmyaṁ** bhagavad-ātmanor abheda-dṛṣṭiṁ visṛjya, **arhasya** śrī-bhagavataḥ, **padaṁ** caraṇāravindaṁ, **pade pade** pratikṣaṇaṁ **hṛdā upaguhya** āśliṣya, nānyasmin sauhṛdaṁ yeṣāṁ tathābhūtāḥ **santoyad āmananti** jānanti, **tad vaiṣṇavaṁ padaṁ** śrī-vaikuṇṭham iti brahma-svarūpam eva tad iti tātparyam | anena prema-lakṣaṇa-sādhana-liṅgena nirākāra-rūpam arthāntaraṁ nirastam | 

atra nirākāra-parāyaṇasyāpi muktā-phala-ṭīkā-kṛto daivābhivyañjitā gīr yathā—tat paraṁ padaṁ vaiṣṇavam āmananti, adhikṛtādhiṣṭhita-rājādhiṣṭhitatvavat | brahmādi-padānām api | viṣṇunādhiṣṭhitatvāt param ity uktam | viṣṇunaivādhiṣṭhitam ity artha iti |

ata eva śrutāv api tasya sva-mahimaika-pratiṣṭhitatvaṁ sa bhagavaḥ kasmin pratiṣṭhita iti sve mahimni [chā.u. 7.24.1] iti | ata evoktaṁ ka itthā veda yatra saḥ [ka.u. 1.2.25] iti ||18|| [bhagavat-sandarbhaḥ 59 (73)]

———————————————————————————————————————

**viśvanātha-cakravartī (sārārtha-darśiṇī) : **sattvādayaḥ kathaṁ na santi ? ity ata āha—**paraṁ** pradhānāt param, ata eva **vaiṣṇavaṁ padaṁ** viṣṇor nirviśeṣa-svarūpam | tat prasiddham eva | tad api bhagavad-bhaktā nāradādaya eva yathā jānanti, na tathā jñānino’pīty āha—yad brahma **neti netīty** evam atat tad-vyatiriktaṁ vastu utsisṛkṣavaḥ ā samyag eva āmananti jānanti | kiṁ kṛtvā ? **daurātmyaṁ** kevalaṁ jñāninām iva nirbuddhitvaṁ visṛjya | kīdṛśāḥ ? ananya-sauhṛdā viṣṇu-sambandha-vyatirikta-vastuni snehābhāvavantaḥ | **arhasya** pūjyasya śrī-viṣṇoḥ **padaṁ** caraṇāravindaṁ **pade pade** kṣaṇe kṣaṇe **hṛdā upaguhya** idam evāsmākaṁ sarvasvam ity āliṅgya | tatra tad utsṛjante ity anukter yadā sva-prabhor brahma-svarūpaṁ kevalam anububhūṣanti, tadā **atat** tyaktum icchavo bhavanti, sarvathā tu bhagavat-sevopakaraṇatvāt dṛśyaṁ jagan na tyajantīty artho labhyate | **daurātmyam** iti viṣṇor dehe māyikatva-buddhimanto durātmana eva jñeyāḥ ||18||

**...**

**|| 2.2.19 ||**

**itthaṁ munis tūparamed vyavasthito**

**vijñāna-dṛg-vīrya-surandhitāśayaḥ |**

**sva-pārṣṇināpīḍya gudaṁ tato’nilaṁ**

**sthāneṣu ṣaṭsūnnamayej jita-klamaḥ ||**

**śrīdhara-svāmī (bhāvārtha-dīpikā) : **tasmād **itthaṁ**[^49] brahmatvena **vyavasthito munir uparamet** | **tu**-śabdena yadi prayāsyan[bhā.pu. 2.2.22] iti vakṣyamāṇāt sa-kāmād viśeṣa[^50] uktaḥ | tam āha—vijñāyate’neneti **vijñānaṁ** śāstraṁ, tena jātā **dṛg** jñānaṁ, tasya **vīryaṁ** balaṁ, tena **surandhitā** vihiṁsitā **āśayā** viṣaya-vāsanā yasya saḥ | idānīṁ tasya deha-tyāga-prakāram āha—**sva-pārṣṇinā** pāda-mūlena **gudaṁ** mūlādhāram **āpīḍya** nirudhya **anilaṁ** prāṇam **unnamayed** ūrdhvaṁ nayet | **jitaḥ klamo** yena | **ṣaṭsu** sthāneṣu nābhy-ādiṣu[^51] ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **taṁ viśeṣam | ṣaṭsu nābhi-hṛd-urastālu-mūla-bhrūmadhya-brahmaraṅghreṣu  ||19||

———————————————————————————————————————

**kaivalya-dīpikā**: evam asya dvividhaṁ lakṣaṇam uktvā’trādhikāriṇam āha—**ittham** iti | **itthaṁ** **vyavasthitaḥ** anena prakāreṇa vyavasthām āpanno **munir uparamet**, na kiñcit kuryāt | yato **vijñānasya** viśuddha-jñāna-rūpasya viṣṇor **dṛg** darśanaṁ sākṣātkāraḥ | tasya **vīryaṁ** balaṁ, tena **surandhito** yathā punar nodeti, tathā hiṁsita **āśayo** jīvatvopādhir yena sa tathā | 

ayam arthaḥ—vakṣyamāṇa-bhūmikopāsanā-krama-balāt sattva-puruṣānyatā-khyātim āpannas tām api sāyujyārthī niroddhu-kāma ity etām avasthām āpanno muniḥ atrādhikriyate, nānyaḥ[^52] | avaśyaṁ cādhikāri-nirdhāraṇārtham **ittham** ity-ādi jñeyam | anyathāsyoddharaṇaṁ niṣprayojanaṁ syāt ||19|| [mu.pha. 1.9]

———————————————————————————————————————

**jīva-gosvāmī (krama-sandarbhaḥ) : **ittham ity ardhakam ||19||

———————————————————————————————————————

**viśvanātha-cakravartī (sārārtha-darśiṇī) : **idānīṁ tasya deha-tyāge prakāram āha—**sva-pārṣṇinā** pāda-mūlena | **gudaṁ** mūlādhāram **āpīḍya** nirudhya, **anilaṁ** prāṇaṁ **ṣaṭsu** sthāneṣu nābhi-hṛd-uras-tālu-mūla-bhrū-madhya-brahma-randhreṣu **unnamayet** | tatra prathamaṁ nābher adhaḥ svādhiṣṭhāna-cakre’dhiropya urasi kaṇṭhād adho-deśa-sthite viśuddha-cakre ||19||

**...**

**|| 2.2.20 ||**

**nābhyāṁ sthitaṁ hṛdy adhiropya tasmād**

**udāna-gatyorasi taṁ nayen muniḥ |**

**tato’nusandhāya dhiyā manasvī**

**sva-tālu-mūlaṁ śanakair nayeta ||**

**madhvācāryaḥ (bhāgavata-tātparyam) : **udāna-gatyā brahmaṇājñā | athaikayordhva udāna iti śruteḥ |


        prāṇāpānāv iḍāyāṁ ca piṅgalāyāṁ ca sarvataḥ |


        dhyānaḥ sandhiṣu sarvatra udāno brahma-nāḍigaḥ |


    sarvatraiva samānaṁ tu samaṁ carati sarvagaḥ || iti bhārate ||20||

———————————————————————————————————————

**śrīdhara-svāmī (bhāvārtha-dīpikā) : nābhyāṁ** maṇipūrake sthitaṁ **hṛdi** anāhata-cakre’**dhiropya** | **urasi** kaṇṭhād adho-deśe sthite viśuddha-cakre | **manasvī** jita-cittaḥ | **sva-tālu-mūlaṁ** tasyaiva cakrasyāgra-deśam | tato bahudhā gamana-saṁbhavāc **chanakair** ity uktam ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra prathamaṁ nābher adhaḥ svādhiṣṭhāna-cakrād upari nābhyāṁ tasyaiva cakrasya viśuddhi-cakrasya ||20||

———————————————————————————————————————

**jīva-gosvāmī (krama-sandarbhaḥ) : **tata iti sārdhakam ||20||

———————————————————————————————————————

**viśvanātha-cakravartī (sārārtha-darśiṇī) : manasvī** jita-cittaḥ | **sva-tālu-mūlaṁ** tasyaiva cakrasyāgra-deśam | tato bahudhā gamana-sambhavāc **chanakair** ity uktam ||20||

**...**

**|| 2.2.21 ||**

**tasmād bhruvor antaram unnayeta**

**niruddha-saptāyatano’napekṣaḥ |**

**sthitvā muhūrtārdham akuṇṭha-dṛṣṭir**

**nirbhidya mūrdhan visṛjet paraṁ gataḥ ||**

**madhvācāryaḥ (bhāgavata-tātparyam) : paraṁ** cintayet ||21||

———————————————————————————————————————

**śrīdhara-svāmī (bhāvārtha-dīpikā) : tasmād bhruvor antaram** ājñā-cakram | **niruddhāni** śrotre netre nāsike mukhaṁ cety evaṁ **saptāsv ayanāni**[^53] prāṇa-mārgā yena saḥ | **anapekṣaś** cet **paraṁ** brahma **gataḥ** san **mūrdhan** mūrdhani brahma-randhre **nirbhidya** deham indriyāṇi ca **visṛjet** ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anapekṣaḥ kramam uktavat pārameṣṭhyādi-pada-bhoga-kautukānapekṣaḥ ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : tasmādbhruvor antaram** ājñā-cakram | **niruddhāni saptāsv ayanāni** śrotre netre nāsike mukhaṁ cety evaṁ sapta prāṇa-mārgā yena saḥ | **anapekṣaḥ mūrdhan** mūrdhani brahma-randhre **nirbhidya** deham indriyāṇi ca **visṛjet** ||21||

**...**

**|| 2.2.22 ||**

**yadi prayāsyan nṛpa pārameṣṭhyaṁ**

**vaihāyasānām uta yad vihāram |**

**aṣṭādhipatyaṁ guṇa-sannivāye**

**sahaiva gacchen manasendriyaiś ca ||**

**madhvācāryaḥ (bhāgavata-tātparyam) : **

cintātrāṇīndriyāṇy āhur muktānām anyadaiva tu |


    tāny eva jaḍa-yuktāni hy abhinnāni svarūpataḥ || iti brāhme ||22||

———————————————————————————————————————

**śrīdhara-svāmī (bhāvārtha-dīpikā) : **sadyo-muktim uktvā krama-mukti-prakāram āha—yadīti daśabhiḥ | **yadi** tu **pārameṣṭhyaṁ**[^54] padaṁ **prayāsyan** bhavati | **utavaihāyasānāṁ** khecarāṇāṁ siddhānāṁ yad **vihāraṁ** krīḍā-sthānam | kīdṛśam ? **aṣṭāv ādhipatyāny** aṇimādy-aiśvaryāṇi yasmiṁs tad api prayāsyan | kva ? **guṇa-sannivāye** guṇa-samudāya-rūpe brahmāṇḍe | sarvatrety arthaḥ | tarhi deha-tyāgāvasare **manaś cendriyāṇi** ca na tyajet, kintu taiḥ **sahaiva** tat-tal-loka-bhogārthaṁ **gacchet** ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | yasmil loke gamanecchā bhavet tatra sarvatreti bhāvaḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **iti sadyo-muktim uktvā krama-muktim āha—yadīti | **pārameṣṭhyaṁ** brahma-padaṁ **yadi prayāsyan** bhavet | tathā **vaihāyasānāṁ** khecarāṇāṁ, **yadvihāraṁ** viharaty asminn iti vihāraṁ krīḍā-sthānam | kīdṛśam ? **aṣṭāv ādhipatyāny** aṇimādy-aiśvaryāṇi yasmin tac ca prayāsyan | kva ? **guṇa-sannivāye** guṇa-samudāya-rūpe brahmāṇḍe sarvatrety arthaḥ | tarhi deha-tyāgāvasare **manaś cendriyāṇi** ca na tyajet, kintu taiḥ **sahaiva** tat-tal-loka-bhogārthaṁ **gacchet** ||22||

**...**

**|| 2.2.23 ||**

**yogeśvarāṇāṁ gatim āhur antar-**

**bahis-tri-lokyāḥ pavanāntar-ātmanām |**

**na karmabhis tāṁ gatim āpnuvanti**

**vidyā-tapo-yoga-samādhi-bhājām ||**

**madhvācāryaḥ (bhāgavata-tātparyam) : **pavanasyāpy antarātmā yas taṁ pavanaś cāntarātmā ceti va |


        iyusvīn karmaṇā lokān jñānenaiva tad-uttarān |


        tatra mukhyā hariṁ yānti tad anye vāyuneva tu ||


        apakvāyena te yānti vāyuṁ vā harim eva vā |


    sthāna-mātrāśritās te tu punar jani-vivarjitāḥ || iti brahma-tarke ||23||

———————————————————————————————————————

**śrīdhara-svāmī (bhāvārtha-dīpikā) : **yataḥ karma-gativan na yoga-gatiḥ paricchinnety āha | **yogeśvarāṇāṁ trilokyā antar-bahiś** ca mahar-lokādiṣu brahmāṇḍād bahiś ca **gatim āhuḥ** | atra hetuḥ—**pavanasyāntaḥ ātmā** liṅga-śarīraṁ yeṣām iti | **vidyā** upāsanā, **tapo** bhagavad-dharmaḥ, **yogo**’ṣṭāṅgaḥ, **samādhir** jñānaṁ, tān ye bhajanti, teṣāṁ yā **gatis tām** ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atra bāhyābhyantar agamane ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **bhoge’pi yogino na karmibhiḥ sādhāraṇyam ity āha—**yogeśvarāṇāṁ trilokyā antar-bahiś** ca mahar-lokādiṣu brahmāṇḍād bahiś ca **gatim āhuḥ** | atra hetuḥ—**pavanasyāntarātmā** liṅga-śarīraṁ yeṣāṁ teṣām | **vidyā** bhagavad-upāsanā, **tapo** bhagavad-dharmaḥ, **yogo**’ṣṭāṅgaḥ, **samādhir** jñānaṁ, tān ye bhajanti, teṣāṁ yā **gatis tām** ||23||

**...**

**|| 2.2.24 ||**

**vaiśvānaraṁ yāti vihāyasā gataḥ**

**suṣumṇayā brahma-pathena śociṣā |**

**vidhūta-kalko’tha harer udastāt**

**prayāti cakraṁ nṛpa śaiśumāram ||**

**madhvācāryaḥ (bhāgavata-tātparyam) : **hareḥ śiśumāraṁ cakram | vaiśvānarodastāt |


        vaiśvānare dyu-nadyāṁ vā sūrye vā deha eva vā |


        gacchan vaiśvānaraṁ yāti tasmān mārgaḥ sa īritaḥ ||


        dakṣiṇāḥ piṅgalāḥ sarvā iḍā vāmāḥ prakīrtitāḥ |


    nāḍyo’tha madhyamāḥ proktāḥ suṣumṇā veda-pāragaiḥ || iti bhāgavata-tantre |


        devayānasya mārga-sthā ahaḥ-śabdābhisaṁjñitāḥ |


    pitṛ-yānasya mārga-sthā rātri-śabdāhvayā matāḥ || iti bṛhat-tantre |

śatāyur maraṇaṁ caiva kālikaṁ paramāvṛtir ity abhidhāne | piṅgalābhiḥ śatāyuṣā | ahaḥ-saṁjñaṁ devayānam itīḍābhī rātri-saṁjñaṁ pitṛ-yānam | viṣṇuvattā brahma-yāno viśeṣeṇa sukhaṁ yataḥ |


        piṅgalā deva-yānaṁ syāt piṅgākhya-sukhadaṁ yataḥ |


    iḍānna-dānāt pitṝṇām evaṁ mārgāḥ prakīrtitāḥ || iti brahma-tarke ||24||

———————————————————————————————————————

**śrīdhara-svāmī (bhāvārtha-dīpikā) : **tām āha[^55]—vaiśvānaram ity aṣṭabhiḥ | **vihāyasā** ākāśena, tatra ca **brahma**-loka-**pathenagataḥ** san prathamaṁ **vaiśvānaram** agny-abhimāninīṁ devatāṁ **yāti** | kenopāyena ? **suṣumnayā** nāḍyā | sā ca dehād bahir api vitatāstīty āha | **śociṣā** jyotir-mayyā **vidhūtas** tyaktaḥ **kalko**[^56] malo yena saḥ, kvāpy asajjamāna ity arthaḥ | **udastād** upariṣṭād vartamānaṁ **hareḥ** saṁbandhi tārā-rūpam, nārāyaṇādhiṣṭhitam ity arthaḥ | **śaiśumāraṁ** cakraṁ pañcama-skandhe vakṣyamāṇaṁ śiśumārāśrayaṁ jyotiś cakram | cakra-sthāny ādity-ādi-dhruvāntāni padāni **prayāti** ity arthaḥ ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tāṁ gatim | ity artha iti | hṛdaye nārāyaṇaḥ ity ukter iti bhāvaḥ | ity artha iti | śiśumāra-cakra-gatāni sūryādi-sthānāni gacchati yoga-baleneti bhāvaḥ ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **tatra prathamaṁ vaiśvānaram agny-abhimāninīṁ devatāṁ yāti | **vihāyasā** ākāśenaiva | **suṣumnayā** nāḍyā | sā ca dehād bahir api vitatāstīty āha—**śociṣā** jyotir-mayyā **vidhūta-kalkaḥ** tyakta-mālinyaḥ, kvāpy asajjamāna ity arthaḥ | atha **harer** bhagavataḥ sambandhi **udastād** ita ūrdhvaṁ sthitaṁ cakraṁ **śaiśumāraṁ** śiśumārākāram | cakra-sthāny ādityādīni dhruvāntāni padāni **prayāti** ity arthaḥ ||24||

**...**

**|| 2.2.25 ||**

**tad viśva-nābhiṁ tv ativartya viṣṇor**

**aṇīyasā virajenātmanaikaḥ |**

**namaskṛtaṁ brahma-vidām upaiti**

**kalpāyuṣo yad vibudhā ramante ||**

**madhvācāryaḥ (bhāgavata-tātparyam) : **

aśeṣa-jagad-ādhāraḥ śiśumāro hariḥ paraḥ |


    sarve brahma-vido natvā taṁ yānti paramaṁ padam || iti brahmāṇḍe |

tad viṣṇor viśvādhāraṁ rūpaṁ pratipadya yatra kalpāyuṣas taṁ mahar-lokam upaiti | 


        manvantarāyuṣaḥ svargyā mahar-loke tu kālpikāḥ |


    ābrahmao janādyās tu mahar-loke’pi ye varāḥ || iti brāhme ||25||

———————————————————————————————————————

**śrīdhara-svāmī (bhāvārtha-dīpikā) : tad** viṣṇoś cakram[^57] | **viśvasya nābhiṁ** sūryādy-āśraya-bhūtam | āviṣṭa-liṅgatvān nābhi-śabdasya[^58] na ṣaṇḍhatvam | **ativartya** atikramya | parataḥ svargiṇāṁ gaty-abhāvād **eka** eva nirmalena liṅga-śarīreṇa **brahmavidāṁ** sthānam anyair **namaskṛtaṁ** mahar-lokam **upaiti **| **yat** yasmin **vibudhā** mahā-**kalpāyuṣo** bhṛgv-ādayaḥ ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **āviṣṭa-liṅgatvād ajaha-liṅgatvāt | ṣaṇḍhatvaṁ klībatvaṁ nety arthaḥ | nābhir mukhya-nṛpe cakra-madhya-kṣatriyayoḥ pumām iti medinī ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **tataś ca **tad viṣṇoś **cakram **ativartya** atikramya | kīdṛśam ? **viśvasya nābhiṁ** viśvātmaka-puruṣasya nābhi-sthānīyaṁ, **aṇīyasā** aṇimādi-siddhimattvād atisūkṣmeṇa, **virajena** nirmalena liṅga-śarīreṇa saha, ataḥ paratra svargiṇāṁ gaty-abhāvāt **ekaḥ**, **namaskṛtaṁ** pūjyaṁ, **brahma-vidāṁ** sthānaṁ mahar-lokam **upaiti** | yad yasmin **vibudhā** mahā-**kalpāyuṣo ramante** khelanti ||25||

**...**

**|| 2.2.26 ||**

**atho anantasya mukhānalena**

**dandahyamānaṁ sa nirīkṣya viśvam |**

**niryāti siddheśvara-juṣṭa-dhiṣṇyaṁ**

**yad dvaiparārdhyaṁ tad u pārameṣṭhyam ||**

**śrīdhara-svāmī (bhāvārtha-dīpikā) : atho**[^59] anantaraṁ kalpānte **sa viśvaṁ** trailokyam atiśayena **dahyamānaṁnirīkṣya**, tatrāpy ūṣma-prāpteḥ | **yatdviparārdha**-sthāyi **tat pārameṣṭhyaṁ** padaṁ prati **niryāti** | **siddheśvarair juṣṭāni dhiṣṇyāni** vimānāni yasmiṁs tat | **u** iti śraiṣṭhyaṁ sūcitam ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatrāpi mahar-loke’pi uṣmā vahny uttham auṣṇyam | pārameṣṭhyaṁ sapta-lokaṁ prati ||26||

———————————————————————————————————————

**jīva-gosvāmī (krama-sandarbhaḥ) : **atho līlā-gṛhīta-śarīreṇa tad-bhogānantaram ||26||

———————————————————————————————————————

**viśvanātha-cakravartī (sārārtha-darśiṇī) : **ata āha—atho anantaram | yadi kalpa-paryantaṁ kautuka-vaśāt tatraiva sthātum icchati, tadā kalpānte sati | **viśvaṁ** loka-trayam | **niryāti** uṣṇībhūtāt mahar-lokād ūrdhvaṁ yad **dvaiparārdha**-paryanta-sthāyi **tat pārameṣṭhyaṁ** satya-lokaṁ prati yāti | **siddheśvarair juṣṭāni dhiṣṇyāni vimānāni** yasmiṁs tat ||26||

**...**

**|| 2.2.27 ||**

**na yatra śoko na jarā na mṛtyur**

**nārtir na codvega ṛte kutaścit |**

**yac cittato’daḥ kṛpayānidaṁ-vidāṁ**

**duranta-duḥkha-prabhavānudarśanāt ||**

**madhvācāryaḥ (bhāgavata-tātparyam) : **ṛte satya-loke | anidaṁ-vidām abrahma-vidām | duranta-duḥkhaṁ ca prabhavaś ca |


        sarva-duḥkha-vihīnā ye muktāḥ prāyas tu tādṛśāḥ |


    amuktās tu janādyeṣu viśeṣeṇa tu satyagāḥ || iti vārāhe |


        viṣṇor lokaṁ tadaivaike yānti kālāntare pare |


        ājñayaiva hareḥ kecit pūrteḥ kecid añjasā |


    vihṛtaivānya-lokeṣu mucyante brahmaṇā saha || iti vāmane ||27||

———————————————————————————————————————

**śrīdhara-svāmī (bhāvārtha-dīpikā) : **tad evāha—na yatreti | **artir** duḥkham | **udvego** bhayam | kintu **cittato** hetor **yad** duḥkham **adaḥ, ṛte** tad ekaṁ vinā | tat kuto bhavati ? **anidaṁ-vidām** idaṁ bhagavato dhyānam ajānatāṁ prāṇināṁ **duranta-duḥkho** yaḥ **prabhavo** janma **tasyānudarśanāt** teṣāṁ **kṛpayā** | 

yad vā, **citta-todo** manaḥ-pīḍeti yat, tad vinā kutaścid api yatra śokādayo na santīti | tatra brahma-lokaṁ gatānāṁ trividhā gatiḥ | ye puṇyotkarṣeṇa gatās te kalpāntare puṇya-tāratamyenādhikārikā bhavanti | ye tu hiraṇyagarbhādy-upāsanā-balena gatās te brahmaṇā saha mucyante | ye tu bhagavad-upāsakās te svecchayā brahmāṇḍaṁ bhittvā vaiṣṇavaṁ padam āruhanti ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad eva satya-loka-māhātmyam eva uttānārtham āha | yad veti | tatra vyājastutau satya-lokasthā mahā-kṛpālavo dhanyā eveti bhāvaḥ ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : **sapta-lokasya māhātmyam āha—na yatreti | **ārtir** duḥkham | **udvego** bhayam | kintu **cittato** hetor **yad** duḥkhaṁ, **adaḥṛte** tad ekaṁ **vinā** | tad eva kim ? kathaṁ vā bhavet ? tatrāha—**anidaṁ-vidām** imaṁ vaiṣṇavaṁ yogam ajānatāṁ triloka-stha-janānām | **duranta-duḥkho** yaḥ **prabhavaḥ** saṁsāras tasya **anudarśanād** yā **kṛpā**, tayā | tena vyāja-stutyā satya-loka-sthās te mahā-kṛpālavo dhanyā eveti bhāvaḥ ||27||

**...**

**|| 2.2.28 ||**

**tato viśeṣaṁ pratipadya nirbhayas**

**tenātmanāpo’nala-mūrtir atvaran |**

**jyotirmayo vāyum upetya kāle**

**vāyv-ātmanā khaṁ bṛhad ātma-liṅgam ||**

**madhvācāryaḥ (bhāgavata-tātparyam) : **brahmaṇā saha viśeṣaṁ pṛthivīṁ tenātmanā pṛthivy-ātmanā | jyotirmayaḥ agni-pradhānaḥ | ākāśavat sarva-gataś ca nitya iti | paramātma-sadṛśaṁ kiñcit |


        jñāninaḥ pralaye sarve brahmaṇā saha pārthivam |


        paramātmānam āviśya vāristhaṁ tat-samanvitāḥ ||


        agnisthaṁ tad-yutāś caiva tena nītāś ca vāyugam |


        nabho-gataṁ tena nītā manaḥ-sthaṁ tad-yutas tathā ||


        tato buddhi-stham īśeśaṁ tato’haṅkāra-gaṁ harim |


        tato vijñāna-nāmānaṁ mahat-tattva-gataṁ harim ||


        tat ānanda-nāmānam avyakta-sthaṁ janārdanam |


        prāptān āvṛttim āyānti śānti-bhūtā nirāmayāḥ ||


        yeṣāṁ padāntarāpekṣā vāyv-ādīnāṁ mahātmanām |


        āvṛtya te punar yānti jñānino’pi nirāmayāḥ |


    anāvṛttim asaṁmūḍhāḥ parānandaika-bhāginaḥ || iti brahma-tarke |


        bhūmy-abja-magna-nāmānaṁ prāṇam agny-ādi-saṁsthitam |


        mānasaṁ mana-ādi-sthaṁ vijñānaṁ mahati sthitam ||


        ānandam avyakta-gataṁ kramaśo yānti devatāḥ |


    brahmādyāḥ kecid evātra tad anye kramaśo’parān || iti bṛhat-tantre ||28||

———————————————————————————————————————

**śrīdhara-svāmī (bhāvārtha-dīpikā) : **tatra prastutasya bhagavad-bhaktasya brahmāṇḍa-bhedana-prakāram āha—**tata** ity-ādinā | tatreyaṁ prakriyā—īśvarādhiṣṭhitāyāḥ prakṛteḥ kenacid aṁśena mahat-tattvaṁ bhavati | tasyāṁśenāhaṁkāraḥ | tasyāṁśena śabda-tanmātra-dvārā nabhaḥ | tasyāṁśena sparśa-tanmātra-dvārā vāyuḥ | tasyāṁśena rūpa-tanmātra-dvārā tejaḥ | tasyāṁśena rasa-tanmātra-dvārā āpaḥ | tad-aṁśena gandha-tanmātra-dvārā pṛthvī | taiś ca militaiś caturdaśa-bhuvanātmakaṁ virāṭ-śarīram | tasya ca pañcāśat-koṭi-yojana-viśālasya pṛthivy evāṇḍa-kaṭāha-viśeṣa-śabda-vācyā koṭi-yojana-viśālaṁ prathamāvaraṇam | pañcāśat-koṭi-yojana-viśālam ity eke | tataś cābādīnāṁ ye pariṇatā aṁśās tāny evottarottaraṁ daśa-guṇāny āvaraṇāni | aṣṭamaṁ tu prakṛty-āvaraṇaṁ vyāpakam eva | tad evaṁ sthite pṛthivy-ādy-āvaraṇa-bheda-prakāraḥ kathyate | tato viśeṣaṁ pratipadya[^60] liṅga-dehena pṛthivy-ātmatāṁ prāpyety arthaḥ | evam uttaratrāpi draṣṭavyam | nirbhayaḥ kathaṁ yāsyām iti śaṅkā-śūnyaḥ | **tena ātmanā** prthivī-rūpeṇa tan-nirantarā apaḥ pratipadya | **atvaraṁs** tvarām akurvan tat-tad-ātmatvena kleda-dāhādi-śaṅkābhāvād yatheṣṭaṁ bhogān bhuñjāna ity arthaḥ | evaṁ **jyotirmayaḥ** san | **kāle** bhogāvasāne | **bṛhad ātmane liṅgaṁ** paramātma-mūrtitvenopāsaneṣūktam | yad vā, veda-śabdātmanā[^61] tasya pramāpakam iti ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra triṣu prastutasya ye tu bhagavad upāsakā ity uktasya | _ity artha_ iti | tasya liṅga-deha eva pṛthivī-rūpo bhūtvā pṛthivyāṁ praviśatīti bhāvaḥ | uttaratrāpi jalādiṣv api | _ity artha_ iti | ghrāṇa-rasanādīndriyair gandha-rasādīn vicitra-bhogya-viṣayān sevamāna eva yātīti bhāvaḥ | khaṁ brahmety upāsīta iti śruter ātma-mūrtitvam | liṅgaṁ mūrti-lakṣma-śepha-jñāpakeṣu kāraṇe iti kośāt | arthāntaram āha—_yad vā_ iti veda-śabdātmanā saguṇī-bhūta-śabda-rūpa-veda-rūpeṇa tasya brahmaṇo pramāpakaṁ jñāpakam ity arthaḥ ||28||

———————————————————————————————————————

**jīva-gosvāmī (krama-sandarbhaḥ) : **tato viśeṣam iti | atra ṭīkāyām eka-brahmāṇḍa-pakṣa eva saṅamitaḥ | bahu-brahmāṇḍa-pakṣas tv evam—brahmāṇḍāni khalv ekatraivānucca-nīcatvena maṇḍalībhūya vartante | teṣāṁ pṛthivy-āvaraṇaṁ pratyekaṁ pṛthag eva | jalāvaraṇaṁ tu tan-maṇḍalād bahiḥ pūrvāvaraṇād daśa-guṇam ekam eva | yasyopari ca sarva-brahmāṇḍa-kāraṇaṁ kāraṇārṇava-śāyy eka eka śete | yat tu maṇḍalābhyantare’pi yat kiñcij jalaṁ praviśati tattvāvaraṇa-saṁjñaṁ na bhavati aniścaya-mānatvāt | tad evam evāhaṅkārādy-āvaraṇānāṁ sarva-bhūtāvarakatvaṁ saṅgaccheta iti | viśeṣaṁ pratipadya—prācīna-sthūla-dehe iva tatra liṅga-dehāveśaṁ kṛtvā | punaś ca tena viśeṣāviṣṭena liṅga-dehākhyenaivātmanā apo jalāvaraṇaṁ pratipadya prācīna-sthūla-dehata iva viśeṣata utkrama-pūrvakaṁ tatra tad-āveśaṁ kṛtvā | punaś ca pūrvavad anala-mūrtiḥ sann ity ādi yojyam | tatra tatra loka-viśeṣeṣu bhogaś cel līlā-śarīram api mantavyam ||28||

———————————————————————————————————————

**viśvanātha-cakravartī (sārārtha-darśiṇī) : **atha tatraiva yadi mahā-kalpa-paryantaṁ sthātum icchati, tadā brahmaṇā sahaiva mucyate, yadi ca tad-antar eva mokṣam icchati, tadā saptāvaraṇāni nibhidyaiva brahma praviśatīti tat-prakāram āha—tato viśeṣaṁ pañcāśat-koṭi-yojana-viśālasya brahmāṇḍasya prathamāvaraṇa-rūpāṁ pṛthivīṁ pañcāśat-koṭi-yojana-pramāṇāṁ pratipadya prāpya | kena prakāreṇa ? tenātmanā pṛthivī-rūpeṇa | evam uttaratrāpi draṣṭavyam | nirbhayaḥ tat-tad-ātmatvena kleda-dāhādi-śaṅkā-śūnya ity arthaḥ | tato’paḥ pṛthivī-daśa-guṇa-pramāṇāḥ pratipadya avātmaneti śeṣaḥ | tato’nala-mūrtir jala-daśa-guṇaṁ teja āvaraṇaṁ prāpyety arthaḥ | atvaran bhavet | tatra tatra pṛthivī-janādiṣu ghrāṇa-rasanādīndriyair gandha-rasādīn vicitra-bhoga-viṣayān bhoktum eveti bhāvaḥ | tato jyotirmayaḥ kāle vāyv-ātmanā vāyuṁ tejo-daśa-guṇam upetya khaṁ vāyu-daśa-guṇam ākāśaṁ bṛhad-ātmano liṅgaṁ paramātma-mūrtitvenopāsaneṣūktam | yad vā—veda-śabdātmanā tat-pramāṇakam iti ||28||

**...**

**|| 2.2.29 ||**

**ghrāṇena gandhaṁ rasanena vai rasaṁ**

**rūpaṁ ca dṛṣṭyā śvasanaṁ tvacaiva |**

**śrotreṇa copetya nabho-guṇatvaṁ**

**prāṇena cākūtim upaiti yogī ||**

**madhvācāryaḥ (bhāgavata-tātparyam) : **

pañcendriyair ye viṣayā eṣṭavyāḥsarvato varāḥ |


        mānasāṁścākhilān prāpya muktau modanti devatāḥ |


    tathodrikta-nijānandā nityānandā asaṁvṛtāḥ || iti ṣāḍguṇye ||29||

———————————————————————————————————————

**śrīdhara-svāmī (bhāvārtha-dīpikā) : **indriyārthānāṁ bhūta-sūkṣmāṇām atikramam āha | ghrāṇenādhiṣṭhitena gandham[^62] upetya | śvasanaṁ sparśam | nabho-guṇatvaṁ śabdātmatām | prāṇena tat-tat-karmendriyeṇa | ākūtiṁ tat-tat-kriyām ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pṛthivyādy āvaraṇeṣu gandhādayaḥ santi teṣām atikramaṁ pūrvam anuktaṁ sampraty āha—ghrāṇeneti  ||29||

———————————————————————————————————————

**jīva-gosvāmī (krama-sandarbhaḥ) : **ghrāṇena gandham iti | anenākāśā-varaṇād bahir eva sūkṣma-rūpāṇy āvaraṇāni labhyante | yuktaṁ cedam | kāraṇa-kāraṇānāṁ bahir-bahir-avasthāna-prāpteḥ, vyavahitānām api kāraṇānām aṁśam aṁśam upādayeśvareṇa tat-tat-kārya-sṛṣṭeḥ, yathā gandha-tanmātrasya jalasya cāṁśam upādāya tena pṛthivī sṛṣṭety ādi | kintu gandha-tan-mātrādīnāṁ sūkṣmatvenānupalabhyamānatvād ākāśa-tulyatvam iti ākāśāntar-gaṇanād aṣṭāv evāvaraṇāny avasīyante | vākyam idaṁ tv evaṁ vivecanīyam | tatra ghrāṇeneti ghrāṇa-dvārā gandham āviśyety arthaḥ | evam uttaratrāpi ||29||

———————————————————————————————————————

**viśvanātha-cakravartī (sārārtha-darśiṇī) : **indriyārthānāṁ bhūta-sūkṣmāṇām atikramam āha—ghrāṇendriyeṇa grāhyaṁ gandham upetya | evaṁ rasanenety ādi | śvasanaṁ sparśam | nabho-guṇatvaṁ nabho-guṇaṁ śabdam | prāṇena karmendriyeṇa | ākūtiṁ tat-tat-kriyām | atra pṛthivy-ādy-avaraṇeṣv eva gandhādayaḥ santi ca teṣām atikramaṁ pūrvam anuktaṁ sampraty āheti jñeyam ||29||

**...**

**|| 2.2.30 ||**

**sa bhūta-sūkṣmendriya-sannikarṣaṁ**

**manomayaṁ devamayaṁ vikāryam |**

**saṁsādya gatyā saha tena yāti**

**vijñāna-tattvaṁ guṇa-sannirodham ||**

**madhvācāryaḥ (bhāgavata-tātparyam) : **bhūta-sūkṣmendriyaiś ca saha anādir bhagavān ākāśago mano-mayaṁ yāti | nādavattvāt sanātanaḥ | nādena tena mahatā sanātana iti smṛta iti mokṣa-dharme vividha-kārya-yuktaṁ vikāryam | deva-mayaṁ deva-pradhānam | 


        manaḥ-sthito harir nityaṁ sarva-deveṣu saṁsthitaḥ | 


    deva pradhānakān lokān karoty anugataḥ sadā || iti vārāhe |

bhūta-sūkṣmāṇi pañca-bhūtāni jīvāś ca | pañca-bhūtaiś ca śabdādyair indriyair jīva-rāśibhiḥ | yukta ākāśago viṣṇur manaḥ-stham upagacchatīti vāmane | yosāvanādi-mano-mayas tam iti vā | viparyayaś cet tasyaiva gantṛtvam iti jñāpayitum | matisthena tena manaḥ-sthena ca saha-vijñāna-tattvaṁ yāti | guṇa-saṁnirodhaṁ nirguṇaṁ vāsudevam ||30||

———————————————————————————————————————

**śrīdhara-svāmī (bhāvārtha-dīpikā) : **tad evaṁ sthūla-sūkṣma-bhūtātikramam uktvā tad-āvaraṇa-bhūtāhaṁkāra-prāptyā mahad-ādi-prāptim āha | sa yogī vikāryaṁ saṁsādya vijñāna-tattvaṁ yāti | vividhaṁ kāryam asyeti vikāryo’haṁkāraḥ | sa trividhaḥ, tāmaso rājasaḥ sāttvika iti | tatra tāmasāj jaḍāni bhūta-sūkṣmāṇi jāyante | rājasād bahir-mukhāni daśendriyāṇi | sāttvikān mana indriya-devatāś ca | teṣāṁ layaś ca tat-tad-ahaṁkāre | tatra bhūta-sūkṣmāṇām indriyāṇāṁ ca sannikarṣaṁ laya-sthānaṁ tāmasaṁ, rājasaṁ ca manomayaṁ devamayaṁ ca sāttvikaṁ prāpya | gatyā evaṁ gamanena | tenāhaṁkāreṇa saha vijñāna-tattvaṁ mahat-tattvaṁ[^63] yāti | tato guṇānāṁ[^64] sannirodho layo yasmiṁs tat pradhānaṁ yāti ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad evam itthaṁ tad āvaraṇa-bhūtaḥ sthūla-sūkṣma-bhūtānām āvaraṇa-bhūto yo’haṁkāras tasya prāptyā tat-tad ahaṁkāre yato yato yasyodbhavas tatra tatrāhaṁkāre ||30||

———————————————————————————————————————

**jīva-gosvāmī (krama-sandarbhaḥ) : **tenāhaṅkāreṇa saheti tal-lagnaṁ vijñāna-tattvam ity arthaḥ ||30||

———————————————————————————————————————

**viśvanātha-cakravartī (sārārtha-darśiṇī) : **tad evaṁ sthūla-sūkṣma-bhūtātikramam uktvā tad-āvaraṇa-bhūtāhaṁkāra-prāptyā mahad-ādi-prāptim āha—sa yogī | vividhaṁ kāryam asyeti vikāryo’haṁkāraḥ | saṁsādya prāpya | taṁ kīdṛśam ? bhūta-sūkṣmāṇām indriyāṇāṁ ca sannikārṣo layo yatra tam | tāmasāhaṁkāre bhūta-sūkṣmāṇi | rājasāhaṁkāre indriyāṇi prvilāpyety arthaḥ | punaḥ kīdṛśam ? mano-mayaṁ deva-mayam | sāttvikāhaṁkāre mano-devatāś ca pravilāpyety arthaḥ | tataś cāvaśiṣṭena tenāhaṁkāreṇa saha gatyā vijñāna-tattvaṁ mahat-tattvaṁyāti | ahaṁkāraṁ mahat-tattve pravilāpayatīty arthaḥ | tatas tena mahat-tattvena guṇāḥ saṁnirudhyante yena tat pradhānaṁ yāti | mahat-tattvaṁ pradhāne vilāpayatīty arthaḥ ||30||

**...**

**|| 2.2.31 ||**

**tenātmanātmānam upaiti śāntam**

**ānandam ānandamayo’vasāne**

**etāṁ gatiṁ bhāgavatīṁ gato yaḥ**

**sa vai punar neha viṣajjate’ṅga ||**

**madhvācāryaḥ (bhāgavata-tātparyam) : etāṁ gatiṁ gato** **na viṣajjate** | vāsudevāśritya brahmādy-āmukta-bandhaṇāḥ |


        bheda-dṛṣṭyābhimānena cāvṛttiṁ naiva yānti te |


        bhuñjate tu pṛthag bhogānnānandas tat-svarūpakam |


    svarūpaṁ ca pṛthak teṣām āviṣṭa-grahavad bhavet || iti brahmāṇḍe ||31||

———————————————————————————————————————

**śrīdhara-svāmī (bhāvārtha-dīpikā) : tenātmanā** pradhāna-rūpeṇa **ānandamayaḥ** sann upādhīnām **avasāne** śāntam avikṛtam **ānandaṁ** param **ātmānam upaiti** | **na viṣajjate** nāvartate ity arthaḥ ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatas tena pradhānena sahātmanā sva-sva-rūpeṇātmānaṁ paraṁ brahma ādi-puruṣam ānanda-rūpam upaiti | prakṛty āvaraṇāt paratra kāraṇārṇavaśāyi-mahā-puruṣasya sthiteḥ | tato'**vasāne** **ānandamaya** iti tasminn eva sāyujyaṁ prāpyety arthaḥ | _ity artha_ iti | māṁ prāpya na nivartate mṛtyu-saṁsāra-varmani iti bhagavad ukter ayaṁ bhāvaḥ | atra sandarbhaḥ | tenātmanā śuddhena sva-rūpeṇa pradhāna-bhāveśitena punas tata utkramitena ātmānaṁ paramātmānaṁ parama-vaikuṇṭha-nātham ity arthaḥ, **bhāgavatīṁ gatim** ity ukteḥ | tato viśeṣam ity atra ṭīkāvatārikāyāṁ, ye tu bhagavad upāsakās te svecchayo brahmāṇḍaṁ bhittvā vaiṣṇavaṁ padam ārohantīti | tasmāt tan-mate’pi prakṛty-āvaraṇād bahir mahā-vaikuṇṭha-lokaḥ prakṛty-āvaraṇasya ca vyāpakatvaṁ cāpekṣikam iti ||31||

———————————————————————————————————————

**jīva-gosvāmī (krama-sandarbhaḥ) : **tenātmaneti | **ātmanā** śuddhena svarūpeṇa | tena pradhānam āveśitena punas tata utkramitena | **ātmānaṁ** paramātmānaṁ parama-vaikuṇṭha-nātham ity arthaḥ, **bhāgavatīṁ gatim** ity ukteḥ | tato viśeṣaṁ [bhā.pu. 2.2.28] ity atra ṭīkāvatārikāyāṁ ca, ye tu bhagavad-upāsakās te svecchayā brahmāṇḍaṁ bhittvā vaiṣṇavaṁ padam ārohanti iti | tasmāt tan-mate’pi prakṛty-āvaraṇād bahir mahā-vaikuṇṭha-lokaḥ | prakṛty-āvaraṇasya vyāpakatvaṁ cāpekṣikam iti ||31||

———————————————————————————————————————

**viśvanātha-cakravartī (sārārtha-darśiṇī) : **tatas **tena** pradhānena saha **atmanā** sva-svarūpeṇa | **ātmānaṁ** paraṁ brahma | ādi-puruṣam **ānanda**-rūpam **upaiti** | prakṛty-āvaraṇāt paratra kāraṇārṇava-śāyi-mahā-puruṣasya sthiteḥ | tato’**vasāne ānanda-maya** iti tasminn eva sāyujyaṁ prāpnotīty arthaḥ | **na viṣajjate** iha saṁsāra nāvartate ||31||

**...**

**|| 2.2.32 ||**

**ete sṛtī te nṛpa veda-gīte**

**tvayābhipṛṣṭe ca sanātane ca |**

**ye vai purā brahmaṇa āha tuṣṭa**

**ārādhito bhagavān vāsudevaḥ ||**

**śrīdhara-svāmī (bhāvārtha-dīpikā) : sṛtī** mārgau, prakārāv ity arthaḥ | he nṛpa! [anapekṣo] nirbhidyamūrdhan visṛjet paraṁ gataḥ [bhā.pu. 2.2.21] iti yā sadyo-muktiḥ, saikā sṛtiḥ | yadi prayāsyann [bhā.pu. 2.2.22] ity-ādinā krama-muktiś ca dvitīyā sṛtiḥ | **ete sṛtī vedena gīte** ukte, na tu svotprekṣite | tatra,


        yadā sarve pramucyante kāmā ye’sya hrdi śritāḥ |


    atha martyo’mṛto bhavaty atra brahma samaśnute [ka.u. 2.3.14] iti sadyo-muktiḥ | 

te’rcir abhisaṁbhavanti [bṛ.ā.u. 6.2.15] ity-ādinā krama-muktiś ca vedenoktā | yad vā, na karmabhis tāṁ gatim āpnuvanti [bhā.pu. 2.2.23] iti dakṣiṇa-mārgasyāpi sūcitatvād ete sṛtī iti dvi-vacanam | **tvayā’bhipṛṣṭe**yac chrotavyaṁ[bhā.pu. 1.19.38] ity-ādi-praśnena, arthān mukti-viṣaye dve api sṛtī pṛṣṭe | brūhi yad vā viparyayaṁ [bhā.pu. 1.19.38] iti dakṣiṇa-mārgo’py arthāt pṛṣṭaḥ | evaṁ tvayā ca ye pṛṣṭe ete sṛtī ity anvayaḥ ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti | lakṣaṇayā sṛti-padaṁ prakāra-param iti bhāvaḥ | _prakāro_ bhedaḥ | prakāras tulya-bhedayoḥ iti medinī | sṛtiḥ strī gamane mārge iti ca | he **nṛpa** iti | nṛ-pālanāsaktena tvayaitat kāla-paryantaṁ na jñātam iti bhāvaḥ | tatra dvayor madhye asya puṁso hṛdi manasi śritāḥ sthitā ye te yadā na tva-vicāreṇa pramucyante naśyanti | karma-kartari prayogaḥ | atha tad-anantaram eva martyo maraṇa-dharmāpy amṛtas tad-dharma-rahito bhavati | atraiva dehe brahmāvāpnoti tad-rūpo bhavatīti śruty arthaḥ sṛti-padasya prasiddhārthatyāge kāraṇābhāvam-ālakṣyāha—yad veti | karmiṇām eva te dhūmam-abhisambhavanti ity-ādi-śrutyā dakṣiṇa-mārgasyābhihitatvād arcirādi-gatis teṣāṁ nāstīty āha—na karmabhistāṁ gatim iti ||32||

———————————————————————————————————————

**śrīnātha-cakravartī (caitanya-mata-mañjuṣā) :** bhāgavatās tu evaṁ-vidhaṁ śrī-kṛṣṇa-lokaṁ parama-vaikuṇṭhaṁ yānty evātra na sandeha iti darśitam | samprati mumukṣūṇāṁ sadyo-mukti-kramaṁ darśayati—ittham [2.2.19] ity-ādi bahubhiḥ | he parīkṣit ! yadi paraṁ padaṁ vaiṣṇavaṁ lokaṁ gantum icchasi, tadokta-prakāraṁ bhagavad-bhakti-lakṣaṇaṁ dhāraṇādikaṁ kuryāḥ | yadi vā sadyo-muktim icchasi, tadaivaṁ kuryāḥ | yadi vā krama-muktim icchasi, tadaivam iti sa-viśeṣaṁ darśayitvā upasaṁharati—ete ity-ādi | he nṛpa ! sthūla-śarīrāntar-hṛdaya-stha-caturbhuja-dhyāne **sṛtī** vartmanī **gadite** | ubhayor darśitaḥ panthā yeneṣṭaṁ tena gamyatām itivat ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**

———————————————————————————————————————

**viśvanātha-cakravartī (sārārtha-darśiṇī) : sṛtī** brahma-mārgau | nirbhidyamūrdhan visṛjet paraṁ gataḥ [bhā.pu. 2.2.21] iti yāvat sadyo-muktir ekā sṛtiḥ | yadi prayāsyann [bhā.pu. 2.2.22] ity-ādinā krama-muktiś ca dvitīyā sṛtiḥ | ete sṛtī **vedena gīte**, na tu svotprekṣite | 


        yadā sarve pramucyante kāmā ye’sya hrdi sthitāḥ |


    atha martyo’mṛto bhavaty atra brahma samaśnute [ka.u. 2.3.14] iti sadyo-muktiḥ | 

te’rcir abhisambhavanti [bṛ.ā.u. 6.2.15] ity-ādinā krama-muktiś ca vedenoktā | **tvayā’bhipṛṣṭe** iti "mriyamānasya kiṁ kartavyam ?" iti praśnenaivaitat praśna-siddheḥ ||32||

**...**

**|| 2.2.33 ||**

**na hy ato’nyaḥ śivaḥ panthā viśataḥ saṁsṛtāv iha |**

**vāsudeve bhagavati bhakti-yogo yato bhavet ||**

**madhvācāryaḥ (bhāgavata-tātparyam) : **yad bhagavān āha ato bhāgavatākhyāt granthāc chivaḥ panthā na ||33||

———————————————————————————————————————

**śrīdhara-svāmī (bhāvārtha-dīpikā) : **santi saṁsarataḥ puṁso bahavo mokṣa-mārgās tapo-yogādayaḥ, samīcīnas tv ayam evety āha—na hīti | **yato**’nuṣṭhitād **bhakti-yogo bhavedato’nyaḥ śivaḥ **sukha-rūpo nirvighnaś ca nāsty eva ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **samīcīnaḥ—sarva-sādhya-parama-sāra-prāpakaḥ | ayaṁ ka iti cet tatrāha—yata iti | bhakti-yogaḥ premā yac chabdenātra bhagavat santoṣārthaṁ karmocyate | sa vai puṁsāṁ paro dharmaḥ ity ukteḥ | atra pūrvam ukta-lakṣaṇaṁ sṛti-dvayaṁ yathā mokṣa-prāpakaṁ tathāyaṁ panthā bhakti-yoga-prāpaka iti prāpakasyāsya pathaḥ paramotkarṣa-prati-pādanād etat prāpyasya bhakti-yogasyāpi sṛti-dvaya-prāpyān mokṣāt paramotkarṣo yukti-siddhaḥ | iti bhakti-yogasyāsya prema-lakṣaṇasya mokṣa-sādhana tv aṁ na vyākhyātuṁ śakyam ity avadheyam  ||33||

———————————————————————————————————————

**hemādri (kaivalya-dīpikā-ṭīkā) :** śuddha-bhakter anyam upāyaṁ ṣaḍbhir nindati | vastuto gahanatvena nirākāratve pratipattaye punaḥ punar vacanaṁ na doṣāyety āha—**na hy ata** iti | iha dṛṣṭa-śruta-sukha-rūpāṇāṁ saṁsṛtau | **bhagavati** iti viśeṣaṇaṁ viṣaya-saundaryād eva bhakti-nirvāha ity evam arthaṁ śukaḥ ||33|| [mu.pha. 6.50]

———————————————————————————————————————

**śrīnātha-cakravartī (caitanya-mata-mañjuṣā) :** tāṭasthyenoktvā kadācid ayaṁ vipatha-gāmī syād iti punar āśaṅkya bhakti-yoga eva kartavya iti draḍhayati—**na hy ato’nyaḥ śivaḥ panthā** ity-ādi | hi niścaye | śivaḥ sukhado hi, jānīhīti vā ||34||

———————————————————————————————————————

**sanātana-gosvāmī :** [ha.bha.vi. 11.566] adhunā sarva-mārga-phalatvena bhakteḥ sarva-mārgādhikatvaṁ draḍhayati—na hīti dvābhyām | santi ca saṁsarataḥ puṁso bahavo mokṣa-mārgāḥ, kintu **yataḥ** patho’nuṣṭhitād **bhakti-yogo bhavet, ato’nyaḥ śivaḥ** sukha-rūpo nirvighnaś ca nāsty evety arthaḥ ||33|| 

———————————————————————————————————————

**jīva-gosvāmī (krama-sandarbhaḥ) : **atha sthiraṁ sukhaṁ cāsanaṁ [bhā.pu. 2.2.15] ity-ādinā yadi prayāsyan nṛpa pārameṣṭhyaṁ [bhā.pu. 2.2.23] ity-ādinā ca krameṇa sadyo-mukti-krama-mukty-upāyau jñāna-yogāv uktvā, tato’pi śreṣṭhatvaṁ bhakti-yoga-hetu-bhagavad-arpita-karmaṇo’py uktvā sākṣād-bhakti-yogasya tu kaimutyam evānītaṁ, yathā—na hīti | ṭīkā ca—

santi saṁsarataḥ puṁso bahavo mokṣa-mārgās tapo-yogādayaḥ, samīcīnas tv ayam evety āha—na hīti | yato’nuṣṭhitād bhakti-yogo bhaved ato’nyaḥ śivaḥ sukha-rūpo nirvighnaś ca nāsty eva ity eṣā |

yac-chabdenātra bhagavat-santoṣārthaṁ karmocyate, sa vai puṁsāṁ paro dharmaḥ [bhā.pu. 1.2.13] ity ukteḥ | anyat taiḥ ||33|| [bhakti-sandarbha 28]

———————————————————————————————————————

**viśvanātha-cakravartī (sārārtha-darśiṇī) : **kintu sarva-sādhya-parama-sāra-prāpakas tv ayam eva panthāḥ ity āha—na hīti | yato bhakti-yogaḥ premā bhaved ato’nyaḥ śivaḥ sukha-rūpo nirvighnaś ca panthā nāsty eva | atra pūrvam ukta-lakṣaṇaṁ sṛti-dvayaṁ yathā mokṣa-prāpakaṁ tathāyaṁ panthā bhakti-yoga-prāpaka iti | prāpakasyāsya pathaḥ paramotkarṣa-pratipādanād etat-prāpyasya bhakti-yogasyāpi sṛti-dvaya-prāpyān mokṣāt paramotkarṣaḥ yukti-siddha iti | bhakti-yogasyāsya prema-lakṣaṇasya mokṣa-sādhana tv aṁ na vyākhyātuṁ śakyam ity avadheyam ||33||

**...**

**|| 2.2.34 ||**

**bhagavān brahma kārtsnyena trir anvīkṣya manīṣayā |**

**tad adhyavasyat kūṭa-stho ratir ātman yato bhavet ||**

**madhvācāryaḥ (bhāgavata-tātparyam) : **tad bhāgavataṁ purāṇam apaśyat |


        nitya-jñānena siddhiṁ ca punaḥ punar avekṣate |


    līlayaiva harir devo dṛṣṭānāṁ mohanāya ca || iti pādme ||34||

———————————————————————————————————————

**śrīdhara-svāmī (bhāvārtha-dīpikā) : **kuta etat ? ata āha—**bhagavān** brahmā | **kūṭastho** nirvikāraḥ, ekāgra-cittaḥ sann ity arthaḥ | **tris** trīn vārān **kārtsnyena** sākalyena **brahma** vedam **anvīkṣya** vicārya | **yata ātmani **harau **ratir bhavet**, **tad** eva **manīṣayāadhyavasyat** niścitavān ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | yāvac ceto vikāravat tāvadaikāraṇaṁ na jāyate dati bhātaḥ | kānidhanīti kaṭāḥ 'kaṭoramīnicale gaṭhauṁ' dagāṭikosāna sarva-sāratvena svābhimatatvena cemam eva panthānaṁ niścinoṣyanyaṁ vā tatra sāmānyasya vā kā kathā bhagavān eva svamanīṣayā prathamam eva niraṇaiṣīd evety āha | bhagavān sva-prakāśa-sārvajñyādi-guṇaḥ parameśvaro’pi sva-niḥśvāsodbhūta-brahma-vedaṁ kārtsnyena sāmastyena triranvīkṣyeti yathānye munayaḥ śāstraṁ dvistiranvīkṣyaiva tat tāt-paryaṁ paryālocayanti tathaiva sa munir bhūtvā sama-cintayat iti śruter bhagavān api munilīlatve naiva sarva-vedābhidheya-sārākarṣaṇa-līlayā vedānāṁ durjñeyatvaṁ loke vyañjayaṁ strir vicāryety arthaḥ | karma-bhakti-jñāna-pratipādakatvābhiprāyeṇa vā triranvīkṣya ananta-vaikuṇṭha-vaibhavādimayānām-ananta-viriñca-pāṭhya-bhedānāṁ vedānāṁ tathekṣaṇaṁ tenaiva sambhavatīty āha kūṭasthaḥ | kālavyāpī sa kūṭastha eka-rūpatayaiva yaḥ ityamaraḥ | ata evoktaṁ svayam eva | 


    kiṁ vidhatte kimācaṣṭe kimanūdā vikalpayet | 


    ityasya hṛdayaṁ loke nānyo mad-veda kaścana | iti | 

sa tad-vastu adhyavasyat sarva-veda-pratipādyatvena niścikāya | yata ātmani svasminn atiḥ premā bhavet | premṇo hi prathamāvasthā ratiḥ | sandarbhastu—sa hi bhakti-yogaḥ sarva-veda-siddha ity āha—bhagavān iti | bhagavān brahmeti svāmivat | atrāpy upasaṁhārānurodhenātma-śabdasya hari-vācakatā | niruktañ ca | ātatatvāc ca mātṛtvād ātmā hi paramo hariḥ iti | ato'gre viśvanāthavadi-dvitīyo'rthaḥ viśeṣas tu nigada-kṛd upajahre bhṛṅga-gavad veda-sāram iti śukoktir eva ||34||

———————————————————————————————————————

**śrīnātha-cakravartī (caitanya-mata-mañjuṣā) :** imam eva panthānaṁ brahmāpi niścitavān ity āha—bhagavān ity-ādi | **kārtsnyena** śrī-nārāyaṇo **brahma** vedam **anvīkṣya** bhagavatā kathitaṁ vedaṁ punaḥ punar ālokya, mayādau brahmaṇe prokto dharmo yatra mad-ātmakaḥ [bhā.pu. 11.14.3] iti vakṣyamāṇo yo vedaḥ, **adhyavasyan **niścitavān, iyam eva panthānam ity arthaḥ | ataḥ kevalam aham eva niścinomīti na, sa-pramāṇam evaitad iti bhāvaḥ | ko’sau panthāḥ ? **yata ātman** ātmani śrī-kṛṣṇe **ratir bhavet** | yad vā, he ātman ! ātmīya-ratir bhavet ||34||

**sanātana-gosvāmī :** [ha.bha.vi. 11.567] atas tad āha—**bhagavān** brahmā | **kūṭastho** nirvikāraḥ, ekāgra-cittaḥ sann ity arthaḥ | **tris** trīn vārān **kārtsnyena** sākalyena **brahma** vedam **anvīkṣya** vicārya | **yata ātmani **harau **ratir bhavet**, **tad** eva manīṣayā **adhyavasyat** san-mārgatvena sad-vastutvena vā niścitavān | evaṁ rati-hetutvena bhakti-yogasyaiva san-mārgatvaṁ darśitam | yad vā, kārya-kāraṇayor abheda-vivakṣayā **ratir** eva bhakti-yoga ity abhipretam | yad vā, yato bhakti-yogāt, tad iti tam iti bhakti-yoga-māhātmyam uktam ||34|| 

———————————————————————————————————————

**jīva-gosvāmī (krama-sandarbhaḥ) : **sa hi bhakti-yogaḥ sarva-veda-siddha ity āha—bhagavān iti | ṭīkā ca—

**bhagavān** brahmā | **kūṭastho** nirvikāraḥ, ekāgra-cittaḥ sann ity arthaḥ | **tris** trīn vārān **kārtsnyena** sākalyena **brahma** vedam **anvīkṣya** vicārya | **yata ātmani **harau **ratir bhavet**, **tad** eva manīṣayā **adhyavasyat** niścitavān ity eṣā | 

**trir anvīkṣya** iti karma-jñāna-bhakti-pratipādakatayā abhipretyeti jñeyam | atrāpy upasaṁhārānurodhenātma-śabdasya hari-vācakatā | niruktaṁ ca—ātatatvāc ca mātṛtvād ātmā hi paramo hariḥ iti | 

athavā, parama-veda-vidā sa eva mata ity āha—**bhagavān** sva-prakāśa-sārvajñyādi-guṇaḥ parameśvaro’pi sarva-vedābhidheya-sārākarṣaṇa-līlārthaṁ **trir anvīkṣya** tatra śāstra-vid-antarāṇām īkṣaṇam anukṛtya, ananta-vaikuṇṭha-vaibhavādi-mayānām ananta-viriñca-pāṭhya-bhedānāṁ vedānāṁ tathekṣaṇaṁ ca tenaiva sambhavatīty āha—kūṭastha eka-rūpatayaiva kāla-vyāpī [amaraḥ] iti | ata evoktaṁ svayam eva—


        kiṁ vidhatte kim ācaṣṭe kim anūdya vikalpayet |


    ity asyā hṛdayaṁ loke nānyo mad veda kaścana || [bhā.pu. 11.21.42] iti |

śrī-śukena ca—nigama-kṛd upajahre bhṛṅgavad veda-sāraṁ [bhā.pu. 11.29.49] iti ||34|| [bhakti-sandarbha 29]

———————————————————————————————————————

**viśvanātha-cakravartī (sārārtha-darśiṇī) : **nanu tvaṁ manīṣayā sarva-sāratvena svābhimatatvena cemam eva panthānaṁ niścinoṣi, anyaṁ vā ? tatra mamānyasya vā kā kathā ? bhagavān eva sva-manīṣayā prathamam eva niraneiṣīd evety āha—**bhagavān** sva-prakāśa-sārvajñyādi-guṇaḥ parameśvaro’pi sva-niśvāsodbhūtaṁ **brahma** vedam | k**ārtsnyena trir anvīkṣya **iti yathānye munayaḥ śāstraṁ dvi-trir anvīkṣyaiva tat-tātparyaṁ paryālocayanti, tathaiva sa munir bhūtvā samacintayat iti śruter bhagavān api muni-līlatvenaiva sarva-vedābhidheya-sārākarṣaṇa-līlayā vedārthānāṁ durjñeyatvaṁ loke vyañjayan trir vicāryety arthaḥ | 

ananta-vaikuṇṭha-vaibhavādi-mayānām ananta-viriñci-pāṭhya-bhedānāṁ vedānāṁ tathekṣaṇaṁ ca tenaiva sambhavatīty āha—**kūṭasthaḥ** | kāla-vyāpī sa kūṭastha eka-rūpatayaiva yaḥ ity amaraḥ | ata evoktaṁ svayam eva—


        kiṁ vidhatte kim ācaṣṭe kim anūdya vikalpayet |


    ity asyā hṛdayaṁ loke nānyo mad veda kaścana || [bhā.pu. 11.21.42] iti |

sa tad vastu **adhyavasyat** sarva-veda-pratipādyatvena niścikāya, **yata ātmani** svasmin **ratiḥ** premā bhavet | premṇo hi prathamāvasthā ratiḥ ||34||

**...**

**|| 2.2.35 ||**

**bhagavān sarva-bhūteṣu lakṣitaḥ svātmanā hariḥ |**

**dṛśyair buddhy-ādibhir draṣṭā lakṣaṇair anumāpakaiḥ ||**

**madhvācāryaḥ (bhāgavata-tātparyam) : **lakṣitaś cāsmin purāṇe buddhy-ādīnāṁ pāravaśya-darśanād anyo niyantāstīti |


        samādhāv asamādhau ca niḥsvatantrasya dehinaḥ |


    anyo niyantā bhagavān vāsudevaḥ paraḥ prabhuḥ || iti brahma-tarke ||35||

———————————————————————————————————————

**śrīdhara-svāmī (bhāvārtha-dīpikā) : **nanv anubhūte’rthe ratir bhavati, ananubhūte tu bhagavati kathaṁ ratiḥ syāt ? tatrāha—**bhagavān lakṣito** dṛṣṭaḥ | katham ? **svātmanā** kṣetra-jñāntaryāmitayā | kaiḥ ? **dṛśyair buddhy-ādibhiḥ** | tad eva dvedhā darśayati—dṛśyānāṁ jaḍānāṁ darśanaṁ sva-prakāśaṁ draṣṭāraṁ vinā na ghaṭata ity anupapatti-mukhena **lakṣaṇaiḥ**[^65] sva-prakāśāntaryāmi-lakṣakaiḥ | tathā buddhy-ādīni kartṛ-prayojyāni, karaṇatvād vāsyādivad iti vyāpti-mukhena **anumāpakaiḥ** | svatantraś ca kartety evam īśvara-siddhiḥ ||35||

———————————————————————————————————————

**śrīnātha-cakravartī (caitanya-mata-mañjuṣā) :** ātmanīti bhagavata ātmatvaṁ darśayati—bhagavān ity-ādi | kathaṁ lakṣitaḥ ? **svātmanā** svasyāntaryāmi-rūpeṇa sthitenāṁśenāntaryāmiṇo’pi prerakeṇa | **dṛśyair buddhy-ādibhir anumāpakair** guṇaiḥ, yato’sau **draṣṭā** ||35||

———————————————————————————————————————

**jīva-gosvāmī (krama-sandarbhaḥ) : **nanv itareṣāṁ tāvat kathaṁ tasmin bhagavati āstikya-buddhiḥ syāt ? tatrāha—bhagavān iti | **svātmanā** sva-cittena prathamaṁ **draṣṭā** jīvo lakṣitaḥ | kaiḥ ? **dṛśyair buddhy-ādibhiḥ** | tad eva dvedhā darśayati—dṛśyānāṁ jaḍānāṁ buddhy-ādīnāṁ darśanaṁ sva-prakāśaṁ draṣṭāraṁ vinā na ghaṭata ity anupapatti-dvārā **lakṣaṇaiḥ** sva-prakāśa-draṣṭṛ-lakṣakaiḥ, tathā buddhy-ādīni kartṛ-prayojyāni karaṇatvād vāsyādivad iti vyāpti-dvārā **anumāpakair** iti |

atha **bhagavān** api **lakṣitaḥ** | kena ? **sarva-bhūteṣu** sarveṣu teṣu draṣṭṛṣu praviṣṭena **svātmanā** svāṁśa-rūpeṇāntaryāmiṇā | ādau sarvair draṣṭṛbhir antaryāmī lakṣitaḥ, tatas tena bhagavān api lakṣita ity arthaḥ | sa tu[^66] pūrvavat dvidhaiva lakṣyate | tathā hi—kartṛtva-bhoktṛtvayor asvātantrya-darśanāt karmaṇo jaḍatvāt sarveṣām api jīvānāṁ tatra tatra pravṛttir antaḥ-prayojaka-viśeṣaṁ vinā na ghaṭata ity anupapatti-dvārāntaryāmī lakṣyate—eṣa hy anenātmanā cakṣuṣā darśayati, śrotreṇa śrāvayati, manasā mānayati, buddhyā bodhayati, tasmād etāv āhuḥ—sṛtir asṛtiḥ iti bhāllaveya-śrutiś ca |

atha tasmai cāntaryāmitvaiśvaryāya teṣu yadi sarvāṁśenaiva praviśati ko’pi paras tadā svataḥ-pūrṇatvābhāvād anīśvaratvam eva syād ity anupapatti-dvārāntaryāmi-rūpeṇa tasyāṁśena bhagavān api lakṣitaḥ | ata eva gītopaniṣatsu—


        athavā bahunaitena kiṁ jñātena tavārjuna | 


    viṣṭabhyāham idaṁ kṛtsnam ekāṁśena sthito jagat || [gītā 10.42] iti | 

viṣṇu-purāṇe ca—sva-śakti-leśāvṛta-bhūta-sargaḥ [vi.pu. 6.5.84] iti | tathā jīvāḥ prayojaka-kartṛ-prerita-vyāpārāḥ, asvātantryāt | takṣādi-karma-kara-janavad ity evam antaryāmiṇi tattve vyāpti-dvārā siddhe, punas tenaiva bhagavān api sādhyate | tuccha-vaibhava-jīvāntaryāmi-svarūpam īśvara-tattvaṁ nijāṁśi-tattvāśrayaṁ tathaiva paryāpteḥ | rāja-prabhutvāśrita-takṣakādi-karma-kara prayojaka-prabhutvādivad iti | 

athavātra, 


    yathendriyaiḥ pṛthag-dvārair artho bahu-guṇāśrayaḥ | 


    eko nāneyate tadvad bhagavān śāstra-vartmabhiḥ || [bhā.pu. 3.32.33] 

ity evodāharaṇīyam | anenaiva gati-sāmānyaṁ ca sidhyatīti ||35|| [paramātma-sandarbha 110]

———————————————————————————————————————

**viśvanātha-cakravartī (sārārtha-darśiṇī) : **sā ca ratiḥ | yeṣām ahaṁ priya ātmā sutaś ca sakhā guruḥ suhṛdo daivam iṣṭaṁ [bhā.pu. 3.25.38] iti bhagavad-vākyenāgre pratipādayiṣyamāṇā śānti-prīti-sakhya-vātsalya-priyatābhidhānā pañca-vidhā bhavanti | tatra prathamaṁ śānty-ākhyayā rater asādhāraṇyena prakāraṁ viṣayālambanaṁ ca darśayati—bhagavān iti | svātmanā svasya jīvasyātmanā antaryāmiṇaiva, svasminn eva sarva-bhūteṣu sarva-vyāpakatvāt tad-aṁśī bhagavān hariḥ lakṣitaḥ śānta-bhaktair anubhava-gocarī-kṛta ity arthaḥ | viṣṭabhyāham idaṁ kṛtsnam ekāṁśena sthito jagat [gītā 10.42] iti bhagavad-ukteḥ | 

nanu jīva eva kathaṁ lakṣayitavyaḥ ? tatrāha—**dṛśyaiḥ buddhy-ādibhir** hetubhir **draṣṭā** jīvo **lakṣitaḥ,** dṛśyānāṁ jaḍānāṁ buddhy-ādīnāṁ darśanaṁ hi cetanaṁ draṣṭāraṁ vinā na sambhavetity anupapatti-mukhena, tathā buddhy-ādīni kartṛ-prayojyāni karaṇatvād vāsyadivatiti vyāpti-mukhena cānumitaḥ | tathā anumāpayanti yāni lakṣaṇāni cihnāni tair draṣṭā antaryāmī ca lakṣitaḥ | tāni ca sarvasyāpi jīvasya kartṛtva-bhoktṛtvayor asvātantryaṁ, tathā karma-sāmye’pi phala-tāratamyaṁ, kvacit phalābhāvaś cety ādīni jñeyāni | tathā hi—jīvāḥ prayojaka-kartṛ-svāmikāḥ asvātantryāt yathā-yogya-svāmi-datta-karma-phala-tāratamya-tad-abhāvavattvāc ca takṣādi-karmaka-rajanavat iti ||35||

**...**

**|| 2.2.36 ||**

**tasmāt sarvātmanā rājan hariḥ sarvatra sarvadā |**

**śrotavyaḥ kīrtitavyaś ca smartavyo bhagavān nṛṇām ||**

**madhvācāryaḥ (bhāgavata-tātparyam) : **yasmād bhagavataiṣa evoktas tasmāt sa eva śrotavyādiḥ ||36||

———————————————————————————————————————

**śrīdhara-svāmī (bhāvārtha-dīpikā) : **yac chrotavyam ity ādi-praśnottaram upasaṁharati—tasmād iti ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | tad eva lakṣitatvam eva | sandarbhaḥ | atha bhagavān api lakṣitaḥ kena sarva-bhūteṣu sarveṣu teṣu draṣṭṛṣu praviṣṭena svātmanā svāṁśa-rūpeṇa tasmād ekena manasā bhagavān sātvatāṁ patiḥ || śrotavyaḥ kīrtitavyaś ca ity anenaika-vākyatvāc chrotavya iti prādhānyāt śravaṇa-kīrtana-smaraṇāny uktāni pāda-sevanādīny api jñeyāni ||36||

———————————————————————————————————————

**hemādri (kaivalya-dīpikā-ṭīkā) :** **tasmād** iti | **tasmād** yasmād bhaktāv eva vedasya tātparyam | **sarvātmanā** sarvāvasthenāpi sarva-deśeṣu sarva-kāleṣu ca ||36|| [mu.pha. 7.97]

———————————————————————————————————————

**śrīnātha-cakravartī (caitanya-mata-mañjuṣā) :** upasaṁharati—tasmād ity-ādi | bhagavān śrī-kṛṣṇaḥ ||36||

———————————————————————————————————————

**jīva-gosvāmī (krama-sandarbhaḥ) : **atha kiṁ tat yatas tatra ratiḥ syāt tathaiva yac chrotavyam ity ādi-praśnasyottaratvenopasaṁharati—tasmād iti | ca-kārāt pāda-sevādayo’pi gṛhyante ||36||

———————————————————————————————————————

**viśvanātha-cakravartī (sārārtha-darśiṇī) : **bhakti-yogo yato bhavet ity atra, ratir ātman yato bhavet ity atra ca yat-pada-vācyaṁ sādhanam āha—tasmād iti | yasmān na hy ato’nyaḥ śivaḥ panthās tasmād ity arthaḥ | yasmāt sarva-bhūteṣu bhagavān lakṣitas tasmād iti vā | sarvatra sarvadeti | nātra deśa-kāla-niyamo’pekṣitavya ity arthaḥ | sarveṇaivātmanā manasā na ca kvacana mano-vṛttau jñāna-karmādy-apekṣaṇīyam iti bhāvaḥ | 


        tasmād ekena manasā bhagavān sātvatāṁ patiḥ |


    śrotavyaḥ kīrtitavyaś ca dhyeyaḥ pūjyaś ca nityadā || [bhā.pu. 1.2.14]

ity anenaika-vākyatvāt śrotavya iti prādhānyāt, śravaṇa-kīrtana-smaraṇāny uktāni pāda-sevanādīny api jñeyāni ||36||

**...**

**|| 2.2.37 ||**

**pibanti ye bhagavata ātmanaḥ satāṁ**

**kathāmṛtaṁ śravaṇa-puṭeṣu sambhṛtam |**

**punanti te viṣaya-vidūṣitāśayaṁ**

**vrajanti tac-caraṇa-saroruhāntikam ||**

**śrīdhara-svāmī (bhāvārtha-dīpikā) : **śravaṇādi-phalam abhinayenāha—pibantīti | **satām ātmana** ātmatvena prakāśamānasya **kathaivāmṛtam** | **viṣayair vidūṣitaṁ** malinīkṛtam **āśayaṁ punanti** śodhayanti | **tasya caraṇa-padmāntikaṁ** śrī-viṣṇu-padaṁ **vrajanti** ||37|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prītādi-catur-vidhāyā rateḥ sādhāraṇyenānubhāvam eva premṇaḥ sādhanaṁ vadaṁstat phalam api darśayati | ātmanaḥ svasya yo bhagavān upāsyastasya nārāyaṇasya rāmasya kṛṣṇasya vā kṛṣṇasyāpi svīya-bhāvānurūpasya bālasya paugaṇḍasya kiśorasya vā kathāmṛtaṁ tathā tādṛśasya tasya satāṁ bhaktānāṁ nāradādīnāṁ hanumadādīnāṁ nandādīnāṁ śrī-dāmādīnāṁ gopālādīnāṁ ca kathāmṛtaṁ pibantīty anena tat-katṛṇāṁ jātaratitvaṁ vyañjitaṁ tathātvaṁ eva mādhuryopalambhena pānapada-prayoga-siddheḥ | ajātaratīnāṁ tu tasmāt sarvātmanā ity anena śravaṇa-kīrtanādīni rateḥ sādhanānyuktāny eva | āśayam antaḥkaraṇaṁ punanti kṣālayantīty ananusaṁhitaṁ phalaṁ vrajanti sākṣāt sevitum ity anusaṁhitaṁ phalam iti | ataḥ pṛcchāmi saṁsiddham iti praśnasyottaram uktam | sandarbhas tu satām iti vyadhi-karaṇaṣaṣṭyā satāṁ svasya yo bhagavāṁstasyety arthaḥ | teṣāṁ bhagavati svāmitvena mamatāspadatvāt punantītyanena pūrvokta-sthūla-dhāraṇa-mārgaś ca parihṛtaḥ bhakti-yogasya svataḥ pāvanatvādalaṁ tat-prayāseneti | atra kathāmṛtaṁ praśasyamānaṁ śrī-bhāgavatākhyam eva mukhyaṁ yasyāṁ vai śrūyamāṇāyām ity-ādikaṁ ca tathaivoktam ||37||


    iti śrī-bhāgavata-bhāvārtha-dīpikā-prakāśe dvitīya-skandhe dvitīyo'dhyāyaḥ ||2||

———————————————————————————————————————

**jīva-gosvāmī (krama-sandarbhaḥ) : **raty-utpattim eva śravaṇa-prādhānyena darśayan tan-mahima-parākāṣṭhām āha—pibantīti | **satām ātmanaḥ** prāṇeśvarasya | yad vā, vyadhikaraṇe ṣaṣṭhī satām ātmanaḥ svasya yo bhagavāṁs tasyety arthaḥ, teṣāṁ bhagavati svāmitvena mamatāspadatvāt | atra **kathāmṛtaṁ** prakramyamāṇaṁ śrī-bhāgavatākhyam eva mukhyam, yasyāṁ vai śrūyamāṇāyām [bhā.pu. 1.7.7] ity-ādikaṁ ca tathaivoktam iti ||37|| [paramātma-sandarbha 108]

———————————————————————————————————————

**śrīnātha-cakravartī (caitanya-mata-mañjuṣā) :** bhakteḥ śraiṣṭhyaṁ darśyate tat-phalam āha—pibantīty-ādi | **vrajanti tac-caraṇa-saroruham** ity anena bhakteḥ phalaṁ bhagavac-caraṇa-phala-prāptir eva ||37||

———————————————————————————————————————

**viśvanātha-cakravartī (sārārtha-darśiṇī) : **prīty-ādi-caturvidhāyā rateḥ sādhāraṇyenānubhāvam eva premṇaḥ vadan tat-phalam api darśayati—ātmanaḥ svasya yo bhagavān upāsyaḥ tasya nārāyaṇasya rāmasya kṛṣṇasya vā kṛṣṇasyāpi svīya-bhāvānurūpasya bālyasya paugaṇḍasya kiśorasya vā kathāmṛtaṁ, tādṛśasya tasya satāṁ bhaktānāṁ nāradādīnāṁ hanūmad-ādīnāṁ nandādīnāṁ śrīdāmādīnāṁ gopa-bālādīnāṁ ca kathāmṛtaṁ pibantīty anena tat-kartṝṇāṁ jāta-ratitvaṁ vyañjitaṁ, tathātve eva mādhuryopalambhena pāna-pada-prayoga-siddheḥ | ajāta-ratīnāṁ tu—tasmāt sarvātmanā [bhā.pu. 2.2.36]ity anena śravaṇa-kīrtanādīni rateḥ sādhanāny uktāny eva | āśayam antaḥ-karaṇaṁ punanti kṣālayantīty ananusaṁhitaṁ phalaṁ, vrajanti sākṣāt sevitum ity anusaṁhitaṁ phalam iti, ataḥ pṛcchāmi saṁsiddhiṁ [bhā.pu. 1.19.37] ity asya praśnasyottaram uktam ||37||

iti sārārtha-darśinyāṁ harṣiṇyāṁ bhakta-cetasām |

dvitīye’tra dvitīyo’yaṁ saṅgataḥ saṅgataḥ satām ||*||

 **...**


        iti śrīmad-bhāgavate mahā-purāṇe brahma-sūtra-bhāṣye 


        pāramahaṁsyaṁ saṁhitāyāṁ vaiyāsikyāṁ dvitīya-skandhe 


        mahāpuruṣa-saṁsthānuvarṇanaṁ nāma 


        dvitīyo’dhyāyaḥ |

**||2.**2**||**

**...**

 

(2.3)


## tṛtīyo’dhyāyaḥ 


### nānā-vidha-kāmanā-siddhaye nānā-devānām upāsanam, śaunaka-praśnaḥ—tatra bhagavat-sevā-parāyaṇendriyāṇāṁ praśaṁsanaṁ ca |

**|| 2.3.1 ||**

**śrī-śuka uvāca—**

**evam etan nigaditaṁ pṛṣṭavān yad bhavān mama |**

**nṛṇāṁ yan mriyamāṇānāṁ manuṣyeṣu manīṣiṇām ||**

**śrīdhara-svāmī (bhāvārtha-dīpikā) :**

tṛtīye viṣṇu-bhakteṣu vaiśiṣṭyaṁ śṛṇvatāṁ muneḥ |

bhakty-udrekeṇa tat-karma-śravaṇādara īryate ||*||

idānīm anya-devatā-bhajanasyāpi putrādi-bhajanavad eva tuccha-phalatvena heyatvaṁ vaktuṁ pūrvoktam anuvadati—evam iti | mameti mām | kadācid daiva-yogena manuṣyatvaṁ prāpteṣu jīveṣu ye manīṣiṇas teṣāṁ tatrāpi ye mriyamāṇās teṣāṁ viśeṣata evam etad dhari-kathā-śravaṇādikaṁ nigaditaṁ vihitam ity arthaḥ ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **muneḥ sakāśād viṣṇu-bhakter ādhikyaṁ śṛṇvato rājño viṣṇu-karma-śravaṇādaro varṇyate | mriyamāṇānāṁ nṛṇāṁ kṛtyaṁ yat-pṛṣṭaṁ tad etat | yogimate sṛti-dvayaṁ nigaditam | tathā teṣv eva manuṣyeṣu madhye ye manīṣiṇo mriyamāṇā bhavad vidhās teṣām etac chravaṇa-kīrtana-smaraṇa-kathāmṛtādi nigaditam ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **

tṛtīye tu nṛṇāṁ kṣulla-phalair anya-surārcanā |

tathaivendriya-vaiphalyaṁ coktaṁ bhaktim ṛte hareḥ ||*||

mriyamāṇānāṁ nṛṇāṁ kṛtyaṁ yat pṛṣṭaṁ tad etat yoga-mate sṛti-dvayaṁ nigaditam | tathā teṣv eva manuṣyeṣu madhye ye manīṣiṇo mriyamāṇās teṣāṁ bhavad-vidhānām evam etat śravaṇa-kīrtana-smaraṇa-kathāmṛtādi nigaditam ||1||

 **...**

**|| 2.3.2 ||**

**brahma-varcasa-kāmas tu yajeta brahmaṇaḥ patim |**

**indram indriya-kāmas tu prajā-kāmaḥ prajāpatīn ||**

**śrīdhara-svāmī (bhāvārtha-dīpikā) : **brahmaṇaspatiṁ vedasya patiṁ brahmāṇam | indriya-pāṭava-kâmas tv indram | prajā-kāmaḥ prajāpatīn dakṣādīn ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ye ca teṣv eva manuṣyeṣu mandadhiyas teṣāṁ ca kṛtyaṁ śṛṇv ity āha yad vā, kiṁ vā bhajanīyam iti yat-pṛṣṭaṁ tatra prathamaṁ mandadhiyāṁ bhajanīyān āha brahma-varcasa ity-ādinā kāma-kāmo yajetsomam ityantena | prajākāmo janakāmaḥ | prajāṁ tu jana-putrayoḥ iti yādavaḥ ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ye ca teṣv eva manuṣyeṣu madhye manda-dhiyas teṣāṁ ca kṛtyaṁ śṛṇv ity āha | yad vā, kiṁ vā bhajanīyam iti yat pṛṣṭaṁ tatra prathamaṁ manda-dhiyāṁ bhajanīyān āha—brahma-varcasety-ādinā, kāma-kāmo yajet somam [2.3.9b] ity antena | brahmaṇaḥ patiṁ veda-patiṁ brahmāṇaṁ prajāpatīn dakṣādīn ||2||

 **...**

**|| 2.3.3 ||**

**devīṁ māyāṁ tu śrī-kāmas tejas-kāmo vibhāvasum |**

**vasu-kāmo vasūn rudrān vīrya-kāmo’tha vīryavān ||**

**śrīdhara-svāmī (bhāvārtha-dīpikā) : **māyāṁ durgām | vibhāva-sutam agnim | vasukāmo dhanārthī | vīryaṁ prabhāvas tat-kāmo vīryavān san rudrān yajet ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śrīr lakṣmīḥ śobhā ca | tejo bale prabhāve ca jyotiṣy arciṣi retasi iti kośāt | prabhāvecchuḥ | vasu hiraṇyaṁ gāvaś ceti | vīrya-kāmo bahu-strī-sambhogārthaṁ śukrādhikyakāmaḥ | vīryaṁ parākrame retasyanna-māhātmyayor api iti ca ||3||

———————————————————————————————————————

**jīva-gosvāmī (krama-sandarbhaḥ) : **vīryavān galac-chedanādi-sāhasavān ity arthaḥ ||3||

———————————————————————————————————————

**viśvanātha-cakravartī (sārārtha-darśiṇī) : **māyāṁ durgām | vibhāva-sutam agnim | vīryavān balavān puruṣaḥ | vīrya-kāmaḥ bahu-strī-sambhogārthaṁ śukrādhikya-kāmaś cet rudrān yajet ||3||

 **...**

**|| 2.3.4 ||**

**annādya-kāmas tv aditiṁ svarga-kāmo’diteḥ sutān |**

**viśvān devān rājya-kāmaḥ sādhyān saṁsādhako viśām ||**

**śrīdhara-svāmī (bhāvārtha-dīpikā) : **annādyaṁ bhojyaṁ bhakṣyaṁ ca | aditeḥ sutān dvādaśādityān | viśāṁ deśa-stha-prajānāṁ svādhīnatām icchan sādhyān yajet ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yad dantair avakhaṇḍyāvakhaṇḍya bhakṣyate'pūpādi tad-bhakṣyam | yat tu kevalaṁ jihvayā viloḍya nigīryate saṁyāvādi tad-bhojyam iti vivekaḥ | sādhyānsādhya-saṁjñān ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **annādyaṁ bhojyaṁ bhakṣyaṁ ca aditeḥ putrān dvādaśādityān viśāṁ kṛṣi-vāṇijya-dīnāṁ sādhakaḥ sādhane pravṛttaḥ sādhyān ||4||

 **...**

**|| 2.3.5 ||**

**āyuṣ-kāmo’śvinau devau puṣṭi-kāma ilāṁ yajet |**

**pratiṣṭhā-kāmaḥ puruṣo rodasī loka-mātarau ||**

**śrīdhara-svāmī (bhāvārtha-dīpikā) :  **ilāṁ pṛthvīm | pratiṣṭhā sthānād apracyutiḥ | rodasī dyāv-ābhūmī ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **puṣṭir deha-puṣṭiḥ ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ilāṁ pṛthvīm | pratiṣṭhā svapadād apracyutiḥ | rodasī dyāv-āpṛthivyau ||5||

 **...**

**|| 2.3.6 ||**

**rūpābhikāmo gandharvān strī-kāmo’psara urvaśīm |**

**ādhipatya-kāmaḥ sarveṣāṁ yajeta parameṣṭhinam ||**

**śrīdhara-svāmī (bhāvārtha-dīpikā) :  **apsarāś cāsāv urvaśī ca tām ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **parameṣṭhinaṁ brahmāṇam ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **apsarāś cāsāv urvaśī ca tām ||6||

 **...**

**|| 2.3.7 ||**

**yajñaṁ yajed yaśas-kāmaḥ kośa-kāmaḥ pracetasam |**

**vidyā-kāmas tu giriśaṁ dāmpatyārtha umāṁ satīm ||**

**śrīdhara-svāmī (bhāvārtha-dīpikā) : **yajñaṁ yajñopādhiṁ viṣṇum | kośo vasu-sañcayaḥ | vasu-kāma ity atra dhana-mātram iti bhedaḥ | dāmpatyam anyonya-prītis tad evārtho yasya saḥ ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yajñaṁ tan nāmānam indraṁ vā ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yajñaṁ yajña-saṁjñam indram | dāmpatyaṁ strī-puruṣayoḥ parasparopari prītiḥ ||7||

 **...**

**|| 2.3.8 ||**

**dharmārtha uttama-ślokaṁ tantuḥ tanvan pitṝn yajet |**

**rakṣā-kāmaḥ puṇya-janān ojas-kāmo marud-gaṇān ||**

**śrīdhara-svāmī (bhāvārtha-dīpikā) : **dharmārtho dharma-kāmaḥ | uttamaḥ-ślokopādhiṁ viṣṇum | tantuṁ tanvan santāna-vṛddhim anvicchan | rakṣā bādhā-nivṛttis tat-kāmaḥ | puṇya-janān yakṣān | ojo balaṁ tat-kāmo marud-gaṇān devān ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kośa–kāmo nidhikāmaḥ | pracetasaṁ varuṇam ||8||

———————————————————————————————————————

**jīva-gosvāmī (krama-sandarbhaḥ) : **uttamaḥ-ślokāḥ puṇya-ślokā dhārmikā nalādayas tad-upādhiṁ tad-adhiṣṭhānakaṁ viṣṇum ity arthaḥ |uttamaḥ-śloko dharmācaraṇa-khyātir vā ||8||

———————————————————————————————————————

**viśvanātha-cakravartī (sārārtha-darśiṇī) : **uttamaḥ-ślokaṁ dharmam | tantuṁ tanvan santāna-vṛddhim icchan | puṇya-janān yakṣān | marud-gaṇān devān ||8||

 **...**

**|| 2.3.9 ||**


        **rājya-kāmo manūn devān nirṛtiṁ tv abhicaran yajet |**


        **kāma-kāmo yajet somam akāmaḥ puruṣaṁ param ||**

**śrīdhara-svāmī (bhāvārtha-dīpikā) : **rājyaṁ rājatvaṁ tat-kāmo manūn devān manvantara-pālān | rājñaḥ karma rājyaṁ tat-kāmo viśvān devān iti viśeṣaḥ | abhicaran śatru-maraṇam icchan nirṛtiṁ rākṣasam | kāma-kāmo bhogecchuḥ | akāmo vairāgya-kāmaḥ | puruṣaṁ paraṁ prakṛti-vyatirekopādhim īśvaram ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **uttama-ślokāḥ puṇya-ślokā dhārmikā nalādayastad upādhi tad-adhiṣṭhānakaṁ viṣṇum iti sandarbhaḥ ||9||

———————————————————————————————————————

**jīva-gosvāmī (krama-sandarbhaḥ) : **akāmaḥ sarva-kāmanā-kṣaya-kāmaḥ | atra ṭīkāyāṁ—puruṣaṁ paraṁ prakṛti-vyatirekopādhim īśvaram ity eṣā | prakṛteḥ sakāśād yo vyatirekaḥ pūrvaṁ tat-sambandham āropya paścāt tad-abhāva-cintanam | vastuta eva tad-abhāvāt so’py upādhir yasya tam ity arthaḥ | prakṛtyekopādhim iti tu pāṭhaḥ kvacit ||9||

———————————————————————————————————————

**viśvanātha-cakravartī (sārārtha-darśiṇī) : **rājyaṁ rājatvaṁ tat-kāmo manūn devān manvantara-pālān | rājñaḥ karma rājyaṁ tat-kāmo viśvān devān iti viśeṣaḥ | abhicaran śatru-maraṇam icchan | nirṛtiṁ rākṣasam | kāma-kāmaḥ kāma-bhogecchuḥ | evaṁ manda-dhiyāṁ kṛtyam uktvā udāra-dhiyāṁ kṛtyam āha | akāmaḥ kāmanākṣaya-kāmaḥ paraṁ puruṣaṁ puruṣottamaṁ bhagavantam ity arthaḥ ||9||

 **...**

**|| 2.3.10 ||**

**akāmaḥ sarva-kāmo vā mokṣa-kāma udāra-dhīḥ |**

**tīvreṇa bhakti-yogena yajeta puruṣaṁ param || \
**

**madhvācāryaḥ (bhāgavata-tātparyam) : **

akāmo dharma-kāmo vā mokṣa-kāmo’pi yo bhavet |


    athavā sarva-kāmo yaḥ sa viṣṇuṁ puruṣaṁ yajet || iti skānde |

———————————————————————————————————————

**śrīdhara-svāmī (bhāvārtha-dīpikā) : akāma** ekānta-bhaktaḥ uktānukta-**sarva-kāmo vā** **puruṣaṁ pūrṇaṁ** nirupādhim ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : sarva-kāma** ity anenaiva sakāma-sāmānye labdhe mokṣa-kāma iti pṛthag upādānaṁ tad-adhikāriṇāṁ vayaṁ niṣkāmā ity abhimāna-khaṇḍanārtham | kiṁ vā, **sarva-kāma** ity api mokṣa-kāmasya sakāmatvātiśaya-jñāpanārtham | tathā ca svasya duḥkha-hānecchā sukha-prāptīcchā ca kāma ucyate | sā sā ca svasya tātkālika-kiñcin mātra-duḥkha-khaṇḍanārthaṁ naśvara-svargādi-sukhārthaṁ ca pravṛttebhyaḥ karmibhyo devatāntaropāsakebhyaś ca jñānādhi-kāriṇāṁ svīya-saṁsāra-duḥkha-khaṇḍane pravṛttānāṁ brahma-sukham-anububhūṣūṇām adhikaiva dṛśyate bhaktānāṁ tu bhajanīya-parameśvara-sukhārtham eva pravṛttānāṁ niṣkāmatā tad-vacanair evāvasīyate | tāni ca yathā—


    nātha yoni-sahasreṣu yeṣu yeṣu vrajāmy aham | 


    teṣu teṣv acyutā bhaktir acyutāstu sadā tvayi || [vi.pu. 1.20.18] iti | 


    sva-karma-phala-nirdiṣṭāṁ yāṁ yāṁ yoniṁ vrajāmy aham | 


    tasyāṁ tasyāṁ hṛṣīkeśa tvayi bhaktir dṛḍhāstu me || iti | 


    tan naḥ samādiśopāyaṁ yena te caraṇābjayoḥ | 


    smṛtir yathā na viramed api saṁsaratām iha || iti |** **

prāyopaveśārambhe rājño'pi vacanaṁ yathā | 


    punaś ca bhūyād bhagavaty anante 


    ratiḥ prasaṅgaś ca tadāśrayeṣu | 


    mahatsu yāṁ yām upayāmi sṛṣṭiṁ 


    maitryas tu sarvatra namo dvijebhyaḥ || [bhā.pu. 1.19.16] iti | 

udāra-dhīḥ subuddhiḥ | kāma-rāhitye sāhitye vā bhakter bhagavad viṣayatvam eva subuddhitvacihnaṁ tadabhāva eva manda-buddhitva-cihnam ity arthaḥ | tīvreṇa jñāna-karmādy amiśreṇa meghādy amiśra eva saurakiraṇo yathā tīvraḥ syāt tathety arthaḥ | sandarbhastu—evaṁ prāktanādhyāyābhyāṁ karma-yoga-jñānebhyaḥ śreṣṭhatvam uktvā tad-uttarādhyāye'pi sarva-devopāsanebhyaḥ | śreṣṭhatva-vacanena bhagavad bhakti-yogasyaivāmidheyatvam āha—akāma iti | tīvreṇa dṛḍhena sva-bhāvata evānupaghātyeneti vighnānavakāśatoktā | kāmanā tu yādṛcchikenāpi syāt | yathoktaṁ bhārate—


    bhakta-kṣaṇaḥ kṣaṇoḥ viṣṇoḥ smṛtiḥ sevā sva-veśmani | 


    sva-bhojyasyārpaṇaṁ dāna-phalam indrādi-durlabham || iti** |** 

tad uktaṁ śrī-kardamaṁ prati śrī-kapilena--na vai jātu mṛṣaiva syāt prajādhyakṣa mad-arhaṇam [bhā.pu. 3.21.24] iti | athavā yat tat kāmas tīvreṇaiva yajeta | tataś ca śuddha-bhakti-sampādanāyaivānte paryavasiṣyaty asāv ity abhiprāyeṇa sa-viśeṣaṇam upadiṣṭam | tad anenaikānta-bhakte mumukṣau vā tad bhakti-yogasyaivābhidheyatvaṁ kiṁ vaktavyam ? api tu sarvakāmeṣvapīti tad eva sarvathāpi nirṇītam | yad vākāmatvaṁ bhajanīya-parama-puruṣa-sukha-mātra-sva-sukhatvaṁ bhakti-mātra-kāmatve vyākhyāte dharma-puruṣārthiny ativyāptiḥ | syāt tīvreṇa sarveṣu sādhyeṣu parama-sādhakatamatvena ||10||

———————————————————————————————————————

**hemādri (kaivalya-dīpikā-ṭīkā) :** ataḥ paraṁ śuddha-bhaktiṁ stauti—**akāma** iti | **akāmo** bhakti-mātra-kāmaḥ | **sarveṣu** uktānukteṣu **kāmo** yasya | **bhakti-yogaḥ** śraddhā-bhaktiḥ **paraṁ puruṣaṁ** viṣṇum ||10|| [mu.pha. 6.35]

———————————————————————————————————————

**sanātana-gosvāmī : **[ha.bha.vi. 11.575] **akāma** ekānta-bhaktaḥ | **sarva-kāmaḥ** brahma-varcasa-kāmas tu [bhā.pu. 2.3.2] ity-ādy-aṣṭa-śloka-brahma-varcasa-kāmaḥ | uktānuktākhila-kāmo vā | **udāra-dhīr** mahā-buddhiś cet, tadā **paraṁ puruṣaṁ** śrī-kṛṣṇaṁ **bhajet** | **tīvreṇa** dṛḍhena | yad vā, akāmo vairāgya-kāmaḥ | udāra-dhīḥ bhagavad-eka-prāpti-kāmo vā | anyat samānam ||10|| 

———————————————————————————————————————

**jīva-gosvāmī (krama-sandarbhaḥ) : **evaṁ prāktanādhyāyābhyāṁ karma-yoga-jñānebhyaḥ śreṣṭhatvam uktvā tad-uttarādhyāye’pi sarva-devatopāsanebhyaḥ śreṣṭhatva-pravacanena bhagavad-bhakti-yogasyaivābhidheyatvam āha—brahma-varcasa-kāmas tu yajeta brahmaṇaḥ patiṁ [bhā.pu. 2.3.2] ity-ādy-anantaram—akāmaḥ sarva-kāmo veti | 

ṭīkā ca—akāma ekānta-bhaktaḥ uktānukta-kāmo vā sarva-kāmo vā | puruṣaṁ pūrṇaṁ nirupādhim ity eṣā | tīvreṇa dṛḍhena svabhāvata eva anupaghātyeneti vighnānavakāśatoktā | kāmanā tu yathā kathañcit kṛtenāpi syāt | yathoktaṁ bhārate—


    bhakteḥ kṣaṇaḥ kṣaṇo viṣṇoḥ smṛtiḥ sevā sva-veśmani |


    sva-bhojyasyārpaṇaṁ dānaṁ phalam indrādi-durlabham ||[^67]

tad uktaṁ śrī-kapilena śrī-kardamaṁ prati—na vai jātu mṛṣaiva syāt prajādhyakṣa mad-arhaṇam [bhā.pu. 6.21.24] iti | 

athavā yat-tat-kāmas tīvreṇaiva yajeta, tataś ca śuddha-bhakti-sampādanāyaivānte paryavasiṣyaty asāv ity abhiprāyeṇa sa-viśeṣaṇam upadiṣṭam | tad anena ekānta-bhakte mumukṣau vā tad-bhakti-yogasyaivābhidheyatvaṁ kiṁ vaktavyam ? api tu sarva-kāmeṣv apīti tad eva sarvathāpi nirṇītam | 

yad vā, akāmatvaṁ bhajanīya-parama-puruṣa-sukha-mātra-sva-sukhatvam | bhakti-mātra-kāmatve vyākhyāyate dharma-puruṣārthiny ativyāptiḥ syāt | tīvreṇa sarveṣu parama-sādhakatamena ||10||

———————————————————————————————————————

**viśvanātha-cakravartī (sārārtha-darśiṇī) : **na kevalam akāma eva parama-puruṣaṁ yajed api tu uktānukta-sarva-kāmo’pi niṣkāmaś ca bhagavantam eva yajed ity āha—akāma ekānta-bhakta iti śrīdhara-svāmi-caraṇāḥ | akāmo bhajanīya-parama-puruṣa-sukha-mātra-sva-sukha iti sandarbhaḥ | sarva-kāma ity anenaiva sa-kāma-sāmānye labdhe mokṣa-kāma iti pṛthag-upādānaṁ tad-adhikāriṇāṁ vayaṁ niṣkāmāḥ ity abhimāna-khaṇḍanārtham | kiṁ vā, sarva-kāmebhyo’pi mokṣa-kāmasya sakāmatvātiśaya-jñāpanārtham | tathā ca—svasya duḥkha-hānecchā sukha-prāptīcchā ca kāma ucyate | sā sā ca svasya tātkālika-kiñcin-mātra-duḥkha-khaṇḍanārthaṁ naśvara-svargādi-sukhārthaṁ ca pravṛttebhyaḥ karmibhyo devatāntaropāsakebhyaś ca jñānādhikāriṇāṁ svīya-saṁsāra-duḥkha-khaṇḍane pravṛttānāṁ niṣkāmatā tad-vacanair evāvasīyate | tāni ca yathā—


        nātha yoni-sahasreṣu yeṣu yeṣu vrajāmy aham |


    teṣu teṣv acyutā bhaktir acyutāstu sadā tvayi || [vi.pu. 1.20.18] iti |


        sva-karma-phala-nirdiṣṭāṁ yāṁ yāṁ yoniṁ vrajāmy aham |


    tasyāṁ tasyāṁ hṛṣīkeśa tvayi bhaktir dṛḍhāstu me || iti |


        tan naḥ samādiśopāyaṁ yena te caraṇābjayoḥ |


    smṛtir yathā na viramed api saṁsaratām iha || iti |

prāyopaveśārambhe rājño’pi vacanaṁ yathā—


    punaś ca bhūyād bhagavaty anante


    ratiḥ prasaṅgaś ca tad-āśrayeṣu |


    mahatsu yāṁ yām upayāmi sṛṣṭiṁ


    maitry astu sarvatra namo dvijebhyaḥ || [bhā.pu. 1.19.16] iti |

udāra-dhīḥ subuddhiḥ | kāma-rāhitye kāma-sāhitye vā bhakter bhagavad-viṣayatvam eva subuddhitva-cihnam | tad-abhāva eva manda-buddhitva-cihnam ity arthaḥ | tīvreṇa jñāna-karmādy-amiśreṇa meghādy-amiśra eva saura-kiraṇo yathā tīvraḥ syāt tathety arthaḥ ||10||

 **...**

**|| 2.3.11||**

**etāvān eva yajatām iha niḥśreyasodayaḥ |**

**bhagavaty acalo bhāvo yad bhāgavata-saṅgataḥ ||**

**śrīdhara-svāmī (bhāvārtha-dīpikā) :** pūrvokta-nānā-devatā-yajanasyāpi saṁyoga-pṛthaktvena[^68] bhakti-yoga-phalatvam āha—etāvān iti | indrādīn api yajatām iha tat-tad-yajanena bhāgavatānāṁ saṅgato bhagavaty acalo bhāvo bhaktir bhavatīti yat etāvān eva niḥśreyasasya parama-puruṣārthasyodayo lābhaḥ | anyat tu sarvaṁ tuccham ity arthaḥ ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kiṁ ca, etāvān iti | _ity artha_ iti | hari-bhaktiṁ vinā phalāntarasya kṣayiṣṇutvāt tucchatvam iti bhāvaḥ | atra indram indriya-kāmastu ityādy ukta pāṭavādikaṁ pṛthaktvena phalaṁ bhāgavata-saṁyoge tu bhāvaḥ phalaṁ khādirayūpasaṁyoge yāgasya phala-vaiśiṣṭyavad iti sandarbhaḥ | ekasya tūbhayattve saṁyoga-pṛthaktvam iti jaimini-sūtram | tad arthastu ekasya karmaṇa ubhayatve'neka-phala-sambandhe saṁyoga ubhaya-sambandha-bodhaka-vākyaṁ tasya pṛthaktve bhedaḥ sa hetuḥ | yathā jyotiṣṭomādi-karmaṇāṁ karmaṇā pitṛlokaḥ ity-ādi-śruteḥ svargādi-hetutve’pi yajñena ity-ādi-śrurjñānārthatvaṁ tadvad atrendrādi-yajanasyendriya-pāṭavādi-hetutve’pi bhāgavata-saṁgato bhakti-phalakatvam apīty arthaḥ | khādiro yūpo bhavati, khādiraṁ vīrya-kāmasya yūpaṁ kurvīta ity ubhaya-vidha-vākyopalabdheḥ khādirasyobhayārthatā yathā tathātrāpīty apy atrānusandheyam | 

viśvanāthas tu—nanūkta-lakṣaṇānāṁ devatāntara-bhaktānāṁ labdhaṁ tat tat kāmānāmante khalu kā gatiḥ syād iti cenna kāpi kintu yādṛcchikamahat kṛpā syāt tadaiva bhaktiḥ syād ity āha—etāvān eva | yajatāṁ devatāntara-yājināṁ niḥśreyasodayaḥ ko'sau yadyadi bhāgavatānāṁ saṁgato heto-bhagavati bhāvaḥ sevyatvakāmanā syād anyathā na niḥśreyasaṁ tat tad devatānām api niḥśreyasābhāvād iti bhāvaḥ | tad uktaṁ bhagavatā—


        ye’py anya-devatā-bhaktā yajante śraddhayānvitāḥ |


        te’pi mām eva kaunteya yajanty avidhi-pūrvakam ||


        ahaṁ hi sarva-yajñānāṁ bhoktā ca prabhur eva ca |


    na tu mām abhijānanti tattvenātaś cyavanti te || [gītā 9.23-24] iti |

iti devatāntarasya yajanaṁ tu na hi bhagavad bhāva-kāraṇaṁ kiṁ tu bhāgavata-saṅga eva sa ca yadṛcchayaiva bhaved iti prāk-pratipāditam ||11||

———————————————————————————————————————

**jīva-gosvāmī (krama-sandarbhaḥ) : **kiṁ ca, etāvān iti | ṭīkā ca—pūrvokta-nānādevatā-yajanasyāpi saṁhyoga-pṛthaktvena bhakti-yoga-phalatvam āha etāvān iti | indrādīn api yajatām iha tat-tad-yajane bhāgavatānāṁ saṅgato bhāvo bhaktir bhavatīti yad etāvān eva niḥśreyasasya parama-puruṣārthasodayaḥ lābhaḥ anyat tu sarvaṁ tuccham ity arthaḥ ity eṣā | 

atra indram indriya-kāmas tv ity-ādy uktam | indriya-pāṭavādikaṁ pṛthaktvena phalam | bhāgavatena saṁyoge tu bhāvaḥ phalaṁ khādira-yūpa-saṁyoge yāgasya phala-vaiśiṣṭyavad iti jñeyam ||11||

———————————————————————————————————————

**viśvanātha-cakravartī (sārārtha-darśiṇī) : **nanūkta-lakṣaṇānāṁ devāntara-bhaktānāṁ labdha-tat-tat-kāmānām ante khalu kā gatiḥ syād iti cet ? na kāpi | kintu yadi yādṛcchika-mahat-kṛpā syāt, tadaiva bhaktiḥ syād ity āha—etāvān eva yajatāṁ devatāntar-yājināṁ niḥśreyasodayaḥ | ko’sau ? yat yadi bhāgavatānāṁ saṅgato hetor bhagavati bhāvaḥ sevyatva-bhāvanā syāt, anyathā na niḥśreyasaṁ, tat-tad-devatānām api niḥśreyasābhāvād iti bhāvaḥ | yad uktaṁ bhagavatā—


        ye’py anya-devatā-bhaktā yajante śraddhayānvitāḥ |


        te’pi mām eva kaunteya yajanty avidhi-pūrvakam ||


        ahaṁ hi sarva-yajñānāṁ bhoktā ca prabhur eva ca |


    na tu mām abhijānanti tattvenātaś cyavanti te || [gītā 9.23-24] iti |

devatāntarasya yajanaṁ tu naiva bhagavad-bhāva-kāraṇam, kintu bhāgavata-saṅga eva | sa ca yadṛcchayaiva bhaved iti prāk pratipāditam ||11||

 **...**

**|| 2.3.12 ||**

**jñānaṁ yad ā pratinivṛtta-guṇormi-cakram**

**ātma-prasāda uta yatra guṇeṣv asaṅgaḥ |**

**kaivalya-sammata-pathas tv atha bhakti-yogaḥ**

**ko nirvṛto hari-kathāsu ratiṁ na kuryāt ||**

**śrīdhara-svāmī (bhāvārtha-dīpikā) : **bhāgavata-saṅgata ity anena sūcitāṁ hari-kathā-ratiṁ stauti—jñānam iti | **yat**[^69] yāsu kathāsu **jñānaṁ** bhavati | kīdṛśam ? **ā** sarvataḥ **pratinivṛttam** uparataṁ **guṇormīṇāṁ** rāgādīnāṁ[^70] **cakraṁ**[^71] samūho yasmāt tat | **uta** anantaram | tad-dhetur **ātma-prasādaś** ca | **yatra** yāsu manaḥ-prasāda-hetuḥ, **guṇeṣu** viṣayeṣv **asaṅgo** vairāgyaṁ ca | "ubhayatra" iti pāṭhe ihāmutra ca guṇeṣv asaṅgaḥ | **kaivalyam** ity eva **saṁmataḥ panthāḥ** yo **bhakti-yogaḥ** | nirvṛtaḥ śravaṇa-sukhena | anyatrānirvṛta iti vā | tāsu hari-kathāsu ko ratiṁ na kuryāt ? ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu yāvaj jīvaṁ yo yamāśritas tasyānte khalvāśrayāntarān aucityam eva tasmāt sarva-kālam eva tat tad devopāsakasyānte bhāgavata saṅgādapi bhagavati bhāvaḥ kathaṁ kartum ucita iti ced devatāntaropāsakaḥ khalu ko varāko yato brahmopāsako'pi bhagavati śuddhāṁ bhaktiṁ karotītyatra kramarītiṁ darśayann āha | jñānaṁ yadā syāt kīdṛśaṁ prati-nivṛttam uparataṁ guṇormīṇāṁ rāgādīnāṁ cakraṁ samūho yasmāt tat | tadātma prasādaḥ syāt yatrātma-prasāde sati guṇeṣv asaṅgo vairāgyam | kīdṛśaḥ kaivalye saṁmataḥ panthā atha tad-anantaraṁ bhakti-yogaḥ syāt | bhakti-yogasya yādṛcchikatāyāḥ prāk prati-pāditatvād asaṅga-kāryatvaṁ nāśaṅkanīyam | bhagavat kṛpayā sanakādīnām iva bhāgavata-kṛpayā śukasyeva kīrtanādi-rūpaḥ | tataḥ kaḥ khalu nirvṛto bhakti-sukhe nimagnaḥ | ratim āsaktiṁ yo ratiṁ na kuryātsa tva-nirvṛta iti bhāvaḥ | atra karma-jñāna-yoga-devatāntaropāsanebhyaḥ śuddha-bhakter utkarṣa iti tathā tat tat sādhyaṁ kevalayā bhaktyaiva sidhyatīti tathā tat tat sādhanavatāmapyante punar bhaktyaiva niḥśreyasam iti | karma-jñānādi-nirapekṣā smaraṇa-kīrtana-śravaṇa-pradhānā śuddhā bhaktir eva prema-bhakti-sādhanam iti śukadevasya svābhimatam | tatrāpi nāma-kīrtanaṁ sarvotkṛṣṭatamam iti vastu-pañcakaṁ nirūpitam iti prakaraṇārtha-saṁkṣepaḥ | sandarbhastu—prapañcātītatvāt kaivalya-rūpa eva vidvadbhiḥ saṁmataḥ panthā bhagavat prāpty upāyaś cetyarthaḥ | eko nārāyaṇo devaḥ ityādau | parāparāṇām-parama āste kaivalya-saṁjñitaḥ ity ukta-diśā kaivalyāya śrī-nārāyaṇaṁ labdhaṁ saṁmataḥ panthā upāyo yo bhakti-bhogas tat-premā sa ca yatreti vā ||12||

———————————————————————————————————————

**jīva-gosvāmī (krama-sandarbhaḥ) : **jñānam iti | prapañcātītatvāt kaivalya-rūpa eva vidvadbhiḥ sammataḥ panthāḥ bhagavat-prāpty-upāyaś cety arthaḥ | eko nārāyaṇo devaḥ [bhā.pu. 11.9.16] ity ādau, parāvarāṇāṁ parama āste kaivalya-saṁjñitaḥ [bhā.pu. 11.9.18] ity-ukta-diśā kaivalyāya śrī-nārāyaṇaṁ labdhuṁ sammataḥ panthā upāyo yo bhakti-yogas tat premā, sa ca yatreti ||12||

———————————————————————————————————————

**viśvanātha-cakravartī (sārārtha-darśiṇī) : **nanu, yāvaj jīvana-paryantaṁ yo yam āśritas tasyānte khalv āśrayāntarānaucityam eva, tasmāt sarva-kālam eva tat tad evopāsakasyānte bhāgavata-saṅgād api bhagavati bhāvaḥ kathaṁ kartum ucita iti cet ? devatāntaropāsakaḥ khalu ko varākaḥ ? yato brahmopāsako’pi bhagavati śuddhāṁ bhaktiṁ karotīty atra krama-rītiṁ darśayann āha—jñānaṁ yadā syāt | kīdṛśam ? pratinivṛttam uparataṁ guṇormīṇāṁ cakraṁ samūho yasmāt tat tad ātma-prasādaḥ syāt | yatra ātma-prasāde sati guṇeṣu asaṅgo vairāgyam | ubhayatreti pāṭhe ihāmutra ca guṇeṣv asaṅgaḥ | kīdṛśaḥ ? kaivalye sammataḥ panthāḥ | 

atha tad-anantaraṁ ca bhakti-yogaḥ | bhakti-yogasya yādṛcchikatyāyāḥ prāk pratipāditatvād asaṅga-kāryatvaṁ nāśaṅkanīyam | bhagavat-kṛpayā sanakādīnām iva bhāgavata-kṛpayā sanakādīnām iva bhāgavata-kṛpayā śukasyeva kīrtanādi-rūpaḥ | ataḥ kaḥ khalu nirvṛtaḥ bhakti-sukhe nimagnaḥ | ratim āsaktim | yo ratiṁ na kuryāt, sa tu anirvṛtaḥ iti bhāvaḥ | 

atra karma-jñāna-yoga-devatāntaropāsanebhyaḥ śuddha-bhakter utkarṣa iti | tathā tat-tat-sādhyaṁ kevalayā bhaktyaiva sidhyatīti, tathā tat-tat-sādhanavatām apy ante punar bhaktyaiva niḥśreyasam iti karma-jñānādi-nirapekṣā niṣkāmā śravaṇa-kīrtana-smaraṇa-pradhānā śuddhā bhaktir eva prema-bhakti-sādhanam iti śukadevasya svābhimatam | tatrāpi nāma-kīrtanaṁ sarvotkṛṣṭatamam iti vastu-pañcakaṁ nirūpitam iti prakaraṇārtha-saṅkṣepaḥ ||12||

 **...**

**|| 2.3.13 ||**

**śaunaka uvāca—**

**ity abhivyāhṛtaṁ rājā niśamya bharatarṣabhaḥ |**

**kim anyat pṛṣṭavān bhūyo vaiyāsakim ṛṣiṁ kavim ||**

**śrīdhara-svāmī (bhāvārtha-dīpikā) : **abhivyāhṛtam uktam | ṛsiṁ para-brahma-darśinam | kaviṁ śabda-brahma-niṣṇātam ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ṛṣiṁ para-brahma-darśinam | kavi-mṛṣiṣv api madhye tad-varṇanātiśaya-caturam ||13||

———————————————————————————————————————

**jīva-gosvāmī (krama-sandarbhaḥ) : **ity abhītti | sambhāvyaivedaṁ pṛcchati ||13||

———————————————————————————————————————

**viśvanātha-cakravartī (sārārtha-darśiṇī) : **kim anyat pṛṣṭavān iti | uktenaitenaiva sarva-jijñāsita-siddher iti vismayaḥ sūcitaḥ | ṛṣiṁ para-brahma-darśinam | kavim ṛṣiṣv api madhye tad-varṇanātiśaya-caturam ||13||

 **...**

**|| 2.3.14 ||**

**etac chuśrūṣatāṁ vidvan sūta no’rhasi bhāṣitum |**

**kathā hari-kathodarkāḥ satāṁ syuḥ sadasi dhruvam ||**

**śrīdhara-svāmī (bhāvārtha-dīpikā) : **śravaṇecchāyāṁ hetuḥ—hari-kathā eva udarkaḥ uttara-phalaṁ yāsu tāḥ kathāḥ satāṁ bhāgavatānāṁ sadasi sabhāyāṁ syuḥ ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śravaṇa-kīrtanādīny eva sva-kartavyatvena jñātvāpi rājñā yad anyat pṛṣṭaṁ tasmāt teṣām eva śravaṇādīnāṁ viṣayāḥ kṛṣṇa-kathā eva praṣṭavyā bhaviṣyatīty āśayen āha—etad iti | na ca sarga-visarga-manvantara-nānā-rājādi-kathānām api tad anyakathātvaṁ vācyam ity āha | kathā api hari-kathā evodarka uttara-phalaṁ yāsu tāḥ sargādi-kathānām api kṛṣṇa-kathāyām eva paryavasitatvāttā api śravaṇādi-viṣayā iti bhāvaḥ | satāṁ sadasi prācīnār vācīneṣu madhye he sūteti kathanāt sūtasya tu rāja-vaṁśa-kathā-jñatvam asti na tu hari-kathābhijñatvam ityākṣepavāraṇāyāha—he vidvann iti | vyāsa-śiṣyatvāt tvaṁ sarva-jñāsīti bhāvaḥ ||14||

———————————————————————————————————————

**jīva-gosvāmī (krama-sandarbhaḥ) : **kathā iti | laukika-kathā api hari-kathās tv ādita eva tad-rūpāḥ syur ity arthaḥ ||14||

———————————————————————————————————————

**viśvanātha-cakravartī (sārārtha-darśiṇī) : **śravanā-kīrtanādīny eva sva-kartavyatvena jñātvāpi rājñā yad anyat pṛṣṭaṁ, tasmāt teṣām eva śravaṇādīnāṁ viṣayāḥ kṛṣṇa-kathā eva praṣṭavyā bhaviṣyantīty āśayenāha—etad iti | na ca sarga-visarga-manvantara-nānā-rājādi-kathānām api kṛṣṇa-kathāyām eva paryavasitatvāt tā api śravaṇādi-viṣayāḥ iti bhāvaḥ ||14||

 **...**

**|| 2.3.15 ||**

**sa vai bhāgavato rājā pāṇḍaveyo mahā-rathaḥ |**

**bāla-krīḍanakaiḥ krīḍan kṛṣṇa-krīḍāṁ ya ādade ||**

**śrīdhara-svāmī (bhāvārtha-dīpikā) : **etat prapañcayati—sa vā iti dvābhyām | kṛṣṇa-pūjādi-rūpāṁ krīḍāṁ yaḥ svīkṛtavān ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sā sabhā sarvataḥ śreṣṭhā yatra śrotā vaktā ca sarvato'pi vilakṣaṇa ity āha—sa vā iti | ya iti | yā yā śrī-kṛṣṇasya vṛndāvanādau bāla-krīḍā śrutāsti tat-premāveśena tat-sakhyādi-bhāvavān tāṁ tām eva krīḍāṁ kṛtavān ity arthaḥ | bālānāṁ krīḍanakaiḥ krīḍā-sādhanair govatsādi-prati-kṛtibhiḥ ||15||

———————————————————————————————————————

**jīva-gosvāmī (krama-sandarbhaḥ) : **sa vā iti | yā yā śrī-kṛṣṇasya vṛndāvanādau bāla-krīḍā śrutāsti, tat-premāveśena tat-sakhyādi-bhāvavān tāṁ tām eva krīḍāṁ yaḥ kṛtavān ity arthaḥ ||15|| [śrī-kṛṣṇa-sandarbha 49]

———————————————————————————————————————

**viśvanātha-cakravartī (sārārtha-darśiṇī) : **satāṁ sadasi prācīnārvācīneṣu madhye, sā sabhā sarvataḥ śreṣṭhā, yatra śrotā vaktā ca sarvato’pi vilakṣaṇa ity āha—sa vā iti dvābhyām | kṛṣṇa-krīḍāṁ kṛṣṇa-krīḍānukaraṇam ||15||

 **...**

**|| 2.3.16 ||**

**vaiyāsakiś ca bhagavān vāsudeva-parāyaṇaḥ |**


    **urugāya-guṇodārāḥ satāṁ**[^72]** syur hi samāgame ||**

**śrīdhara-svāmī (bhāvārtha-dīpikā) : **urugāyasya guṇair udārā mahatyaḥ kathāḥ syuḥ ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhagavān sarvajñaḥ satāṁ samāgame sati urubhir vedavidbhir gīyata iti urugāyaḥ śrī-kṛṣṇās tasya guṇā evodārā manoratha-pradātāraḥ tatratyānāṁ janiṣyamāṇānāṁ ca janānāṁ dhruvaṁ syur atastān guṇānatra pravartayeti | tena kṛṣṇa-kathodarkāḥ kathāś ca bhakter āsvādanīyā iti bhāvaḥ ||16||

———————————————————————————————————————

**jīva-gosvāmī (krama-sandarbhaḥ) : **ata eva sa vai bhāgavato rājā [bhā.pu. 2.3.15] ity-ādy-anantaraṁ rājñā samāna-vāsanātvenaiva tam āha—vaiyāsakiś ceti | ca-śabdaḥ prāg-varṇitena samāna-vāsana tv aṁ bodhayati | tasmāt śrī-vasudeva-nandanatvenaivātrāpi vāsudeva-śabdo vyākhyeyaḥ | anyeṣām api satāṁ samāgame tāvad urugāyasya guṇodārāḥ kathā bhavanti | tayos tu śrī-kṛṣṇa-carita-pradhānā eva tā bhaveyur iti bhāvaḥ ||16||

———————————————————————————————————————

**viśvanātha-cakravartī (sārārtha-darśiṇī) : **bhagavān sarvajñaḥ | satāṁ samāgame sati, urugāyasya kṛṣṇasya guṇāeva udārā mano-vāñchitārtha-pradātāraḥ | tatratyānāṁ janiṣyamāṇānāṁ ca dhruvaṁ syuḥ | atas tān guṇān atra pravartayati | tena kṛṣṇa-kathodarkāḥ kathāś ca bhaktair āsvādanīyā iti bhāvaḥ ||16||

 **...**

**|| 2.3.17 ||**

**āyur harati vai puṁsām udyann astaṁ ca yann asau |**

**tasya rte yat-kṣaṇo nīta uttama-śloka-vārtayā ||**

**madhvācāryaḥ (bhāgavata-tātparyam) : **tasyāyuṣaḥ **uttamaḥ-śloka-vārtayā ṛte yaḥ kṣaṇaḥ sa nīta** eva vṛthā ||17||

———————————————————————————————————————

**śrīdhara-svāmī (bhāvārtha-dīpikā) : **kiṁ ca, vṛthaiva kṣīyamāṇam āyur hari-kathayā saphalaṁ kurv ity āśayenāha tribhiḥ—āyur iti | **asau** sūryaḥ **udyann** udgacchann **astam** adarśanaṁ ca **yan** gacchan | **yat** yena **kṣaṇo** nītas **tasya āyūḥ ṛte** varjayitvā vṛthaiva **harati** ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **natra vilambaḥ kārya ity āha—kiṁ ceti | harati vṛthāgāmitvād balādācchinattīva | yad vā, kṣaṇo'pi nimeṣa-trayam api tāvataiva kālena sarvamāyuḥ saphalaṁ bhavati | ekasyām eva śākhāyāṁ phalitāyāṁ vṛkṣoyaṁ phalavān iti yathocyate | pratiśākhaṁ phalavat tve kaimutyam iva sarvasyāyuṣaḥ kṛṣṇa-vārtāyuktatvam apekṣyam | nanv evaṁ cedāyur haraṇābhāvāt kṛṣṇa-vārtayāpi tat-kṣaṇe jano na mriyet | satyam | sat-pātrī-kṛta-vitto jano'kṣaya-vitto yathocyate paratra tad-bhogānanty aprāpteḥ—


    sa mama brāhmaṇe dānaṁ dvi-guṇaṁ brāhmaṇa-bruve | 

adhīte śata-sāhasram anantaṁ veda-pārage || iti smṛteḥ | 

abrāhmaṇe brāhmaṇetare sat-karmaṇi liṅgijanādau | brāhmaṇa-bruve kutsita-vipre | adhīte śāstrādhyetari | veda-pārage vedārtha-jñānavati iti | tathaiva kṛṣṇa-sāt-kṛta-khāyurjanaḥ paratra tat-pārṣadatvaprāptyā dhruvam akṣayāyur bhavatīti | kṛṣṇa-bhaktasyāyur haraṇābhāvo jñeyaḥ | jarā-maraṇa-rogādikaṁ tu bhakty utkarṣa-vṛddhyarthaṁ matāntarotthānābhāvārthaṁ ca sva-bhakte rahasyatva-rakṣaṇārthaṁ ca bhagavad icchayaiva bhavati na tu tatra kāla-karmāder vastutaḥ kāraṇatety upapāditaṁ bhīṣma-niryāṇādhyāye ||17||

———————————————————————————————————————

**hemādri (kaivalya-dīpikā-ṭīkā) :** evam anvaya-mukhena prāg-vargān uktvā vyatireka-mukhena darśayann āha—**āyur** iti | **udyan** udayan | **astaṁ** paścimādriṁ ca **yan** gacchan | asāv abhinayena sūryaṁ darśayati | **tasya rte** tasyāyur vinā yad yena | **hṛtam** api tasyāyuḥ saphalatvād ahṛtavad ity arthaḥ | atra vārtayety anyaṁ prati guṇābhidhānam ekam aṅkham ity abhipretam | uttaratra **gāthopagānam** ekākinaḥ ||17||  [mu.pha. 7.80]

———————————————————————————————————————

**jīva-gosvāmī (krama-sandarbhaḥ) : **anantaraṁ śrī-śaunakenāpi vyatirekoktyā tasyaivābhidheyatvaṁ dṛḍhīkṛtam | yathāha—āyur haratīti | **asau** sūrya **udyan** udgacchan **astaṁ** ca **yan** gacchan **harati** vṛthā-gāmitvād ācchinattīva | **yat-kṣaṇo**’pi yena **nītaḥuttamaḥ-śloka-vārtayātasya āyuḥ ṛte** varjayitvā, tāvataiva sarva-sāphalyāt | yadyapi kṣaṇaṁ bhagavad-vārtayāpi sarvam āyuḥ sāmānyākāreṇa saphalaṁ jāyate, ekasyāṁ śākhāyāṁ phalitāyām akhaṇḍa-vṛkṣavat, tathāpi prati-viśeṣāvastham api saphalaṁ jāyatām ity etad arthaṁ mama praśna iti bhāvaḥ ||17||

———————————————————————————————————————

**viśvanātha-cakravartī (sārārtha-darśiṇī) : **nātra vilambaḥ kārya ity āha—āyur iti | asau sūryaḥ udyan udayaṁ prāpnuvan, astam adarśanaṁ ca yan gacchan | tasya āyur ṛte vinā | yat yena kṣaṇo’vasaraḥ | yad vā, kṣaṇo’pi nimeṣa-trayam api, tāvataiva kālena sarvam āyuḥ saphalaṁ bhavati | ekasyām eva śākhāyāṁ phalitāyāṁ vṛkṣo’yaṁ phalavān iti yathocyate, pratiśākhaṁ phalavattve kaimutyam iva, sarvasyāyuṣaḥ kṛṣṇa-vārtāyuktatvam apekṣyam | nanv evaṁ cet āyur haraṇābhāvāt kṛṣṇa-vārtāyāpi tat-kṣaṇe jano na mriyate ? satyam | sat-pātrīkṛta-vitto jano’ṣaya-vitto yathocyate, paratra tad-bhogānantya-prāpteḥ | 


        samam abrāhmaṇe dānaṁ dviguṇaṁ brāhmaṇa-bruve |


    adhīte śata-sāhasram anantaṁ veda-pārage || iti smṛteḥ |

tathaiva kṛṣṇa-sātkṛta-svāyurjanaḥ paratra tat-pārṣadatva-prāptyā dhruvam akṣayam āyur bhavatīti kṛṣṇa-bhaktasyāyur haraṇābhāvo jñeyaḥ | jarā-maraṇa-rogādikaṁ tu bhakty-utkaṇṭhā-vṛddhy-artham | matāntarotkhātābhāvārthaṁ ca, sva-bhakte rahasyatva-rakṣaṇārthaṁ ca bhagavad-icchayaiva bhavati | na tu tatra vastutaḥ kāla-karmādeḥ kāraṇatety upapāditaṁ bhīṣma-niryāṇādhyāye ||17||

 **...**

**|| 2.3.18 ||**

**taravaḥ kiṁ na jīvanti bhastrāḥ kiṁ na śvasanty uta |**

**na khādanti na mehanti kiṁ grāme paśavo’pare ||**

**śrīdhara-svāmī (bhāvārtha-dīpikā) :** nanu jīvanam eva tesām āyuṣaḥ phalam asti ? tatrāha—tarava iti | nanu teṣāṁ śvāso nāsti, tarhi **bhastrāś** carma-kośāḥ | nanu tāsām āhārādikaṁ nāsti, tatrāha—**na khādanti** nāśnanti | **na mehanti** na retaḥ-sekaṁ maithunaṁ na kurvanti **kim** ? **uta** api | narākāraṁ paśuṁ matvāha—**apare** iti ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—_nanv_ iti | manuṣyebhyo’pi teṣāṁ taru-bhastrā-grāma-paśūnāṁ jīvanādhikya-śvāsādhikya-khādanādy-ādhikyāni santīty atas te _narākārāḥ paśava_ eveti bhāvaḥ ||18||

———————————————————————————————————————

**hemādri (kaivalya-dīpikā-ṭīkā) :** nanu katham āyuṣo vaiyarthyaṁ bhoga-sadbhāvāt ? ity ata āha—**tarava** iti | **uta** aho ||18|| [mu.pha. 7.81]

———————————————————————————————————————

**jīva-gosvāmī (krama-sandarbhaḥ) : **tatrāyur eka-deśe’pi tat-sambandha-bahir-bhūtān nindaṁs tad eva draḍhayati—**tarava** iti dvayena | na ca tarūṇāṁ śvāso nāstīti teṣu nyūna tv aṁ vācyam | saty api śvāse saphala-jīvanābhāva-darśanāt so’yam akiñcitkara ity āha—**bhastrā** iti | nanu tarūṇāṁ rasādi-bhogo nāsti ? tatrāha—**na khādantīti** | **na mehanti** na maithunaṁ kurvanti | tān api narākārān paśūn matvāha—**apara** iti ||18|| [bhakti-sandarbha 34]

———————————————————————————————————————

**viśvanātha-cakravartī (sārārtha-darśiṇī) : **na cāyur haraṇābhāvasya martya-loke jīvanam eva phalam ity ata āha—**tarava** iti | pratyuta manuṣyebhyo’pi teṣāṁ jīvanādhikyam | nanu teṣāṁ śvāso nāsti ? ity ata āha—**bhastrā** iti | pratyuta manuṣyebhyo’pi bhastrāṇāṁ śvāsādhikyam | nanu teṣām āhārādikaṁ nāstīti ? tatrāha—**na khādantīti** | **na mehanti** strī-sambhogaṁ na kurvanti | mehanaṁ retaḥ-sekaḥ | pratyuta manuṣyebhyo’pi teṣāṁ khādanādy-ādhikyam | **apare** ity anena teṣām api narākāra-paśutvaṁ vyañjitam ||18||

 **...**

**|| 2.3.19 ||**

**śva-viḍ-varāhoṣṭra-kharaiḥ saṁstutaḥ puruṣaḥ paśuḥ |**

**na yat-karṇa-pathopeto jātu nāma gadāgrajaḥ ||**

**śrīdhara-svāmī (bhāvārtha-dīpikā) : **tad evāha **śvādibhiḥ saṁstutaḥ** sadṛśo nirūpitaḥ | **yasya karṇa-pathaṁ** kadācid api nāgataḥ | sa avajñāsyadatvāc **chvabhiḥ** kaśmala-viṣayāsaktatvād **viḍ-varāhair** grāma-sūkarāiḥ, kaṇṭakavad duḥkhada-viṣayāsaktatvād **uṣṭraiḥ**, bhāra-vāhitvāt **kharais** tulya ity arthaḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad eva narākāra-paśutvam eva | teṣāṁ paśutve'py atigarhaṇīyatvam āha--**śvādibhiḥ** **saṁstutaḥ** samyak stutaḥ | asmākaṁ caturṇām api dharmānayam eka eva dhatte | vayaṁ tu paraspara-dharma-grahaṇe'py asamarthā iti | tathāyaṁ manuṣyo'pi bhūtvā vayaṁ tu paśavo bhūtvā paśv-antarasyaikasyāpi dharmaṁ dhartuṁ na śaknuma iti | tathāyaṁ śāstrādiṣṭaṁ sva-dharmam apy ullaṅghyātirāgeṇaiva dhatte | vayaṁ tu niyati-kṛte sva-sva-dharme eva patitā iti | tathāyam asad-dharme janiṣyamāṇaṁ narakaṁ jñātvā vayaṁ tu mūḍhā eveti caturkī stutiḥ | teṣāṁ śvādīnāṁ dharmā nirhetu-roṣaṇatvāmedhya-bhojitva-mahābhāravāhitva-sva-strīpāda-tāḍitatvādayaḥ | yasya kārya-pathe jātu kadācid api nopeto gataḥ gadāgraja iti | gadasya rogasthāgre pratiyoddheva jāyate prādurbhavatīti śleṣeṇa tadaiva te krodhādayaḥ puruṣasya rogā naśyantīti bhāvaḥ ||19||

———————————————————————————————————————

**hemādri (kaivalya-dīpikā-ṭīkā) :** **viḍ-varāho** grāmya-śūkaraḥ | śvādibhiḥ saha **saṁstutaḥ** tat-prastāve gṛhīta-nāmā ||19|| [mu.pha. 7.82]

———————————————————————————————————————

**jīva-gosvāmī (krama-sandarbhaḥ) : **tad evāha—**śva-viḍ-varāha** iti | śvādi-tulyais tat-parikaraiḥ **samyak-stuto**’py asau **puruṣaḥ paśuḥ** | teṣām eva madhye śreṣṭhaś cet tarhi mahā-paśur evety arthaḥ | yad vā, śvādibhiḥ samstutaḥ samyak stutaḥ sarveṣām asmākaṁ yat-kiñcid guṇādikaṁ tat sarvam anena dhṛtam ity arthaḥ ||19||

———————————————————————————————————————

**viśvanātha-cakravartī (sārārtha-darśiṇī) : **teṣāṁ paśutve’py atigarhaṇīyatvam āha—**śvādibhiḥ samyak stutaḥ** | asmākaṁ caturṇām api dharmānayam eka eva dhatte | vayaṁ tu paraspara-dharme’py asamarthā iti | tathā ayaṁ manuṣyo’pi bhūtvā | vayaṁ tu paśavo’pi bhūtvā, paśv-antarasyaikasyāpi dharmaṁ dhartuṁ na śaknuma iti | tathāyaṁ śāstrādiṣṭaṁ sva-dharmam apy ullaṅghya atirāgeṇaiva dhatte, vayaṁ tu niyati-kṛte sva-sva-dharma eva patita iti | tathāyam asmad-dharme janiṣyamāṇaṁ narakaṁ jñātvāpi | vayaṁ tu ṁūḍhā eveti—caturdhā stutiḥ | teṣāṁ śvādīnāṁ dharmās tu nirhetu-roṣaṇatvāmedhya-bhojitva-mahābhāra-vāhitva-svastrī-pāda-tāḍitatvādayaḥ | yasya **karṇa-pathe jātu** kadācid api **na upeto** gataḥ | **gadāgraja** iti gadasya rogasyāgre pratiyoddheva jāyate prādurbhavatīti, śleṣeṇa tadaiva te krodhādayaḥ puruṣasya rogān naśyantīti bhāvaḥ ||19||

 **...**

**|| 2.3.20 ||**

**bile batorukrama-vikramān ye**

**na śṛṇvataḥ karṇa-puṭe narasya |**

**jihvāsatī dārdurikeva sūta**

**na copagāyaty urugāya-gāthāḥ ||**

**śrīdhara-svāmī (bhāvārtha-dīpikā) : **tasyāṅgāni ca niṣphalānīty āha—bile iti pañcabhiḥ | bateti khede | na śṛṇvato’śṛṇvato narasya ye karṇa-puṭe te bile vṛthā-randhre | na ced upagāyati tasya jihvā asatī duṣṭā darduro bhekas tadīyā jihveva ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasyāṅginaḥ puruṣasya nindāṁ kṛtvā pratyekatad aṅgāni nindati | bile eva grāmya-vārtābhujaga-gṛha-tulye | śleṣaṇāsatī strīva tasya sukṛta-sarvasvaṁ viplāvayati | atra yadyapi puruṣo bhujādy ekāṅga-kṛtayāpi bhaktyā kṛtārtha eva bhavati tad api tasyāṅgāntarāṇi tu vyarthāny eva bhavantīty āśayenāṅgānāṁ nindā jñeyā ||20||

———————————————————————————————————————

**hemādri (kaivalya-dīpikā-ṭīkā) : **bileti | **bile** cchidre na tv indriye | **bata** kaṣṭaṁ **na śṛṇvata** iti nara-viśeṣaṇam | atra **karṇa-pathopeta** iti na śṛṇvato ye [iti ca] kathā-śravaṇam uktam | **dardūro** maṇḍūkaḥ | **ca**-śabdaś ced-arthe **gāthāḥ** kathāḥ ||20|| [mu.pha. 7.83]

———————————————————————————————————————

**jīva-gosvāmī (krama-sandarbhaḥ) : **athāyur-viśeṣāvasthā-vaiphalya-dṛṣṭāntatvena tat-tad-aṅga-viśeṣa-vaiphalyam āha—bile bateti tribhiḥ | na śṛṇvataḥ aśṛṇvato narasya ye karṇa-puṭe te bile te vṛthā-randhre ity arthaḥ | asatī duṣṭā | na yopeti kvacit pāṭhaḥ, sa tu svāmy-asammataḥ | pūrvavat yat-tac-chabdābhyām ananvayāt | cec-chabdādhyāhārāc ca ||20||

———————————————————————————————————————

**viśvanātha-cakravartī (sārārtha-darśiṇī) : **evaṁ puruṣam aṅginaṁ ninditvā, pratyeka-bhaktyā vinā pratyeka-tad-aṅgāni nindati—bile iti pañcabhiḥ | bata khede | na śṛṇvataḥ aśṛṇvataḥ puṁso ye karṇa-puṭe te bile eva | grāmya-vārtā-bhujaṅga-gṛha-tulye | darduro bhekaḥ | tadīyevāsatī-bhūtā duṣṭā vā śleṣeṇa asatī strī iva tasya sukṛta-sarvasvaṁ viplāvayati | atra yadyapi bhujādy-ekāṅga-kṛtayāpi bhaktyā puruṣaḥ kṛtārtha eva bhavati | tad api tasyāṅgāntarāṇi tu vyarthāny eva bhavantīty āśayenāṅgānāṁ nindā jñeyā ||20||

 **...**

**|| 2.3.21||**

**bhāraḥ paraṁ paṭṭa-kirīṭa-juṣṭam**

**apy uttamāṅgaṁ na namen mukundam |**

**śāvau karau no kurute saparyāṁ**

**harer lasat-kāñcana-kaṅkaṇau vā ||**

**śrīdhara-svāmī (bhāvārtha-dīpikā) : **paṭṭa-vastroṣṇīṣeṇa kirīṭena ca juṣṭam api śiro yadi na namet tarhi kevalaṁ bhāra eva | śavo mṛtakas tat-kara-tulyau | lasatī kāñcana-kaṅkaṇe yayos tau | apy-arthe vā-śabdaḥ ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhāra eva saṁsāra-sindhau praviśantaṁ tam adhikaṁ nimaj jayatīti bhāvaḥ | mṛtaka-karatulyatvād deva-pitrādayo'pi tadṛt taṁ jalādikaṁ na grahantīti bhāvaḥ ||21||

———————————————————————————————————————

**hemādri (kaivalya-dīpikā-ṭīkā) :** **paṭṭa**-vastraṁ śavasya imau **śāvau** | **vā**-śabdo yady-arthe ||21|| [mu.pha. 7.84]

———————————————————————————————————————

**jīva-gosvāmī (krama-sandarbhaḥ) : **bhāraḥ param iti | paṭṭa-vastrauṣṇīṣeṇa kirīṭena vā juṣṭam api | apy arthe vā śabdaḥ ||21||

———————————————————————————————————————

**viśvanātha-cakravartī (sārārtha-darśiṇī) : **uttamāṅgaṁ śiraḥ paṭṭa-vastroṣṇīṣeṇa ca kirīṭena ca juṣṭam api paraṁ kevalaṁ bhāraḥ | saṁsāra-sindhau praviśantaṁ tam adhikaṁ nimajjayatīti bhāvaḥ | śavo mṛtakas tat-sambandhināv iti—deva-pitrādayo’pi tad dattaṁ jalādikam aśucitvān na gṛhṇantīti bhāvaḥ | vā-śabdo’py-arthe ||21||

 **...**

**|| 2.3.22 ||**

**barhāyite te nayane narāṇāṁ**

**liṅgāni viṣṇor na nirīkṣato ye |**

**pādau nṛṇāṁ tau druma-janma-bhājau**

**kṣetrāṇi nānuvrajato harer yau ||**

**śrīdhara-svāmī (bhāvārtha-dīpikā) : ye nayane viṣṇor** mūrtīr **na nirīkṣete,** **te barhāyite **mayūra-piñcha-tulye netre | **drumavaj janma bhajete** iti tathā | vṛkṣa-mūla-tulyāv ity arthaḥ ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mayūra-piccha-netra-tulye | tābhyām ātmana uddhāra-padavīm apaśyantaḥ saṁsāra-kaṇṭaka-kṣetra eva patantīti bhāvaḥ | _ity artha_ iti | yama-dūtair eva kuṭhāraiś chidyamānau bhaviṣyata iti bhāvaḥ ||22||

———————————————————————————————————————

**hemādri (kaivalya-dīpikā-ṭīkā) :** **barhaṁ** mayūra-piccham | **druma-janma** vṛkṣa-mūlatvam ||22|| [mu.pha. 7.85]

———————————————————————————————————————

**jīva-gosvāmī (krama-sandarbhaḥ) : drumavaj** **janma-bhājāv** iti tathā vṛkṣa-mūla-tulyāv ity arthaḥ ||22||

———————————————————————————————————————

**viśvanātha-cakravartī (sārārtha-darśiṇī) : barhāyite** mayūra-piñcha-tulye iti—tābhyām ātmanaḥ uddhāra-padavīm apaśyantaḥ saṁsāra-kaṇṭaka-kṣetre eva patantīti bhāvaḥ | **ye nayane **viṣṇor mūrtīr **na nirīkṣete** | **druma-janma bhajete** iti tathā tau | vṛkṣa-mūla-tulyāv iti—yama-dūtair eva kuṭhāraiś chidyamānau tau bhaviṣyata iti bhāvaḥ ||22||

 **...**

**|| 2.3.23 ||**

**jīvañ chavo bhāgavatāṅghri-reṇuṁ**

**na jātu martyo’bhilabheta yas tu |**

**śrī-viṣṇu-padyā manujas tulasyāḥ**

**śvasañ chavo yas tu na veda gandham ||**

**śrīdhara-svāmī (bhāvārtha-dīpikā) : nābhilabheta** abhito na spṛśen na dhārayet | **śrī-viṣṇu-padyāḥ** śrī-viṣṇu-pada-lagnāyāḥ | **na vedeti** avaghrāya nābhinanded ity arthaḥ ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ekaikāny aṅgāni ninditvā samuditāni nindati—jīvann iti | **jīvañ chavaḥ** preta-śarīra-viśeṣa iva ceṣṭamānaḥ | sādhūnbhīṣayate | tat-prāṇi-kṛta-saparyādikam api bhagavān na gṛhṇātīti bhāvaḥ | ity artha iti | yathā śavo gandhādibhir arcito'pi tan nābhinandati tadvatsopīti bhāvaḥ ||23||

———————————————————————————————————————

**hemādri (kaivalya-dīpikā-ṭīkā) :** **nābhilabheta** na spṛśeta | **śrī**-śabdo nāmnaḥ pūjārthaḥ | **viṣṇoḥ pādau** eti gacchati iti **viṣṇu-pādo** viṣṇu-caraṇa-sthety arthaḥ | ilakāntāv iti dīrgho’py asti ad-ādau ||23|| [mu.pha. 7.86]

———————————————————————————————————————

**jīva-gosvāmī (krama-sandarbhaḥ) : **atha tat-tat-sarva-kāraṇa-viśeṣaṁ vinā tat tad api na sampadyate | tathā ca śrī-vaiṣṇava-caraṇa-rajasā sarvāṅga-snānam eva pūrvokteṣu namaskārādiṣu kāraṇam | śrī-caraṇa-tulasī-gandhas tu hṛd-vikāra-kāraṇam | hṛd-vikāras tu pulakādiṣu kāraṇam iti jñeyam ity abhiprāyeṇāha—jīvann ity ardhena | yam eva vinā tādṛśa-hṛdayaṁ na jāyata ity abhiprāyeṇāha—śrīti-sārdhena | śrī-viṣṇu-padyās tat-pada-lagnāyāḥ ||23||

———————————————————————————————————————

**viśvanātha-cakravartī (sārārtha-darśiṇī) : **ekaikāny aṅgāni ninditvā samuditāni nindati | nābhilabheta abhito na spṛśet—sarvāṅgeṣu na dhārayed ity arthaḥ | sa jīvañ chavaḥ—preta-śarīra-viśeṣa iva ceṣṭamānaḥ sādhūn bhīṣayate | tat-pāṇi-kṛta-saparyādikam api bhagavān na gṛhṇātīti bhāvaḥ | śrī-viṣṇu-padyā viṣṇu-pada-lagnatvena viṣṇu-padīty abhidhānāyāḥ tulasyā gandhaṁ na veda—avaghrāya nābhinanded ity arthaḥ | śvasakṛt chavaḥ—pūrvavat so’pi jīvañ chava ity arthaḥ ||23||

**...**

**|| 2.3.24 ||**

**tad aśma-sāraṁ hṛdayaṁ batedaṁ**

**yad gṛhyamāṇair hari-nāma-dheyaiḥ |**

**na vikriyetātha yadā vikāro**

**netre jalaṁ gātra-ruheṣu harṣaḥ ||**

**śrīdhara-svāmī (bhāvārtha-dīpikā) :** aśmavat sāro balaṁ kāṭhinyaṁ yasya | vikriyā-lakṣaṇam āha—atheti | gātra-ruheṣu romasu harṣa udgamaḥ ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad evaṁ vyasta-samastatayā  bāhyam aṅgaṁ prādhānyena ninditvābhyantaram api nindati—**tad aśma-sāraṁ** lohamayam eva yat khalu gṛhyamāṇaiḥ kīrtyamānair api bahubhir harināma-dheyair na vikriyate | vikriyā-lakṣaṇam āha—athetyādi | gāvaruheṣu romasu **harṣaḥ** romāñcaḥ bahu-nāma-grahaṇe’pi citta-dravābhāvo nāmāparādha-liṅgam iti sandarbhaḥ | kiṁ ca, aśru-pulakāv eva citta-drava-liṅgam ity api na śakyate vaktum | tad uktaṁ śrīmad-rūpa-gosvāmi-caraṇaiḥ—


    nisarga-picchila-svānte tad-abhyāsa-pare’pi ca | 

sattvābhāsaṁ vināpi syuḥ kvāpy aśru-pulakādayaḥ || [bha.ra.si. 2.3.89] iti | 

tathātigambhīra-mahānubhāva-bhakteṣu hari-nāmabhiś citta-drave’pi bahir aśru-pulakādayo na dṛśyante iti | tasmād idam evaṁ vyākhyeyam | yad-dhṛdayaṁ **na vikriyeta** kadā ? yadā vikāras tad apīty arthaḥ | vikāra eva kaḥ ? tatrāha—**netre jalam** iti | tataś ca bahir aśru-pulakayoḥ sator api yad-dhṛdayaṁ na vikriyeta, tad aśma-sāram iti vākyārthaḥ | tataś ca hṛdaya-vikriyā-lakṣaṇāny asādhāraṇāni śānti-nāma-grahaṇāsattayādīny eva jñeyāni | tad uktam—


    kṣāntir avyartha-kālatvaṁ viraktir māna-śūnyatā | 


    āśābandhaḥ samutkaṇṭhā nāma-gāne sadā ruciḥ ||


    āsaktis tad-guṇākhyāne prītis tad-vasati-sthale | 

ity ādayo'nubhāvāḥ syur jāta-bhāvāṅkure jane || [bha.ra.si. 1.3.25-26]

aśru-pulakādīni tu sādhāraṇāny eva | ayam arthaḥ | uttamādhikāriṇāṁ nirmatsarāṇāṁ nāma-grahaṇe saty eva nāma-mādhuryasyānubhavaḥ syāt tasmiṁś ca sati hṛdaya-vikriyā ca syāt | satyāṁ ca tasyāṁ tad-vyañjakāḥ kṣāntyādayo'śru-pulakādayaś ca bhavantyeva kaniṣṭhādhikāriṇāṁ samatsarāṇāntu sāparādha-cittatvān nāma-grahaṇa-bāhulye’pi tan mādhuryānubhavābhāve cittaṁ naiva vikriyeta tad-vyañjakāḥ kṣāntyādayo'pi na bhavanti | teṣām evāśru-pulakādi-sattveṣyaśma-sāra-hṛdayatayā nindaiṣā | kiṁ ca,  teṣām api sādhu-saṅgenānartha-nivṛtti-niṣṭhārucyādi-bhūmikārūḍhānāṁ kālena citta-drave sati cittasyāśma-sāratvam apagacchatyeva yeṣāṁ tu citta-drave sati cittasyāśma-sāratā tiṣṭhed eva te tu duścikitsyā eva jñayāḥ | tathā ca vakṣyate tṛtīye sabīja-yoga-dhyāne 


    evaṁ harau bhagavati pratilabdha-bhāvo 


    bhaktyā dravad-dhṛdaya utpulakā pramodāt |


    autkaṇṭhya-bāṣpa-kalayā muhur ardyamānas


    tac cāpi citta-baḍiśaṁ śanakair viyukte || [bhā.pu. 3.28.34] iti | 

atra dravad-dhṛdaya iti citta-dravaḥ | tac ca citta-baḍiśām iti cittasyāśma-sāratā baḍiśasya lohamayatvāt | aśma-sārasya lohaparyāyatvāt | pratilabdho bhāvo yeneti bhāvo yamābhāsa-rūpa eva citta-dravo'pi tādṛśa eva jñeya iti yathārthatve śanakair viyuktaṁ iti tasya puruṣārtha-buddhyā tat tyāgānupapatteḥ | ata eva tādṛśadhyāna-bhaktyāpyayaṁ bhakta-śabdena nābhidhīyate | kiṁ tu yogi-śabdenaiva cittasya baḍiśatvena kaṭhoratva-kuṭilatvābhyāṁ tad-viṣayasya bhagavad aṅgasya duḥkhadāta eva paryāpter iti | evaṁ ca sā vāg yayā tasya guṇān gṛṇīte karau ca tat-karma-karau [bhā.pu. 10.80.3] ity-ādi-vakṣyamāṇa-vākyair anvayena bile vatetyādi-vākyair vyatirekeṇa ca bhakter eva śāstrābhiveyatvaṁ dṛḍhī-kṛtam ||24||

———————————————————————————————————————

**hemādri (kaivalya-dīpikā-ṭīkā) :** **aśma-sāraṁ** pāṣāṇavad lohavad vā kaṭhinam | **vikṛtaṁ** kathaṁ lakṣyaṁ vikriyā-yogāt | **yadā vikāras tadā aśrūṇi romaharṣaś ca** ||24|| [mu.pha. 7.87]

———————————————————————————————————————

**jīva-gosvāmī (krama-sandarbhaḥ) : **tad aśma-sāra iti | aśmavat sāro balaṁ kāṭhinyaṁ yasya | vikriyā-lakṣaṇam atheti | yadā tad-vikāro bhavet tadā netrādau jalādikaṁ bhavatīty arthaḥ | idam evānvayena śrīmatā rājñā dṛḍhīkariṣyate—sā vāg yayā tasya guṇān gṛṇīte [bhā.pu. 10.80.3-4] ity ādibhyām | 

tad evaṁ śrī-śuka-vākyārambhādhyāya evābhidheyatvena śrī-bhaktir eva labdhā | ṭīkā ca—


    tatra tu prathame’dhyāye kīrtaṇa-śravaṇādibhiḥ |


    sthaviṣṭhe bhagavad-rūpe manaso dhāraṇocyate ||


    dvitīye tu tataḥ sthūla-dhāraṇāto jitaṁ manaḥ |


    sarva-sākṣiṇi savaśe viṣṇau dhāryam itīryate ||


    tṛtīye viṣṇu-bhaktes tu vaiśiṣṭyaṁ śṛṇvato muneḥ |

bhakty-udrekeṇa tat-karma-śravaṇādara īryate || ity eṣā[^73] ||24||

———————————————————————————————————————

**viśvanātha-cakravartī (sārārtha-darśiṇī) : **tad evaṁ vyasta-samastatayā bāhyam aṅgaṁ prādhānyena ninditvā | abhyantaram api nindati | tad aśma-sāraṁ loha-mayam eva hṛdayam | yat khalu gṛhyamāṇaiḥ kīrtyamānair api bahubhir hari-nāma-dheyair na vikriyeta | vikriyā-lakṣaṇam āha—athety ādi | gātra-ruheṣu romasu harṣo romāñcaḥ | bahu-nāma-grahaṇe’pi citta-dravābhāvo nāmāparādha-liṅgam iti sandarbhaḥ | 

kiṁ ca, aśru-pulakāv eva citta-drava-liṅgam ity api na śakyate vaktum | yad uktaṁ śrīmad-rūpa-gosvāmi-caraṇaiḥ—


        nisarga-picchila-svānte tad-abhyāsa-pare’pi ca |


    sattvābhāsaṁ vināpi syuḥ kvāpy aśru-pulakādayaḥ || [bha.ra.si. 2.3.89] iti |

tathā, atigambhīra-mahānubhāva-bhakteṣu hari-nāmabhiś citta-drave’pi bahir aśru-pulakādayo na dṛśyanta iti | tasmāt padyam idam evaṁ vyākhyeyam | yad dhṛdayaṁ na vikriyeta | kadā ? yadā vikāras tadāpīty arthaḥ | vikāra eva kaḥ ? tatrāha—netre jalam iti | tataś ca bahir aśru-pulakayoḥ sator api yad dhṛdayaṁ na vikriyeta, tad-aśma-sāram iti vākyārthaḥ | tataś ca hṛdaya-vikriyā-lakṣaṇāny asādhāraṇāni kṣānti-nāma-grahaṇāsakty-ādīny eva jñeyāni | yad uktaṁ—


        kṣāntir avyartha-kālatvaṁ viraktir māna-śunyatā |


        āśā-bandhaḥ samutkaṇṭhā nāma-gāne sadā ruciḥ ||


        āsaktis tad-guṇākhyāne prītis tad-vasati-sthale |


    ity ādayo’nubhāvāḥ syur jāta-bhāvāṅkure jane || [bha.ra.si. 1.3.25-6]

aśru-pulakādīni tu sādhāraṇāny eva | 

ayam arthaḥ—uttamādhikāriṇāṁ nirmatsarāṇāṁ nāma-grahaṇe saty eva nāma-mādhuryānubhavaḥ syāt | satyāṁ ca tasyāṁ tad-vyañjakāḥ kṣānty-ādayo’śru-pulakādayaś ca bhavanty eva | kaniṣṭhādhikāriṇāṁ sa-matsarāṇāṁ tu sāparādha-cittatvān nāma-grahaṇa-bāhulye’pi tan-mādhuryānubhavābhāve cittaṁ naiva vikriyeta | tad vyañjakāḥ kṣānty-ādayo’pi na bhavanti | teṣām evāśru-pulakādimattve’py aśma-sāra-hṛdayatayā nindaiṣā | 

kiṁ ca, teṣām api sādhu-saṅgenānartha-nivṛtti-niṣṭhā-rucy-ādi-bhūmikārūḍhānāṁ kālena citta-drave sati cittasyāśma-sāratvam apagacchaty eva | yeṣāṁ tu citta-drave sati cittasyāśma-sāratā tiṣṭhed eva | te tu duścikitsyā eva jñeyāḥ | tathā ca vakṣyate tṛtīye sa-bīja-yoga-dhyāne—


        evaṁ harau bhagavati pratilabdha-bhāvo 


        bhaktyā dravad-dhṛdaya utpulakaḥ pramodāt |


        autkaṇṭhya-bāṣpa-kalayā muhur ardyamānas


    tac cāpi citta-baḍiśaṁ śanakair viyuṅkte || [bhā.pu. 3.28.34] iti |

atra dravad-dhṛdaya iti citta-dravaḥ | tac ca citta-baḍiśam iti cittasyāśma-sāratā | baḍiśasya lohamayatvāt | aśma-sārasya loha-paryāyatvāt | pratilabdho bhāvo yeneti bhāvo’yam ābhāsa-rūpa eva citta-dravo’pi tādṛśa eva jñeyaḥ | yathārthatve śanakair viyuṅkte iti tasya puruṣārtha-buddhyā tat-tyāgānupapatteḥ | ata eva tādṛśa-dhyāna-bhaktyāpy ayaṁ bhakta-śabdena nābhidhīyate, kintu yogi-śabdenaiva | cittasya baḍiśatvena kaṭhoratva-kuṭilatvābhyāṁ tad-viṣayasya bhagavad-aṅgasya duḥkha-dānata eva paryāpter iti | evaṁ ca—sā vāg yayā tasya guṇān gṛṇīte karau ca tat-karma-karau [bhā.pu. 10.80.3] ity-ādi vakṣyamāṇa-vākyair anvayena | bile bata ity ādi-vākyair vyatirekeṇa ca bhakter eva śāstrābhidheyatvaṁ dṛḍhīkṛtam ||24||

 **...**

**|| 2.3.25 ||**

**athābhidhehy aṅga mano-’nukūlaṁ**

**prabhāṣase bhāgavata-pradhānaḥ |**

**yad āha vaiyāsakir ātma-vidyā-**

**viśārado nṛpatiṁ sādhu pṛṣṭaḥ ||**

**śrīdhara-svāmī (bhāvārtha-dīpikā) : **yasmād abhaktasya sarvam etad vyartham | manaso’nukūlaṁ priyaṁ ca brūṣe | atha ataḥ sādhu pṛṣṭaḥ san vaiyāsakir nṛpatiṁ prati yad āha tad abhidhehīti ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad abhidhehīti | tatodhikamanyat kiṁ vaktavyam astīti bhāvaḥ ||25||


    iti śrī-bhāgavata-bhāvārtha-dīpikā-prakāśe dvitīya-skandhe tṛtīyo'dhyāyaḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yasmād evaṁ tasmād abhidhehi | nanu kim abhidadhāmīti ? tatrāha tvaṁ mano’nukūlaṁ prabhāṣase tasmād yad vaiyāsakir āha tad eva | tato’dhikam anyat kiṁ vaktavyam astīti bhāvaḥ ||25||

iti sārārtha-darśinyāṁ harṣiṇyāṁ bhakta-cetasām |

dvitīye’tra tṛtīyo’pi saṅgataḥ saṅgataḥ satām ||

 **...**


        iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvitīya-skandhe 


        mahā-puruṣa-saṁsthānuvarṇanaṁ nāma


        tṛtīyo’dhyāyaḥ


        ||3||

**...**

 

(2.4)


## atha caturtho’dhyāyaḥ


## sūtoktiḥ, rājñaḥ sṛṣṭiviṣayakaḥ praśnaḥ, śukasya maṅgalācaraṇapūrvakaṁ kathārambhaś ca |

**|| 2.4.1 ||**

**sūta uvāca—**

**vaiyāsaker iti vacas tattva-niścayam ātmanaḥ |**

**upadhārya matiṁ kṛṣṇe auttareyaḥ satīṁ vyadhāt ||**

**śrīdhara-svāmī (bhāvārtha-dīpikā) : **

turye parīkṣitā pṛṣṭaṁ sṛṣṭy-ādi hari-ceṣṭitam |

śukena brahma-tat-putra-saṁvādenopavarṇyate ||1||

rājñaḥ praśnaṁ kathayituṁ tasya prāktanīṁ sthitim āha caturbhiḥ | **vaiyāsakeḥ** śukasya iti evaṁbhūtam ātmanas **tattvasya niścayo** yasmāt **tad-vaca upadhārya** ākalayya | **satīṁ** kṛṣṇa eva sevyo nānya ity evaṁbhūtām ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **brahma-putre | nāradaḥ || satīṁ vidyamānām eva matiṁ viśeṣeṇādhāt | yata auttareya uttarāyā garbhe praviṣṭaṁ kṛṣṇaṁ tad avadhi sadā smarann evety arthaḥ | yad vā, satīm avyabhicāriṇīm ||1||

———————————————————————————————————————

**jīva-gosvāmī (krama-sandarbhaḥ) : satī** vidyamānā **kṛṣṇe** yā **matis** tām eva **vyadhāt **viśeṣeṇa adhāt | akāma ity-ādinā sāmānyākāreṇopadhārite’pi viśeṣe tātparyyāvagamāt **kṛṣṇe** iti viśeṣoktiḥ ||1||

———————————————————————————————————————

**viśvanātha-cakravartī (sārārtha-darśiṇī) : **

caturthe tu śukaḥ proktaḥ sṛṣṭi-līlāṁ parīkṣitā |

brahma-nārada-saṁvādenāha natvā guruṁ harim ||o||

**ātmanas** **tattvasya niścayo** yasmāt, tat | **kṛṣṇe satīṁ** vidyamānām eva **matiṁ** **viśeṣeṇa adhāt** | yata **auttareyaḥ**, uttarāyā garbhe praviṣṭaṁ kṛṣṇaṁ tad-avadhi sadā smarann evety arthaḥ | yad vā—**satīm** avyabhicāriṇīm ||1||

 **...**

**|| 2.4.2 ||**

**ātma-jāyā-sutāgāra- paśu-draviṇa-bandhuṣu |**


    **rājye cāvikale**[^74]** nityaṁ virūḍhāṁ mamatāṁ jahau ||**

**madhvācāryaḥ (bhāgavata-tātparyam) : **anyeṣāṁ nityaṁ nirūḍhāṁ tadā viśeṣato jahau ||2||

———————————————————————————————————————

**śrīdhara-svāmī (bhāvārtha-dīpikā) : **ātmā dehaḥ | paśavo gajādayaḥ ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jahau yaḥ pūrvam eveti śeyam | vimarśitau heyatayā purastāt ity ukteḥ | nirūḍhāṁ dṛḍhī-bhūtām ||2||

———————————————————————————————————————

**jīva-gosvāmī (krama-sandarbhaḥ) : **jahau yaḥ pūrvam eveti jñeyam | vimarśito heyatayā purastāt [bhā.pu. 1.19.5] ity ukteḥ ||2||

———————————————————————————————————————

**viśvanātha-cakravartī (sārārtha-darśiṇī) : **ātmā dehaḥ ||2||

 **...**

**|| 2.4.3 ||**


    **papraccha cemam evārthaṁ yan**[^75]** māṁ pṛcchatha sattamāḥ |**

**kṛṣṇānubhāva-śravaṇe śraddadhāno mahā-manāḥ ||**

**śrīdhara-svāmī (bhāvārtha-dīpikā) : **imam evārthaṁ hari-līlā-lakṣaṇam ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yan māṁ pṛcchatheti | āyur harati vai puṁsām ity-ādi-vākyair vyañjitāṁ kṛṣṇa-kathāṁ brūhīti yat pṛcchathemam evārthaṁ rājā śukaṁ papracchety anvayaḥ | he sattamā iti | śuddha-vyavahāra-praṣṭāraḥ santaḥ sāmānyato dharma-kathā-praṣṭāraḥ sattarāḥ śrī-kṛṣṇa-kathā-praṣṭvatvād yūyaṁ sattamā iti bhāvaḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yan māṁ pṛcchatheti āyur harati vai puṁsām ity ādi-vākyair vyañjitāṁ kṛṣṇa-kathāṁ brūhīti yat pṛcchatha | idam evārthaṁ rājā śukaṁ papracchety arthaḥ ||3||

 **...**

**|| 2.4.4 ||**

**saṁsthāṁ vijñāya sannyasya karma trai-vargikaṁ ca yat |**

**vāsudeve bhagavati ātma-bhāvaṁ dṛḍhaṁ gataḥ ||**

**madhvācāryaḥ (bhāgavata-tātparyam) : **

āpteḥ sarva-guṇānāṁ ya ātma-nāmatayā harim |


    upāste nityaśo vidvān āpta-kāmas tadā bhavet || iti vāmane ||4||

———————————————————————————————————————

**śrīdhara-svāmī (bhāvārtha-dīpikā) : **saṁsthāṁ mṛtyum | traivargikaṁ dharmārtha-kāma-pradhānam | sannyasya tyaktvā ātma-bhāvaṁ parama-premṇā bhagavad-ātmatvaṁ gataḥ prāptaḥ san papraccha ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pūrvaṁ siddham api tadā dṛṣṭaṁ prāptastadvārthaṁ cakāretyarthaḥ ||4||

———————————————————————————————————————

**jīva-gosvāmī (krama-sandarbhaḥ) : **ātmano bhāvaṁ premāṇam eva dṛḍhaṁ yathā syāt tathā gataḥ prāptaḥ ||4||

———————————————————————————————————————

**viśvanātha-cakravartī (sārārtha-darśiṇī) : **saṁsthāṁ mṛtyum | sannyasya tyaktvā | ātmano bhāvaṁ premāṇaṁ pūrva-siddham api tadā dṛḍhaṁ gataḥ prāptaḥ ||4||

 **...**

**|| 2.4.5 ||**

**rājovāca—**

**samīcīnaṁ vaco brahman sarva-jñasya tavānagha |**

**tamo viśīryate mahyaṁ hareḥ kathayataḥ kathām ||**

**śrīdhara-svāmī (bhāvārtha-dīpikā) : **mahyaṁ mama tamo’jñānaṁ viśīryate naśyati tava kathayataḥ sataḥ | ataḥ samīcīnam ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he brahmann iti | sākṣād brahma-svarūpa eva tvam asīti bhāvaḥ ||5||

———————————————————————————————————————

**jīva-gosvāmī (krama-sandarbhaḥ) : **yato mamāpi tamo viśīryate ato hareḥ kathāṁ kathayataḥ kathayitum ārabhamāṇasya sarvajñasya tava vacaḥ samīcīnam ity eva yojyam ||5||

———————————————————————————————————————

**viśvanātha-cakravartī (sārārtha-darśiṇī) : **tamo’jñānam | mahyaṁ mama ||5||

 **...**

**|| 2.4.6 ||**


    **bhūya eva vivitsāmi**[^76]** bhagavān ātma-māyayā |**


    **yathedaṁ sṛjate viśvaṁ durvibhāvyam adhīśvaraiḥ**[^77]** ||**

**śrīdhara-svāmī (bhāvārtha-dīpikā) : **punaś ca veditum icchāmi | idaṁ durvibhāvyam avitarkyaṁ viśvaṁ yathā sṛjati ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhūya evety atra rājñoyam abhiprāyaḥ | mriyamāṇasya mama kṛtyāni śravaṇa-kīrtana-smaraṇānyevoktāni teṣu ca viṣayāḥ kṛṣṇa-līlā-rūpa-guṇādyās tatra prathamaṁ māyā-śaktim atastasya sṛṣṭyādi-līlā jijñāsyās tataś ca cic-chaktimato govarddhanoddharaṇādyā iti bhūya eva punar api vivitsāmi | iḍa-bhāva ārṣaḥ ||6||

———————————————————————————————————————

**jīva-gosvāmī (krama-sandarbhaḥ) : **bhūya iti | etad api jñātum icchāmīty arthaḥ | āpātataḥ sākṣāt śrī-kṛṣṇa-carita-śravaṇe tad-viyoga-duḥkha-buddhiḥ syād iti nija-dhairyāpādanāya tad-aiśvarya-viśeṣa-praśno’yaṁ jñeyaḥ ||6||

———————————————————————————————————————

**viśvanātha-cakravartī (sārārtha-darśiṇī) : **bhūya evety atra rājño’yam abhiprāyaḥ—miryamāṇasya mama kṛtyāni śravaṇa-kīrtana-smaraṇāny evoktāni | teṣāṁ ca viṣayāḥ kṛṣṇa-līlā-rūpa-guṇādyāḥ | tatra prathamaṁ māyā-śaktimatas tasya sṛṣṭy-ādi-līlā jijñāsyā | tataś ca cic-chaktimato govardhanoddharaṇādyā iti | bhūya eva punar api vivitsāmi veditum icchāmi | iḍa-bhāva ārṣaḥ | durvibhāvyaṁ dhyātum aśakyam ||6||

 **...**

**|| 2.4.7-8 ||**

**yathā gopāyati vibhur yathā saṁyacchate punaḥ |**

**yāṁ yāṁ śaktim upāśritya puru-śaktiḥ paraḥ pumān |**


    **ātmānaṁ krīḍayan krīḍan karoti vikaroti ca ||**[^78]

**nūnaṁ bhagavato brahman harer adbhuta-karmaṇaḥ |**

**durvibhāvyam ivābhāti kavibhiś cāpi ceṣṭitam ||**

**śrīdhara-svāmī (bhāvārtha-dīpikā) : **gopāyati pālayati | saṁyacchate saṁharate | puru-śaktir bahu-śaktimān | krīḍan yathā karoti | ātmānaṁ brahmādi-rūpiṇaṁ krīḍayan vikaroti vividhaṁ karoti ||7-8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **puravo bahvyaś cin-mayā jīvā antaraṅgā bahiraṅgāḥ taṭasthābhidhānāḥ śaktayo yasya saḥ iti **viśvanāthaḥ **| krīḍan māyā-śaktyā saha dīvyann ātmānaṁ karoti mahad ahaṁkārādi-rūpatvena sṛjatīti sarga-praśnaḥ | tathā krīḍayan brahma-marīcyādīndevayan vikaroti ātmānaṁ deva-tiryag-narādi-rūpatvena sṛjatīti visarga-praśnaḥ | 

nanv idaṁ tvaṁ prāyaḥ sarvaṁ jānāsyeva tat kiṁ pṛcchasīti tatrāha | **nūnaṁ** niścitam eva bhagavataśveṣṭitam idaṁ sṛṣṭyādi-caritaṁ kavibhiś cāpi nyāyādi-śāstra-kṛdbhir api **durvibhāvyam** iva vibhāti tair api paramāṇvādi-dvārā sṛṣṭyādi-kathanād bhavad abhiprāyājñānāhur vibhāvyaṁ durjñeyaṁ mamājñasyātra kā katheti bhāvaḥ ||7-8||

———————————————————————————————————————

**jīva-gosvāmī (krama-sandarbhaḥ) : **yatheti sārdha-dvikam ||7||

———————————————————————————————————————

**viśvanātha-cakravartī (sārārtha-darśiṇī) : **gopāyati pālayati | saṁyacchate saṁharati | puravo bahvyaś cinmayā jīvā antaraṅgā bahiraṅgāḥ taṭasthābhidhānāḥ śaktayo yasya saḥ | krīḍan māyā-śaktyā saha dīvyan | ātmānaṁ karoti mahad-ahaṅkārādi-rūpatvena sṛjatīti sarga-praśnaḥ | tathā krīḍayan brahma-marīcy-ādīn devayan vikaroti ātmānaṁ deva-tiryaṅ-narādi-rūpatvena sṛjatīti visarga-praśnaḥ ||7-8||

**...**

**|| 2.4.9 ||**

**yathā guṇāṁs tu prakṛter yugapat kramaśo’pi vā |**

**bibharti bhūriśas tv ekaḥ kurvan karmāṇi janmabhiḥ ||**

**śrīdhara-svāmī (bhāvārtha-dīpikā) : **ekaḥ puruṣa-rūpeṇa yugapat, janmabhir brahmādy-avatāraiḥ kramaśo vā yathā prakṛter guṇān gṛhṇāti ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yathaikā puruṣa-rūpeṇa yugapat prakṛter guṇānvibhartti tatrālipta evekṣaṇādibhir dhārayati pālayati ca | tathā janmabhir brahma-marīcyādi-prādur bhāvair bhūriśo bahu-rūpaṁ kramaśo'pi vā bibharti | kīdṛśaḥ karmāṇi kurvan | ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yathā ekaḥ puruṣa-rūpeṇa yugapat prakṛter guṇān bibharti, tatrālipta eva īkṣaṇādibhir dhārayati pālayati ca, tathā janmabhir brahma-marīcy-ādy-prādurbhāvair bhūriśo bahu-rūpaḥ | kramaśo’pi krameṇāpi vā bibharti | kīdṛśaḥ ? karmāṇi sṛṣṭy-ādīni kurvan ||9||

 **...**

**|| 2.4.10 ||**

**vicikitsitam etan me bravītu bhagavān yathā |**

**śābde brahmaṇi niṣṇātaḥ parasmiṁś ca bhavān khalu ||**

**śrīdhara-svāmī (bhāvārtha-dīpikā) : **vicikitsitaṁ sandigdham | śābde brahmaṇi vicāreṇa niṣṇātaḥ parasminn anubhavena ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu kavibhiś cāpi durvibhāvyam idaṁ ced ahaṁ jānāmīti tattvaṁ kathaṁ jānāsi tatrāha | yathā bhagavān kṛṣṇastad bhakto bhavān api tathety arthaḥ | tatrāpi śabde brahmaṇi vede parasmin brahmaṇi kṛṣṇe cānubhavena apare śāstra-kartārastu śrī-kṛṣṇaṁ naivānubhavantīti te na jānanti kiṁ vidhatte kimācaṣṭe ity-ādi-bhagavad ukter bhagavān eva vedārthaṁ jānāti tatkṛpayā tadbhaktāś ca nānya iti bhāvaḥ | iha cic-chakti-prādhānyena kṛṣṇa-rāsādy avatāra-līlā iva māyā-śakti-prādhānyena puruṣādy avatāra-līlā brahmāṇḍa-nirmāṇādyā api vaiṣṇavaiḥ śravyā eva nātra kaṭākṣaḥ kārya iti śrotṛvaktroḥ parīkṣic-chukayor abhiprāyo veditavyaḥ ||10||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vicikitsitaṁ sandigdham | nanu kavibhiś cāpi durvibhāvyam idaṁ cet, ahaṁ jānāmīti tat, tvaṁ kathaṁ jānāsi ? tatrāha—yathā bhagavān kṛṣṇas tad-bhakto bhavān api tathety arthaḥ | tatrāpi śābde brahmaṇi vede vicāreṇa niṣṇātaḥ, parasmin brahmaṇi kṛṣṇe ca khalv anubhavena, ity evam apare śāstra-kartāras tu naivānubhavanti, te na jānanti | 


        kiṁ vidhatte kim ācaṣṭe kim anūdya vikalpayet |


    ity asyā hṛdayaṁ loke nānyo mad veda kaścana || 


    <p style="text-align: right">
[bhā.pu. 11.21.42] iti bhagavad-ukteḥ |</p>


iha cic-chakti-prādhānyena kṛṣṇa-rāmādy-avatāra-līlā iva māyā-śakti-prādhānyena puruṣāvatāra-līlā brahmāṇḍa-nirmāṇādyā vaiṣṇavaiḥ śravyā eva, nātra kaṭākṣaḥ kārya iti śrotṛ-vaktroḥ parīkṣit-śukayor abhiprāyo veditavyaḥ ||10||

 **...**

**|| 2.4.11 ||**

**sūta uvāca—**

**ity upāmantrito rājñā guṇānukathane hareḥ |**

**hṛṣīkeśam anusmṛtya prativaktuṁ pracakrame ||**

**śrīdhara-svāmī (bhāvārtha-dīpikā) : **upāmantritaḥ prārthitaḥ | pracakrame devatā-guru-namaskārādi-rūpam upakramaṁ kṛtavān ity arthaḥ ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **hṛṣīkeśam iti | sarvendriya-pravartakam iti | madvāci sa eva sthitvā prativadatv ity abhiprāyeṇa pracakrame ity arthaḥ iti | devataiva gurur iti tann atirūpaṁ maṅgalam gurur brahmā gurur viṣṇuḥ ityādy ukteḥ | yad vā, gurur vyāso devatā paramātmā tann atirūpaṁ vā maṅgalaṁ cakāreti bhāvaḥ ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **hṛṣīkeśaṁ sarvendriya-pravartakam iti—mad-vāci sa eva sthitvā prativadatv ity abhiprāyeṇa | pracakrame devatā-guru-namaskāra-pūrvakam upakramaṁ kṛtavān ity arthaḥ ||11||

 **...**

**|| 2.4.12 ||**

**śrī-śuka uvāca—**

**namaḥ parasmai puruṣāya bhūyase **

**sad-udbhava-sthāna-nirodha-līlayā |**

**gṛhīta-śakti-tritayāya dehināṁ **

**antar-bhavāyānupalakṣya-vartmane ||**

**śrīdhara-svāmī (bhāvārtha-dīpikā) : **tad evāha trayodaśabhiḥ | parasmai sarvottamāya | tatra hetuḥ—bhūyase aparimita-mahimne | tad darśayati | sataḥ prapañcasya udbhavādiṣu nimitta-bhūtā yā līlā tayā gṛhītaṁ brahmādi-rūpeṇa raja-ādi śakti-tritayaṁ yena tasmai | antarbhavāya antaryāmiṇe | ata eva sarvāntaratvād anupalakṣyaṁ[^79] vartma yasya ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad evaṁ maṅgalam eva | tatra sarvottamatve | tat aparimita-mahimatvam | ata evāntaryāmi tvād eva | atra viśvanāthaḥ—parasmai puruṣāya puruṣottamāya śrī-kṛṣṇāyaḥ namaḥ | yasmāt kṣaramatītoham ity-ādi tad ukteḥ | puruṣottamatvaṁ tatraiva nānyatreti harir yathaikaḥ puruṣottamaḥ smṛtaḥ iti mahākavyukteś va | prathamaiśvaryam āha—bhūyase puruṣādy avatārair aparimita-mahimne | tatra puruṣāvatāra-līlām āha | dehināṁ brahmādīnāṁ samaṣṭi-vyaṣṭīnām antarbhavāya anupalakṣyaṁ yogibhir api durjñeyaṁ vartma bhakti-yoga-lakṣaṇaṁ yasya tasmai ||12||

———————————————————————————————————————

**jīva-gosvāmī (krama-sandarbhaḥ) : **tatra prathamaṁ bhagavat-tattvaṁ vivṛṇvan namaskaroti—nama iti trayodaśabhiḥ | parasmai svayaṁ bhagavate śrī-kṛṣṇāya | yataḥ bhūyase sarvataḥ paripūrṇaya | ato hy aṁśataḥ puruṣādi-rūpāya svatas tv anupalakṣya-vartmane ||12||

———————————————————————————————————————

**viśvanātha-cakravartī (sārārtha-darśiṇī) : **tad evāha trayodaśabhiḥ | parasmai puruṣāya puruṣottamāya śrī-kṛṣṇāya namaḥ | prathamam aiśvaryam āha—bhūyase puruṣādy-avatāra-līlām āha—samudbhaveti | śakti-tritayaṁ rajaḥ-sattva-tamaḥ | dvitīya-tṛtīya-puruṣāvatāra-līlām āha—dehināṁ brahmādīnāṁ samaṣṭi-vyaṣṭīnām antarbhavāya antaryāmiṇe | anupalakṣyaṁyogibhir api durjñeyaṁ vartma bhakti-yogo yasya tasmai ||12||

 **...**

**|| 2.4.13 ||**

**bhūyo namaḥ sad-vṛjina-cchide’satāṁ **

**asambhavāyākhila-sattva-mūrtaye |**

**puṁsāṁ punaḥ pāramahaṁsya āśrame **

**vyavasthitānām anumṛgya-dāśuṣe ||**

**madhvācāryaḥ (bhāgavata-tātparyam) : **

akhila-sattva-mūrtaye pūrṇa-sādhu-bhāva-svarūpāya |


    niḥśeṣa-guṇa-pūrṇatvāt sattva ity eva taṁ viduḥ || iti mahā-saṁhitāyām ||13||

———————————————————————————————————————

**śrīdhara-svāmī (bhāvārtha-dīpikā) : **vicitra-phala-dātṛtvam anusmaran praṇamati | bhūyaḥ punaś ca namaḥ | satāṁ dharma-vartināṁ vṛjina-cchide duḥkha-hantre | asatām adharma-śīlānām asaṁbhavāyānudbhava-hetave | akhila-sattva-mūrtaye, tat-tad-devatādi-rūpeṇa tat-tat-phaladāyety arthaḥ | samagra-sattva-mūrtaye iti vā | punar[^80] iti pūrvoktobhaya-vailakṣaṇyam āha ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | tat tad devatābhakta-rūpeṇārcayitvā tat tad devatā-rūpeṇa phaladātāpi sa eva yo yo yāṁ yāṁ tanuṁ bhaktaḥ śraddhayārcitum icchati | ityāramya labhate ca tataḥ kāmān mayaiva vihitān hitān ityanta śrī-mukhokteḥ | śleṣeṇa tam agra-sattva-mūrtaye śuddha-sattvamūtaya iti | viśvanāthaḥ—kṛpā-mādhuryam āha | sad-vṛjinacchide rāma-kṛṣṇādy avatāraiḥ svabhakta-duḥkhacchide asatāṁ pāpināmabhakta-rākṣasāsurādīnām api svakartṛkavadhenā-samyag-bhava-duḥkha-nivartakāya vyavasthitānāṁ viśeṣatovasthitānāṁ bhakti-miśra-jñānināṁ śuddha-bhaktānāṁ cānumṛgyo brahmānandaḥ premānandaś ca tasya dātre | sandarbhaḥ | satāṁ vedānuvartināmasatāṁ tadbahir mukhānāṁ daityādīnāmapy asambhavāya muktidāya puṁsāṁ punar iti | tatrānumṛgyaṁ bhakti-yogaikasādhyaṁ svacaraṇāravindam eva jñeyam | tathā paramahaṁsānām iti—kuntī-vākyāt | paramahaṁsa-mahāmunīnām amalātmanāṁ bhakti-yoga-vidhānārtham iti | prathame paramahaṁsa-mahāmunīnām anveṣaṇīya-caraṇau calayan sahaśrīḥ iti tṛtīye ca nirūpitatvāt ||13||

———————————————————————————————————————

**jīva-gosvāmī (krama-sandarbhaḥ) : **tatra sva-prayojanaṁ līlāvatāraṁ darśayann āha—bhūya iti dvābhyām | satāṁ veda-mārgānusāriṇāṁ devādīnāṁ duḥkha-hantre | asatāṁ tad-bahir-mukhānāṁ daityādīnām api asambhavāya mukti-dāya | puṁsāṁ punar iti | atrānumṛgyaṁ bhakti-yogaika-svādyaṁ[^81] sva-caraṇāravindam eva jñeyam | 


        tathā paramahaṁsānāṁ munīnām amalātmanām | 


    bhakti-yoga-vidhānārthaṁ kathaṁ paśyema hi striyaḥ || [bhā.pu. 1.8.20] 

ity ādi kuntī-vākyāt prathame | 


        tasmin yayau paramahaṁsa-mahā-munīnām


    anveṣaṇīya-caraṇau calayan saha-śrīḥ || [bhā.pu. 3.15.37] 

iti tṛtīye ca nirūpitatvāt ||13||

———————————————————————————————————————

**viśvanātha-cakravartī (sārārtha-darśiṇī) : **kṛpā-mādhuryam āha | bhūyaḥ punar api namaḥ | sad-vṛjina-cchide rāma-kṛṣṇādy-avatāraiḥ sva-bhakta-duḥkha-hantre | asatāṁ pāpināṁ, abhakta-rākṣasāsurādīnām api sva-kartṛka-vadhena asambhavāya samyag-bhava-duḥkha-nivartakāya | khilaṁ nikṛṣṭaṁ, prākṛtaṁ sattvam | akhilaṁ prakṛṣṭam aprākṛtaṁ sattvam | śuddh-sattvam eva mūrtiḥ śarīraṁ yasya tasmai | parama-haṁsānāṁ bhāvaḥ pāramahaṁsyaṁ tasmin viṣaye ya āśrayas tatra viśeṣato’vasthitānāṁ bhakti-miśra-jñānināṁ śuddha-bhaktānāṁ cānmṛgyo yo brahmānandaḥ premānandaś ca tasya tasya **dāśuṣe** dātre ||13||

 **...**

**|| 2.4.14 ||**

**namo namas te’stv ṛṣabhāya sātvatāṁ **

**vidūra-kāṣṭhāya rmuhuḥ kuyoginām |**

**nirasta-sāmyātiśayena rādhasā **

**sva-dhāmani brahmaṇi raṁsyate namaḥ ||**

———————————————————————————————————————

**śrīdhara-svāmī (bhāvārtha-dīpikā) : **sāttvatāṁ bhaktānām ṛṣabhāya[^82] pālakāya | kuyogināṁ bhakti-hīnānāṁ vidūrā kāṣṭhā dig api yasya | durjñeyety arthaḥ | tad evaṁ vaiṣamya-pratītāv api nirdoṣatvāyācintyam aiścaryam āha | nirastaṁ sāmyam atiśayaś ca yasya yad apekṣayā anyasya sāmyam atiśayaś ca nāsti, tena rādhasā aiśvaryeṇa sva-dhāmani sva-svarūpe brahmaṇi ramamāṇāya ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | durārādhyamasādhubhiḥ ity ukter ayaṁ bhāvaḥ | **viśvanāthaḥ **aiśvarya-mādhuryayoḥ paripūrṇatvam āha | namo nama iti | vīpsayā nirantaram eva nama ity arthaḥ | te tubhyam iti | yuṣmat prayogeṇa sākṣāt kārāt sveṣṭad eva tvaṁ dhvanitam | sātvatāṁ yādava-viśeṣāṇāṁ vṛṣabhāya devakīnandanāya sātvatāṁ bhaktānāṁ pālakāyety arthastu pūrva-śloke vyañjita eva | kuyogināṁ bhakti-hīnānāṁ vidūrakāṣṭāya teṣāṁ dūre vā gupto vā tvaṁ na ca vartasa ity arthaḥ | svadhāmani mathurā-maṇḍale raṁsyate ramamāṇāya ramaṇocitatanaiḥ sahety arthato gamyam | khadhāmani kīdṛśe brahmaṇi brahma-svarūpe tāsāṁ madhye sākṣād brahma-gopālapurī iti gopāla-tāpanīya-śruteḥ| atra rādhase'tyaiśvarya raṁsthata iti mādhuryam | yad vā, svadhāmani vṛndāvane rādhasā rādhayā saha raṁsyate krīḍate kīdṛśe svadhāmani brahmaṇi sarvotkṛṣṭe lokeṣu pṛthivī dhanyā tatra vṛndāvanaṁ mahat ity ukteḥ | kiṁ bhūtena rādhasā nirastau sāmyātiśayau taulyādhikye yasya tena—


    na rādhāsadṛśī kācid devatābhyadhikā kutaḥ | 

aneka-koṭi-brahmāṇḍa-patir yasyā vaśe hariḥ || ity-ādi-purāṇāt | 

sānto'pi rādhadhātu-niṣpanno rādhaḥ-śabdo rādhā-vācakaḥ samānārtha-pratyaya-niṣpannatvāt | dvirūpa-kośe avarṇāntāsaṁtayoḥ manaś ca manasā saha ity-ādi-prayoga-darśanāt | sandarbhas tu | antaraṅga-prayojanam āha—sātvatāṁ yādavān āmṛṣabhāya taiḥ saha nānā-vihārārtham avatīrṇāya tathāpi kuyogināṁ tadbahir mukha-yoga-niṣṭhānām | punaś ca yathāvad eva sthitim eva darśayati | brahmaṇi brahma-svarūpe | svadhāmani vaikuṇṭhe | raṁsyate tatpaścād ramamāṇāya  ||14||

———————————————————————————————————————

**jīva-gosvāmī (krama-sandarbhaḥ) : **tatrāntaraṅga-prayojanam āha | sātvatāṁ yādavānām ṛṣabhāya, taiḥ saha nānā-vihārārtham avatīrṇāya | tathāpi kuyogināṁ tad-bahir-mukha-yoga-niṣṭhānāṁ vidūra-kāṣṭhāya | punaś ca, yathāvad avasthitim eva darśayati—nirasteti | brahmaṇi brahma-svarūpe sva-dhāmani svakīye vaikuṇṭhe raṁsyate tat-paścāt ramamāṇāya ||14||

———————————————————————————————————————

**viśvanātha-cakravartī (sārārtha-darśiṇī) : **aiśvarya-mādhuryayoḥ paripūrṇatvam āha—namo nama iti vīpsayā nirantaram eva nama ity arthaḥ | te tubhyam iti yuṣmat-pada-prayogeṇa sākṣātkārāt sveṣṭa-devatvaṁ dhvanitam | sātvatāṁ yādava-viśeṣāṇām | ṛṣabhāya devakī-nandanāya | sātvatāṁ bhaktānāṁ pālakāyety arthas tu pūrva-śloke vyañjita eva | kuyogināṁ bhakti-hīnānāṁ vidūrā kāṣṭhā dig api yasya tasmai | na ca tvaṁ dūre vā gupto vā vartasa ity āha—nirastaṁ sāmyam atiśayaś ca yasya, yad apekṣayā anyasya sāmyam atiśayaś ca nāsti tena | rādhasā aiśvaryeṇa | sva-dhāmani mathurā-maṇḍale | raṁsyate ramamāṇāya | ramaṇocita-janaiḥ sahety arthato gamyam | sva-dhāmani kīdṛśe ? brahmaṇi brahma-svarūpe | tāsāṁ madhye sākṣād brahma gopāla-purī hi [go.tā.u. 2.29] iti gopāla-tāpinī-śruteḥ | atra rādhsety aiśvaryaṁ raṁsyata iti mādhuryam ||14||

 **...**

**|| 2.4.15 ||**


    **yat-kīrtanaṁ**[^83]** yat-smaraṇaṁ yad-īkṣaṇaṁ**

**yad-vandanaṁ yac-chravaṇaṁ yad-arhaṇam |**

**lokasya sadyo vidhunoti kalmaṣaṁ **

**tasmai subhadra-śravase namo namaḥ ||**

**śrīdhara-svāmī (bhāvārtha-dīpikā) : **sarva-sādhanebhyo bhakteḥ śraiṣṭyam anusmaran praṇamati—yat-kīrtanam iti dvābhyām | arhaṇaṁ pūjanam | subhadraṁ maṅgalaṁ śravo yaśo yasya tasmai ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yad-īkṣaṇaṁ yat-pratimāder avalokanam  | etena tatprāpti-pratibandhakaṁ kalmaṣaṁ tatkīrtanādibhir eva naśyatīty uktam ||15||

———————————————————————————————————————

**jīva-gosvāmī (krama-sandarbhaḥ) : **na kevalam avatāra-samaya eva tasya tādṛśatvaṁ kintv anyadāpity āha—yat-kīrtanam iti | yac-chabdāvṛttyaika-vacanena ca sakṛt tat-tanmātram apīty abhihitam ||15||

———————————————————————————————————————

**viśvanātha-cakravartī (sārārtha-darśiṇī) : **tat-prāpti-pratibandhakaṁ kalmaṣaṁ tat-kīrtanādibhir eva naśyatīty āha—yad iti | yad-īkṣaṇaṁ yat-pratimāvalokanam | subhadraṁ sumaṅgalaṁ śravo yaśo yasyeti kīrti-mḍhuryam uktam ||15||

 **...**

**|| 2.4.16 ||**

**vicakṣaṇā yac-caraṇopasādanāt **

**saṅgaṁ vyudasyobhayato’ntar-ātmanaḥ |**

**vindanti hi brahma-gatiṁ gata-klamās **

**tasmai subhadra-śravase namo namaḥ ||**

**śrīdhara-svāmī (bhāvārtha-dīpikā) : **vicakṣaṇā vivekino yasya caraṇayor upasādanā upasatter bhajanād antarātmano manasa ubhayatreha ca paratra ca saṅgaṁ vyudasya nirasya | gata-klamāḥ prayāsa-rahitāḥ ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **gataklamā ity ukter anye tvabhajantaḥ śramam eva labhante | śreyaḥsṛtiṁ bhaktim udasya te vibho ityādy ukteḥ | brahma-rūpā cāsau gatistām | gatir gamyo loko vā ||16||

———————————————————————————————————————

**jīva-gosvāmī (krama-sandarbhaḥ) : **śaraṇāgati-mātram api yasya siddhi-karam ity āha—vicakṣaṇā iti | tathoktaṁ śrī-gītānte—man-manā bhava [gītā 18.65] ity ādi sarva-dharmān [gītā 18.66] ity ādi ca brahma-gatiṁ brahma-svarūpā ca sā gatiḥ gamyo lokaś ca tām ||16||

———————————————————————————————————————

**viśvanātha-cakravartī (sārārtha-darśiṇī) : **vīta-kalmaṣā jñānino’pi yam eva bhajantīty āha—vicakṣaṇā iti | ubhayataḥ iha paratra ca | vyudasya nirasya | antar-ātmano’ntaḥ-karaṇasya | gata-klamā ity anye tv abhajantaḥ śramam eva labhante | śreyaḥ-sṛtiṁ bhaktim udasya [bhā.pu. 10.14.4] ity ādeḥ ||16||

 **...**

**|| 2.4.17 ||**

**tapasvino dāna-parā yaśasvino **

**manasvino mantra-vidaḥ sumaṅgalāḥ |**

**kṣemaṁ na vindanti vinā yad-arpaṇaṁ **

**tasmai subhadra-śravase namo namaḥ ||**

**śrīdhara-svāmī (bhāvārtha-dīpikā) : **bhakti-śūnyānāṁ sarva-sādhana-vaiphalyaṁ darśayan namati— tapasvina iti | **manasvino** yoginaḥ | **sumaṅgalāḥ** sadācārāḥ | yasmiṁs tapa-ādy-**arpaṇaṁ vinā** | **subhadra-śravase** ity āvṛttir yaśaḥ-śravaṇādeḥ prādhānya-jñāpanāya ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kiṁ bahunā bhaktiṁ vinā mahātmano'pi viphala-sādhanā vigītā eva bhavantīty āha | tapasvino jñāninaḥ dānaparāḥ karmiṇaḥ yaśasvinaḥ karmi-viśeṣā aśvamedhādikāraḥ mantra-vidaḥ āgamīyāḥ ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiṁ bahunā, bhaktiṁ vinā mahātmāno’pi viphala-sādhanā vigītā eva bhavantīty āha—**tapasvino** jñāninaḥ | **dāna-parāḥ** karmiṇaḥ | **yaśasvinaḥ** karmi-viśeṣāḥ aśvamedhādi-kartāraḥ | **manasvino** yoginaḥ | **mantra-vida** āgamīyāḥ | **sumaṅgalāḥ** sadācārāḥ | **subhadra-śravase** ity āvṛttir yaśaḥ-śravaṇādeḥ prādhānya-jñāpanāya ||17||

 **...**

**|| 2.4.18 ||**


    **kirāta**[^84]**-hūṇāndhra-pulinda-pulkaśā **


    **ābhīra-śumbhā yavanāḥ khasādayaḥ**[^85]** |**

**ye’nye ca pāpā yad-apāśrayāśrayāḥ **

**śudhyanti tasmai prabhaviṣṇave namaḥ ||**

**śrīdhara-svāmī (bhāvārtha-dīpikā) : **bhakteḥ parama-śuddhi-hetutvaṁ darśayann āha | kirātādayo ye pāpa-jātayo’nye ca ye karmataḥ pāpa-rūpās te yad-upāśrayā bhāgavatās tad-āśrayāḥ santaḥ śudhyanti | asambhāvanā-śaṅkāṁ pariharati, prabhaviṣṇave prabhavana-śīlāyeti ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śudhyanti niṣpāpā bhavanti na tu vastutastajātityāgo bhavati yat tu vaiṣṇave jātibuddhir iti viṣṇu-dharmoktiḥ sā hi tasyādarādhikyamatiraskāryatvaṁ vakti anyathā nārada-vidarādau vipra kṣattar ity-ādi saṁbuddhi-śravaṇād vyasa-maitreyādīnām api pātakitvaṁ syād iti | kirātādy utpattis tu manvādibhyo'vaseyā vistarabhiyātra noktā | yad vā, kirātādayo vijayadhvajenoktā grāhyāḥ śabarāt parāśavyāṁ jātāḥ kirātāḥ āṅghrakāḥ | vaidehāt puṣkasījātāḥ hūṇāḥ | vaiśyābrāhmaṇījāto vaidehastat putrāścāndhrāḥ | ajñāta-viprādibhavā madhupāyinaḥ | tataḥ kirātījātāḥ pulindāḥ | niṣādāc-chūdrājātaḥ pulkasaḥ | brāhmaṇād vaiśyājātombaṣṭhaḥ | brāhmaṇādambaṣṭhyāṁ jātā ābhīrāḥ | kaṅkā api nīcajātaya eva yavanān nṛpād vaiśyāṁ jātā yavanāḥ śmaśrulāḥ | evaṁ khasādayaḥ | ādinā kuruvindaḍombādayaḥ | iti tīrthaḥ | asambhāvanā śaṅkā kathaṁ te śudhyanti vinā tapaścaryādinety evaṁ rūpā śaṅkā tām prabhaviṣṇave kartum akartum anyathākartuṁ samarthāyety arthaḥ ||18||

———————————————————————————————————————

**jīva-gosvāmī (krama-sandarbhaḥ) : **bhaktāśritānāṁ papa-jīvānām api parama-śuddhau hetutvaṁ darśayann āha—kirāteti | atra yad apāśrayāśrayatvaṁ vyavahārecchayaiva | paramārthecchutve tu pūrveṣām api bhagavad-apāśrayāṇāṁ tat-pūrvaṁ bhaktāntarāśrayatvaṁ vidyata eveti na viśeṣaḥ syāt ||18||

———————————————————————————————————————

**viśvanātha-cakravartī (sārārtha-darśiṇī) : **bhakti-gandhenāpi kevalena yuktāś cet pāpātmano vigītā api kṛtārthā bhavantīty āha | kirātādayo ye jātita eva pāpāḥ | anye ca ye karmata eva pāpās te ca śudhyanti | yad-upāśrayā vaiṣṇavā eva gurutvenāśrayā yeṣāṁ te tathā-bhūtāḥ santa iti sad-guru-caraṇāśraya-mātreṇaiva jāti-karmabhyāṁ sakāśāt pāpinaḥ śudhyantīti prārabdhāprārabdha-pāpa-nāśakatvaṁ bhakter vyañjitam | tathā hi, kirātādīnām aśuddhau durjātir eva kāraṇam | durjāty-ārambhakaṁ yat pāpaṁ tat prārabdham eva | śudhyantīti śuddhānyathānupapattyā ca prārabdha-pāpa-nāśo’vagamyata eva | tathāpi te taj-jātitvena yad ākhyāyante tad-vyavahārata eva, na tu tat paramārthata iti jñeyam | arcye viṣṇau śilā-dhīr guruṣu nara-matir vaiṣṇave jāti-buddhiḥ iti teṣu jāti-buddher niṣedhāt | tathaitādṛśa-durjātayo’pi bhaktim upadeṣṭavyā iti vidhiś ca prāptaḥ | vakṣyate caikādaśe—striyaḥ śūdrādayaś cāpi te’nukampā bhavādṛśāṁ [bhā.pu. 11.5.4] ity atrādi-padena durjātaya eva labhyante | atrāsmabhāvanādi-sarvāpekṣāparihārārtham āha prabhaviṣṇave iti | eṣāpy ekā bhagavataḥ prabhutā svābhāvikī nātra yuktir yojanīyeti bhāvaḥ ||18||

 **...**

**|| 2.4.19 ||**

**sa eṣa ātmātmavatām adhīśvaras**

**trayīmayo dharmamayas tapomayaḥ |**

**gata-vyalīkair aja-śaṅkarādibhir**

**vitarkya-liṅgo bhagavān prasīdatām ||**

**śrīdhara-svāmī (bhāvārtha-dīpikā) : **sarvopāsyatvam anusmaran prārthayate | sa eṣa ātmavatāṁ dhīrāṇām ātmā | ātmatvenopāsya iti arthaḥ | trayīmayatvādi-viśeṣaṇais tat-tan-[^86]mārgeṇopāsyatvaṁ vivakṣitam | gata-vyalīkair niṣkapaṭair bhaktair vitarkyam atyāścaryeṇa vīkṣaṇīyaṁ liṅgaṁ mūrtir yasya sa prasīdatu ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | ātmaiva bhagavānharirne tu bhinna ityevamupāsya iti bhāvaḥ | niṣkapaṭairmokṣaparyantakāmanāśūnyaiḥ paramabhaktaiḥ ||19||

———————————————————————————————————————

**jīva-gosvāmī (krama-sandarbhaḥ) : **pratyakṣavat sphuraṇāt sa eṣa ity uktam | trayī-mayaḥ karma-kāṇḍopāsyaḥ | dharma-mayaḥ manv-ādi-dharma-śāstropāsyaḥ | tapo-mayaḥ upāsanā-kāṇḍopāsyaḥ | gata-vyalīkaiḥ projjhita-kaitavaiḥ mokṣa-paryanta-kāmanā-śūnyaiḥ parama-bhaktaiḥ ||19||

———————————————————————————————————————

**viśvanātha-cakravartī (sārārtha-darśiṇī) : **evaṁ śloka-dvayena vyatir ekānvayābhyāṁ bhakti-matām eva sarvotkarṣam abhivyajya, pareṣām apy ayam eva pratisvārtha-siddhaye upāsya ity āha | sa prasiddheḥ | eṣaḥ adhīśvaraḥ | ātmavatāṁ jñānināṁ yogināṁ ca ātmā ātmatvenopāsyaḥ | trayīmaya-tvādi-viśeṣaṇais tat-tan-mārgeṇopāsyatvam | na ca kair apy eṣa jñātuṁ śakyaḥ ity āha—gata-vyalīkair niṣkapaṭair vitarkyam eva, na tu niścayena jñātuṁ śakyaṁ liṅgaṁ lakṣaṇam api, kim uta liṅga-gamyaṁ svarūpaṁ yasya saḥ | sa-kapaṭa-nāmātmavatādīnāṁ kā vārteti bhāvaḥ ||19||

 **...**

**|| 2.4.20 ||**

**śriyaḥ patir yajña-patiḥ prajā-patir**

**dhiyāṁ patir loka-patir dharā-patiḥ |**

**patir gatiś cāndhaka-vṛṣṇi-sātvatāṁ**

**prasīdatāṁ me bhagavān satāṁ patiḥ ||**

**śrīdhara-svāmī (bhāvārtha-dīpikā) : **sarva-pālakatvam anusmarann āha—śriya iti | gatiś ca sarvāpatsu rakṣakaḥ ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad evaṁ nijopāsya-viśeṣaṁ rahasyatvenābhivyajya parama-premāveśenaiva vyañjayann āha | śriyaḥ sarva-sampadādhiṣṭhātryāḥ patiḥ svāmī | ato yajñānāṁ sarva-śreyaḥ-sādhanānāṁ ca patiḥ phaladātātaḥ prajānāṁ sarvāsām eva patir īśvaraḥ | yato dhiyāṁ patis tāsām antaryāmī ca tatas tataś ca tāsāṁ ye lokābhogyabhuvanāni teṣām api patir bhoktā ca ya eva ca dharāpatiḥ kṛpayāvatīrya dharāpatitvaṁ līlāṁ ca vyajitavān ity arthaḥ | kosāv ity apekṣāyām āha | patiḥ pālako gatir nityāśrayaś ca tatra pramāṇam āha | satāṁ tad anubhavināṁ patirāśraya iti | vastutastu loka-patir ity ukter eva sarva-patitvamāyāti sarvasya śryāder lokāntaḥ-pātitvāt tad api pārthakyena patitva-varṇanaṁ premāveśād eva hetvantarānupalabdher iti dhyeyam ||20||

———————————————————————————————————————

**jīva-gosvāmī (krama-sandarbhaḥ) : **tad evaṁ nijopāsya-viśeṣaṁ rahasyatvenābhivyajya parama-premāveśenaiva prakaṭaṁ vyañjayann āha | śriyaḥ sarva-sampad-adhiṣṭhātryāḥ patiḥ svāmī | ataḥ yajñānāṁ sarva-śreyaḥ-sādhanānāṁ ca patiḥ phala-dātā | ataḥ prajānāṁ sarvāsām eva patirīśvaraḥ | yato dhiyāṁ patiḥ tāsām antaryāmī ca tatas tataś ca tāsāṁ ye lokā bhogya-bhuvanāni teṣām api patir bhoktā | ya eva ca dharā-patiḥ kṛpayā’vatīrya dharāpatitva-līlāṁ ca vyañjitavān ity arthaḥ | ko’sau ity apekṣāyām āha—patir iti | patiḥ pālakaḥ gatiḥ nityāśrayaś ca | tatra pramāṇam āha—satāṁ tad-anubhavināṁ patir āśraya iti ||20||

———————————————————————————————————————

**viśvanātha-cakravartī (sārārtha-darśiṇī) : **sarva-pālakatvam āha—śriya iti | tatrāpi viśeṣam āha | patir gatiś ca prāpyaś ca | aprakaṭa-prakāśe sa yādava-rūpatvenety arthaḥ ||20||

 **...**

**|| 2.4.21 ||**

**yad-aṅghry-abhidhyāna-samādhi-dhautayā**

**dhiyānupaśyanti hi tattvam ātmanaḥ |**

**vadanti caitat kavayo yathā-rucaṁ**

**sa me mukundo bhagavān prasīdatām ||**

**śrīdhara-svāmī (bhāvārtha-dīpikā) : **jñāna-pradatvam anusmarann āha—yad-aṅghrīti dvābhyām | yasyāṅghryor anudhyānam eva samādhis tena dhautayā śodhitayā | yathā-rucaṁ[^87] rucy-anusāreṇa saguṇa-nirguṇādi-bhedaiḥ | yad vā, ruk pratibhā | yathā-matīty arthaḥ ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sa kṛṣṇa eva me jñānaprado bhavatv iti prārthanāṁ vyañjayati | yad-aṅghrīti | castvartheḥ kavayaḥ sva-pāṇḍitya-balenaiva yathārucaṁ kharucyanurodhenaivaitat-paramātmanas tattvaṁ svarūpaṁ sākāraṁ nirākāraṁ vā jīvātma-svarupam aṇupramāṇaṁ sarva-gataṁ vā yadvaitad viśvaṁ mithyaiva satyam eva nityam evety evaṁ vadanti yuktyā pramāṇayanti | na tu teṣāṁ dhīrdhautāta evātmanas tattvaṁ na paśyantīty arthaḥ | atra pakṣe tu sthāneneti pāṭhyam | yathāruci kathanaṁ hi pramāṇaṁ na bhavatīti ced āha—svāmī yad veti | ity artha iti | ananta-mahimatvena svamatyanusāreṇaiva vadantīti bhāvaḥ ||21||

———————————————————————————————————————

**jīva-gosvāmī (krama-sandarbhaḥ) : **tādṛśānubhave kāraṇam upanyasyann āha—yad-aṅghrīti | ātmanaḥ bhagavataḥ tattvaṁ yāthārthyam | anyathā tu kavayaḥ paṇḍitam-manyā api yathā-rucy eva vadantīty arthaḥ | yad vā, tathāpy ananta-mahimattvāt te’pi kavayo yathātma-prakāśam eva vadantīti ||21||

———————————————————————————————————————

**viśvanātha-cakravartī (sārārtha-darśiṇī) : **sa śrī-kṛṣṇa eva me jñāna-prado bhavatv iti prārthanāṁ vyañjayati | yad-aṅghryor abhidhyānam eva samādhir na tu tato’nyas tena śodhitayā | ca-kāras tv-arthe | kavayas tu sva-pāṇḍitya-balenaiva yathā-rucaṁ sva-sva-rucy-anusāreṇa | etat paramātmanas tattvaṁ svarūpam | sākāraṁ nirākāraṁ jīvātma-svarūpam aṇu-pramāṇaṁ sarva-gataṁ vā | yad vā—etad-viśvaṁ mithyaiva | satyam eva nityam ivety evaṁ vadanti—yuktyā pratipādayanti, na tu teṣāṁ dhīr dhautā, ata ātmanas tattvaṁ na paśyanti ||21||

 **...**

**|| 2.4.22 ||**

**pracoditā yena purā sarasvatī **

**vitanvatājasya satīṁ smṛtiṁ hṛdi |**

**sva-lakṣaṇā prādurabhūt kilāsyataḥ **

**sa me ṛṣīṇām ṛṣabhaḥ prasīdatām ||**

**śrīdhara-svāmī (bhāvārtha-dīpikā) : **kiṁ ca, purā kalpādāv ajasya hṛdi satīṁ sṛṣṭi-viṣayāṁ vitanvatā **yena pracoditā** satī **sarasvatī** tasya mukhataḥ kila prādurbhūtā | **svāni**[^88]**lakṣaṇāni** śikṣādy-uktāni yasyāḥ sā | **ṛṣīṇāṁ** jñāna-pradānām **ṛsabhaḥ** śreṣṭhaḥ ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atha tad-varṇana-sāmagrī mama sa eva yathā brahmaṇo mukhād vedaṁ pravarttayām āsa tathā man mukhāt sva-līlā-kathāṁ sa eva pravartayatv ity abhipretyāha—kiṁ ceti | svānyasādhāraṇāni śikṣādy uktāni pāṇinyādi-praṇīta-śikṣādi-grantha-proktāny udāttādi-svarasthānādy upaitāni svarasthāna-prayatnādi-yukteti yāvat | yad vā, svaṁ śrī-kṛṣṇaṁ lakṣayaty upāsyatvena darśayati yā sā svalakṣaṇā | tad uktaṁ bhagavataiva mayādau brahmaṇe prokto dharmo yasyāṁ madātmakaḥ iti ||22||

———————————————————————————————————————

**jīva-gosvāmī (krama-sandarbhaḥ) : **atha tad-varṇana-sāmagrī mama sa evety āha—pracoditeti dvābhyām ||22||

———————————————————————————————————————

**viśvanātha-cakravartī (sārārtha-darśiṇī) : **yathā brahmaṇo mukhād vedaṁ pravartayāmāsa, tathā man-mukhāt sva-līlā-kathāṁ sa eva pravartayatv ity āśāste | **yena pracoditā** preritā **sarasvatī** veda-rūpā, **ajasya** brahmaṇaḥ **āsyataḥ prādurabhūt** | yena kīdṛśena ? **purā** kalpādau | ajasya tasya **hṛdi satīṁ smṛtiṁ vitanvatā** prakāśayatā | sarasvatī kathambhūtā ? **svaṁ** śrī-kṛṣṇaṁ lakṣayati upāsyatvena darśayatīti sā | yad uktaṁ bhagavataiva—mayādau brahmaṇe prokto dharmo yasyāṁ mad-ātmakaḥ [bhā.pu. 11.14.3] iti ||22||

 **...**

**|| 2.4.23 ||**

**bhūtair mahadbhir ya imāḥ puro vibhur **

**nirmāya śete yad amūṣu pūruṣaḥ |**

**bhuṅkte guṇān ṣoḍaśa ṣoḍaśātmakaḥ **

**so’laṅkṛṣīṣṭa bhagavān vacāṁsi me ||**

**śrīdhara-svāmī (bhāvārtha-dīpikā) : **idāṇīṁ sva-vācyaṁ śrotṛ-janāhlādinīṁ śṛṅgāra-karuṇādi-śobhāṁ prārthayate—bhūtair iti | sa me vacāṁsy alaṅkṛṣīṣṭa alaṅkarotu | anyasya vacasām anyonyālaṅkārāsambhavam āśaṅkya tasyāntaryāmitām āviṣkaroti | yo mahadbhir bhūtair imāḥ puraḥ śarīrāṇi sṛṣṭvā amūṣu pūrṣv antaryāmitayā śete vasati | atra puruṣa-samākhyāṁ pramāṇayati | yad yasmāt puruṣa iti | ata eva ya ekādaśendriya-pañcabhūta-rūpān ṣoḍaśa-guṇān kalā bhuṅkte prakāśayati pālayatīti vā | tadā tv ātmanepadam ārṣam | atra hetuḥ— yataḥ ṣoḍaśānām ātmā cetayitā | svārthe kaḥ | na tv atra jīvatvam ucyate prārthanā-virodhāt ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrāntaryāmitve puruṣasamākhyāṁ puruṣa-pada-niruktim | ata eva puruṣatvād eva | pūruṣa iha dīrghatva-mauṇādikatvāt | tadā tu pālanārthe bhujo'navane iti sūtrāt | atra ṣoḍaśa-kalāprakāśakatve atra śleṣeṇa mad-vacasām api guṇānāsvādayan prasīdatv iti | tena śarīrāṇi nirātmakāni vastrālaṅkārādi-yuktāny api sadbhir aspṛśyāni yathā tathā mad-vacāṁsi tad-vinābhūtāni mā bhavantv iti bhāvaḥ ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **idāṇīṁ mad-vacaḥsu sva-sṛṣṭeṣv eva sva-sthityaiva śrotṛ-janāhlādinīṁ śṛṅgāra-karuṇādi-rasa-dhvani-guṇālaṅkāra-śobhāṁ teṣāṁ karotv ity āśāste—bhūtair iti | sa me vacāṁsy alaṅkṛṣīṣṭa teṣu svayaṁ nivasann alaṅkarotu | yathā manuṣyādi-śarīrāṇi sṛṣṭvā, teṣu svayaṁ vasann eva tāni saphalīkarotīty āha | yo mahadbhir bhūtair imāḥ puraḥ śarīrāṇi sṛṣṭvā amūṣu pūrṣyu antaryāmitayā śete vasati | atra puruṣa-samākhyāṁ pramāṇayati | yad yasmāt puruṣa iti | ata eva ya ekādaśendriya-pañcabhūta-rūpān guṇān bhuṅkte, nirlepa eva dṛṣṭair āsvādayati | atra śleṣeṇa mad-vacasām api guṇān āsvādayan prasīdatv iti bhāvaḥ | ṣoḍaśānām ātmā cetayitā | svārthe kaḥ | tena śarīrāṇi nirātmakāni vastrālaṅkārādi-yuktāny api sadbhir aspṛśyāni yathā tathā mad-vacāṁsi tad-vinā-bhūtāni mā bhavatv iti bhāvaḥ ||23||

 **...**

**|| 2.4.24 ||**

**namas tasmai bhagavate vāsudevāya vedhase |**

**papur jñānam ayaṁ saumyā yan-mukhāmburuhāsavam ||**

**śrīdhara-svāmī (bhāvārtha-dīpikā) : **śrī-vyāsaṁ namaskaroti—nama iti | saumyā bhaktāḥ | yasya mukhāmburuhe āsavo makaradas tam ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jñāna-mayaṁ jñāyate bhakti-tattvam aneneti jñānaṁ bhakti-yogas tat-pradhānaṁ yatra taj-jñāna-mayaṁ bhāgavata-śāstram ity arthaḥ ||24||

———————————————————————————————————————

**jīva-gosvāmī (krama-sandarbhaḥ) : **nama iti ṭīkāyāṁ śrī-vyāsaṁ namaskarotīti | papur ity ādi-svārasyāt | uttara-vākyena tu catuḥ-ślokī-vaktāram ity āyāti ||24||

———————————————————————————————————————

**viśvanātha-cakravartī (sārārtha-darśiṇī) : **guruṁ śrī-vyāsaṁ namaskaroti | vāsudevāya tad-avatārāya | vedhase śāstra-kartre | yan-mukha-vāṅ-makarandam | yad vā, vāsudevāya kṛṣṇāya | saumyāḥ kṛṣṇa-kāntāḥ | jñāna-mayam iti | nṛtya-gīta-vādya-kalā-vaidigdhya-rasālaṅkārādi-jñānaṁ sarvato vilakṣaṇam aśikṣitam api yaṁ pītvaiva prāpur vayam api tad-anugās tat tad āpnuyām eveti bhāvaḥ iti rahasyam ||24||

 **...**

**|| 2.4.25 ||**

**etad evātma-bhū rājan nāradāya vipṛcchate |**

**veda-garbho’bhyadhāt sākṣād yad āha harir ātmanaḥ ||**

**śrīdhara-svāmī (bhāvārtha-dīpikā) : **idānīṁ praśnottaratayā brahma-nārada-saṁvādaṁ prastauti—etad iti | utpatti-samaya eva vedā garbhe yasya saḥ | sākṣād dharir yad āha tad āha ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yaj jñāna-mayaṁ purāṇam | hariḥ śrī-nārāyaṇaḥ | ātmana iti dvitīyārthe ṣaṣṭhī ātmānaṁ svaṁ brahmāṇaṁ prati catuḥ-ślokī-rūpeṇāha etad eva veda-garbho brahmā ātmanaḥ paramātmanaḥ sakāśād bhavatīti tathābhūtaḥ pṛcchate nāradāyābhyadhād abhyabhāṣata | he rājann iti | vairāgyeṇa dīpyamānastvam evāsya śravaṇādhikārīti tubhyam ahaṁ varṇayāmīti bhāvaḥ ||25||


    iti śrī-bhāgavata-bhāvārtha-dīpikā-prakāśe dvitīya-skandhe caturtho'dhyāyaḥ ||4||

———————————————————————————————————————

**jīva-gosvāmī (krama-sandarbhaḥ) : **ātmana iti ātmānaṁ brahmāṇāṁ pratīty arthaḥ ||25||

———————————————————————————————————————

**viśvanātha-cakravartī (sārārtha-darśiṇī) : **idānīṁ praśnottaratayā brahma-nārada-saṁvādaṁ prastauti—etad iti | utpatti-samaya eva vedā garbhe yasya | sākṣād dharir yad āha | ātmanaḥ ātmānaṁ prati ||25||

iti sārārtha-darśinyāṁ harṣiṇyāṁ bhakta-cetasām |

dvitīye’tra caturtho’pi saṅgataḥ saṅgataḥ satām ||

 **...**


        iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvitīya-skandhe 


        mahā-puruṣa-saṁsthānuvarṇanaṁ nāma


        caturtho’dhyāyaḥ


        ||4||

**...**

(2.5)


## pañcamo’dhyāyaḥ


## brahmāṇaṁ prati nāradapraśnaḥ, brahmoktiḥ, tattvānāmutpattiḥ, brahmāṇḍanirmāṇavarṇanaṁ ca |

**|| 2.5.1 ||**

**nārada uvāca—**

**deva-deva namas te’stu bhūta-bhāvana pūrvaja |**

**tad vijānīhi yaj jñānam ātma-tattva-nidarśanam ||**

**madhvācāryaḥ (bhāgavata-tātparyam) : **vijānīhi vijñāpaya | vyatyayo bheda-svātantrya-karaṇeṣv iti vacanāt ||1||

———————————————————————————————————————

**śrīdhara-svāmī (bhāvārtha-dīpikā) : **

pañcame nāradenātha pṛṣṭhaḥ sṛṣṭy-ādi vakty ajaḥ |

harer līlāṁ virāṭ-sṛṣṭiṁ kāla-karmādi-śaktibhiḥ ||1||

nāradāya vipṛcchate veda-garbho’bhyadhād ity uktaṁ, tatra nārada-praśnam āha—deva-deveti | he bhūta-bhāvana, ata eva sarveṣāṁ pūrvaja anāde, jñāyate’neneti jñānaṁ tat sādhanaṁ yat tad vijānīhi[^89] | viśeṣeṇa jñāpayety arthaḥ | kathambhūtam ? ātma-tattvaṁ nitarāṁ dṛśyate yena tat ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sṛṣṭyādi-rūpāṁ harer līlāṁ kāla-karmādi-śaktibhir virāṭ sṛṣṭiñ ca prathamādinā sthity-ādi-grahaḥ dvitīyādinā svabhāvādi-grahaḥ || he devānām indrādi-devānām api devaḥ prakāśakastvam asīti bhāvaḥ | atas te namo'stu | bhūtāni sthāvarajaṅgamāni bhāvayati sṛjatīti he tathā-bhūta ata eva bhūtotpādakatvād eva | he pūrvajeti | tat-sādhanaṁ jñāna-sādhanam  | ity artha iti | dhātūnām anekārthatvāj jānāterjñāpanārthatāpīti bhāvaḥ ||1||

———————————————————————————————————————

**śrīnātha-cakravartī (caitanya-mata-mañjuṣā) :** parīkṣitā yat pṛṣṭaṁ tat kathayitum brahmaṇā nārada-saṁvādaṁ pramāṇīkṛtya, etad evātma-bhū rājan nāradāya vipṛcchate [bhā.pu. 2.4.25] iti yad uktaṁ, tad eva nārada-praśnenāha deva-devety-ādi bahubhiḥ | sarvaṁ susamañjasam ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **

pañcame nāradaṁ prāha tattvānāṁ sṛṣṭim ātmabhūḥ |

tair virājaś ca tat-pādādy-aṅgair bhūr-ādi-kalpanam ||1||

bhūtāni bhāvayanti sṛjantīti bhūta-bhāvanā marīcy-ādayaḥ pūrvajāḥ asmad-bhrātaro yasmāt, he tathā-bhūta ! ātmanoḥ paramātma-jīvātmanos tattva-nidarśanaṁ tattva-jñāpakaṁ yaj jñānaṁ tad vijānīhiviśeṣeṇa jānāsi | laḍ-arthe loṭ | vijñāpayeti vā ||1||

 **...**

**|| 2.5.2 ||**

**yad rūpaṁ yad adhiṣṭhānaṁ yataḥ sṛṣṭam idaṁ prabho |**

**yat saṁsthaṁ yat paraṁ yac ca tat tattvaṁ vada tattvataḥ ||**

**śrīdhara-svāmī (bhāvārtha-dīpikā) : **upalakṣaṇa-bhūtaṁ viśvam evātma-jñāna-sādhanam atas tad-viśeṣaṁ pṛcchati | yad rūpaṁ yena rūpyate prakāśyate | yad adhiṣṭhānaṁ yad āśrayam | yato yena sṛṣṭam | yat saṁsthaṁ yasmiṁl līyate | yat paraṁ yad adhīnam | yac ceti yad ātmakam | svataḥ satkāraṇato vety arthaḥ | tasya tattvaṁ yāthārthyaṁ tattvato vada ||2|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yato viśvamevātma-jñāna-sādhanam ato hetos tad viśeṣaṁ viśvasyaiva viśeṣaṁ bhedaṁ yad-rūpaṁ yal-lakṣaṇaṁ yata iti tṛtīyārthe tasiḥ | ity artha iti | sato yat-svarūpaṁ sataḥ kāraṇādvā yat-svarūpaṁ yad-veda svata eva sattva-pratīteḥ kāraṇato vā kāraṇasattayāvatsadastīti bhāvaḥ | tasyāsya viśvasya tattvataḥ paramārthataḥ prabho iti tvaṁ mat-sandehāpākaraṇa-samarthosīti bhāvaḥ ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **idaṁ viśvaṁ yad-rūpaṁ yad asya lakṣaṇam | yad-adhiṣṭhānaṁ yo’syāśrayaḥ | yataḥ yena sṛṣṭam | yat-saṁsthaṁ yasmin līyate | yat-paraṁ yasyādhīnam | yac ca yad-ātmakam | tasya tattvaṁ yāthārthyaṁ tattvato vada ||2||

 **...**

**|| 2.5.3 ||**

**sarvaṁ hy etad bhavān veda bhūta-bhavya-bhavat-prabhuḥ |**

**karāmalaka-vad viśvaṁ vijñānāvasitaṁ tava ||**

**śrīdhara-svāmī (bhāvārtha-dīpikā) : **na jānāmīti na vaktavyam ity āha—sarvam iti | bhūtaṁ jātaṁ, bhavyaṁ janiṣyamāṇaṁ, bhavat jāyamānaṁ, teṣāṁ prabhur yataḥ, ato viśiṣṭena jñānenāvasitaṁ niścitam ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **hiraṇyagarbhaḥ samavartatāgre bhūtasya jātaḥ patir eka āsīt iti śrutau bhūta-padaṁ bhavad bhaviṣyayor apy upalakṣaṇam ity abhiprāyeṇāha | bhūtabhavyeti | karasthitāmalaka-phalabāhyābhyantarāvayavajñānavatsarvaṁ bhavān vedeti | nanv āmalakasya sthūlāntarāvayavapratītāvapi sūkṣmatarāvayavā pratīter dṛṣṭhānte vaiṣyamyam iti cet tatra śleṣeṇāha | amalaṁ nirmalaṁ ca tat-kaṁ jalaṁ cety amalakaṁ kare'malakaṁ karāmalakaṁ tadvat | yathā karastha-nirmala-jale'tisūkṣmarekhāder jñanaṁ bhavati tathātisūkṣmam api vastu viśvasmiṁstavājñātaṁ nāstīti bhāvaḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sarvam iti | paramātmā jīvātmā jagad iti trikam | bhūtaṁ pūrva-jātaṁ prāṇi-vṛndam | bhavyaṁ janiṣyamāṇaṁ, bhavaj jāyamānaṁ, teṣāṁ prabhur yataḥ, ato viśiṣṭena jñānenāvasitam avagatam | kara-stham āmalaka-phalam iva ||3||

 **...**

**|| 2.5.4 ||**

**yad-vijñāno yad-ādhāro yat-paras tvaṁ yad-ātmakaḥ |**

**ekaḥ sṛjasi bhūtāni bhūtair evātma-māyayā ||**

**madhvācāryaḥ (bhāgavata-tātparyam) : **tad-vaśatvād idaṁ rūpaṁ harer naiva svarūpataḥ iti mānasa-saṁhitāyām |

adhiṣṭhānam iti proktaṁ mūlādhāraṁ vicakṣaṇaḥ |


        yat sthitaṁ dṛśyate vastu saṁsthānaṁ tad udīritam |


    ubhayaṁ harir evāsya jagato muni-puṅgava || iti vāmane |


        hariḥ paro’sya jagato hy avaktādeś ca kṛtsnaśaḥ |


    atas tat param evedaṁ vadanti munayo’malāḥ || iti sātvata-saṁhitāyām |


        yad adhīnā yasya sattā tat tad ity eva bhaṇyate |


    vidyamāne vibhede’pi mitho nityaṁ svarūpataḥ || iti bhaviṣya-parvaṇi |

tad-adhikaṁ jñātuṁ pūrva-pakṣaṁ darśayati—ekaḥ sṛjatīty ādinā ||4||

———————————————————————————————————————

**śrīdhara-svāmī (bhāvārtha-dīpikā) : **āstām idam, ādau tāvat tvām eva kathayety āha | yato vijñānaṁ yasya | kas tava vijñāna-da ity arthaḥ | yad-ādhāraḥ kas tavāśrayaḥ | yat-paro yad-adhīnaḥ | yad-ātmako yat-svarūpaḥ | mama tu tvam eva svatantraḥ parameśvara iti buddhih | tava tapaś-caraṇena tu parāśaṅkayā pṛcchāmīty āha sārdhaiś caturbhiḥ | eko’sahāyaḥ ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **idaṁ viśvavṛttamāstāṁ tiṣṭhatu ātmānaṁ svam eva tvaṁ brūhīti | ity artha iti | ārthikoyam artha iti bhāvaḥ | eva magre’pi ||4||

———————————————————————————————————————

**jīva-gosvāmī (krama-sandarbhaḥ) : **yad-vijñāna ity ādau taṁ vadeti śeṣaḥ | mama tu tat-tad-rūpatvena tvam eva bhāsīty āha—eka iti | atrāstām ity-ādi-ṭīkāyāṁ tvām evety atra ca ātmānam eva kathayeti tu vācyam[^90] ||4||

———————————————————————————————————————

**viśvanātha-cakravartī (sārārtha-darśiṇī) : **āstām idam ādau tāvat tvām eva tvaṁ brūhīty āha | yad vijñānaṁ yato vijñānaṁ yasya saḥ | yas tava vijñāna-pradaḥ | yad-ādhāro yas tavāśrayaḥ | yat-paro yasya tvam adhīnaḥ | yad-ātmako yas tavātmā | mama tu tvam eva svatantraḥ parameśvara iti buddhih | tava tapaś-caraṇena tu parāśaṅkayā pṛcchāmīty āha sārdhaiś caturbhiḥ | eko’sahāyaḥ ||4||

 **...**

**|| 2.5.5 ||**

**ātman bhāvayase tāni na parābhāvayan svayam |**

**ātma-śaktim avaṣṭabhya ūrṇanābhir ivāklamaḥ ||**

**śrīdhara-svāmī (bhāvārtha-dīpikā) : **ātmani bhāvayase pālayasi svayam eva parābhavam aprāpayan[^91] aklamaḥ śrama-rahitaḥ | yathorṇanābhir ātmana eva śaktim avaṣṭabhya sṛjati tadvat ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ātmani bhāvayase na parābhāvayann iti ca sva-vaibhavādhikye’pi satīti śeṣaḥ sūryādau vidyamāne dīpādeḥ parābhava-darśanāt  | ata upādāna-karaṇatvam eva bhavata āyāti sūryādau vidyamāne raśmyādes tada-darśanād iti bhāva iti sandarbhaḥ | bhāvayase pālayasi tāni na parābhāvayann anyataḥ parābhavam aprāpayan  ||5||

———————————————————————————————————————

**jīva-gosvāmī (krama-sandarbhaḥ) : **ātmani bhāvayase na parābhāvayann iti ca sva-vaibhavādhikye’pi satīti śeṣaḥ | sūryādau vidyamāne dīpādeḥ parābhava-darśanāt | ata upādāna-kāraṇatvam eva bhavata āyāti | sūryādau vidyamāne raśmy-ādes tad-adarśanād iti bhāvaḥ ||5||

———————————————————————————————————————

**viśvanātha-cakravartī (sārārtha-darśiṇī) : **ātman ātmani adhiṣṭhāne | bhāvayase pālayasi | tāni na parābhāvayan anyataḥ parābhavam aprāpayan| yathorṇanābhir ātmana eva śaktim avaṣṭabhya sṛjati tadvat | aklamaḥ śrama-rahitaḥ ||5||

 **...**

**|| 2.5.6 ||**

**nāhaṁ veda paraṁ hy asmin nāparaṁ na samaṁ vibho |**

**nāma-rūpa-guṇair bhāvyaṁ sad-asat kiñcid anyataḥ ||**

**madhvācāryaḥ (bhāgavata-tātparyam) : **

tvad-adhīnā yataḥ sattā avarasyāpi keśava |


    ataḥ svarūpataḥ samyak sati bhedo’pi tad-bhāvān || iti mātsye ||6||

———————————————————————————————————————

**śrīdhara-svāmī (bhāvārtha-dīpikā) : **tasmād ahaṁ tv asmin viśvasmin param uttamam aparam adhamaṁ samaṁ madhyamaṁ ca | tatrāpi nāma manuṣyādi-rūpaṁ dvipadatvādi-guṇaḥ śuklatvādis tair bhāvyaṁ sādhyaṁ, tatrāpi sad-asat-sthūlaṁ sūkṣmaṁ ca kiṁcid apy anyato na veda kintu tvatta eva sarvaṁ bhavatīti manye ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yasmāttvam eva sarveśvaras tasmādd hetoḥ tatrāpi uttamādhamādi-rūpatve’pi he vibho iti aho sarveśvaro bhūtvāyam api kañcana dhyāyatīti tava vibhutve’pi sandehostīti bhāvaḥ ||6||

———————————————————————————————————————

**jīva-gosvāmī (krama-sandarbhaḥ) : **tad evāha—nāham iti ||6||

———————————————————————————————————————

**viśvanātha-cakravartī (sārārtha-darśiṇī) : **tasmād ahaṁ tv asmin jagati param uttamam aparam adhamaṁ samaṁ madhyamaṁ ca | tatrāpi nāma manuṣyādi, rūpaṁ dvipadatvādi, guṇaḥ śuklatvādiḥ, tair bhāvyaṁ sādhyam | tatrāpi sad asat sthūlaṁ sūkṣmaṁ ca kiṁcid apy anyato na veda, kintu tvatta eva sarvaṁ bhavatīti manye ||6||

 **...**

**|| 2.5.7 ||**

**sa bhavān acarad ghoraṁ yat tapaḥ susamāhitaḥ |**

**tena khedayase nas tvaṁ parā-śaṅkāṁ ca yacchasi ||**

**śrīdhara-svāmī (bhāvārtha-dīpikā) : **sa tathā-vidho’pi bhavāṁs tapo’carad iti yat tena no’smān khedayase mohayasi | yataḥ parā-śaṅkām īśvarāntarāśaṅkāṁ prayacchasi ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tena tapa ācaraṇena  ||7||

———————————————————————————————————————

**jīva-gosvāmī (krama-sandarbhaḥ) : **tad etat tathottara-vākyaṁ ca tan-mukhenaiva anyān[^92] śikṣayitum uktam ||7||

———————————————————————————————————————

**viśvanātha-cakravartī (sārārtha-darśiṇī) : **sa tathā-vidho’pi parāśaṅkām īśvarāntarāśaṅkām ||6||

 **...**

**|| 2.5.8 ||**

**etan me pṛcchataḥ sarvaṁ sarva-jña sakaleśvara |**

**vijānīhi yathaivedam ahaṁ budhye’nuśāsitaḥ ||**

**śrīdhara-svāmī (bhāvārtha-dīpikā) : **yathaivāhaṁ tvayā’nuśāsitaḥ śikṣitaḥ san budhye budhyeyaṁ tathā vijānīhi viśeṣeṇa jñāpaya ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sarvajñeti  | sarvajñatvān mama buddhim api jānāsyeveti bhāvaḥ | saṅkaleśvareti | sakalajagatas tvam eva buddhidātā sakaleśvaratvān mama tu putrasya tad-dāne kā vārteti bhāvaḥ ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pṛcchato mamaitat sarvam abhipretaṁ vastv ity arthaḥ | viśeṣeṇa jānīhi svayaṁ parāmṛśa, tato vadety arthaḥ | kiṁ ca, yathaivedam anuśāsitaḥ sann ahaṁ budhye samyag avagacchāmi tathā vijānīhi, tenāsyottaram abādhitaṁ dehīti vyañjitam ||8||

 **...**

**|| 2.5.9 ||**

**brahmovāca—**

**samyak kāruṇikasyedaṁ vatsa te vicikitsitam |**

**yad ahaṁ coditaḥ saumya bhagavad-vīrya-darśane ||**

**śrīdhara-svāmī (bhāvārtha-dīpikā) : **praśnam abhinandati | vatsa ! he putra ! **tavedaṁ vicikitsitaṁ** sandehaḥ tat-pūrvakaḥ praśno’yaṁ **samyag** ity arthaḥ | yataḥ **kāruṇikasya** tavāyaṁ praśnaḥ | atra hetuḥ—**yat** yataḥ para-dharma-**pradarśanebhagavad-vīrya**-prakāśane pravartito’smi | atas tvaṁ jijñāsur api mayi kṛpām eva kṛtavān ity arthaḥ ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he vatseti snehādhikyadyotanāya | tat-pūrvakaḥ sandeha-pūrvakaḥ | ity artha iti | praṣṭavyā guravau nityaṁ jñātam artham api svayam ity ukte niḥsandehārthasyāpi praśna-vidheḥ sandigdhasya praśnastu sarvathaiva śobhano bhavatīti bhāvaḥ | kutaḥ samyag iti | tatrāha—yata iti | atra kāruṇikatve yato'haṁ parama-dharme pravartitosmi atoḥ hetoḥ ity arthaḥ | iti ||


    vāsudeva-kathā-praśnaḥ puruṣāṁ-strīn punāti hi | 

vaktāraṁ pṛcchakaṁ śrotṛṁstatpāda-salilaṁ yathā || 

iti śrī-daśamoktanyāyena praśnottaradānenāham api parama-pāvano bhaviṣyāmīti bhāvaḥ | bhagavad-vīryañ ca viśva-sṛṣṭyādi-mayaṁ tasya darśane ||9||

———————————————————————————————————————

**śrīnātha-cakravartī (caitanya-mata-mañjuṣā) :** samyak kāruṇikasyety asya tātparyam idaṁ—bhavān sarvam eva vetti, tathāpi sandihāna eva pṛcchasi yat, tat te lokān prati kāruṇikatā, **yad** yasmād **ahaṁbhagavad-vīrya-darśane** preritaḥ | ato mat-parīkṣāpi te uddeśya iti bhāvaḥ ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**[bhakti-sandarbha 41]

———————————————————————————————————————

**viśvanātha-cakravartī (sārārtha-darśiṇī) : **praśnam abhinandati | he **vatsa** ! putra ! **vicikitsitaṁ** sandehaḥ | **samyag** atisamīcīnam | **kāruṇikasyeti** sarvajñenāpi tvayaivaṁ pṛcchatā mayi pitari karuṇaiva kṛtā | **yad** ahaṁ vijānīhīti parāmārśārthaka-padena **bhagavato vīryasya** viśva-sṛṣṭy-ādi-mayasya **darśane** viṣaye preritaḥ, tad **ahaṁ** kṣaṇaṁ manasaiva tat paśyāmīty ānananda ||9||

 **...**

**|| 2.5.10 ||**

**nānṛtaṁ tava tac cāpi yathā māṁ prabravīṣi bhoḥ |**

**avijñāya paraṁ matta etāvat tvaṁ yato hi me ||**

**madhvācāryaḥ (bhāgavata-tātparyam) : **nānṛtam ity ākṣepaḥ ||10||

———————————————————————————————————————

**śrīdhara-svāmī (bhāvārtha-dīpikā) : **nanu tvam eva bhagavān ity uktaṁ mayā ekaḥ sṛjasi bhūtāni [bhā.pu. 2.5.4]ity-ādinā | satyam, yathā mām īśvaratvena prabhāṣase tad api tava bhāṣaṇaṁ nātyantam anṛtam | yataḥ kāraṇād etāvat prabhāvasya bhāva etāvat tvaṁ me asti, kintu mattaḥ param īśvaram avijñāya brūṣe | ataḥ sādṛśyāt taveyaṁ bhrāntir na tu buddhi-pūrvam anṛtam ity arthaḥ | yata īśvarān mamaitāvat tvaṁ tam avijñāyeti vānvayaḥ ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrāśaṅkate | nanv iti | bhoḥ putra | ity artha iti | buddhi-pūrvakānṛta-sambhāṣaṇa eva doṣo na tva buddhi-pūrvake’pi tasya satya-prāyatvād iti bhāvaḥ | ity artha iti | etāvat tvam īśvaroyaṁ sākṣād iti bhrānti-janaka-vaibhavaṁ syāt tam ajñātvaivaitat-kathanopapatter iti bhāvaḥ ||10||

———————————————————————————————————————

**śrīnātha-cakravartī (caitanya-mata-mañjuṣā) :** yat śrī-kṛṣṇāt me etāvat tvam aiśvaryaṁ, tat mattaḥ paraṁ tv avijñāya ajānann iva māṁ yathā yathāvat prabravīṣīti na, atas tava tac ca bhāṣitam apy anṛtaṁ mithyaiva | māṁ parīkṣitum aiśvaryaṁ pratipādayasi ||10||

———————————————————————————————————————

**jīva-gosvāmī (krama-sandarbhaḥ) : **kiṁ vā tavedam ajñānam eveti khidyamāna āha nānṛtam iti ||10||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, bhoḥ putra ! ekaḥ sṛjasi bhūtāni [bhā.pu. 2.5.4]ity-ādinā mām īśvaratvena yathā bravīṣi, tac cāpi nānṛtaṁ na mithyā | yato mattaḥ sakāśād api | paraṁ parameśvaraṁ, avijñāya mattaṁ parasmin parameśvare avijñāte satīty arthaḥ | mama etāvattvaṁ syād ity aneka-kartṛkatve’pi ktvā-pratyaya ārṣaḥ | yad vā, mattaḥ param avijñāya, mama etāvattvaṁ lokā bruvantīti śeṣaḥ | tvaṁ tu sarvajño’pi tān eva jñāpayituṁ tān anukṛtya brūṣe iti bhāvaḥ | tvaṁ mattaḥ param avijñāya bravīṣīti vyākhyāne tu nāradasyājñatvaṁ brahmaṇā jñātam anucitam ||10||

 **...**

**|| 2.5.11 ||**

**yena sva-rociṣā viśvaṁ rocitaṁ rocayāmy aham |**

**yathārko’gnir yathā somo yatharkṣa-graha-tārakāḥ ||**

**śrīdhara-svāmī (bhāvārtha-dīpikā) : **tarhi ko’sāv īśvara ity apekṣāyāṁ bhaktyā namaskurvann eva taṁ kathayati tribhiḥ | **yena sva**-prakāśena **rocitaṁ** prakāśitam eva prakāśayāmi sṛṣṭyā’bhivyaktaṁ karomi | yathā[^93]‘rkādayaś caitanya-prakāśyam eva prakāśayanti | tathā ca śrutiḥ—


    na tatra sūryo bhāti na candra-tārakaṁ 


    nemā vidyuto bhānti kuto’yam agniḥ |


    tam eva bhāntam anu bhāti sarvaṁ 


    tasya bhāsā sarvam idaṁ vibhāti || [mu.u. 2.10, ka.u. 2.2.15] iti ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhagavān eva svaprakāśas tad itarat sarvaṁ tat-prakāśitam evety atra pramāṇam āha—tathā ceti | tatrātma-svarūpe tam ātmānaṁ bhrāntaṁ svataḥ prakāśamānam anupaścāt sarvaṁ sūryādi vibhātīti śrutipadārthaḥ | ṛkṣāṇy aśvinyādīni | grahā bhaumādayaḥ | tārakā dhrūvāgastyādyāḥ ||11||

———————————————————————————————————————

**śrīnātha-cakravartī (caitanya-mata-mañjuṣā) :** ahaṁ tāvad īśvaro na īśvaras tv anya eva, yad rociṣā sarvaṁ rocata ity āha—yenety-ādi | yathārkādayas tad-rociṣā rocitaṁ viśvaṁ rocayanti, tathāham apy ekaḥ ||11||

———————————————————————————————————————

**jīva-gosvāmī (krama-sandarbhaḥ) : **yathārkādayas tat prakāśitās tac-chaktyaiva tat tat prakāśayantīty arthāh ||11||

———————————————————————————————————————

**viśvanātha-cakravartī (sārārtha-darśiṇī) : **vastutas tu ahaṁ ko vā varākaḥ ity āha—yena sva-rociṣā sva-prakāśena parameśvareṇaiva prakāśitam eva piṣṭa-peṣa-nyāyena prakāśayāmi sṛṣṭyā’bhivyaktaṁ karomi | yathārkādayas tat-prakāśitam eva prakāśayanti | tathā ca śrutiḥ—


        na tatra sūryo bhāti na candra-tārakaṁ 


        nemā vidyuto bhānti kuto’yam agniḥ |


        tam eva bhāntam anu bhāti sarvaṁ 


    tasya bhāsā sarvam idaṁ vibhāti || [mu.u. 2.10, ka.u. 2.2.15] iti ||11||

 **...**

**|| 2.5.12 ||**

**tasmai namo bhagavate vāsudevāya dhīmahi |**

**yan-māyayā durjayayā māṁ vadanti jagad-gurum ||**

**madhvācāryaḥ (bhāgavata-tātparyam) : **mukhyā māyā hareḥ śaktir amukhyā prakṛtir matā | athāmukhyatamā caiva māyā hīnā prakīrtitā ||12-13||

———————————————————————————————————————

**śrīdhara-svāmī (bhāvārtha-dīpikā) : **tasmai namo[^94] dhīmahi | yasya māyayā vimohitāḥ santo yuṣmad-ādayo māṁ jagad-guruṁ jagat-kāraṇaṁ vadanti tasmai ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu jagad-gurur brahmā viśvaṁ sṛjatīti sarvatra khyātis tavāsti tatra sa vismayaḥ | sotprāsam āha | tasmā iti | yadvaḥ bubhūṣaṇā durmata-śravaṇāparādho bhagavann amanena parihartavya ity abhipretya vā bhagavantaṁ namati—nama iti | tasmai namo vayaṁ taṁ dhīmahi iti yojyam | anena padyena oṁ namo bhagavate vāsudevāya nārāyaṇāya vidmahe vāsudevāya dhīmahi tanno viṣṇuḥ pracodayāt iti dvādaśākṣarī caturviṁśaty-akṣarī ceti dve vidye hiraṇyagarbheṇa nityaṁ sevye iti darśitam ||12||

———————————————————————————————————————

**śrīnātha-cakravartī (caitanya-mata-mañjuṣā) :** na tv ahaṁ svayaṁ sṛjāmi, ye na jānanti, te hi mām īśvaraṁ vadantīty āha—tasmai nama ity-ādi | vāsudevāya vasudeva-putrāya ||12||

———————————————————————————————————————

**jīva-gosvāmī (krama-sandarbhaḥ) : **tasmā iti dvayam | tama-ādimattvena svasya sa-doṣatvāt ||12||

———————————————————————————————————————

**viśvanātha-cakravartī (sārārtha-darśiṇī) : **nanu jagad-gurur brahmā viśvaṁ sṛjatīti sarvatraiva tava khyātiḥ ? tatra sa-vismaya-sotprāsam āha—tasmai namo dhīmahīti ||12||

 **...**

**|| 2.5.13 ||**

**vilajjamānayā yasya sthātum īkṣā-pathe’muyā |**

**vimohitā vikatthante mamāham iti durdhiyaḥ ||**

**śrīdhara-svāmī (bhāvārtha-dīpikā) : **yan-māyayeti māyā-sambandhoktes tasyā durjayatvokteś ca tasyāpi[^95] kim asti saṁsāro naivety āha | mat-kapaṭam asau jānātīti yasya dṛṣṭi-pathe sthātuṁ vilajjamānayaiva tasmin sva-kāryam akurvatyā amuyā māyayā vimohitā asmad-ādayo durdhiyo’vidyāvṛta-jñānā eva kevalaṁ vikatthante ślāghante | anena yad rūpam ity asya praśnasyottaram uktaṁ bhavati ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atra viśvanāthaḥ—jagadgurur viśvasraṣṭā tvaṁ bhavasyeveti tubhyam ādara-dāyinaḥ santaḥ kiṁ māyā-mohitāḥ satyaṁ bhagavat sambandhaṁ vinā ye ādara-dāyino ye ca tebhya ādara-grāhiṇaś ca te ubhaye'pi bahir darśino bhagavataḥ pṛṣṭha-deśasthayā māyayā mohyanta evety āha—vilajja iti | atra tad-vimukhataiva tat-pṛṣṭa-deśo jñeyaḥ | tadvai mukhye satyeva tasyāḥ prabhāvo na sāṁmukhya iti anena prabandhena bhagavataivedaṁ prakāśyata ity uttaram uktam ||13||

———————————————————————————————————————

**śrīnātha-cakravartī (caitanya-mata-mañjuṣā) :** tan-māyayā mohitā eva mamāham iti vikatthante, nāhaṁ tatheti tad darśayati—vilajjamānayety-ādi | amuyā māyayā ||13||

———————————————————————————————————————

**jīva-gosvāmī (krama-sandarbhaḥ) : **sac-cid-ānanda-ghanatvena yasya nirdoṣasya netra-gocare sthātuṁ vilajjamānayāmuyā māyayā vimohitā | asmad-ādayo durdhiyaḥ vikatthante ātmānaṁ ślāghante ||13||

———————————————————————————————————————

**viśvanātha-cakravartī (sārārtha-darśiṇī) : **jagad-guru-viśva-sraṣṭā tvaṁ bhavasy eveti tubhyam ādara-dāyinaḥ santaḥ kiṁ māyā-mohitāḥ ? satyaṁ, bhagavat-sambandhaṁ vinā ye ādara-dāyinaḥ ye ca tasmāt ādara-grāhiṇaś ca, te ubhaye’pi bahir darśino bhagavataḥ pṛṣṭha-deśa-sthayā māyayā mohyanta evety āha | vilajjamānayā mat-kapaṭam asau jānātīti kapaṭinyā striyā iva | yasya dṛṣṭi-pathe sthātuṁ vilajjamānayā arthāt tat-pṛṣṭha-deśa eva sthitavatyā amuyā māyayā vimohitā vikatthante | atra tad-vimukhataiva tat-pṛṣṭha-deśo jñeyaḥ | tad-vaimukhye saty eva tasyā prabhāvo na sāmmukhye ity arthaḥ ||13||

 **...**

**|| 2.5.14 ||**

**dravyaṁ karma ca kālaś ca svabhāvo jīva eva ca |**

**vāsudevāt paro brahman na cānyo’rtho’sti tattvataḥ ||**

**madhvācāryaḥ (bhāgavata-tātparyam) : **paraḥ adhikaḥ | tadvad eva sthitaṁ yat tu tāttvikaṁ tat pracakṣate iti kaurme ||14||

———————————————————————————————————————

**śrīdhara-svāmī (bhāvārtha-dīpikā) : **tad evaṁ svasmād anyaṁ parameśvaraṁ nirūpyedānīṁ yad adhiṣṭhānam ity-ādi-nava-praśnānāṁ sa evādhiṣṭhānādikaṁ sarvam ity uttaraṁ vaktuṁ tad-vyatirekeṇānyasyāsattvam āha—dravyam iti | dravyaṁ mahā-bhūtāny upādāna-rūpāṇi | karma janma-nimittam | kālas tat-kṣobhakaḥ | svabhāvas tat-pariṇāma-hetuḥ | jīvo bhoktā | vāsudevāt paro’nyo’rtho nāsti, kāraṇāvyatirekāt kāryasya ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anena kāraṇasyaiva kāryādhiṣṭhānatvāt sarvasya bhagavān evādhiṣṭhānam ityu ktam ||14||

———————————————————————————————————————

**śrīnātha-cakravartī (caitanya-mata-mañjuṣā) :** ato vāsudevāt paraḥ ko’py artho nāstīty āha—dravyam ity-ādi ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yad-rūpam ity ādi praśna-daśakasyottaraṁ vaktuṁ prathamaṁ bhagavad-vyatirekeṇānyasyāsattvam āha—dravyam iti | dravyaṁ mahā-bhūtāni upādāna-rūpāṇi | karma janma-nimittam | kālo guṇa-kṣobhakaḥ | svabhāvas tat-pariṇāma-hetuḥ | jīvo bhoktā | vāsudevāt paro’nyo’rtho nāsti | dravyādīnāṁ māyā-kāryatvāt | māyāyā jīvasya ca tac-chaktitvād iti viśvasya vāsudeva-rūpatvam iti yad-rūpam ity asyottaram uktam ||14||

 **...**

**|| 2.5.15 ||**

**nārāyaṇa-parā vedā devā nārāyaṇāṅgajāḥ |**

**nārāyaṇa-parā lokā nārāyaṇa-parā makhāḥ ||**

**madhvācāryaḥ (bhāgavata-tātparyam) : **veda-pratipādyeṣu sa para ity ādi |


        gamyejya-jñeya-vācyeṣu rājyeṣu ca paro hariḥ |


    tapasā yajyamānānāṁ sarva-lokebhya eva ca || iti vārāhe ||15||

———————————————————————————————————————

**śrīdhara-svāmī (bhāvārtha-dīpikā) : **tat prapañcayati dvābhyām | nārāyaṇaḥ paraḥkāraṇaṁ yeṣāṁ te | anenaiva śāstra-yonitva-pratipādaneneśvare pramāṇaṁ sarva-jñatvādikaṁ coktam | devāś ca tad-aṅgāj jātā ato na tad-vyatiriktāḥ | lokāḥ svargādayas tad-ānandāṁśāḥ | makhās tat-sādhana-bhūtāḥ ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tat-kāraṇānanyatvam | tasyaivānandasya sarve mātrām upajīvanti iti śruteḥ | svargādi-lokānandasyāpi bhagavadānandāṁśatvam eva ||15||

———————————————————————————————————————

**śrīnātha-cakravartī (caitanya-mata-mañjuṣā) :** āstāṁ tāvad vāsudeva-paraṁ sarvam iti kathaṁ, yasya nābhinālād aham āvarāsaṁ, sa ca nārāyaṇas tasyaivāṁśaḥ, tat-param eva sarvam ity āha—nārāyaṇa-parā iti dvābhyām ||15||

———————————————————————————————————————

**jīva-gosvāmī (krama-sandarbhaḥ) : **sarva-śāstra-samanvayena nārāyaṇa-parā iti dvayam | śrī-nārāyaṇa eva upāsyatvena paraḥ tātparya-viṣayo yeṣāṁ te vedāḥ | nanv anye’pi devās tatropāsyatvena abhidhīyante ? satyam | te’pi nārāyaṇāṅga-prabhavatvenaiva tathā varṇyante ity arthaḥ | ye’pi tad-āśrayā lokās te’pi, tat-pada-prāpti-hetavo makhāś ca tatparā eva | tad-ānandāṁśābhāsa-rūpatvāt tat-sādhanatvāc ceti bhāvaḥ ||15||

———————————————————————————————————————

**viśvanātha-cakravartī (sārārtha-darśiṇī) : **nārāyaṇaḥ paraḥ kāraṇaṁ yeṣāṁ te | anenaiva śāstra-yonitva-pratipādanena īśvare pramāṇaṁ sarvajñatvādikaṁ coktam | tathā devādayo nārāyaṇe sthitatvān nārāyaṇādhīnatvāc ca nārāyaṇa-parā iti, yad-adhiṣṭhānam ity asya, yad-adhīnam ity asya cottaram uktam ||15||

 **...**

**|| 2.5.16 ||**

**nārāyaṇa-paro yogo nārāyaṇa-paraṁ tapaḥ |**

**nārāyaṇa-paraṁ jñānaṁ nārāyaṇa-parā gatiḥ ||**

**śrīdhara-svāmī (bhāvārtha-dīpikā) : yogaḥ** prāṇāyāmādiḥ | **tapas** tat-sādhyaṁ cittaikāgryam | **jñānaṁ** tat-sādhyam | **gatis** tat-phalam | anenaiva sarvaṁ tad-adhīnam ity uktam ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādinā yama-niyamādi-saptāṅgam ahaḥ cittaikāgyraṁ paraṁ tapaḥ iti smṛteḥ | tat-sādhyaṁ cittaikāgyra-sādhyam | tat-phalaṁ jñāna-phalam | brahmāpi tat-paramatas sāmānyākāra-prakāśatvena tad adhīnāvirbhāvatvāt | tad uktaṁ śrī-matsyadevena satya-vrataṁ prati | 


    madīyaṁ mahimānaṁ ca paraṁ brahmeti śabditam |

vetsyasy-anugṛhītaṁ me sampraśnaṁ vivṛtaṁ hṛdi || 

iti anenaiva padyadvayena sarvaṁ vedādikaṁ tad-adhīnam evety uktam eva kāreṇa tad-adhiṣṭhāna tv am apy uktam  ||16||

———————————————————————————————————————

**jīva-gosvāmī (krama-sandarbhaḥ) : **tathā **yogo**’ṣṭāṅgaḥ sāṅkhyaṁ ca | tat-sādhyaṁ **tapaḥ** cittaikāgryaṁ, tat-sādhyaṁ brahma-**jñānaṁ** ca tat-**param**, tadīya-sāmānyākāra-prakāśakatvāt taj-jñānasya yoga-tapasos tat-sādhanatvād iti bhāvaḥ | kiṁ bahunā, **gatis** tat-prāpyaṁ brahmāpi tat-**parā,** tat-sāmānyākāra-prakāśatvena tad-adhīnāvirbhāvatvāt | tad uktaṁ śrī-matsya-devena satyavrataṁ prati—


        madīyaṁ mahimānaṁ ca para-brahmeti śabditam | 


    vetsyasy anugṛhītaṁ me saṁpraśnair vivṛtaṁ hṛdi || [bhā.pu. 8.24.38] iti | 

atra makhādayas tac-chakty-aṁśa-rūpāḥ | gatis tu tat-tat-phalatvāt tad-ānandāṁśa-bhūtaiva ||16||

———————————————————————————————————————

**viśvanātha-cakravartī (sārārtha-darśiṇī) : gatir** mokṣaḥ ||16||

 **...**

**|| 2.5.17 ||**

**tasyāpi draṣṭur īśasya kūṭa-sthasyākhilātmanaḥ |**

**sṛjyaṁ sṛjāmi sṛṣṭo’ham īkṣayaivābhicoditaḥ ||**

**śrīdhara-svāmī (bhāvārtha-dīpikā) : **tarhi tvaṁ kiṁ karoṣi ? ity apekṣāyām āha | tasya sṛjyam api tena sṛṣṭo’haṁ sṛjāmi | īkṣayā kaṭākṣeṇa | tatra hetavaḥ—draṣṭur ity ādayaḥ ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tarhīty ākṣipati—kiṁ svecchayā nahi nahi īkṣayā tasyājñayaivety arthaḥ | draṣṭur iti | mama tasya sākṣitve īśvaratve sarvāntaryāmitve kūṭasthatve satyeva nānyatheti svasya jīvatvaṁ tasya ceśvaratvaṁ vyañjitam | tathā ca śrutayaḥ | 


    eko devaḥ sarva-bhūteṣu gūḍhaḥ sarva-vyāpī sarva-bhūtāntarātmā | 

sarvādhyakṣaḥ sarva-bhūtādhivāsaḥ sākṣī cetāḥ kevalo nirguṇaś ca || iti | 

eṣa bhūtādhipatir eṣa lokeśvaro lokapālaḥ iti | brahmādi-pipīlikā-paryanta-sarvaprāṇi-buddhiṣv avaśiṣṭatayopalabhyamānaḥ sarvaprāṇi-buddhistho yadā tadā kūṭastha ity ucyate iti ca ||17||

———————————————————————————————————————

**śrīnātha-cakravartī (caitanya-mata-mañjuṣā) :** tasyāpi etasyāpy ukta-prakārasya nārāyaṇasyāpi draṣṭur īśvarasya śrī-vāsudevasya sṛṣṭaṁ sṛjāmi, tenaiva sṛṣṭo’haṁ, tatrāpi tad-īkṣayaiva preritaḥ | kādācitkasya ? kūṭasthasya kūṭaṁ brahma tad-rūpa-nija-dhāmasthasyākhilātmanaḥ ||17||

———————————————————————————————————————

**jīva-gosvāmī (krama-sandarbhaḥ) : **sṛjyaṁ straṣṭuṁ yogyam api ||17||

———————————————————————————————————————

**viśvanātha-cakravartī (sārārtha-darśiṇī) : **tarhi tvaṁ kiṁ karoṣi ? ity ata āha | tasya sṛjyam api tena sṛṣṭo’haṁ sṛjāmi | īkṣayā iti tasyājñayaivety arthaḥ | draṣṭur iti tac cāpi mama tasya sākṣitve īśvaratve kūṭasthatve sarvāntaryāmitve saty api nānyatheti svasya jīvatvaṁ tasya ceśvaratvaṁ vyañjitam | tathā ca śrutayaḥ—


        eko devaḥ sarva-bhūteṣu gūḍhaḥ


        sarva-vyāpī sarva-bhūtāntarātmā |


        karmādhyakṣaḥ sarva-bhūtādhivāsaḥ


    sākṣī cetā kevalo nirguṇaś ca || [śve.u. 6.11] iti |

eṣa bhūtādhipatir eṣa lokeśvaro loka-pālaḥ iti | brahmādi-pipīlikā-paryanta-sarva-prāṇi-buddhiṣv aviśiṣṭatayopalabhyamānaḥ sarva-prāṇi-buddhi-stho yadā tadā kūṭastha ity ucyate iti ca ||17||

 **...**

**|| 2.5.18 ||**

**sattvaṁ rajas tama iti nirguṇasya guṇās trayaḥ |**


    **sthiti-sarga-nirodheṣu gṛhītā māyayā vibhoḥ**[^96]** ||**

**śrīdhara-svāmī (bhāvārtha-dīpikā) : **nanu kuto’yaṁ jīveśvara-vibhāgaḥ, yatas tvaṁ preryaḥ, sa ca prerakaḥ syāt ? ity apekṣāyāṁ jīveśvara-vibhāga-hetum āha tribhiḥ—sattvam iti | nirguṇasyāpīśvarasyaite trayo guṇā badhnantīty uttareṇānvayaḥ[^97] | kathambhūtāḥ | tenaiva svātantryeṇa sthity-ādy-arthaṁ māyayā gṛhītāḥ ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati nanv iti—nirguṇasya sattvādi-guṇā-spṛṣṭasyāpi trayo guṇā bhavanti kena prakāreṇety apekṣāyām āha | vibhor māyayā sthityādy-arthaṁ gṛhītā iti tac-chakti-guṇatvena tad-guṇatvam ity arthaḥ | tatra māyāyā niyam eva tad-guṇa-rūpatve’pi gṛhītā iti prayogo nitya-nara-vigrahatve’pi kṛṣṇasya tasyecchayāt tava puṣaḥ iti vat | prākṛta-lokokty-anukāreṇa jñeyaḥ ||18||

———————————————————————————————————————

**śrīnātha-cakravartī (caitanya-mata-mañjuṣā) :** guṇās tu māyā-kāryā ity āha—sattvam ity-ādi | tasya vibhor nirguṇasya prākṛta-guṇa-rahitasya māyayā sattvādayas trayo guṇā gṛhītāḥ, kiṁ nimittam ? sthity-ādiṣu nimitta-bhūteṣu ||18||

———————————————————————————————————————

**jīva-gosvāmī (krama-sandarbhaḥ) : **nanu jīveśvarayoḥ prerya-prerakatvaṁ kutaḥ ? tatrāha—sattvam iti tribhiḥ | nirguṇasya guṇāspṛśyasya vibhoḥ svābhāvika-śaktyā vyāpta-sarvasya māyayā vilajjamānayā yasya [bhā.pu. 2.5.13] ity ādy anusāreṇa bahir-aṅgyā śaktyā sthity-ādiṣu nimitteṣu sattvādayas trayo guṇā gṛhītā bhavanti ||18||

———————————————————————————————————————

**viśvanātha-cakravartī (sārārtha-darśiṇī) : **nanu kuto’yaṁ jīveśvara-vibhāgaḥ, yatas tvaṁ preryaḥ, sa ca prerakaḥ syāt ? ity apekṣāyāṁ jīveśvara-vibhāga-hetum āha—sattvam iti tribhiḥ | nirguṇasya sattvādi-guṇa-rahitasyāpi trayo guṇā bhavanti | kena prakāreṇa ? ity apekṣāyām āha—vibhor māyayā sthity-ādy-arthaṁ gṛhītā iti tac-chakti-guṇatvena tad-guṇatvam ity arthaḥ | atra māyayā nityam eva tad-guṇaka-rūpatve’pi gṛhītā iti prayogo nitya-nara-vigrahatve’pi kṛṣṇasya tasyecchayātta-vapuṣaḥ [bhā.pu. 10.33.34] itivat prākṛta-lokokty-anusāreṇa jñeyaḥ ||18||

 **...**

**|| 2.5.19 ||**

**kārya-kāraṇa-kartṛtve dravya-jñāna-kriyāśrayāḥ |**

**badhnanti nityadā muktaṁ māyinaṁ puruṣaṁ guṇāḥ ||**

**madhvācāryaḥ (bhāgavata-tātparyam) : **jñānendriyaiś ca manasā sattvaṁ badhnāti puruṣam |


        rajaḥ-karmendriyair nityaṁ śarīreṇa tamas tathā ||


        āntaraṁ yat tu kartṛtvaṁ tat sattvenābhimanyate |


        rajasā tv abhimanyeta karaṇaiḥ karma-kāraṇaiḥ ||


        śārīraṁ vedanādyaṁ tu tamasādy abhimanyate |


        akartā karaṇair hīnaḥ śarīreṇa vivarjitaḥ ||


        nitya-jñāna-svarūpo’sau guṇair evābhimanyate |


        evaṁ jīvaḥ pareṇaiva preritaḥ sambhṛtiṁ vrajet ||


        na paraḥ sambhṛtiṁ kvāpi svātantryād adhika-stutaḥ |


    evaṁ jīva-parau bhinnau kim anyac chortum icchasi || iti pādme |

māyinaṁ jñāninaṁ svatāh ||19||

———————————————————————————————————————

**śrīdhara-svāmī (bhāvārtha-dīpikā) : **vastutaḥ sarvadā muktam api māyinaṁ māyā-viṣayaṁ puruṣaṁ jīvaṁ badhnanti kva | kāryam adhibhūtaṁ, kāraṇam adhyātmaṁ, kartādhidaivataṁ teṣāṁ bhāvas tattvaṁ tasmin | dravyaṁ mahā-bhūtāni, jñāna-śabdena devatāḥ, kriyā indriyāṇi, tad-āśrayās teṣāṁ kāraṇa-bhūtās tat-tad-abhimānena badhnanti ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nityamuktaṁ badhnantīti viruddhamuktaṁ tatrāha—māyinam iti | māyātra māyā-kṛto moha ucyate sa cānādita-guṇāveśa-vimukhasya tasya māyā-pāravaśyād eva tena guṇāveśa eva bandhaḥ sākṣād bandhābhāvān niyamuktatvam api yujyataḥ iti bhāvaḥ | citsus-vastu—dravyaṁ sthūlaṁ kāryaṁ jñānam antaḥkaraṇaṁ pramātṛkriyā indriyāṇi tadāśrayāḥ santo dehādhyāsena kāryatve indriyādhyāsena kāraṇatve'ntaḥkaraṇādhyāsena kartṛtve nibadhnanti nirvikārasyaiva cito māyāśrayatveneśvaratvaṁ tathā tad-viṣayatvenādhyāsāj-jīvatvam iti bhāvaḥ ||19||

———————————————————————————————————————

**śrīnātha-cakravartī (caitanya-mata-mañjuṣā) :** tattv gṛhītāḥ santas te kiṁ kurvanti ? tatrāha—kārya-kāraṇety-ādi | guṇāḥ puruṣaṁ badhnanti, jīvaṁ vaśīkurvanti, mā ayinaṁ, ayaḥ śubhāvaho vidhiḥ so’syāstīti ayī nitya-muktaḥ śrī-vāsudevas taṁ mā badhnantīty arthaḥ | tasya sarveśvaratvāt, tathā ca, sa īśo yad vaśe māyā sa jīvo yas tayārditaḥ iti ||19||

———————————————————————————————————————

**jīva-gosvāmī (krama-sandarbhaḥ) : **ta eva guṇāḥ kāryāditve tat-tat-tādātmye puruṣaṁ jīvaṁ badhnantīti pṛthag-anuṣaṅgaḥ, dviḥ-pāṭhāt | tatra kāryaṁ golakam adhibhūtam | kāraṇam indriyam adhyātmam | tat-pravartakatayā kartṛ devatā’dhidaivam | kīdṛśam api badhnanti ? tatrāha nityadā muktam api | nanv idaṁ viruddham ? tatrāha—māyinam iti | māyā’tra māyā-kṛto moha ucyate | sa cānādir iti eveśa-vimukhasya tasya māyā-pāravaśyād eva | tena ca guṇāveśa eva bandha iti | sākṣād-bandhābhāvān nitya-muktatvam api yujyata iti bhāvaḥ |

———————————————————————————————————————

**viśvanātha-cakravartī (sārārtha-darśiṇī) : **ata eva guṇāḥ puruṣaṁ jīvaṁ bhagavatas taṭastha-śakti-vṛtti-rūpaṁ badhnanti | māyinaṁ māyā-saṅga-sahitam | pūrvokta-yuktyā bhagavataḥ pṛṣṭha-deśa-sthānāṁ jīvānāṁ pṛṣṭha-deśa-sthayā māyayā svata eva saṅga-sambhavād iti bhāvaḥ | nitya-muktam iti jīvasya yathā anādy-ajñānaṁ tathā anādi-jñānam apy astīti saptamānte vyaktībhaviṣyati | kva badhnanti ? teṣāṁ bhāvas tattvaṁ tasmin | dravyaṁ bhūtāni, jñāna-śabdena devatāḥ, kriyā indriyāṇi, tad-āśrayās teṣāṁ kāraṇa-bhūtās tat-tad-abhimānena badhnanti | tatra jñāna-kriyayor vaiparītyena yathā-saṅkhyaṁ jñeyam ||19||

**...**

**|| 2.5.20 ||**

**sa eṣa bhagavān liṅgais tribhir etair adhokṣajaḥ |**

**svalakṣita-gatir brahman sarveṣāṁ mama ceśvaraḥ ||**

**madhvācāryaḥ (bhāgavata-tātparyam) : **liṅgair jñāpakais tri-guṇaiḥ |


        etair liṅgaiḥ sva-prasādāj jīvena lakṣita-gatiḥ |


    sva-prasādād imaṁ jīvaḥ paśyate na sva-lakṣitaḥ || iti ṣāḍguṇye ||20|| \


———————————————————————————————————————

**śrīdhara-svāmī (bhāvārtha-dīpikā) : **ataḥ **sa eṣa** vaśyamāya ebhir guṇair **liṅgair** jīvānām āvarakair upādhibhiḥ | **su**ṣṭhv-**alakṣitā gatis** tattvaṁ yasya saḥ, **svair** bhaktair eva **lakṣitā** gatis tattvaṁ yasyeti vā ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ebhir liṅgaiḥ karaṇaiḥ svair-jñani-bhaktaiḥ kartṛbhir lakṣitā gatir yasya | guṇa-prakāśair anumīyate bhavān ityādy ukteḥ ||20||

———————————————————————————————————————

**śrīnātha-cakravartī (caitanya-mata-mañjuṣā) :** imam evārthaṁ dyotayati—sa eva ity-ādi | **eṣa** nitya-mukto **bhagavān** adhokṣajaḥ śrī-vāsudevaḥ | **etaistribhir liṅgair** guṇaiḥ **svalakṣitā gatiḥ** suṣṭhu alakṣitā aspṛṣṭā gatis tattvaṁ yasya saḥ | **sarveṣāṁmama ca īśvara** iti tvam api jānāsi, tathāpi yat pṛṣṭaṁ tat kathitam ||20||

———————————————————————————————————————

**jīva-gosvāmī (krama-sandarbhaḥ) : tribhir liṅgair** dvāra-bhūtaiḥ **suṣṭhu alakṣitā** yat kiñcid evānumitā gatir yasya saḥ | guṇa-prakāśair anumīyate bhavān [bhā.pu. 10.2.35] ity-ādeḥ | yad vā, bhagavān sarva-bhūteṣu [bhā.pu. 2.2.35] ity-ādir ity anumānena tribhir liṅgaiḥ kāraṇāditayopalakṣito bhagavān bhaktair evānubhūta-svarūpa ity arthaḥ | atrettham-bhūta-lakṣaṇe tṛtīyā ||20||

———————————————————————————————————————

**viśvanātha-cakravartī (sārārtha-darśiṇī) : **ataḥ **sa** māyā-śaktimān | etair guṇair liṅgair jīvānām āvarakair upādhibhir hetubhiḥ | suṣṭhv-alakṣitā arthāt tair jīvair ajñātā gatis tattvaṁ yasya saḥ | yad vā, etair liṅgaiḥ karaṇaiḥ | svair jñāni-bhaktaiḥ kartṛbhir lakṣitā gatir yasya saḥ | guṇa-prakāśair anumīyate bhavān [bhā.pu. 10.2.35] ity ādeḥ ||20||

 **...**

**|| 2.5.21 ||**

**kālaṁ karma svabhāvaṁ ca māyeśo māyayā svayā |**

**ātman yadṛcchayā prāptaṁ vibubhūṣur upādade ||**

**madhvācāryaḥ (bhāgavata-tātparyam) : **svayā māyayā sva-śaktyā |


        yatrānya-hetv-abhāvaḥ syād īśvarecchādinā vinā |


    tad-icchādir yadṛcchā syād atas tatra yadṛcchayā || iti brahma-tarke ||21||

———————————————————————————————————————

**śrīdhara-svāmī (bhāvārtha-dīpikā) : **tasya sṛṣṭi-prakāram āha—kālam[^98] iti | karma jīvādṛṣṭam | vibubhūṣur vividhaṁ bhavitum icchan ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **svamāyā-śaktair guṇair jagat-kartṛtvaṁ bhagavato vadana yataḥ sṛṣṭam ity asyottaraṁ prapañcayati—kālam iti | kālamātman svasmin prāptaṁ līnatvena sthitaṁ svaprayojanābhāve’pi svasmin svamāyā-kalpitaṁ yadṛcchayā svairitaya upādade sṛṣṭy-artham aṅgī-kṛtavān  | tac ca na svataḥ kintu māyayaiva vibubhūṣuḥ ||21||

———————————————————————————————————————

**śrīnātha-cakravartī (caitanya-mata-mañjuṣā) :** adhunā sṛṣṭa-prakāraṁ ca śṛṇv ity āha—kālam ity-ādi bahubhiḥ | kālād idam upādade, upādāna-rūpeṇa sṛṣṭavān | vibubhūṣur vividhaṁ bhavitum icchuḥ | kālādayo’pi puruṣādhiṣṭhitāḥ sve sve karmaṇi prabhavantīty āha—puruṣādhiṣṭhitād abhūt ||21-22||

———————————————————————————————————————

**jīva-gosvāmī (krama-sandarbhaḥ) : **ātmani prāptaṁ līnaṁ santam | yadṛcchayā svairitayā upādade sṛṣṭy-artham aṅgīkṛtavān | tac ca na svataḥ, kintu māyayaiva ||21||

———————————————————————————————————————

**viśvanātha-cakravartī (sārārtha-darśiṇī) : **sva-māyā-śakter guṇair jagat-kartṛtvaṁ bhagavato vadan, yataḥ sṛṣṭam idam ityasya praśasyottaraṁ prapañcayati kālam iti | kālam ātman svasmin prāptaṁ līnatvena sthitaṁ karma jīvādṛṣṭaṁ svabhāvaṁ ca ātmani jīve līnatvena sthitaṁ yadṛcchayā svairitayā upādade sṛṣṭy-artham aṅgīkṛtavān | tac ca na svataḥ, kintu māyayaiva | vibubhūṣuḥ vividhaṁ bhavitum icchuḥ ||21||

 **...**

**|| 2.5.22 ||**

**kālād guṇa-vyatikaraḥ pariṇāmaḥ svabhāvataḥ |**

**karmaṇo janma mahataḥ puruṣādhiṣṭhitād abhūt ||**

**madhvācāryaḥ (bhāgavata-tātparyam) : **prakṛteḥ pariṇāmaḥ svabhāvataḥ | 


        guṇa-kāla-svabhāvebhya īśenādhiṣṭhitatvataḥ |


    jagad-ādi mahat-tattvam abhūt tasyecchayā hareḥ || iti ṣāḍguṇye ||22||

———————————————————————————————————————

**śrīdhara-svāmī (bhāvārtha-dīpikā) : **guṇānāṁ vyatikaraḥ kṣobhaḥ sāmya-tyāgaḥ | svabhāvataḥ pariṇāmo rūpāntarāpattiḥ | puruṣa īśvaras tenādhiṣṭhitatvaṁ trayāṇāṁ viśeṣaṇam | mahataḥ mahat-tattvasya ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kālādīnāṁ prayojanamā | kālād iti | adhiṣṭhitatvaṁ tad-icchayā pravṛttatvam ||22||

———————————————————————————————————————

**jīva-gosvāmī (krama-sandarbhaḥ) : **īśvarasya prabhāva-rūpatvena ādau līnatvāt kālaḥ svayam eva prathamaṁ kāraṇam | tataḥ svabhāve pariṇāma-hetau karmaṇa eva dharma-viśeṣe samudbuddhe tad dvārā kāraṇaṁ tataś ca karmaṇy apy udbuddhe tad dvārā kāraṇam iti jñeyam | puruṣādhiṣṭhitād īśvarecchayā pravṛttāt ||22||

———————————————————————————————————————

**viśvanātha-cakravartī (sārārtha-darśiṇī) : **kālādīnāṁ prayojanam āha | guṇānāṁ vyatikaraḥ kṣobhaḥ—sa ceha sāmya-tyāgaḥ | pariṇāmo rūpāntarāpattiḥ | mahato mahat-tattvasya | puruṣādhiṣṭhitād iti trayāṇāṁ viśeṣaṇam ||22||

 **...**

**|| 2.5.23 ||**

**mahatas tu vikurvāṇād rajaḥ-sattvopabṛṁhitāt | **

**tamaḥ-pradhānas tv abhavad dravya-jñāna-kriyātmakaḥ ||**

**madhvācāryaḥ (bhāgavata-tātparyam) : **

bhūtāni dravya-nāmāni jñānaṁ jñānendriyāṇy api |


    kriyāṁ karmendriyāṇy āhus tan-mūlatvād ahaṁ tridhā || iti gāruḍe ||23||

———————————————————————————————————————

**śrīdhara-svāmī (bhāvārtha-dīpikā) : **mahat-tattvād vikurvāṇād vikriyamāṇāt tasya ca kriyā-jñāna-śaktitvān triguṇatve’pi rajaḥ-sattvābhyām upabṛṁhitatvam, ahaṁkārasya tv āvarakatvāt tamaḥ-pradhāna tv am | ata evāhaṁkāra-kāryeṣu tāmasam ākāśādikaṁ bahu | rājasaṁ sāttvikaṁ cālpam | evaṁ tad-upādhikeṣu jīveṣv api tathaiva tamasādhikyam ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tamaḥ-pradhānaḥ padārtha-viśeṣaḥ | yad vā, ya ity adhyāhāryaṁ pareṇa sa ity anena yojayitavyatvāt | tasya ca mahat-tattvasya ca ata eva tamaḥpradhānatvād eva tad-upādhikeṣu tam aupādhikeṣu  ||23||

———————————————————————————————————————

**jīva-gosvāmī (krama-sandarbhaḥ) : **vikurvāṇād viśiṣṭaṁ kriyamāṇād ity arthaḥ | tamaḥ-pradhānas tv abhavad ity atra ya ity adhyāhāryam | pareṇa sa ity anena yojayitavyatvāt ||23||

———————————————————————————————————————

**viśvanātha-cakravartī (sārārtha-darśiṇī) : **vikurvāṇāt kālādibhir vikriyamāṇāt rajaḥ-sattvābhyām upabṛṁhitād vardhitād iti mahat-tattvasya triguṇatve’pi kriyā-jñāna-śaktitvāt rajaḥ-sattvayor ādhikyam | tathā-bhūtān mahataḥ sakāśāt tamaḥ-pradhānaḥ padārtha-viśeṣaḥ kaścid abhavat | yad vā, ye ity adhyāhāryam | pareṇa sa ity anena yojayitavyatvāt | dravyam adhibhūtaṁ jñānam adhidaivaṁ kriyā adhyātmaṁ tad-ātmakas tritaya-kāraṇam ity arthaḥ ||23||

 **...**

**|| 2.5.24 ||**

**so’haṅkāra iti prokto vikurvan samabhūt tridhā |**

**vaikārikas taijasaś ca tāmasaś ceti yad-bhidā |**

**dravya-śaktiḥ kriyā-śaktir jñāna-śaktir iti prabho ||**

**madhvācāryaḥ (bhāgavata-tātparyam) : **


    viśiṣṭa-kārya-śaktitvād devā vaikārikāḥ smṛtāḥ |


        atijājvalyamānatvāt taijasānīndriyāṇy api |


    tāmasāni tu bhūtāni yatas tāvan na tūbhayam || iti pādme ||24||

———————————————————————————————————————

**śrīdhara-svāmī (bhāvārtha-dīpikā) : **sa ca vikurvan rūpāntaraṁ gacchan | traividhyam evāha | vaikārikaḥ sāttvikaḥ | taijaso rājasaḥ | yad-bhidā yasya bhedaḥ | dravya-śaktir ity ādīni prātilomyena trayāṇāṁ lakṣaṇāni | dravye mahā-bhūtākhye śaktir yasya | kriyāsu indriyeṣu śaktir yasya | jñāneṣu vedeṣu śaktir yasya | he prabho boddhuṁ śakta ||24||

———————————————————————————————————————

**jīva-gosvāmī (krama-sandarbhaḥ) : **so’ham iti sārdhakam | karaṇaṁ kāraka-ceṣṭā-vikṣepa iti yāvat | vigato vikṣepo yasmāt tat śānta-svabhāvaṁ sattvam ity arthaḥ, tena carati pravartate—vaikārika ity arthaḥ | taijasa iti kṣobhakatvāt tejo rajas tatra bhavas taijasaḥ | tāmasas tu spaṣṭārthaḥ | kintu rajasa eva vikāra-hetutvāt sattve tamasi ca kāryotpattaye tad-aṁśa-samavāyo jñeyaḥ ||24||

———————————————————————————————————————

**viśvanātha-cakravartī (sārārtha-darśiṇī) : **tridheti traividhyam evāha | vaikārikaḥ sāttvikaḥ | taijaso rājasaḥ | yad-bhidā yasya bhedaḥ | dravya-śaktir ity ādīni prātilomyena trayāṇāṁ lakṣaṇāni | dravyeṣu mahā-bhūteṣu ākāśādiṣu śaktir utpādana-sāmarthyaṁ yasya saḥ | kriyāsu indriyeṣu tathā jñāneṣu śaktir yasya saḥ | he prabho nārada ! tvam atra prabhavasi sarvaṁ jānāsy evety arthaḥ | atra sāmyāvasthaṁ guṇa-trayam eva pradhānaṁ tasya kālena sattvāṁśasyodreko mahat-tattvaṁ rajo’ṁśasyodreko mahat-tattva-bhedaḥ sūtra-tattvam | tamo’ṁśasyodreko’haṁkāra-tattvam | ato’haṁkāra-kāryeṣu tāmasam ākāśādikaṁ bahu, rājasaṁ sāttvikaṁ cālpam | evaṁ tad-upādhikeṣu jīveṣv api tāmasādhikyam ||24||

 **...**

**|| 2.5.25 ||**

**tāmasād api bhūtāder vikurvāṇād abhūn nabhaḥ |**

**tasya mātrāguṇaḥ śabdo liṅgaṁ yad draṣṭṛ-dṛśyayoḥ ||**

**madhvācāryaḥ (bhāgavata-tātparyam) : **

jñānendriyāṇāṁ devānāṁ jñāna-śaktir udīritā |


    kriyā karmendriyāṇāṁ ca bhūtānāṁ dravya-śaktitaḥ || iti skānde |


        dravyaṁ tu dravaṇa-prāpyaṁ dvayor vivadamānayoḥ |


    pūrva-vegābhisambandhād ākāśas tu pradeśataḥ || iti prakāśa-saṁhitāyām ||25||

———————————————————————————————————————

**śrīdhara-svāmī (bhāvārtha-dīpikā) : **bhūtāder iti tāmasasya viśeṣaṇam | nanu tāmasāt prathamaṁ śabdo bhavatīti prasiddham ? satyam | sa tu tasya nabhaso mātrā sūkṣmaṁ rūpam | guṇaś cāsādhāraṇo vyāvartako dharmaḥ śabda-dvārā nabha utpadyata ity arthaḥ | evam eva sparśādiṣv api draṣṭavyam | śabdasya lakṣaṇaṁ liṅgam iti | kuḍyādy-antaritena kenacit uccair gajo gaja ity ukte yo gaja-draṣṭā yaś ca tena dṛśyo gajas tayor  liṅgaṁ bodhakam | liṅga-viśeṣaṇatvād yac-chabdasya ṣaṇḍhatvam ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati | nanv iti | ity artha iti | śabdādī-nāmākāśādi-sūkṣma-rūpatvena kāraṇatvaṁ satyevākāśe śabdānubhavāt kāryatvam apīti bhāvaḥ | viśvanāthas tu purā-vṛtteṣu parokṣo’pi yo vasudeva-daśarathādir draṣṭā yaś ca tena dṛśyaḥ kṛṣṇa-rāmādis tayor  dvayor api yal-liṅgaṁ ya  eva śabdo jñāpakaḥ ity āha ||25||

———————————————————————————————————————

**jīva-gosvāmī (krama-sandarbhaḥ) : **kāraṇāśrayāyām udbhavāvasthāyāṁ tad-ātmakaḥ san-mātrā kāryāśrayāyām udbhūtāvasthāyāṁ svatas tu guṇaḥ | dṛṣṭa-dṛśyayor yal-liṅgaṁ bodhakaṁ tad eva ca śabda ity arthaḥ ||25||

———————————————————————————————————————

**viśvanātha-cakravartī (sārārtha-darśiṇī) : **bhūtāder iti tāmasasya viśeṣaṇam | nanu tāmasāhaṁkārāt prathamaṁ śabdo bhavatīti prasiddham ? satyam | sa tu tasya nabhaso mātrā sūkṣmaṁ rūpam | guṇaś cāsādhāraṇo vyāvartako dharmaḥ | śabda-dvārā nabha utpadyata ity arthaḥ | evam eva sparśādiṣv api draṣṭavyam | śabdasya lakṣaṇam āha—liṅgam iti | purāvṛtteṣu parokṣo’pi yo vasudeva-daśarathādir draṣṭā, yaś ca tena dṛśyaḥ kṛṣṇa-rāmādis tayo tayor  dvayor api yal liṅgaṁ, sa eva śabdo jñāpakaḥ | liṅga-viśeṣaṇatvād yac-chabdasya ṣaṇḍatvam ||25||

 **...**

**|| 2.5.26 ||**

**nabhaso’tha vikurvāṇād abhūt sparśa-guṇo’nilaḥ |**

**parānvayāc chabdavāṁś ca prāṇa ojaḥ saho balam ||**

**madhvācāryaḥ (bhāgavata-tātparyam) : **pañcendriyābhimeyatvān mātrā-guṇa itīritaḥ iti mātsye | śabdenaiva paro draṣṭā jñāyate jagad eva ca iti viṣṇu-saṁhitāyām ||26||

———————————————————————————————————————

**śrīdhara-svāmī (bhāvārtha-dīpikā) : **parasya nabhasaḥ kāraṇatvenānvayāc chabdavāṁś ca vāyuḥ | tasyaiva lakṣaṇaṁ prāṇo deha-dhāraṇam | ojaḥ-sahobalānīndriya-manaḥ-śarīrāṇāṁ pāṭavāni teṣāṁ hetur ity arthaḥ ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **parasya nabhasaḥ kāraṇatvenānvayāc chabdavāṁś ca vāyuḥ | vāyoś ca lakṣaṇaṁ prāṇo deha-dhāraṇam | ojaḥ-sahobalānīndriya-manaḥ-śarīrāṇāṁ pāṭavāni, teṣāṁ hetur ity arthaḥ ||26||

 **...**

**|| 2.5.27 ||**

**vāyor api vikurvāṇāt kāla-karma-svabhāvataḥ |**

**udapadyata tejo vai rūpavat sparśa-śabdavat ||**

**madhvācāryaḥ (bhāgavata-tātparyam) : **

sarva-ceṣṭayitṛtvāt tu prāṇobhibhava-śaktitaḥ |


        ojas tv anabhibāvyatvāt sahaś ca svecchayākṛteḥ |


    balaṁ vidhārakatvāc ca vidhūtir vāyur ucyate || iti bhārate ||27||

———————————————————————————————————————

**śrīdhara-svāmī (bhāvārtha-dīpikā) : **udapadyata utpannam | svato rūpavat tejo vāyu-nabhasoḥ kāraṇa-bhūtayor  anvayāt sparśa-śabdavac ca | evam ambhasaḥ pṛthivyāś ca parānvayādhikyād guṇādhikyam ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **svato rūpavat-tejo vāyu-nabhasoḥ kāraṇa-bhūtayor  anvayāt sparśa-śabdavac ca | evam ambhasaḥ pṛthivyāś ca parānvayādhikyād guṇādhikyam ||27||

 **...**

**|| 2.5.28 ||**

**tejasas tu vikurvāṇād āsīd ambho rasātmakam |**

**rūpavat sparśavac cāmbho ghoṣavac ca parānvayāt ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **ghoṣaḥ śabdaḥ ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | prāṇasya deha-dhāraṇe oja-ādīnāṁ ca kāraṇe lakṣaṇā kāryārthānupapattyeti bhāvaḥ | yad vā, prāṇādi-rūpo'nila ity arthaḥ ||26-28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 2.5.29 ||**


    **viśeṣas tu**[^99]** vikurvāṇād ambhaso gandhavān abhūt |**

**parānvayād rasa-sparśa- śabda-rūpa-guṇānvitaḥ ||**

**śrīdhara-svāmī (bhāvārtha-dīpikā) : **viśeṣaḥ pṛthvī | pṛthivyāś ca parānvayādhikyād guṇādhikyam ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **viśeṣeṇa śeṣāḥ svaguṇa-gandhetarāḥ sarva-bhūta-guṇāḥ śabdādayo’pi yatra sa-viśeṣo viśiṣyate sarva-bhūta-guṇa-dhāraṇenotkarṣaṁ prāpnotīti vā viśeṣaḥ ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **viśeṣaḥ pṛthivī ||29||

 **...**

**|| 2.5.30 ||**


    **vaikārikān**[^100]** mano jajñe devā vaikārikā daśa |**

**dig-vātārka-praceto’śvi- vahnīndropendra-mitra-kāḥ ||**

**madhvācāryaḥ (bhāgavata-tātparyam) : **

anādy-ananto’pi harir vaikārika-gaṇeṣv ajaḥ |


        avatīrṇaḥ padāṅguṣṭham adhyāste viśva-bhug vibhuḥ ||


        pāda-devas tu yajño’nyas taṁ praviśya hariḥ svayam |


    sarvaṁ vidhārayan dehaṁ vartate’nanta-śakti-dhṛk || iti vahni-purāṇe ||30||

———————————————————————————————————————

**śrīdhara-svāmī (bhāvārtha-dīpikā) : **manaḥ-śabdenaiva tad-adhiṣṭhātā candro’pi draṣṭavyaḥ | anye ca daśa devā vaikārikāḥ sāttvikāhaṁkāra-kāryāḥ | tān āha | diśaś ca vātaś ca arkaś ca pracetāś ca aśvinau ca, ete pañca śrotra-tvak-cakṣur-jihvā-ghrāṇānām adhiṣṭhātāraḥ | vahniś ca indraś ca upendraś ca mitraś ca kaś ca prajāpatiḥ, ete pañca vāk-pāṇi-pāda-pāyūpasthānām adhiṣṭhātāraḥ ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vaikārikāt sāttvikāhaṁ kārāt ||30||

———————————————————————————————————————

**jīva-gosvāmī (krama-sandarbhaḥ) : **manasaś ca sāttvikatvaṁ cittāt nātibhinnāvasthāyāṁ jñeyam | cittaṁ tu yathā kāpileye—svacchatvam avikāritvaṁ śāntatvam iti cetasaḥ [bhā.pu. 3.26.22] iti | upendro’yaṁ tad-āveśo devatā-viśeṣaḥ—yadaite [bhā.pu. 2.5.32] ity-ādinā vakṣyamāṇena tasyāpi bhagavad-dhīna-śaktitvenāvagamāt ||30||

———————————————————————————————————————

**viśvanātha-cakravartī (sārārtha-darśiṇī) : **vaikārikāt sāttvikāhaṁkārāt | manaḥ-śabdenaiva tad-adhiṣṭhātā candro’pi draṣṭavyaḥ | devān evāha—diśaś ca vātaś ca arkaś ca pracetāś ca varuṇaś ca aśvinau ca, ete pañca śrotra-tvak-cakṣur-jihvā-ghrāṇānām adhiṣṭhātāraḥ | vahniś ca indraś ca upendraś ca mitraś ca kaś ca prajāpatiś ca, ete pañca vāk-pāṇi-pāda-pāyūpasthānām adhiṣṭhātāraḥ ||30||

 **...**

**|| 2.5.31 ||**

**taijasāt tu vikurvāṇād indriyāṇi daśābhavan |**

**jñāna-śaktiḥ kriyā-śaktir buddhiḥ prāṇaś ca taijasau |**

**śrotraṁ tvag-ghrāṇa-dṛg-jihvā vāg-dor-meḍhrāṅghri-pāyavaḥ ||**

**śrīdhara-svāmī (bhāvārtha-dīpikā) : **yato jñāna-śaktir buddhiḥ kriyā-śaktiḥ prāṇaś ca taijasāhaṁkāra-kāryau | ato jñāna-kriyāviśeṣa-rūpāṇīndriyāṇy api taijasād abhavann ity arthaḥ | tāny āha—śrotram iti | doḥ pāṇiḥ | meḍhram upasthaḥ | kramas tv atra[^101] na vivakṣitah ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | atra tāmasāhaṁkāra-kāryo’py anilaḥ prāṇa-rūpeṇa taijasāhaṁkāra-kāryo’pi bhavatīti bhāvaḥ ||31||

———————————————————————————————————————

**jīva-gosvāmī (krama-sandarbhaḥ) : **taijasād iti sārdhakam | prāṇasya taijasatvāt tadīya-kriyā-śakti-matām indriyāṇāṁ taijasattvaṁ tathā buddhes taijasatvāt tadīya-jñāna-śaktimatām indriyāṇāṁ taijasatvam ity arthaḥ | 


        saṁśayo’tha viparyāso niścayaḥ smṛtir eva ca | 


    svāpa ity ucyate buddher lakṣaṇaṁ vṛttitaḥ pṛthak || [bhā.pu. 3.26.22] iti tṛtīyokteḥ ||31||[^102]

———————————————————————————————————————

**viśvanātha-cakravartī (sārārtha-darśiṇī) : **taijasāt rājasāhaṁkārāt daśābhavan | tatra pañca-jñāna-śaktir buddhiḥ, pañca-kriyā-śaktiḥ prāṇaḥ | buddhi-prāṇau tu taijasau, ataḥ pañca-śrotrādayo buddhi-viśeṣaḥ | pañca-vāg-ādayaḥ prāṇa-viśeṣā ity arthaḥ | tatra tāmasāhaṁkāra-kāryo’nila eva prāṇa-rūpeṇa taijasāhaṅkāra-kāryo’pi bhavatīti jñeyam | doḥ pāṇiḥ | meḍhra upasthaḥ | pāyur gudam | kramas tv atrana vivakṣitah ||31||

 **...**

**|| 2.5.32 ||**


    **yadaite’saṅgatā**[^103]**bhāvā bhūtendriya-mano-guṇāḥ |**

**yadāyatana-nirmāṇe na śekur brahma-vittama ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **evaṁ kāraṇa-sṛṣṭim uktvā kārya-sṛṣṭim āha | yadā ete asaṅgatā amīlitā āsan, ata eva yadā āyatanasya śarīrasya nirmāṇe na śekuḥ ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **asaṅgatā amilitāḥ ||32||

———————————————————————————————————————

**jīva-gosvāmī (krama-sandarbhaḥ) : **yadeti yugmakam ||32|| 

 **...**

**|| 2.5.33 ||**

**tadā saṁhatya cānyonyaṁ bhagavac-chakti-coditāḥ |**

**sad-asattvam upādāya cobhayaṁ sasṛjur hy adaḥ ||**

**madhvācāryaḥ (bhāgavata-tātparyam) : **sad-asattvaṁ vyaktāvyaktatvam | naḥ bhayam ado brahmāṇḍam | brahmāṇḍaṁ hi vadantīti jīvānāṁ bhaya-kāraṇam | tatra hi saṁsṛtiḥ |


        ākāśa-vāyu tv avyakta itare’ṇḍe prakāśitāḥ |


    tathātvād vādya-bhūtānām aṇḍa-sthānāṁ ca sā gatiḥ || iti mātsye ||33||

———————————————————————————————————————

**śrīdhara-svāmī (bhāvārtha-dīpikā) : **tadā sad-asattvaṁ[^104] pradhāna-guṇa-bhāvam upādāya svīkṛtya | ubhayaṁ samaṣṭi-vyaṣṭy-ātmakaṁ śarīram[^105] ||33|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sad-asattvaṁ mukhya-gauṇatvaṁ śarīraṁ brahmāṇḍākhyaṁ samaṣṭiḥ pratijīvaṁ vyaṣṭiḥ bhagavatas tattva-varga-praviṣṭa-bhagavad aṁśa-prathama-puruṣasya śaktyā saṁhananakāriṇyā coditāḥ yad vā, nyūnādhika-bhāvam ādāya arddham arddham ākāśāder ātmīyabhāgo'rddherddhe tv anyabhūta-catuṣṭayāṣṭamāṣṭam abhāgamādāyeti pañcī-karaṇaṁ sūcitam ||33||

———————————————————————————————————————

**jīva-gosvāmī (krama-sandarbhaḥ) : **sad-asattvaṁ mukhya-gauṇatvam | bhagavataḥ tattva-varga-praviṣṭa-bhagavad-aṁśa-prathama-puruṣasya śaktyā saṁhanana-kāriṇyā coditāḥ prayojitāḥ ||33||

———————————————————————————————————————

**viśvanātha-cakravartī (sārārtha-darśiṇī) : **tadā bhagavatas teṣv eva praviṣṭasya, śaktyā saṁhanana-kāriṇyā coditāḥ yojitāḥ santaḥ, sad-asattvaṁ mukhya-gauṇa-bhāvam upādāya svīkṛtya ubhayaṁ samaṣṭi-vyaṣṭy-ātmakam adaḥ aṇḍa-rūpaṁ śarīraṁ sasṛjuḥ ||33||

 **...**

**|| 2.5.34 ||**

**varṣa-pūga-sahasrānte tad aṇḍam udake śayam |**

**kāla-karma-svabhāva-stho jīvo’jīvam ajīvayat ||**

**madhvācāryaḥ (bhāgavata-tātparyam) : **kāla-karma-svabhāvasthaḥ ajīvaḥ parameśvaraḥ | ajīvaṁ svātmānam ajījanat | tad-aṇḍaṁ yathā svātmānaṁ prasūte tathā cakāra | 


        yaḥ prāṇa-dhāraṇaṁ prāṇa-prasādāt kurute’niśam |


        sa jīva iti sandiṣṭas tad-anyo’jīva ucyate || 


    yat-prasādāt sa tu prāṇaḥ kurute svasya dhaṛaṇam || iti vāyu-prokte |


        kāla-karma-svabhāvastho vāsudevaḥ paraḥ pumān |


    akarod aṇḍam udbuddham ātma-prasava-kāraṇam || iti brahmāṇḍe |

jīva iti vā |


        prāṇaṁ dhārayate yasmāt sa jīvaḥ parameśvaraḥ |


    ajīvo’pi mahā-tejās tv athavā jīvayan jagat || iti skānde ||34||

———————————————————————————————————————

**śrīdhara-svāmī (bhāvārtha-dīpikā) : **kāla-karma-svabhāvān adhiṣṭhāya sthito jīvayatīti jīvaḥ paramātmā ajīvam acetanam ajīvayac cetayati sma ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **varṣa-pūgaivarṣa-samūhair yat sahasraṁ tadante sahasra-varṣānte ity arthaḥ | jīvo hiraṇyagarbhāntaryāmī puruṣaḥ jīvayatīti vyutpatteḥ | ajīvaman abhivyakta-jīvatvād acetanaṁ tad-aṇḍam  ||34||

———————————————————————————————————————

**jīva-gosvāmī (krama-sandarbhaḥ) : **tataś ca varṣeti | ajīvam anabhivyakta-jīvatvād acetanaṁ tad aṇḍam | yaḥ pūrvaṁ sṛṣṭi-kārye kāla-karma-svabhāvān evopāyīkṛtya sthitaḥ puruṣa sa eva jīvo jīvana-hetuḥ svāṁśena tat praviśya jīva-samaṣṭy-abhivyañjakaḥ san ajīvayat ||34||

———————————————————————————————————————

**viśvanātha-cakravartī (sārārtha-darśiṇī) : **varṣa-pūgair varṣa-samūhair yat sahasraṁ tad-ante sahasra-varṣānte ity arthaḥ | jīvo hiraṇyagarbhāntaryāmī puruṣaḥ | jīvayatīti vyutpatteḥ | tasyātmā śarīram iti śruteḥ | ajīvam acetanam aṇḍam ajīvayat cetayati smeti parameśvarasyānvaya uktaḥ ||34||

 **...**

**|| 2.5.35 ||**

**sa eva puruṣas tasmād aṇḍaṁ nirbhidya nirgataḥ |**

**sahasrorv-aṅghri-bāhv-akṣaḥ sahasrānana-śīrṣavān ||**

**madhvācāryaḥ (bhāgavata-tātparyam) : **

aṇḍe jātau pumāṁsau dvau harir brahmā tathaiva ca |


    anādis tu haris tatra brahmā sādir udāhṛtaḥ || iti ca ||35||

———————————————————————————————————————

**śrīdhara-svāmī (bhāvārtha-dīpikā) : **nirbhidya pṛthak kṛtya sthita[^106] ity arthaḥ ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sa eva hiraṇyagarbhāntaryāmī puruṣas tasmād iti lyab-lope pañcamī | taṁ hiraṇyagarbha praviśya sthito’py aṇḍaṁ nirbhidya nirgatas tad-bahiḥ sthita iti bhāvaḥ | ity artha iti | kīdṛśaḥ sann ity apekṣāyāṁ kāraṇārṇava-sthaṁ tasya svīya-svarūpam āha | sahasreti | sahasraśīrṣā iti śruty-antarāt ||35||

———————————————————————————————————————

**śrīnātha-cakravartī (caitanya-mata-mañjuṣā) :** sa eva puruṣa iti | jagṛhe pauruṣaṁ rūpaṁ [bhā.pu. 1.3.1] ity-ādi prathame, yad-rūpaṁ virūpitaṁ, sa eva tatrāpy uktaṁ, paśyanty ado rūpaṁ [bhā.pu. 1.3.4] ity-ādi yasya puruṣasyāvayavair lokān kalpayati, yasyāvayava-saṁsthānaiḥ kalpito loka-vistaraḥ [bhā.pu. 1.3.3] iti prathame yad uktaṁ tad anyat | tat tu tad vai bhagavato rūpaṁ viśuddhaṁ sattvam ūrjitam [bhā.pu. 1.3.3] iti yat tasyaivānuvādaḥ ||35||

———————————————————————————————————————

**jīva-gosvāmī (krama-sandarbhaḥ) : **sa tat-tat-kartaiva puruṣaḥ | aṇḍaṁ nirbhidya tasmān nirgata iti | tad-antar-bahir vyapya sthita ity arthaḥ | tasya svīyaṁ rūpam āha—sahasreti | puruṣeṇa nārāyaṇenābhiṣṭauti sahasra-śīrṣā puruṣa iti śruty-antarāt ||35||

———————————————————————————————————————

**viśvanātha-cakravartī (sārārtha-darśiṇī) : **sarva-vyāpakatvād avyatirekam āha | sa eva hiraṇyagarbhāntaryāmī puruṣaḥ | tasmād iti lyab-lope pañcamī | tvaṁ hiraṇyagarbhaṁ praviśya sthito’pi aṇḍaṁ nirbhidya, nirgataḥ tad-bahiḥ-sthitaḥ | kīdṛśaḥ san ? ity apekṣāyāṁ kāraṇārṇavasthaṁ tasya svīya-nirguṇaṁ svarūpam āha—sahasreti ||35||

 **...**

**|| 2.5.36 ||**

**yasyehāvayavair lokān kalpayanti manīṣiṇaḥ |**

**kaṭy-ādibhir adhaḥ sapta saptordhvaṁ jaghanādibhiḥ ||**

**madhvācāryaḥ (bhāgavata-tātparyam) : **

harer avayavair lokāḥ sṛṣṭā iti vikalpanam |


    sākṣāt satyam ato’nyonyasmād vyavahārikam ucyate || iti mātsye ||36||

———————————————————————————————————————

**śrīdhara-svāmī (bhāvārtha-dīpikā) : **tad-avayavair loka-racanām āha—yasyeti | kaṭir ity ūru-mūlayoḥ paścād-bhāgaḥ | jaghanaṁ puro-bhāgaḥ adhaḥ sapta-lokān atalādīn | ūrdhvaṁ bhūr-ādīn sapta ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **iha brahmāṇḍābhyantare yasya guṇamaya-rūpasyāvayavair lokān kalpayanti sa lokamayaḥ pumān virāṭ-puruṣa iti ṣaṣṭa-ślokasthenānvayaḥ | kaṭir iti ūru-mūlayoḥ paścād-bhāgo | jaghanaṁ purobhāgaḥ ||36||

———————————————————————————————————————

**jīva-gosvāmī (krama-sandarbhaḥ) : **kalpitaṁ rūpam āha—yasyeti ||36||

———————————————————————————————————————

**viśvanātha-cakravartī (sārārtha-darśiṇī) : **iha brahmāṇḍābhyantare yasya guṇa-maya-rūpasyāvayavair lokān kalpayanti sa loka-mayaḥ pumān virāṭ puruṣaḥ iti ṣaṣṭha-ślokasthenānvayaḥ | kaṭir ity ūru-mūlayoḥ paścād-bhāgaḥ | jaghanaṁ puro-bhāgaḥ | adhaḥ sapta-lokān atalādīn | ūrdhvaṁ bhūr-ādīn ||36||

 **...**

**|| 2.5.37 ||**


    **puruṣasya**[^107]**mukhaṁ brahma kṣatram etasya bāhavaḥ |**

**ūrvor vaiśyo bhagavataḥ padbhyāṁ śūdro vyajāyata ||**

**śrīdhara-svāmī (bhāvārtha-dīpikā) : **varṇānāṁ tata utpattiṁ darśayati—puruṣasyeti | brahma brāhmaṇo mukham iti kārya-kāraṇayor abheda-vivakṣayoktam | bāhava iti ca | kṣatraṁ kṣatriyaḥ ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prasaṅgena varṇānāṁ parameśvarād utpattim āha | brahma brahmaṇo mukham iti kārya-kāraṇayor abheda-vivakṣayoktam | kṣatraṁ kṣatriyam | brāhmaṇo’sya mukham āsīd bāhū rājanyaḥ kṛtaḥ iti śruteḥ ||37||

 **...**

**|| 2.5.38 ||**


    **bhūr-lokaḥ**[^108]** kalpitaḥ padbhyāṁ bhuvar-loko**[^109]**‘sya nābhitaḥ |**

**hṛdā svarloka urasā maharloko mahātmanaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **idānīm upāsanārthaṁ loka-kalpanā-bhedān darśayan sapta-loka-pakṣam āha dvābhyām | bhūr-lokaḥ pātālam ārabhya | padbhyāṁ kaṭi-paryantābhyām ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **brāhmaṇo'sya mukham āsīd bāhū rājanyaḥ iti śruti-bheda eveti ||37-38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 2.5.39 ||**

**grīvāyāṁ janaloko’sya tapolokaḥ stana-dvayāt |**

**mūrdhabhiḥ satyalokas tu brahmalokaḥ sanātanaḥ ||**

**śrīdhara-svāmī (bhāvārtha-dīpikā) : **stana-dvayād ity upāsanārthatvād ūrdhvādho-bhāga-vaiparītyaṁ na doṣāḥ | yad vā, stanac-chabdaṁ kurvad yad oṣṭha-dvayaṁ tasmād ity arthaḥ | brahma-loko[^110] vaikuṇṭhākhyaḥ, sanātano nityaḥ, na tu sṛjya-prapañcāntarvartīty arthaḥ ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sati gatyantare vaiparīty-andoṣāyeti | tatrāha | yad veti | ity artha iti | aṇḍa-madhya-vartitve’pi bhagavān iva nitya iti bhāvaḥ | brahmaṇo bhagavato loko brahmarūpo vā loka iti ||39||

———————————————————————————————————————

**śrīnātha-cakravartī (caitanya-mata-mañjuṣā) :** brahma-lokaḥ sanātanaḥ iti brahma-bhūto loko brahma-lokaḥ śrī-kṛṣṇa-loka iti | asya sanātanatve puruṣāvayava-kalpitatvaṁ nāstīti bhāvaḥ ||39||

———————————————————————————————————————

**jīva-gosvāmī (bhagavat-sandarbhaḥ, 56) : **vaikuṇṭhasya nityatvam | ṭīkā ca—brahma-lokaḥ vaikuṇṭhākhyaḥ | sanātano nityaḥ, na tu sṛjya-prapañcāntar-varti ity eṣa | brahma-bhūto loko brahma-lokaḥ ||39||

———————————————————————————————————————

**jīva-gosvāmī (krama-sandarbhaḥ) : **stana-dvayam ārabhya grīvā-paryante’vayave yathā-kramaṁ jana-lokas tapo-lokaś cety arthaḥ | brahmaṇo bhagavato lokaḥ brahma-svarūpo loka iti vā ||39||

———————————————————————————————————————

**viśvanātha-cakravartī (sārārtha-darśiṇī) : **stana-dvayād ity upāsanārthatvād ūrdhvādho-bhāga-vaiparītyaṁ na doṣāḥ | yad vā, stanac-chabdaṁ kurvad yad oṣṭha-dvayaṁ tasmād ity arthaḥ | satya-lokosaptamaḥtad-upari brahmaṇo bhagavato lokaḥ vaikuṇṭhaḥ, sa tu virāḍ-aṅgatvena na dhyeyaḥ, yataḥ sanātanaḥ, aṇḍā-madhya-vartitve’pi bhagavān iva nityaḥ ||39||

 **...**

**|| 2.5.40-41 ||**

**tat-kaṭyāṁ cātalaṁ kḷptam ūrubhyāṁ vitalaṁ vibhoḥ |**

**jānubhyāṁ sutalaṁ śuddhaṁ jaṅghābhyāṁ tu talātalam ||**

**mahātalaṁ tu gulphābhyāṁ prapadābhyāṁ rasātalam |**

**pātālaṁ pāda-talata iti lokamayaḥ pumān ||**

**śrīdhara-svāmī (bhāvārtha-dīpikā) : **idānīṁ caturdaśa-loka-pakṣaṁ darśayati | tatra jaghanādibhir bhūrādayaḥ pūrvoktā eva sapta, kaṭy-ādibhir adhaḥ sapta-lokān āha—tat-kaṭyām iti dvābhyām | śuddhaṁ hari-bhakta-nivāsatvāt ||40-41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra caturdaśa-lokapakṣe hari-bhaktāḥ prahlāda-balyādayas teṣāṁ nivāsatvāt | yatra yatra ca mad-bhaktāḥ sa deśaḥ śreyasāṁ padam ity uktatvāt || svarloko'py atra brahmaloka-paryanto jñeyaḥ ||40-41||


    iti śrī-bhāgavata-bhāvārtha-dīpikā-prakāśe dvitīya-skandhe pañcamo'dhyāyaḥ ||5||

———————————————————————————————————————

**jīva-gosvāmī (krama-sandarbhaḥ) : **tat kaṭyām iti yugmakam ||40-41||

———————————————————————————————————————

**viśvanātha-cakravartī (sārārtha-darśiṇī) : **caturdaśa-loka-pakṣaṁ darśayati | tatra jaghanādibhir bhūr-ādayaḥ pūrvoktā eva sapta | kaṭy-ādibhir adhaḥ sapta-lokān āha—tat-kaṭyām iti dvābhyām | śuddhaṁ prahlāda-bali-prabhṛti-hari-bhakta-nivāsatvāt ||40-41||

 **...**

**|| 2.5.42 ||**

**bhūr-lokaḥ kalpitaḥ padbhyāṁ bhuvar-loko’sya nābhitaḥ |**


    **svar-lokaḥ**[^111]** kalpito mūrdhnā iti vā loka-kalpanā ||**

**śrīdhara-svāmī (bhāvārtha-dīpikā) : **tri-loka-pakṣam āha | bhūr-lokaḥ pātālādi-sahitaḥ ||42||

———————————————————————————————————————

**jīva-gosvāmī (krama-sandarbhaḥ) : **padbhyāṁ kaṭi-paryantābhyām | nābhitaḥ udara-paryante ity arthaḥ | mūrdhnā hṛd-ādi-mūrdha-paryantena ||42||

———————————————————————————————————————

**viśvanātha-cakravartī (sārārtha-darśiṇī) : **tri-loka-pakṣam āha | bhūr-lokaḥ pātālādi-sahitaḥ ||42||

iti sārārtha-darśinyāṁ harṣiṇyāṁ bhakta-cetasām |

dvitīye pañcamo’dhyāyaḥ saṅgataḥ saṅgataḥ satām ||

 **...**


        iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvitīya-skandhe 


        puruṣa-saṁsthānuvarṇanaṁ nāma


        pañcamo’dhyāyaḥ


        ||2.5||

**...**

(2.6)


## ṣaṣṭho’dhyāyaḥ


## puruṣasūktārthena bhagavato virāṭsvarūpasya varṇanam |

**|| 2.6.1 ||**

**brahmovāca—**


    **vācāṁ vahner**[^112]** mukhaṁ kṣetraṁ chandasāṁ sapta dhātavaḥ |**

**havya-kavyāmṛtānnānāṁ jihvā sarva-rasasya ca ||**

**śrīdhara-svāmī (bhāvārtha-dīpikā) : **

ṣaṣṭhe virāḍ vibhūtiś ca proktādhyātmādi-bhedataḥ |

dṛḍhīkṛtaṁ ca pūrvoktaṁ sarvaṁ puruṣa-sūktataḥ ||*||

idānīṁ vairājasya vibhūtiḥ sa-prapañcam anuvarṇyate | vācām asmad-ādi-vāg-indriyāṇāṁ tad-adhiṣṭhātur vahneś ca tasya mukhaṁ kṣetram utpatti-sthānam | chandasāṁ gāyatry-ādīnāṁ[^113] saptānāṁ tasya sapta-dhātavas tvag-ādayaḥ[^114] kṣetram | havyaṁ devānām annam | kavyaṁ pitṛ-ṭaṇām | amṛtaṁ tad-ubhaya-śeṣo manuṣyānām | teṣām annānāṁ sarva-rasasya madhurādeḥ[^115] ṣaḍ-vidhasya ca-kārād asmad-ādi-rasanendriyasya tad-adhiṣṭhātur varuṇasya caitasya jihvā kṣetram utpatti-sthānam | evaṁ sarvatrān uktam unneyam ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **puruṣa-sūktata iti | puruṣa-sūktaṁ sahasra-śīrṣā ity-ādi ṣoḍaśa-mantrātmako veda-bhāgastad vyākhyānarūpatvād asyādhyāyasya vyākhyeyavyākhyānayorabhedoktiraupacārikyeva ||1|| evaṁ māyāśaktisahitātparameśvarātsamaṣṭivirāḍa jāyateti pratipāditam | tatra—


    bhūstoyamagniḥ pavanaḥ khamādirmahānajādirmana indriyāṇi | 

sarvendriyārthā vibudhāś ca sarve ye hetavaste jagatoṅgabhūtā || ityakrūrokteḥ | 

parameśvarasya kasmātkasmādaṅgādvirājaḥ kiṁkimaṅgamabhūdityapekṣāyāmāha—vācām iti | saptamaślokasthena harer ity anena mukhamityādeḥ sambandhaḥ māyikāhaṁkārakāryabhūtā apyamī vāgvahmyādayaḥ saccidānandamayasya bhagavato mukhādyaṅgānāṁ vibhūtirūpatvāttebhyo mukhādibhya evāmī utpadyante ityucyate māyāyāstacchaktitvācchaktiśaktimatorabhedācchakteḥ kāryaṁ śaktimato'pi bhavatīti nyāyāt | yathāgniśaktirdahastena dagdho'gnirdagdha ityucyate tadvadanāpīti | vaikuṇṭhasthā vāgvahmyādayastattadaṁśabhūtāścinmayā nityā eva teṣāṁ cidvilāsatvāt | jagadvartinastvamī tattadvibhūtayo māyikā anityā eveti vyavasthitiḥ | etasya hareḥ ||1||

———————————————————————————————————————

**jīva-gosvāmī (krama-sandarbhaḥ) : **mukhaṁ samaṣṭi-sāttvika-rājasāhaṅkāra-rūpaṁ, prādhānyān mukham evety arthaḥ | evam uttaratrāpi ||1-2||

———————————————————————————————————————

**viśvanātha-cakravartī (sārārtha-darśiṇī) : **

ṣaṣṭhe bhagavad-āsyāder virāḍ vāgādy abhūd iti |

tathā tripādeka-vibhūty-ādikam ucyate ||

evaṁ māyā-śakti-sahitāt parameśvarāt samaṣṭi-virāḍ ajāyateti pratipāditam | tatra—


        bhūs toyam agniḥ pavanaṁ kham ādir


        mahān ajādir mana indriyāṇi |


        sarvendriyārthā vibudhāś ca sarve


    ye hetavas te jagato’ṅga-bhūtāḥ || [bhā.pu. 10.40.2] ity akrūrokteḥ |

parameśvarasya kasmāt kasmād aṅgād virājaḥ kiṁ kim aṅgam abhūt ? ity apekṣāyām āha—vācāṁ samaṣṭi-virājo vyaṣṭīnāṁ ca vācāṁ vāg-indriyāṇāṁ tad-adhiṣṭhātur vahneś ca, mukham iti saptama-ślokasthena harer ity anena sambandhaḥ | kṣetram utpatti-sthānam iti māyikāhāṅkāra-kārya-bhūtā apy amī vāg-vahny-ādayaḥ saccidānanda-mayasya bhagavato mukhādy-aṅgānāṁ vibhūti-rūpatvāt tebhyo mukhādibhya evāmī utpadyanta ity ucyate | māyāyās tac-chaktitvāt—śakti-śaktimator abhedāt śakteḥ kāryaṁ śaktimato’pi bhavatīti nyāyāt | vaikuṇṭhasthā vāg-vahny-ādayas tat-tad-aṁśa-bhūtāś cinmayā nityā eva teṣāṁ cid-vilāsatvāt jagad-vartinas tv amī tat-tad-vibhūtayo māyikā anityā eveti vyavasthitiḥ | chandasāṁ gāyatry-ādīnāṁ saptānām | tasya dhātavas tvag-ādayaḥ kṣetraṁ—tasya tvag-ādibhyaḥ sapta chandāṁsy abhūvann[^116] ity arthaḥ | evam eva sarvatra ṣāṣṭhy-antānāṁ prathamāntaṁ kṣetraṁ prathamāntāc ca ṣaṣṭhy-antā babhūvur iti teṣāṁ vivaraṇaṁ ca draṣṭavyam | havyaṁ devānām annam | kavyaṁ pitṝṇām annam | amṛtam ubhaya-śeṣā manuṣyāṇāṁ teṣām annānām, sarvasya madhurādeḥ ṣaḍ-vidha-rasasya ca jihvendriyaṁ kṣetram | ca-kārād varuṇasya tālu-jihvendriya-golokaṁ kṣetram ||1||

 **...**

**|| 2.6.2 ||**

**sarvāsūnāṁ ca vāyoś ca tan-nāse paramāyaṇe |**


    **aśvinor oṣadhīnāṁ**[^117]** ca ghrāṇo moda-pramodayoḥ ||**

**śrīdhara-svāmī (bhāvārtha-dīpikā) : **sarvāsūnām asmad-ādi-prāṇānāṁ tasya nāse nāsārandhre paramāyane uttama-kṣetre | moda-pramodayoś ca sāmānya-viśeṣa-gandhayor ghrāṇo ghrāṇendriyaṁ paramāyanam ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vāyormukhyavāyoḥ ghrāṇa iti puṁstvamārṣam | klībe ghrāṇaṁ gandhavaho ghoṇā nāsā ca nāsikā ityamaraḥ ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tan-nāse tadīya-nāsā-randhre | aśvinor oṣadhīnāṁ cety anayoḥ pūrveṇaivānvayaḥ | moda-pramodayoḥ sāmānya-viśeṣa-gandhayor ghrāṇaḥ | tadīya-ghrāṇendriyam ||2||

 **...**

**|| 2.6.3 ||**


    **rūpāṇāṁ tejasāṁ cakṣur divaḥ**[^118]** sūryasya cākṣiṇī |**

**karṇau diśāṁ ca tīrthānāṁ śrotram ākāśa-śabdayoḥ ||**

**madhvācāryaḥ (bhāgavata-tātparyam) : **tīrthānāṁ śāstrāṇām ||3||

———————————————————————————————————————

**śrīdhara-svāmī (bhāvārtha-dīpikā) : **rūpāṇāṁ tejasāṁ rūpa-prakāśānāṁ ca cakṣur indriyam | akṣiṇī netra-golake | sarvatra ṣaṣṭhy-antānāṁ prathamāntaṁ kṣetraṁ draṣṭavyam | karṇau śrotrādhiṣṭhāne | śrotram indriyam ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tīrthānāṁ puṣkarādīnāmāgamānāṁ ca tīrthaṁ mantrādyupādhyāyaśāstreṣvambhasi pāvane ityabhidhānāt ||3||

———————————————————————————————————————

**jīva-gosvāmī (krama-sandarbhaḥ) : **tīrthānām āgamānām ||3||

———————————————————————————————————————

**viśvanātha-cakravartī (sārārtha-darśiṇī) : **cakṣus tadīya-cakṣur indriyam | akṣiṇī tadīya-netra-golake | karṇau tadīya-śrotrādhiṣṭhāne | śrotraṁ tadīya-śrotrendriyam ||3||

 **...**

**|| 2.6.4 ||**

**tad-gātraṁ vastu-sārāṇāṁ saubhagasya ca bhājanam |**

**tvag asya sparśa-vāyoś ca sarva-medhasya caiva hi ||**

**śrīdhara-svāmī (bhāvārtha-dīpikā) : **tasya gātraṁ śarīraṁ vastūnāṁ ye sārāṁśās teṣāṁ bhājanaṁ sthānam | asya tvak-sparśasya vāyoś cety arthaḥ | sarvasya medhasya yajñasya ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sparśena sahito vāyuḥ sparśavāyustasyeti samāsaḥ kāryaḥ | ārṣatvāśrayaṇena valope tu gauravam eveti bhāvaḥ | tvagindriyādhiṣṭhātṛvāyuratra jñeyaḥ | pūrvaṁ tu sāmānyakāyurukta ityapaunaruktyam | vṛkṣaiḥ pālāśādibhirjuhvādipātranirmāṇena yajñasaṁsiddheḥ teṣām eva yajñasādhakānām eva vṛkṣāṇāṁ kṣetraṁ nānyeṣāmityarthaḥ| anyavṛkṣāṇāmutpattistebhya eva varṇasaṅkaranyāyena bodhyā | yad vā, yājñikā romamūlasthā romāntasthāś ca tatpare  nidrāko dikhānā hā golabādiniṭāerm homapāṁnabhāgata iti dhyeyama | bāśabdasya vyavasthārthakatvād iti pūrvaṁ tathokteḥ | īśasya keśānvidurambuvāhān ity-ukteḥ kṣemakarmaṇāṁ sarvahitakartṛṇām ||4||

———————————————————————————————————————

**jīva-gosvāmī (krama-sandarbhaḥ) : **vāyor netṛtva-pradhānatvāt vāyv-āśraye tu tvacy eva mukhyaṁ netṛtvaṁ vartate | tasmāt tat-tal-loka-netur yajñasyāpi saivāśraya ity arthaḥ ||4||

———————————————————————————————————————

**viśvanātha-cakravartī (sārārtha-darśiṇī) : **tvag-indriyādhiṣṭḥānaṁ ca tantreṇoktam | krameṇa sparśasya vāyoś ca, va-lopaś chāndasaḥ | sarvasya medhasya yajñasya | vastu-sārāṇāṁ vastu-śaktīnām ||4||

 **...**

**|| 2.6.5 ||**

**romāṇy udbhijja-jātīnāṁ yair vā yajñas tu sambhṛtaḥ |**

**keśa-śmaśru-nakhāny asya śilā-lohābhra-vidyutām ||**

**madhvācāryaḥ (bhāgavata-tātparyam) : **

yājñikāroma-mūlasthā romāntasthās tu tat-pare |


    udbhijo vāsudevasya liṅgagās tu jarāyujāḥ || iti pādme |


    hareḥ śmaśrv-āśrayā vidyuc-chilālohānatthāśrayāḥ || iti āgneye ||5||

———————————————————————————————————————

**śrīdhara-svāmī (bhāvārtha-dīpikā) : **udbhijja-jātīnāṁ sarva-vṛkṣāṇām | yair vṛkṣair yajñaḥ samyak sādhitas teṣām eva vā | keśā meghānāṁ kṣetram, pūrvaṁ tathokteḥ | śmaśrūṇi vidhutām | pāda-kara-nakhāni śilālohānām iti sādṛśyād ūhyam ||5||

———————————————————————————————————————

**jīva-gosvāmī (krama-sandarbhaḥ) : **yair veti vā-śabdaḥ samuccaye | yair dravyair ghṛtādibhir yajñaḥ sambhṛtas teṣāṁ cety arthaḥ | tu-śabdaḥ pāda-pūraṇe ||5||

———————————————————————————————————————

**viśvanātha-cakravartī (sārārtha-darśiṇī) : **udbhijja-jātīnāṁ sarva-vṛkṣāṇām | yair vṛkṣair yajñaḥ sambhūtas teṣām eva nānyeṣām iti vā | keśā abbhrāṇāṁ meghānāṁ kṣetram | īśasya keśān vidur ambuvāhān iti pūrvokteḥ | śmaśrūṇy api meghānām eva varṇa-sāmyāt | nakhāni mahā-kāntimanti vidyutāṁ śveta-rakta-śilā-lohānām ity api sādṛśyād ūhyam ||5||

 **...**

**|| 2.6.6 ||**


    **bāhavo loka-pālānāṁ prāyaśaḥ kṣema-karmaṇām ||**[^119]

**madhvācāryaḥ (bhāgavata-tātparyam) : **brāhmaṇa-vaiśyādīn varjayituṁ prāyaśa iti ||6||

———————————————————————————————————————

**śrīdhara-svāmī (bhāvārtha-dīpikā) : **kṣema-karmaṇāṁ pālana-kartṛṇām | vikramaḥ pādanyāso bhūr-ādi-lokānām āspadam[^120] āśrayaḥ | bhūr-ādi-śabdānām avyayatvāt ṣaṣṭhyā luk | kṣemo labdha-rakṣaṇam ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yad vā, śaraṇaṁ mokṣaḥ| mokṣaḥ śāntiś ca śaraṇaṁ nirvāṇaṁ nivṛtistathā ityabhidhānāt | bheje khage'ndradhvajapādamūlam ity-uktermokṣasyāpi pādamūlam eva kṣetram ||5-6||

———————————————————————————————————————

**jīva-gosvāmī (krama-sandarbhaḥ) : **bāhava ity ardhakam | bāhavaḥ prāyaśaḥ prācuryeṇa loka-pālānāṁ kṣetram | anyeṣām api kṣema-karmaṇāṁ pālana-kartṝṇām ity arthaḥ ||6||

———————————————————————————————————————

**viśvanātha-cakravartī (sārārtha-darśiṇī) : **kṣema-karmaṇāṁ pālana-kartṝṇām ||6||

 **...**

**|| 2.6.7 ||**

**vikramo bhūr bhuvaḥ svaś ca kṣemasya śaraṇasya ca |**

**sarva-kāma-varasyāpi hareś caraṇa āspadam ||**

**madhvācāryaḥ (bhāgavata-tātparyam) : **mokṣaḥ śāntiś ca śaraṇaṁ nirvāṇaṁ cābhidhīyate iti brāhme | bheje khagendra-dhvaja-pāda-mūlam iti ca | 


        svotpatty-aṅgeṣu devānām anyeṣāṁ pāda-mūlataḥ |


    muktis tu vihitā viṣṇo nirdiṣṭeṣu yathā vacaḥ || iti adhyātme ||7||

———————————————————————————————————————

**śrīdhara-svāmī (bhāvārtha-dīpikā) : **śaraṇaṁ bhayād rakṣaṇam | sarveṣāṁ kāmānāṁ varasya varaṇasyāpi harer aṅghrir āspadam ||7|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **upastho hi sarveṣāmānandānāmavadhiḥ iti śruteḥ ||7||

———————————————————————————————————————

**jīva-gosvāmī (krama-sandarbhaḥ) : **vikrama iti paramātma-virājor abhedenoktiḥ ||7||

———————————————————————————————————————

**viśvanātha-cakravartī (sārārtha-darśiṇī) : **vikramaḥ pāda-nyāsaḥ | bhūr-bhuvaḥ-svar iti bhūr-ādi-lokānām | avyayatvāt ṣāṣṭhyā luk | kṣemasya kalyāṇasya śaraṇasya rakṣa-vastunaḥ | sarveṣāṁ kāmānām | varasya varaṇasya ||7||

 **...**

**|| 2.6.8 ||**

**apāṁ vīryasya sargasya parjanyasya prajāpateḥ |**

**puṁsaḥ śiśna upasthas tu prajāty-ānanda-nirvṛteḥ ||**

**śrīdhara-svāmī (bhāvārtha-dīpikā) : **vīryasya śukrasya | śiśno’dhiṣṭhānam | upasthas tv indriyam | prajāty-ānandaḥ santānārthaḥ sambhogas tena yā nirvṛtis tāpahānis tasyāḥ ||8||

———————————————————————————————————————

**jīva-gosvāmī (krama-sandarbhaḥ) : **prajāty-ānandābhyāṁ yā nirvṛtis tasyāḥ ||8||

———————————————————————————————————————

**viśvanātha-cakravartī (sārārtha-darśiṇī) : **viryasya sukrasya | parjanyasya vṛṣyamāṇa-jalasya śiśno’dhiṣṭhānam | upastha indriyam | prajāty-ānandena santānārtha-samprayogeṇa nirvṛtis tāpa-hānis tasyā ||8||

 **...**

**|| 2.6.9 ||**

**pāyur yamasya mitrasya parimokṣasya nārada |**

**hiṁsāyā nirṛter mṛtyornirayasya gudaṁ smṛtaḥ ||**

**śrīdhara-svāmī (bhāvārtha-dīpikā) : **parimokṣasya mala-tyāgasya pāyur indriyam | gudaḥ sthānam | nirṛter alakṣmyāḥ ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pāyur indriyam | paromokṣasya mala-tyāgasya gudaṁ pāyur golakam | nirṛter alakṣmyāḥ | mṛtyor indriyādhiṣṭhātuḥ | atra yadyapi vahnīndropendra-mitra-kāḥ [bhā.pu. 2.5.30] iti krama-prāpter mitrasyaivādhiṣṭhātṛ-devatvaṁ labhyate, tathāpi gudaṁ mṛtyur apānena nodatiṣṭhet tato virāṭ [bhā.pu. 3.26.66] iti vakṣyamāṇa-vākya-prāmāṇyena mṛtyur evādhiṣṭhātṛtvena vivakṣitaḥ | pāyur yamasya mitrasyeti mitrasya pāyur indriyaṁ kṣetram iti vyākhyānaṁ tu prakrama-bhaṅgāpatter upekṣitam ||9||

 **...**

**|| 2.6.10 ||**

**parābhūter adharmasya tamasaś cāpi paścimaḥ |**

**nāḍyo nada-nadīnāṁ ca gotrāṇām asthi-saṁhatiḥ ||**

**śrīdhara-svāmī (bhāvārtha-dīpikā) : **tamaso’jñānasya | paścimaḥ pṛṣṭha-bhāgaḥ | gotrāṇāṁ girīṇām asthi-saṁghātaḥ ||10||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tamaso’jñānasya | paścimaḥ pṛṣṭha-bhāgaḥ | gotrāṇāṁ parvatāṇām ||10||

 **...**

**|| 2.6.11 ||**

**avyakta-rasa-sindhūnāṁ bhūtānāṁ nidhanasya ca |**

**udaraṁ viditaṁ puṁso hṛdayaṁ manasaḥ padam ||**

**madhvācāryaḥ (bhāgavata-tātparyam) : **kumāra-brahma-rudrādyā harer madhyāt samudgatāḥ iti vāmane | 


        ātmeti madhya-dehaś ca sarva-deho’pi vā bhavet |


        mano buddhir ahaṅkāraś cittaṁ jīvaś ca kathyate ||


        athavā svyam eveti vāyur brahmāpi vā bhavet |


    mukhyato brahma-paramam ātma-śabdena bhaṇyate || iti mahodadhau |


        dehendriyādi-bhedena nirbhedo’pi hariḥ svayam |


    bhaṇyate kevalaiśvaryād anādy-ānanda-cid-ghanaḥ || iti gārūde ||11||

———————————————————————————————————————

**śrīdhara-svāmī (bhāvārtha-dīpikā) : **avyaktaṁ pradhānam, raso’nnādi-sāraḥ, sindhavaḥ samudrās teṣām | nidhanasya layasya[^121] | udaraṁ padaṁ sthānaṁ viditaṁ jñānibhiḥ | manaso’smad-ādi-liṅga-śarīrasya ||11|| 

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **avyaktaṁ pradhānam, raso’nnādi-sāraḥ, bhūtānāṁ nidhanasya prāṇi-mātra-layasya ||11|| 

 **...**

**|| 2.6.12 ||**

**dharmasya mama tubhyaṁ ca kumārāṇāṁ bhavasya ca |**

**vijñānasya ca sattvasya parasyātmā parāyaṇam ||**

**śrīdhara-svāmī (bhāvārtha-dīpikā) : **tubhyaṁ tava | kumārāṇāṁ sanakādīnām | bhavasya śrī-rudrasya | ātmā cittaṁ param ayanam ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nāradeti | etatkathanaṁ mandamatīnāṁ subodhārtham eva tvaṁ tvanyeṣām api nāramajñānaṁ dyasīti bhāvaḥ atra yadyapi vahnīndropendramitrakāḥ iti kramaprāptermitrasyaivādhiṣṭhātṛdevatvaṁ labhyate tathāpi gudaṁ mṛtyurapānena nodatiṣṭhattadā virāṭ iti vakṣyamāṇavākyaprāmāṇyena mṛtyurevādhiṣṭhātṛtvena vivakṣitaḥ | pāyuryamasya mitrasyetyetadupakārakatvamevābhipretam | adhiṣṭhāturmitrasya pāyurindriyaṁ kṣetram iti vyākhyānaṁ tu prakramabhaṅgāpatterupekṣitam | parābhūteḥ parābhavasya ||8-12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tubhyaṁ tava | kumārāṇāṁ sanakādīnām | bhavasya śrī-rudrasya | vijñānasya buddheḥ | sattvasya cittasya ātmā antaḥkaraṇam ||12||

 **...**

**|| 2.6.13-16 ||**

**ahaṁ bhavān bhavaś caiva ta ime munayo’grajāḥ |**


    **surāsura-narā nāgāḥ**[^122]** khagā mṛga-sarīsṛpāḥ ||**

**gandharvāpsaraso yakṣā rakṣo-bhūta-gaṇoragāḥ |**

**paśavaḥ pitaraḥ siddhā vidyādharāś cāraṇā drumāḥ ||**

**anye ca vividhā jīvājala-sthala-nabhaukasaḥ |**


    **graharkṣa**[^123]**-ketavas tārās taḍitaḥ stanayitnavaḥ ||**

**sarvaṁ puruṣa evedaṁ bhūtaṁ bhavyaṁ bhavac ca yat |**

**tenedam āvṛtaṁ viśvaṁ vitastim adhitiṣṭhati ||**

**madhvācāryaḥ (bhāgavata-tātparyam) : **sarvaṁ puruṣa eveti bhaṇyate bhedavaj jagat |


    tad-adhīnas tu sattādi yato hy asya sadā bhavet || iti brahma-tarke |


    vitasti-mātraṁ hṛdayam āsṭhāya vyāpnute jagat || iti gāruḍe ||16||

———————————————————————————————————————

**śrīdhara-svāmī (bhāvārtha-dīpikā) : **evaṁ tāvat parameśvarāj jātaṁ viśvaṁ tato na bhinnam | yathā kuṇḍalaṁ suvarṇān na pṛthak | sa tu sarva-niyantā sarva-prakāśako nityam ukta ity arthād uktam | etad eva puruṣa-sūktārtha-kathanena draḍhayati | tatra sahasra-śīrṣā[^124] ity ardha-rcasya brāhmaṇo’sya mukham āsīt (12) ity ādeś ca ṛk-trayasyārthaḥ pūrvādhyāya eva darśitaḥ | puruṣa evedaṁ sarvaṁ (2) ity asyārthaṁ darśayati—ahaṁ bhavān iti sārdha-tribhiḥ | te tava agrajā ime sanakādayo marīcy-ādayaś ca ||13|| jalaṁ ca sthalaṁ ca nabhaś caukāṁsi yeṣāṁ te | nabhaukasa iti sandhir ārṣaḥ ||14|| sarvam idaṁ puruṣa eva na tataḥ pṛthag ity arthaḥ ||15||

prapañcena tasyāparicchedaṁ vaktuṁ sa bhūmiṁ (1) ity asyārtham āha—tena puruṣeṇa | viśvam iti bhūmi-padasyārthaḥ | vitastim iti daśāṅgula-padasya[^125], adhīty-ati-śabdasya, āvṛtam iti vṛtvety asya, sa ca vitastim adhikaṁ vyāpya tiṣṭhatīty ādhikya-mātraṁ vivakṣitaṁ, na tu parimāṇam | anupayogād aparicchinnatvāc ca ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nabhaś ca nabhasā sārddham iti dvirūpakośādadanto'pi nabhaśabdostīti jñeyam || sandarbhastudaśa daśaguṇitā aṅgulipramāṇadeśā yasmiṁstat daśottarābaraṇakulaṁ tadabhiprāyeṇātyalpatvādṛśāṅgulaśabdena nirdeśaḥ vitastiśabdo'pi tadabhiprāyakaḥ | tadatikramya tiṣṭhatīty arthaḥ || virājaṁ pratapan virāṭprakāśatvena prastūyamānaḥ pumān śrībhagavattattvamapyevāntaraṅgaṁ tripādvibhūtirūpaṁ bahirbahiraṅgaṁ pādavibhūtirūpaṁ pratapati tadvibhūtayaḥ| pādmottarakhaṇḍe—


    tripādvibhūterlokāstu asaṅkhyāḥ parikīrtitāḥ | 


    śuddhasattvamayāḥ sarve brahmānandasukhāhvayāḥ | 


    sarve nityā nirvikārā heyarāgavivarjitāḥ | 


    sarve hiraṇmayāḥ śuddhāḥ koṭisūryasamaprabhāḥ | 


    sarvavedamayā divyāḥ kāmakrodhavivarjitāḥ | 


    nārāyaṇapadāmbhojabhaktākarasusevitāḥ | 


    nirantaraṁ sāmagānaparipūrṇamukhaṁ śritāḥ | 


    sarve pañcopaniṣadasvarūpā vedavarcasaḥ ||

ity-ādinā tatra tripādvibhūtiśabdena prapañcātītaloko'bhidhīyate pādavibhūtiśabdena tu prapañca iti yathoktaṁ tatraiva—


    tripādvyāptiḥ pare dhāmni pādasyehābhavatpunaḥ | 


    tripādvibhūtirnityāsyādanityaṁ pādamaiśvaram | 


    nityaṁ tadrūpamīśasya pare dhāmni sthitaṁ śubham | 


    acyutaṁ śāśvataṁ divyaṁ sadā yauvanamāśritam | 

nityaṁ saṁbhogyamīśvaryā śriyā bhūmyā ca saṁvṛtam || iti | 

ata eva dvitīyaskanve'pyevamevoktam  | tathāhi so'mṛtasyeti | amṛtādidvayaṁ tu tṛtīyatvena vakṣyamāṇasya kṣemasyāpyupalakṣaṇam | śrutau ca utāmṛtatvasyeśānaḥ ityatrāmṛtatvaṁ tadyugopalakṣaṇam | atra dharmipradhānanirdeśaḥ | śrutau tu tatra dharmamātranirdeśasyāpi tatraiva tātparyaṁ tatrāmṛtam—svadṛṣṭavadbhiḥ puruṣairabhiṣṭutam iti | paraṁ na yatparam ityādyuktānusāreṇa paramānandaḥ | ata evāmṛtaṁ viṣṇumandiram iti tatparyāyaḥ | abhayaṁ na ca kālavikramaḥ ityādhuktānusāreṇa bhayamātrābhāvaḥ| ata eva dharmo'kutobhayamity-uktam | kṣemaṁ na yatra māyā ityādyuktānusāreṇa bhagavadbahirmukhatākāraguṇasambandhābhāvādbhagavajanamaṅgalāśrayatvaṁ jñeyam | tathā ca nāradīye | 


    sarvamaṅgalamūrddhanyā pūrṇānandamayī sadā | 

dvijendra tava mayyastu bhaktiravyabhicāriṇī || iti | 

ata eva | kṣemaṁ vidanti matsthānam ity-uktam | tatra tattacchabdena lakṣaṇāmayakalpanayā janalokādivācyatāniṣedhena hetuṁ nyasyati | martyam brahmaṇo'pi bhayaṁ mattadviparārddhaparāyuṣaḥ ity-ādinyāyena maraṇadharmakamannaṁ karmādiphalaṁ vilokyādikaṁ yasmādatyagāt atikramyaiva tatra virājata iti | eṣaḥ amṛtādyaiśvaryarūpo duratyayaḥ brahmacaryādibhiḥ kenacinmanasāpyasarva-bhūtāni roddhuṁ na śakya iti sandarbhaḥ | viśvanāthastu—svadhiṣṇyamity-ādipadyadvayam eva vyācakhyau tathā hi asau prāṇaḥ prāṇavāyuḥ svadhiṣṇyaṁ dehāntaḥ pratapan śvāsena pratāpayuktaṁ kurvan bahiśra pratapati prabhavati evaṁ virājamantaryāmitvena sthityā pratapanprabhāvantaṁ jñānakriyādiśaktimantaṁ kurvannantarbahiś ca pratapati prabhavati ||16||

———————————————————————————————————————

**śrīnātha-cakravartī (caitanya-mata-mañjuṣā) :** idaṁ sarva-mukta-prakāraṁ puruṣād eva sarvaṁ jāyate, ato bhagavataḥ śrī-kṛṣṇasya puruṣāvatāra eva prathamaḥ śreṣṭhaś ca | etan nānāvatārāṇāṁ ity ādi-prathamoktena saṅgatiḥ | sarvaṁ puruṣa evedaṁ iti, so’mṛtasyābhayasyeśaḥ ity ādi, mahimaiṣa ity ādi ca puruṣasyaiva mahimā pradarśitaḥ ||16||

———————————————————————————————————————

**jīva-gosvāmī (krama-sandarbhaḥ) : **aham iti trikam | evaṁ prapañca-tat-kāraṇātmakatvena darśayitvā tad-atītatvenāpy āha—tenedam ity ādi | tatra sa bhūmiṁ sarvataḥ spṛṣṭvā atyatīṣṭha-dṛśāṅgulam iti mantrārtham āha tenety ardhakena | tena puruṣa-rūpeṇa | viśvam iti bhūmi-padārthaḥ | vitastam iti daśāṅgula-padārthaḥ | adhīty atiśabdasya | daśāṅgulaṁ daśa-daśa-guṇitā aṅguli-pramāṇa-deśā yasmin tat daśottarāvaraṇa-kūlam | tad-abhiprāyeṇātyalpatvāt daśāṅgula-śabdena nirdeśaḥ | vitasti-śabdo’pi tad-abhiprāyakaḥ tad atikramya tiṣṭhatīty arthaḥ ||13-16||

———————————————————————————————————————

**viśvanātha-cakravartī (sārārtha-darśiṇī) : **evaṁ māyā-śaktimataḥ parameśvarāj jātaṁ jagan na tato bhinnam iti puruṣa-sūktārtha-kathanena draḍhayati | tatra sahasra-śīrṣā ity ardha-rcasya brāhmaṇo’sya mukham āsīt ity ādeś ca ṛk-trayasyārthaḥ pūrvādhyāya eva darśitaḥ | puruṣa evedaṁ sarvam ity asyārthaṁ darśayati—ahaṁ bhavān iti sārdha-tribhiḥ | evaṁ prapañca-kāraṇatvaṁ parameśvarasya darśayitvā tasya prapañcātītavaṁ vadan prapañcasya tat-paricchedyatvam āha—tena parameśvareṇa idaṁ viśvam āvṛtam | yato’dhi viśvasmād adhikam | vitastiṁ vitasti-pramāṇaṁ deśaṁ vyāpya tiṣṭhatīty ādhikya-mātraṁ vivakṣitaṁ na pramāṇam, tasya paricchinnatvenāpramāṇatvāt | evaṁ sa bhūmiṁ sarvataḥ spṛṣṭvā atyatiṣṭhad daśāṅgulam[^126]ity asyārtho vivṛtaḥ | tatra bhūmim ity asyārthaḥ viśvam iti | daśāṅgulam ity asyārtho vitastim iti | atyatiṣṭhad ity asyārtho’dhitiṣṭhatīti ||13-16||

 **...**

**|| 2.6.17 ||**

**sva-dhiṣṇyaṁ pratapan prāṇo bahiś ca pratapaty asau |**

**evaṁ virājaṁ pratapaṁs tapaty antar bahiḥ pumān ||**

**madhvācāryaḥ (bhāgavata-tātparyam) : **

paśyan svadhiṣṇyaṁ dehaṁ sa vahiṣṭhān viṣayān api |


    evam aṇḍāntaraṁ paśyan bahiḥ sarvaṁ ca paśyati || iti vāmane |


        avyaktam ātmano’nnaṁ ca mahad-ādi vināśi ca |


    yad atītaḥ paro viṣṇuḥ sa evāto vimokṣadaḥ || iti nāradīye ||17||

———————————————————————————————————————

**śrīdhara-svāmī (bhāvārtha-dīpikā) : **etat sa-dṛṣṭāntam āha | asau prāṇa ādityaḥ asau vā ādityaḥ prāṇaḥ iti śruteḥ | sva-dhiṣṇyaṁ maṇḍalaṁ prakāśayan yathā bahiś ca prakāśayati evaṁ virāḍ dehaṁ prakāśayan brahmāṇḍam antar bahiś ca prakāśayati ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sa parameśvaro'mṛtasyeśaḥ prabhurbhoktā bhojayitā dātā vetyarthaḥ | svargīyasudhāvyāvṛtyarthamāha—abhayasya saṁsārabhayarahitasyāmṛtasyeśatve hetuḥ mayaṁ maraṇadharmakamannaṁ vaiṣayikaṁ sukhaṁ yadyato'tyagādatikrāntavān | naṁ hyamṛtabhojine caṇakacarvaṇaṁ rocate ityabhiprāyaḥ | yadi ca kautukavaśātkadāciñcarvayati tadanāsaktyaiva evamevāntaryāmiṇo'pi | ahaṁ hi sarvajñānāṁ bhoktā ca prabhur eva ca isyādidṛṣṭeḥ kacidbhoktṛtvavyapadeśo'pi tadanatikrama eva draṣṭavyaḥ | ekastayoḥ khādati piṇalānnamanyo niranno'pi balena bhūyān iti śratau niranna tv aṁ nāmāsaktirāhityaṁ vyākhyātam | evañca utāmṛtatvasyeśāno yadannenātirohati ityasyārtho vivṛtaḥ || amṛtatvasyeti svārthe tvaśchāndasaḥ || supāṁ supo bhavanti ityannamityarthe'nneneti padam | atirohati atyakāmat | tato hetoḥ puruṣasya parameśvarasyaiva mahimā duratyayo'pāraḥ| evañca etāvānasya mahimāto jyāyāṁś ca pūruṣaḥ ityasyārtho vivṛtaḥ ||17||

———————————————————————————————————————

**jīva-gosvāmī (krama-sandarbhaḥ) : **virājaṁ pratapan virāṭ prakāśakatvena prastūyamānaḥ pumān śrī-bhagavat-tattvam api evam antaḥ antaraṅga tripād-vibhūti-rūpaṁ bahiḥ bahiraṅga-pāda-vibhūti-rūpaṁ pratapati prakāśayati ||17||

———————————————————————————————————————

**viśvanātha-cakravartī (sārārtha-darśiṇī) : **etat sa-dṛṣṭāntam āha—asau prāṇaḥ prāṇa-vāyuḥ | sva-dhiṣṇyaṁ dehāntaḥ | pratapan śvāsena pratāpa-yuktaṁ kurvan | bahiś ca pratapati prabhavati | evaṁ virājam antaryāmitvena sthityā pratapan pratāpavantaṁ jñāna-kriyādi-śaktimantaṁ kurvann antar bahiś ca pratapati prabhavati ||17||

 **...**

**|| 2.6.18 ||**

**so’mṛtasyābhayasyeśo martyam annaṁ yad atyagāt |**

**mahimaiṣa tato brahman puruṣasya duratyayaḥ ||**

**madhvācāryaḥ (bhāgavata-tātparyam) : **

svarūpāṁśa vibhinnāṁśā iti dvedhāṁśa īyate |


        anantāsana-vaikuṇṭha-padmanābhaḥ svyaṁ hariḥ |


    jīvā ime vibhinnāṁśā dharmādharmādi-saṁyutāḥ || iti vāmane ||18||

———————————————————————————————————————

**śrīdhara-svāmī (bhāvārtha-dīpikā) : **nityam uktatvaṁ darśayitum utāmṛtatvasya [ṛk.saṁ. 10.90.2] ity asyārtham āha—sa iti | abhayasyeti mantra-gatāmṛta-pada-vyākhyā | anneneti padaṁ vibhakti-vyatyayena vyācaṣṭe | martyaṁ maraṇa-dharmakam annaṁ karma-phalaṁ yasmād atyagād atikvāntavān | ato na kevalaṁ sarvātmakaḥ, kintv amṛtatvasya nijānandasyāpīśvara ity arthaḥ |

prapañcātmakasya kuto nityam uktatvam ity āśaṅkya tat-parihārāya etāvān asya [ṛk.saṁ. 10.90.3] ity asyārtham āha—mahimeti | prapañcātmakasyāpy amṛteśatvam ity eṣa mahimā duratyayo’pāraḥ | prapañcānabhibhūtatvād iti bhāvaḥ | mantreṇa vaitāvān asya mahimā vibhūtiḥ, sa tu jyāyān mahattara iti vadatā’yam evārtha uktaḥ ||18|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadevamamartyamaiśvarya tripāt martyamekapād iti | tasya catuṣpādaiśvaryaṁ punarvivṛṇoti | pādeṣu sarva-bhūtānīti sthitayo mārtyadyaiśvaryāṇi tāni padā ivādhiṣṭhānabhūtāni yasya tasya sthitipadaścaturṣupādeṣvaiśvaryabhogeṣu sarva-bhūtāni pārṣadaparyantāni pādā ivādhiṣṭhānabhūtāni pādān darśayati | trayāṇāṁ sāttvikādipadārthānāṁ mūrddheva mūrddhā prakṛtistasyā mūrddhasu tadupari virājamāneṣu śrīvaikuṇṭhalokeṣu amṛtaṁ kṣemamabhayaṁ cādhāyi nityaṁ dhṛtam eva tiṣṭhatīty arthaḥ | tataḥ pūrvasya mārtyānnamātrātmakatvādekapāsvamuttarasyāmṛtāditrayātmakatvātripāsvam iti bhāvaḥ | tadanena pādosya viśvā bhūtāni tripādasthāmṛtaṁ divi ityasyārtho darśitaḥ | asya pādastathaivāsyaiva divi vaikuṇṭhaṁ yadamṛtātmakaṁ tripāt tacca viśvābhūtānīty arthaḥ | atrādhiṣṭhānādhiṣṭheyayoraikyoktiriti sandarbhaḥ | viśvanāthastu—atha tasya māyikīramāyikīrvibhūtīrvibhajya darśayati dvābhyām | sthitiḥ sarvalokapālanaṁ pādāccaraṇāravindādyasya sa sthitipāt tasya puṁsaḥ pādeṣvaṁśabhūteṣu māyikāmāyikadeśeṣu sarva-bhūtāni baddhamuktajīvānviduḥ| tatra ca trimūrdhnaḥ triguṇamayasthānānāmupariṣṭo bhāgo yatprakṛtyāvaraṇaṁ tasya mūrdhasūparitanasthāneṣu paramavyomasvity arthaḥ | amṛtaṁ maraṇābhāvaḥ kṣemaṁ rogābhāvo'bhayaṁ parasparahetukasya | bhagavadaparādhahetukasya ca bhayasyābhāvaḥ | kālahetukabhayasyāmṛtaśabdenaiva vāraṇaṁ jñeyam | adhāyi sthāpitam | tena triguṇamayasthāneṣu tadviparītaṁ mṛtamakṣemaṁ bhayañca nihitam iti | triguṇaprapañcasyānityatvaṁ triguṇātītasya paravyomno nityatvaṁ bodhitaṁ vakṣyate cāgre taddhāmavarṇane na ca kālavikramaḥ - na yatra māyā ity-ādi | evaṁ ca pādosyetyāderoṁ vivṛtaḥ| atra pādosya viśvā bhūtāni iti sāmānādhikaraṇyamadhiṣṭānādhiṣṭheyayorabhedavivakṣayā pāda ityekavacanaṁ sāmānyābhiprāyeṇa divi sarvasyordhvapradeśe'mṛtamasya tripātripādavibhūtisthamity arthaḥ | ity artha iti | triguṇātmakatvāttasyā iti bhāvaḥ | tatra saptalokeṣu tatpratyāsatteḥ mokṣasya pratyāsatteḥ sannihitatvāt | yathā gaṅgātadepyāgato gaṅgāgataḥ kathyate tadūdatrāpi mokṣasannihito'pi mokṣa iti kathyata iti | satyalokagatānāṁ svayaṁprabhātavedavicāreṇa mokṣostīty arthaḥ | yadvā—


    brahmaṇā saha te sarve saṁprāpte pratisañcare | 

parasyānte kṛtātmānaḥ praviśanti paraṁ padam || 

iti smṛter api teṣāṁ mokṣaśravaṇāt | atra sandarbhaḥ ||18||

———————————————————————————————————————

**jīva-gosvāmī (krama-sandarbhaḥ) : **tad-vibhūtayaḥ pādmottara-khaṇḍe—


        tripād-vibhūter lokās tu asaṅkhyāḥ parikīrtitāḥ |


        śuddha-sattva-mayāḥ sarve brahmānanda-sukhāhvayāḥ ||


        sarve nityā nirvikārā heya-rāga-vivarjitāḥ |


        sarve hiraṇmayāḥ śuddhāḥ koṭi-sūrya-sama-prabhāḥ ||


        sarve vedamayā divyāḥ kāma-krodhādi-varjitāḥ |


        nārāyaṇa-padāmbhoja-bhakty-eka-rasa-sevinaḥ ||


        nirantaraṁ sāma-gāna-paripūrṇa-sukhaṁ śritāḥ |


    sarve pañcopaniṣada-svarūpā veda-varcasaḥ || [pa.pu. 6.228.1-4] ity ādi ||

atra tripād-vibhūti-śabdena prapañcātīta-loko’bhidhīyate pāda-vibhūti-śabdena tu prapañca iti | yathoktaṁ tatraiva—


    tripād-vyāptiḥ paraṁ dhāmni pādo’syehābhavat punaḥ |


    tripād-vibhūter nityaṁ syāt anityaṁ pādam aiśvaram ||


    nityaṁ tad-rūpam īśasya paraṁ dhāmni sthitaṁ śubham |


    acyutaṁ śāśvataṁ divyaṁ sadā yauvanam āśritam ||


    nityaṁ sambhogam īśvaryā śriyā bhūmyā ca saṁvṛttam || [pa.pu. 6.226.11-13] iti ||

ata evātra dvitīya-skandhe’py evam evoktam | tathāhaṁ so’mṛtasyeti | amṛtādi-dvayaṁ tu tṛtīyatvena vakṣyamāṇasya kṣemasyāpy upalakṣaṇam | śrutau ca, utāmṛtatvasyeśānaḥ [ṛk.saṁ. 10.90.2] ity atrāmṛtatvaṁ tad-yugalopalakṣaṇam | atra dharmi-pradhāna-nirdeśaḥ, śrutau tu tatra dharma-mātra-nirdeśasyāpi tatraiva tātparyam | 

tatrāmṛtaṁ—sva-dṛṣṭavadbhir puruṣair abhiṣṭutam ity ādau, paraṁ na yat-paraṁ [bhā.pu. 2.9.9] ity-ādy-uktānusāreṇa paramānandaḥ | ata eva sahasra-nāma-bhāṣye pādmottara-khaṇḍe[^127]ca amṛtaṁ viṣṇu-mandiram iti tātparyaḥ | 

abhayaṁ, na ca kāla-vikrama [bhā.pu. 2.9.10] ity-ādy-uktānusāreṇa bhaya-mātrābhāvaḥ | ata eva dvijā dhāmākuto-bhayaṁ [bhā.pu. 12.11.19] ity uktam | kṣemaṁ, na yatra māyā [bhā.pu. 2.9.10] ity ādy uktānusāreṇa bhagavad-bahirmukhatākāra-guṇa-sambandhābhāvād bhagavad-bhajana-maṅgalāśrayatvaṁ jñeyam | tathā ca nāradīye—

sarva-maṅgala-mūrdhanyā pūrṇānanda-mayī sadā |


    dvijendra tava mayy astu bhaktir avyabhicāriṇī || iti ||

ata eva kṣemaṁ vindanti mat-sthānaṁ [bhā.pu. 11.20.37] ity uktam | tatra tat-tac-chabdena lakṣaṇā-maya-kaṣṭa-kalpanayā jana-lokādi-vācyatāṁ niṣedhan hetuṁ nyasyati | martyaṁ martyaṁ brahmaṇo’pi bhayaṁ matto dviparārdha-parāyuṣa [bhā.pu. 11.10.30] ity-ādi-nyāyena maraṇa-dharmakam | annaṁ karmādiphalaṁ trilokyādikaṁ yasmāt atyagāt atikramyaiva tatra virājate iti | eṣa amṛtādy-aiśvarya-rūpaḥ | duratyayaḥ brahmacaryādibhiḥ kenacin manasāpy avaroddhuṁ na śakyaḥ ||18|| [bhagavat-sandarbha 67]

———————————————————————————————————————

**viśvanātha-cakravartī (sārārtha-darśiṇī) : **sa parameśvaraḥ amṛtasya īśaḥ prabhur bhoktā bhojayitā dātā cety arthaḥ | svargīya-sudhā-vyāvṛtty-artham āha—abhayasya saṁsāra-bhaya-rahitasya | amṛtasyeśatve hetuḥ—martyaṁ maraṇa-dharmakam annaṁ vaiṣayikaṁ sukham | yad yasmāt | atyagāt atikrāntavān | na hy amṛta-bhojine caṇaka-carvaṇaṁ rocata iti bhāvaḥ | yadi ca kautuka-vaśāt kadācit tāṁś carvayati tad-anāsaktyaiva | evam evāntaryāmiṇo’pi—ahaṁ hi sarva-yajñānāṁ bhoktā ca prabhur eva ca [gītā 9.24] ity-ādi-dṛṣṭeḥ | kvacid bhoktṛtva-vyapadeśo’pi tad-anatikrama eva draṣṭavyaḥ | ekas tayoḥ khādati pippalānnam anyo niranno’pi balena bhūyān iti śrutau | niranna tv aṁ nāma āsakti-rāhityaṁ vyākhyātam | evaṁ ca—utāmṛtatvasyeśāno yad annenātirohati [ṛk.saṁ. 10.90.2] ity asyārtho vivṛtaḥ | amṛtatvasyeti svārthe tvaś chāndasaḥ | supāṁ supo bhavantīty annam ity arthe anneneti padam | atirohati atyakrāmat | tato hetoḥ puruṣasya parameśvarasya eṣa mahimā duratyayaḥ apāraḥ | evaṁ ca etāvān asya mahimāto jyāyāṁś ca pūruṣaḥ [ṛk.saṁ. 10.90.3] ity asyārtho vivṛtaḥ ||18|| \


**...**

**|| 2.6.19 ||**

**pādeṣu sarva-bhūtāni puṁsaḥ sthiti-pado viduḥ |**

**amṛtaṁ kṣemam abhayaṁ tri-mūrdhno’dhāyi mūrdhasu ||**

**madhvācāryaḥ (bhāgavata-tātparyam) : **sarvajñā yathāvat sthiti-vidaḥ | tri-mūrdhā san harir dhatte dyu-trayaṁ mūrdabhis tribhiḥ ||19||

———————————————————————————————————————

**śrīdhara-svāmī (bhāvārtha-dīpikā) : **tad evam īśvaro nitya-mukta ity uktaṁ, tad-āśritānāṁ bhūtānāṁ bandha-mokṣau vyavasthayā iti darśayan, pādo’sya viśvā bhūtāni [ṛ.ve. 10.90.3]iti | asyārtham āha—pādeṣv iti | tiṣṭhanty atreti sthitayo bhūr-ādi-lokās te pādā iva pādā aṁśā yasya, sa **sthiti-pāt** | tasya **pādeṣv** aṁśa-bhūteṣu lokeṣu sarvāñ jīvān viduḥ | mantre tu pādo’sya viśvā bhūtāni [ṛ.ve. 10.90.3] iti,sāmānādhikaraṇyam adhiṣṭhānādhiṣṭheyābheda-vivakṣayā | pāda ity eka-vacanaṁ ca sāmānyābhiprāyeṇeti vyākhyātaṁ bhavati |

bhūteṣu phala-vaicitryaṁ darśayan tripādasyāvṛtaṁ divi [ṛ.ve. 10.90.2]ity asyārtham āha—

asyeśvara-sambandhi-tripād amṛtaṁ nitya-sukhaṁ divi ūrdhva-lokeṣu, na trilokyām ity arthaḥ | tad eva tripāc-chabdoktaṁ traividhyaṁ darśayann āha—trayāṇāṁ lokānāṁ mūrdhā mahar-lokas tasya mūrdhānas tad-uparitana-lokās[^128] teṣu yathākramam amṛtādikam adhāyi nihitam | tatra trilokyāṁ naśvaram eva sukham | mahar-lokasya krama-mukti-sthānatve’pi kalpānte tatratyānāṁ sthāna-tyāgān nāvināśi-sukham | jana-loke tv amṛtam avināśi-sukham | yāvaj jīvaṁ sva-sthānāparityāgāt | kintu mahar-loka-vāsināṁ kalpānte triloka-dāhoṣma-pīḍitānāṁ tadā tatra[^129] gamanād akṣema-darśanam asti | tapo-loke tasyābhāvāt kṣemam eva | vakṣyati hi—


        trilokyāṁ dahyamānāyāṁ śaktyā saṁkarṣaṇāgnitā | 


    yānty ūṣmaṇā mahar-lokāj janaṁ bhṛgv-ādayo’rditāḥ || [bhā.pu. 3.11.31] iti | 

satya-loke tv abhayaṁ mokṣaḥ, tat-pratyāsatteḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atha catuṣpāttve trilokīvyavasthāvatpakṣāntaraṁ darśayati | pādā iti | caśabda uktasamuccayārthaḥ| prapañcadbahiḥ pādāstraya āsanneva prapañcātmakasyaiva ca caturthapādasya vibhāgavivakṣāyāṁ tu trilokyā bahiścanye pādāstrava āsannityevaṁ mantre’pi tathaiva punaḥ śabdaḥ te ke'prajānāṁ brahmacārivānaprasthayatīnāmāśramāḥ prāpyā ye lokāḥ | ata eva dharmatrayatāpyatvāccaturṇām api tripātvam | aparastu caturthaḥ | pādastrilokyā antariti gṛhamedhastatprāpyaḥ yasmānna bṛhadvrataṁ yasya sa tathā brahmacaryarahita ity arthaḥ | **viśvanāthaḥ **| pādeṣu sarvā bhūtāni ityasyarthaṁ viśiṣya darśayati | bahistrimūrddhaśabdoktātprakṛtyāvaraṇātparatra : yaḥ pādāḥ paramavyomaśabdenābhidhīyamānā āsan | cakārātkvacitkvacitprapañcamadhyavartino'pi mathurāyodhyādināmānaḥ ye pādāḥ aprajānāṁ na prakarṣeṇa jāyanta ityaprajā saṁsāramuktā jīvāsteṣāmāśramāḥ sthānānīti| āśramāṇāmāśnamasthānaṁ ca teṣāṁ nityatvaṁ bādhitam | amṛtaṁ kṣemamabhayam iti pūrvokteḥ| trilokyāstriguṇalokamayyāḥ prakṛterantastu aparaścaturthaḥ pāda ity arthaḥ | yatra gṛhamedhaḥ karmijana ity arthaḥ | kīdṛśo'bṛhadvrataḥ bhagavagatarahito bhagavadbhaktirahita ity arthaḥ | tena sa cāpi kadācidbhaktaḥ syāttadā tasyāpi tripādvibhūtir eva sthānam iti bhāvaḥ | evaṁ ca tripādūrdhva udaitpuruṣaḥ pādosyehābhavatpunaḥ iti śrutyartho vivṛtaḥ | smṛtiś ca tripādvibhūteḥ ityārabhya śriyā bhūmyā ca saṁvṛtam | ityantā sandarbhadhṛtātrānusandheyā ||19||

———————————————————————————————————————

**jīva-gosvāmī (krama-sandarbhaḥ) : **tad evam amartyam aiśvaryaṁ tri-pāt, martyam eka-pād iti tasya catuṣpādaiśvaryaṁ punar vivṛṇoti—pādeṣu sarva-bhūtānīti | tiṣṭhanty atra sarva-bhūtānīti sthitayo martyādy-aiśvaryāṇi tāni pādā ivādhiṣṭhāna-bhūtāni yasya, tasya sthiti-padaḥ | pādeṣu caturṣv evaiśvarya-bhāgeṣu sarva-bhūtāni pārṣada-paryantāni | pādān darśayati—trayāṇāṁ sāttvikādi-padārthānāṁ mūrdheva mūrdhā prakṛtis tasya mūrdhasu tad-upari virājamāneṣu śrī-vaikuṇṭha-lokeṣu amṛtaṁ kṣemam abhayaṁ cādhāyi nityaṁ dhṛtam eva tiṣṭhatīty arthaḥ | tataḥ pūrvasya martyānna-mātrātmakatvāt ekapāttvam | uttarasyāmṛtādi-trayātmakatvāt tripāttvam iti bhāvaḥ | tad anena pādo’sya viśvā-bhūtāni tripādasyāmṛtaṁ divi [ṛk.saṁ. 10.90.3] ity asyārtho darśitaḥ | asya pādas tathāsyaiva divi vaikuṇṭhe yat amṛtātmakaṁ tripāt tac ca viśvā bhūtānīty arthaḥ | atrādhiṣṭhānādhiṣṭheyayor aikyoktiḥ ||19|| [bhagavat-sandarbha 67.2]

———————————————————————————————————————

**viśvanātha-cakravartī (sārārtha-darśiṇī) : **atha tasya māyikīr amāyikīś ca vibhūtīr vibhajya darśayati dvābhyām | sthitiḥ sarva-loka-pālanaṁ pādāc caraṇāravindāt yasya sa sthiti-pāt tasya puṁsaḥ | pādeṣu aṁśa-bhūteṣu—māyikāmāyika-deśeṣu | sarva-bhūtāni baddha-mukta-jīvān viduḥ | tatra ca tri-mūrdhnaḥ tri-guṇa-maya-sthānānāṁ mūrdhā iva uparistho bhāgo yat-prakṛty-āvaraṇaṁ tasya mūrdhasu uparitana-sthāneṣu parama-vyomasv ity arthaḥ | amṛtaṁ maraṇābhāvaḥ | kṣemaṁ rogādy-abhāvaḥ | abhayaṁ paraspara-hetukasya bhagavad-aparādha-hetukasya ca bhayasyābhāvaḥ | kāla-hetuka-bhayasyāmṛta-śabdenaiva vāraṇaṁ jñeyam | adhāyi sthāpitam | tena triguṇa-maya-sthāneṣu tad-viparītaṁ mṛtam akṣemaṁ bhayaṁ ca nihitam iti triguṇa-prapañcasyānityatvaṁ, triguṇātītasya para-vyomno nityatvaṁ bodhitam | vakṣyate cāgre tad-dhāma-varṇane—na ca kāla-vikramaḥ na yatra māyā [bhā.pu. 2.9.10] ity ādi | evaṁ ca pādo’sya viśvā-bhūtānīti tripādasyāmṛtaṁ divīty asyārtho vivṛtaḥ | tatra pādo’sya viśvā-bhūtānīti sāmānādhikaraṇyam adhiṣṭhānādhiṣṭheyābheda-vivakṣayā | pāda ity eka-vacanaṁ sāmānyābhiprāyeṇa | divi sarvordhva-pradeśe amṛtam | asya tripāt tripād-vibhūti-stham ity arthaḥ ||19||

 **...**

**|| 2.6.20 ||**

**pādās trayo bahiś cāsann aprajānāṁ ya āśramāḥ |**

**antas tri-lokyās tv aparo gṛha-medho’bṛhad-vrataḥ ||**

**madhvācāryaḥ (bhāgavata-tātparyam) : **


    anantāsana-vaikuṇṭha-nārāyaṇa-purāṇi tu |


    bahulakṣocchirteṣv eṣu sa vasaty amṛto hariḥ || iti mātsye |


    anantāsana-vaikuṇṭha-nārāyaṇa-purāṇi tu |


    trīṇi dhāmāni vai viṣṇos trilokād bahir eva ca ||


    adāyādās tu putrāṇām udrikta-jñāna-cakṣuṣaḥ |


    nārāyaṇa-parā devā eva tāny apnuvanti ca ||


    sa evānya svarūpeṇa śakra-loka-samīpa-gaḥ |


    ijyo yajña-pumān nāma jñānināṁ gṛhiṇāṁ padam ||


    yatīnāṁ dhruva-lokastho vanināṁ meru-madhyagaḥ |


    āditya-maṇḍala-sthas tu jñānināṁ brahmacāriṇām || iti brahmāṇḍe |


    tripāt sa eva bhagavān sarva-prāṇiṣu saṁsthitaḥ |


    niranneṣu ca vidvatsu tridaśeṣv itareṣu ca || iti adhyātme ||20-21||

———————————————————————————————————————

**śrīdhara-svāmī (bhāvārtha-dīpikā) : **etad eva vaicitryam adhikāri-bhedenopapādayan tripād-ūrdhva (4) ity asyārtham āha | na prajāyante putrādi-rūpeṇety aprajā naiṣṭhika-brahmacāri-vāna-prasthayatayas teṣām āśramās trilokyā bahir āsan, gṛha-medhas tv antaḥ [^130] | yasmād abṛhad-vrato brahmacarya-vrata-rahitaḥ ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **uktalakṣaṇenaikapādatripādvibhūtīrjīva evaṁ prāpnotītyāha viśvamañcatīti viśvaṅjīvaḥ | sṛtī ekapādatripādavibhūtyoḥ panthānau vicakrame calati laḍarthe liṭ | kīdṛśyau sāśanānaśane bhogāpavargaprāptisādhanabhūte tatra yogyatāmāha | yadyasya jīvasyaivāvidyā vidyā ca | avidyādaśāyāmekapādavibhūtiṁ vidyādaśāyāṁ tripādvibhūtiṁ prāpnoti | kiṁ tu vidyāyā uparame labdhayā ekayā bhattayaiva bhattayāhamekayā grāhyaḥ iti bhagavadukteḥ | puruṣaḥ parameśvarastūbhayasyāvidyāvidyāvṛttikamāyā āśraya iti mṛtidvayaṁ tatsvāmikatvāttadadhīnam eveti bhāvaḥ | evaṁ ca tato viṣvaṅvyakrāmatsāśanānaśane abhi ityasyārthī vivṛtaḥ ||20||

**digdarśinī (bṛ.bhā. 2.1.10): **na prajāyante prajādi-rūpeṇety **aprajā** naiṣṭhika-brahmacāri-vanastha-yatayaḥ teṣāṁ **ye āśramā** bhoga-sthānāni, te **pāda-trayāt_ _**trilokyā bahir **āsan** | **gṛha-medho** gṛhasthas **tu antas trilokyā** abhyantare, yasmād **abṛhad-vrataḥ** brahmacarya-rahitaḥ maithuna-dharmātyāgī | iti ||

———————————————————————————————————————

**jīva-gosvāmī (krama-sandarbhaḥ) : **atha catuṣpāttve trilokī-vyavasthāvat pakṣāntaraṁ darśayati—pādā iti | ca śabda ukta-samuccayārthaḥ prapañcād bahiḥ pādās traya āsann eva prapañcātmakasya caturtha-pādasyaiva vibhāga-vivakṣāyāṁ tu trilokyā bahiś cānye pādās traya āsann iti | evaṁ mantre’pi hi tathaiva punaḥ-śabdaḥ (4) | te ke ? aprajānāṁ brahmacāri-vānaprastha-yatīnām āśramāḥ prāpyā ye lokāḥ | ata eva dharma-traya-prāpyatvāt caturṇām api tripātvam aparas tu caturthaḥ padas trilokyā antar iti | gṛha-medhas tat-prāpyaḥ | yasmāt abṛhad-vrato brahmacarya-rahita iti ||20||

———————————————————————————————————————

**viśvanātha-cakravartī (sārārtha-darśiṇī) : **pādeṣu sarva-bhūtāni [bhā.pu. 2.6.19] ity asyārthaṁ viśiṣya vivṛṇoti | bahis trimūrdha-śabdoktāt prakṛtyāvaraṇāt paratra trayaḥ pādāḥ parama-vyoma-śabdenābhidhīyamānā āsan | ca-kārāt kvacit kvacit prapañca-madhya-vartino’pi mathurāyodhyādi-nāmānaḥ ye pādāḥ | aprajānāṁ na prakarṣeṇa jāyanta ity aprajāḥ saṁsāra-muktā jīvās teṣām āśramāḥ sthānānīti āśramāṇām āśrama-sthānaṁ ca teṣāṁ nityatvaṁ bodhitam | amṛtaṁ kṣemam adhāyīti pūrvokteḥ | trilokyāḥ triguṇa-loka-mayyāḥ prakṛteḥ, antaḥsu aparaś caturthaḥ pāda ity arthaḥ | yatra gṛha-medhaḥ karmi-jana ity arthaḥ | kīdṛśaḥ ? abṛhad-vrato bhagavad-vrata-rahito bhagavad-abhakta ity arthaḥ | tena sa cāpi yadi kadācid bhaktaḥ syāt, tadā tasyāpi tripād-vibhūtir eva sthānam iti bhāvaḥ | 

evaṁ ca tripād-ūrdhva udait puruṣaḥ pādo’syehābhavat punaḥ [ṛk.saṁ. 10.90.4] iti śruty-artho vivṛtaḥ | smṛtiś ca, yathā—


    tripād-vibhūter lokās tu asaṅkhyāḥ parikīrtitāḥ |


    śuddha-sattva-mayāḥ sarve brahmānanda-sukhāhvayāḥ ||


    sarve nityā nirvikārā heya-rāga-vivarjitāḥ |


    sarve hiraṇmayāḥ śuddhāḥ koṭi-sūrya-sama-prabhāḥ ||


    sarve vedamayā divyāḥ kāma-krodhādi-varjitāḥ |


    nārāyaṇa-padāmbhoja-bhakty-eka-rasa-sevinaḥ ||


    nirantaraṁ sāma-gāna-paripūrṇa-sukhaṁ śritāḥ |


    sarve pañcopaniṣada-svarūpayā veda-varcasaḥ || ity ādi ||

atra tripād-vibhūti-śabdena prapañcātīta-loko’bhidhīyate | pāda-vibhūti-śabdena tu prapañca iti | yathoktaṁ tatraiva—


    tripād-vyāptiḥ paraṁ dhāmni pādo’syehābhavat punaḥ |


    tripād-vibhūter nityaṁ syāt anityaṁ pādam aiśvaram ||


    nityaṁ tad-rūpam īśasya paraṁ dhāmni sthitaṁ śubham |


    acyutaṁ śāśvataṁ divyaṁ sadā yauvanam āśritam ||


    nityaṁ sambhogam īśvaryā śriyā bhūmyā ca saṁvṛttam || iti ||

iti sandarbha-dhṛtaṁ pādmottara-khaṇḍam | tatra—trimūrdhā mahar-lokas tasya mūrdhasu janas-tapaḥ-satyeṣu krameṇa amṛtaṁ kṣemam abhayaṁ nihitaṁ, ta eva trayaḥ pādāḥ brahmacārī-vānaprastha-yatīnām āśramāḥ | mahar-lokād adhas trilokyāṁ gṛhastho brahmacarya-vrata-rahitās tiṣṭhantīti svāmi-caraṇāḥ ||20||

 **...**

**|| 2.6.21 ||**

**sṛtī vicakrame viśvaṅ sāśanānaśane ubhe |**

**yad avidyā ca vidyā ca puruṣas tūbhayāśrayaḥ ||**

**śrīdhara-svāmī (bhāvārtha-dīpikā) : **ayaṁ cādhikāra-bheda ekasyaivāvasthā-bhedena na tv atyanta-bhinna-viṣaya iti darśayan tato viṣvaṅ ity asyārtham āha | vividhaṁ suṣṭhu añcatīti[^131] viṣvaṅ puruṣaḥ kṣetra-jñaḥ sṛtī mārgau dakṣiṇottarau vicakrame calati sma | kathambhūte sṛtī, sāśanānaśane[^132] bhogāpavarga-prāpti-sādhana-bhūte | atra hetutvena punar viśeṣaṇam | yady ataḥ avidyā karma-rūpā ekā | vidyā ca tat-sādhanopāsanā-rūpānyā ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra tripādvibhūtirantaraṅgāyāścicchaktervilāsa iti cinmayyāṁ tasyāmāsakta eva pādavibhūtis tu bahiraṅgāyā māyāśaktervilāsa iti māyāmayyāṁ tasyāmanāsakta eva parameśvarastāṁ kevalamupakarotīty āha--yasmātpuruṣādaṇḍaṁ virāṭ ca jajñe | kīdṛśaḥ bhūtendriyaguṇātmakaḥ sa puruṣa īśvaraḥ tadaṇḍaṁ dravyaṁ virāṭ śarīraṁ cātyagāta tatpraviśanprakāśayannapi tatrānāsaktatvādatikramyāgāt gatvā ca svāntaraṅgasthāne tripādavibhūtāveva sadā sthita iti bhāvaḥ | tatrānurūpo dṛṣṭāntaḥ gobhiḥ kiraṇairviśvamātapanprakāśayansūrya iva svamaṇḍale sthitaḥ ||21||

———————————————————————————————————————

**jīva-gosvāmī (krama-sandarbhaḥ) : **ata evobhayathāpi puruṣaś catuṣpād ity āha | sṛtī te prapañca-lakṣaṇe jīvasya gatī, vicakrame ākamya sthitaḥ | katham-bhute ? sāśanānaśane karmādi-phala-bhoga-tad-atikrama-yukte | tasyaiva tat tadā krameṇa hetuḥ—yad yayoḥ jīvasya sṛtyoḥ avidyā māyaiketra, vidyā cic-chaktir anyatrāśraya ity arthaḥ | puruṣottamas tu tayor  dvayor apy āśrayaḥ | vakṣyate ca, yasmād aṇḍaṁ virāḍ jajñe [bhā.pu. 2.6.22] ity-ādinā | tasmāt sarvaiśvaryeṇaikadeśaiśvaryeṇa ca catuṣpāttvam iti bhāvaḥ ||21||

———————————————————————————————————————

**viśvanātha-cakravartī (sārārtha-darśiṇī) : **ukta-lakṣaṇena eka-pāda-tri-pād-vibhūtīr jīva eva prāpnotīty āha | viśvam añcatīti viśvaṅ jīvaḥ | sṛtī eka-pāda-tri-pād-vibhūtyoḥ panthānau | vicakrame calati, laḍ-arthe liṭ | sṛtī kīdṛśau ? sāśanānaśane bhogāpavarga-prāpti-sādhana-bhūte | tatra yogatām āha | yat yasya jīvasyaiva avidyā ca vidyā ca | avidyā-daśāyām eka-pāda-vibhūtiṁ vidyā-daśāyāṁ tripād-vibhūtiṁ prāpnoti | kintu vidyāyā uparame labdhayā ekayā bhaktyaiva—bhaktyāham ekayā grāhyaḥ [gītā 11.55] iti bhagavad-ukteḥ | puruṣaḥ parameśvaras tu ubhayasya | avidyā vidyā-vṛttika-māyāyā āśraya iti sṛti-dvayaṁ tat-svāmikatvāt tad-adhīnam eveti bhāvaḥ | evaṁ ca “tato viśvaṅ vyakrāmat sāśanāśanaśane ubhe” ity asyārtho vivṛtaḥ ||21||

 **...**

**|| 2.6.22 ||**

**yasmād aṇḍaṁ virāḍ jajñe bhūtendriya-guṇātmakaḥ |**

**tad dravyam atyagād viśvaṁ gobhiḥ sūrya ivātapan ||**

**madhvācāryaḥ (bhāgavata-tātparyam) : **

tasmād dharer aṇḍam abhūd aṇḍād api caturmukhaḥ |


    sa virāṇ ṇāmakas tasmād adhiko harir eva tu ||22||

———————————————————————————————————————

**śrīdhara-svāmī (bhāvārtha-dīpikā) : **tad evaṁ virāḍ antarvartināṁ phala-vaicitryam uktvā tat-kāraṇeśvarasya tad-vailakṣaṇyaṁ darśayituṁ tasmād virāḍ ajāyata (5) ity asyārtham āha | yasmād aṇḍaṁ jajñe, tatra ca bhūtendriya-guṇātmako virāṭ[^133] ca jajñe, sa īśvaras tad viśvaṁ virāḍ dehaṁ dravyam aṇḍaṁ ca atikrāntavān | sūrya iveti pūrvokta eva dṛṣṭāntaḥ ||22||

———————————————————————————————————————

**jīva-gosvāmī (krama-sandarbhaḥ) : **yasmād iti | yasmāt pūrvoktāt puruṣottamāt ||22||

———————————————————————————————————————

**viśvanātha-cakravartī (sārārtha-darśiṇī) : **tatra tripād-vibhūtir antaraṅgāyāś cic-chakter vilāsa iti cin-mayyāṁ tasyām āsakata eva pada-vibhūtis tu bahiraṅgāyā māyā-śakter vilāsa iti māyā-mayyāṁ tasyām anāsakta eva parameśvaras tāṁ kevalam upakarotīty āha | yasmāt puruṣād aṇḍaṁ virāṭ ca jajñe | kīdṛśaḥ ? bhūtendriya-guṇātmakaḥ sa puruṣa īśvaraḥ, tad-aṇḍaṁ dravyam | virāṭ-śarīraṁ ca atyagāt | tat praviśan prakāśayann api tatrānāsaktatvād atikramyāgāt gatvā ca svāntaraṅga-sthāne tripād-vibhūtāv eva sadā sthitaḥ iti bhāvaḥ | tatrānurūpo dṛṣṭāntaḥ gobhiḥ kiraṇair viśvam ātapan prakāśayan sūrya iva sva-maṇḍale sthitaḥ ||22||

 **...**

**|| 2.6.23 ||**

**yadāsya nābhyān nalinād aham āsaṁ mahātmanaḥ |**

**nāvidaṁ yajña-sambhārān puruṣāvayavān ṛte ||**

**madhvācāryaḥ (bhāgavata-tātparyam) : **

aṇḍāj jātasya tasyānyad rūpaṁ padmād abhūd dhareḥ |


        yadobhayātmako jajñe brahmā loka-pitāmahaḥ ||


        tadaiva sautirikto’bhūt sarva-pūrva-parāj janāt |


        triloka-sthānagaṁ viṣṇu-mayajaṁ ca samāhitaḥ |


    tad-rūpa-bhūtāṁs trīṁl lokān paśūn kṛtvā mahā-manāḥ || iti gāruḍe ||23||

———————————————————————————————————————

**śrīdhara-svāmī (bhāvārtha-dīpikā) : **nanv evaṁ puruṣa eva cet sarvaṁ tarhi yajñasya tat-sādhanānāṁ cāpṛthagbhāvād yajñaiḥ puruṣārādhanaṁ na sidhyed ity āśaṅkya tat-parihārāya yat puruṣeṇa haviṣā (6) ity ādi-mantrārthaṁ saṁgṛhya darśayati—yadety ādinā | asyeti virāḍ-antaryāmiṇaḥ | tasyaiva prakṛtatvāt | nābhau bhavaṁ nābhyaṁ tasmāt | yajñasya saṁbhārān sādhanāni nāpaśyam ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipatītthaṁ puruṣa eva cetsarvaṁ tarhi tadupāsakānāṁ tatpūjopacāradravyāṇāṁ ca tataḥ pṛthaktvābhāvāttaprāptisādhanaṁ tatparicaraṇaṁ kīdṛgiti cetsatyam | taṁ vinā vastuto vastvantarābhāvāttasya paricaraṇasyāvaśyakatvāc ca pārthivairgandhapuṣpādibhiḥ pṛthivyā ārādhanamiva tadātmakair eva vastubhistadārādhanaṁ sidhyedatra tadājñaiva pramāṇam iti pradarśayansvaṁ dṛṣṭāntayati | yadāsyeti ||22||

———————————————————————————————————————

**jīva-gosvāmī (krama-sandarbhaḥ) : **asya garbhodakaśāyi-rūpasya sataḥ | puruṣāvayavād ṛte iti tadānīṁ paśv-ādy-anutpatteḥ ||23||

———————————————————————————————————————

**viśvanātha-cakravartī (sārārtha-darśiṇī) : **nanv evaṁ puruṣa eva cet sarvaṁ, tarhi tad-upāsakānāṁ tat-pūjopacāra-dravyāṇāṁ ca tataḥ pṛthaktvābhāvāt tat-prāpti-sādhanaṁ tat-paricaraṇaṁ mama kīdṛg iti cet ? satyaṁ, taṁ vinā vastuto vastv-antarābhāvāt tasya paricaraṇasyāvaśyakatvāc ca pārthivair gandha-puṣpādibhiḥ pṛthivyā ārādhanam iva tad-ātmakir eva vastubhis tad-ārādhanaṁ sidhyet | atra tad-ājñaiva prāmāṇam iti pradarśayan svaṁ dṛṣṭāntayati yadāsya nābhyāt nābhibhavāt nalināt āsam abhūvam ||23||

 **...**

**|| 2.6.24 ||**

**teṣu yajñasya paśavaḥ savanaspatayaḥ kuśāḥ |**

**idaṁ ca deva-yajanaṁ kālaś coru-guṇānvitaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **tadā teṣu sambhāreṣu sādhyeṣu satsu puruṣāvayavair ete saṁbhārāḥ sambhṛtāḥ iti caturthenānvayaḥ | vanaspatayo yūpāḥ | deva-yajanaṁ[^134] yajña-bhūmiḥ | idaṁ ceti vacanād yajñārhe sthāne upaviṣṭaḥ kathayatīti gamyate | bahu-guṇānvito vasantādi-kālaḥ ||24||

———————————————————————————————————————

**jīva-gosvāmī (krama-sandarbhaḥ) : **teṣv iti caturṣu ||24||

**...**

**|| 2.6.25 ||**

**vastūny oṣadhayaḥ snehā rasa-loha-mṛdo jalam |**

**ṛco yajūṁṣi sāmāni cātur-hotraṁ ca sattama ||**

**śrīdhara-svāmī (bhāvārtha-dīpikā) : **vastūni pātrādīni | oṣadhayo vrīhy-ādayaḥ | snehā ghṛtādayaḥ | rasā madhurādayaḥ | suvarṇādīni lohāni | mṛdaś ca jalaṁ ca | cāturhotraṁ hotrādikaṁ karma ||25||

———————————————————————————————————————

**jīva-gosvāmī (krama-sandarbhaḥ) : **hotrā codgātā ca brahmā ca ṛtvijaś ca[^135] caturhotāras teṣāṁ karma cāturhotram ||25||

———————————————————————————————————————

**viśvanātha-cakravartī (sārārtha-darśiṇī) : **vastūni pātrādīni | oṣadhayo vrīhy-ādayaḥ | snehā ghṛtādayaḥ | rasā madhurādayaḥ | suvarṇādīni lohāni | cāturhotraṁ hotrādikaṁ karma ||25||

 **...**

**|| 2.6.26 ||**

**nāma-dheyāni mantrāś ca dakṣiṇāś ca vratāni ca |**

**devatānukramaḥ kalpaḥ saṅkalpas tantram eva ca ||**

**madhvācāryaḥ (bhāgavata-tātparyam) : **sūtraṁ mīmāṁsā-sūtram ||26||

———————————————————————————————————————

**śrīdhara-svāmī (bhāvārtha-dīpikā) : **nāmadheyāni jyotiṣṭomādīni | ṛg-ādīnām uktatvān mantrā iti svāhā-kārādayaḥ | devatānām anukrama uddeśaḥ | kalpo baudhāyanādi-karma-paddhati-granthaḥ | anenāhaṁ yakṣya iti saṁkalpaḥ | tantram anuṣṭhāna-prakāraḥ ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sattameti satpuruṣatvāttubhyam idaṁ kathayāmīti bhāvaḥ ||24-26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nāmadheyāni jyotiṣṭomādīni | devatānām anukrama uddeśaḥ | kalpo baudhāyanādi-karma-paddhati-granthaḥ | anenāhaṁ yakṣya iti saṁkalpaḥ | tantram anuṣṭhāna-prakāraḥ ||26||

 **...**

**|| 2.6.27 ||**

**gatayo matayaś caiva prāyaścittaṁ samarpaṇam |**

**puruṣāvayavair ete sambhārāḥ sambhṛtā mayā ||**

**śrīdhara-svāmī (bhāvārtha-dīpikā) : gatayo** viṣṇu-kramādyāḥ | **matayo** devata-dhyānāni | kṛtasya bhagavati **samarpaṇam** ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : gatayo** viṣṇu-kramādyāḥ | **matayo** devata-dhyānāni | kṛtasya bhagavati **samarpaṇam** ||27||

 **...**

**|| 2.6.28 ||**

**iti sambhṛta-sambhāraḥ puruṣāvayavair aham |**

**tam eva puruṣaṁ yajñaṁ tenaivāyajam īśvaram ||**

**śrīdhara-svāmī (bhāvārtha-dīpikā) : sambhṛtāḥ** sampāditāḥ **sambhārā** yena so’ham | tenaiva yajñenaiva | anena yajñena yajñam ayajanta (16) iti mantrārthaḥ sūcitaḥ ||28||

———————————————————————————————————————

**jīva-gosvāmī (krama-sandarbhaḥ) : **iti pūrvokta-paśv-ādi-rūpeṇa **sambhṛtaḥ sambhāro** yena so’ham | kaiḥ puruṣāvayavaiḥ ? tat-tad-yajña-sambhāra-kāraṇa-bhūtebhyas tebhya evopāsitebhyas tat-tad-rūpeṇāvirbhavitaiḥ ||28||

———————————————————————————————————————

**viśvanātha-cakravartī (sārārtha-darśiṇī) : **yajñaṁ yajño vai viṣṇuḥ iti śruteḥ | evaṁ ca—yat puruṣeṇa haviṣā ity ādi, yajñena yajñam ayajanta (16) ity ādi mantrārthaḥ sūcitaḥ ||28||

 **...**

**|| 2.6.29 ||**

**tatas te bhrātara ime prajānāṁ patayo nava |**

**ayajan vyaktam avyaktaṁ puruṣaṁ su-samāhitāḥ ||**

**madhvācāryaḥ (bhāgavata-tātparyam) : **yasmāt tam evāyajan tasmād idaṁ tasminn āhitam |


        nityaṁ gṛhītāḥ sattvādyā jīvavaj jaḍavan na tu |


    mithyā-mānāt svarūpatvāt svātantryād bahir eva tu || iti brahma-tarke ||29-30||

———————————————————————————————————————

**śrīdhara-svāmī (bhāvārtha-dīpikā) : **tena devā ayajanta (7) ity asyārthaṁ sa-prapañcaṁ darśayati—tata iti dvābhyām | vyaktam indrādi-rūpeṇa | avyaktaṁ svataḥ | anena puruṣaṁ jātam agrataḥ (7) ity asyārtho darśitaḥ ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yajñaṁ viṣṇum | yajño vai viṣṇuḥ iti śruteḥ | yatpuruṣeṇa haviṣā ityasyārtho dhvanitaḥ ||27-29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vyaktam indrādi-rūpeṇa | avyaktaṁ svataḥ | evaṁ ca—tena devā ayajanta (7), evaṁ puruṣaṁ jātam agrataḥ (7) ity asya cārtho darśitaḥ ||29||

 **...**

**|| 2.6.30 ||**

**tataś ca manavaḥ kāle ījire ṛṣayo’pare |**

**pitaro vibudhā daityā manuṣyāḥ kratubhir vibhum ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **kāle sva-svāvasare ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 2.6.31 ||**

**nārāyaṇe bhagavati tad idaṁ viśvam āhitam |**

**gṛhīta-māyoru-guṇaḥ sargādāv aguṇaḥ svataḥ ||**

**śrīdhara-svāmī (bhāvārtha-dīpikā) : **yad adhiṣṭhānaṁ [bhā.pu. 2.5.2] ity etat praśnottarārtham upasaṁharati—**nārāyaṇa** iti | **āhitam** adhiṣṭhitam | bhagavattve hetuḥ—yaḥ **svato’guṇah** | **sargādau** **gṛhītā māyayā uravo guṇā** yena sa tasmin ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : gṛhītā** brahmādi-rūpeṇa **guṇā** yena ||30-31||

———————————————————————————————————————

**jīva-gosvāmī (krama-sandarbhaḥ) : nārāyaṇe** iti | **svato** māyā-guṇa-spaṣṭo’pi **sargādau** kārya-yādṛcchika-dṛṣṭi-mātreṇa **anugṛhīta-māyoru-guṇo** yas tasmin **bhagavati** māyā-guṇātīta-ṣaḍ-guṇaiśvarye **viśvam āhitaṁ** māyayaivāropitaṁ tat-sṛṣṭatvena pratyāyitam ity arthaḥ ||31||

———————————————————————————————————————

**viśvanātha-cakravartī (sārārtha-darśiṇī) : **yad adhiṣṭhānaṁ [bhā.pu. 2.5.2] ity etat praśnottarārtham upasaṁharati | **āhitam** adhiṣṭhitam | **sargādau** brahma-rudrādi-rūpeṇa **gṛhītā māyayā uravo guṇā** yena saḥ, svato’guṇa eva ||31||

 **...**

**|| 2.6.32 ||**

**sṛjāmi tan-niyukto’haṁ haro harati tad-vaśaḥ |**

**viśvaṁ puruṣa-rūpeṇa paripāti tri-śakti-dhṛk ||**

**śrīdhara-svāmī (bhāvārtha-dīpikā) : **yat paras tvaṁ [bhā.pu. 2.5.4] ity etat praśnottaraṁ yad uktaṁ sa eṣa bhagavān sarveṣāṁ mana ceśvaraḥ [bhā.pu. 2.5.20] iti tad upasaṁharati—**sṛjāmi** iti | pālanaṁ tu svayam eva karotīty āha—**viśvam** iti | **puruṣa-rūpeṇa** viṣṇu-rūpeṇa | **tri-śaktir** māyā, tāṁ dharatīti tathā saḥ ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : ???**

———————————————————————————————————————

**jīva-gosvāmī (krama-sandarbhaḥ) : **ātmano harasya ca tan-niyamyatvam uktvā viṣṇos tu sākṣāt tad-rūpatvaṁ darśayati—**puruṣa-rūpeṇa** iti | puruṣaḥ paramātmā sākṣāt-tad-rūpeṇaiva viṣṇu-nāmāvatāreṇa **tri-śakti-dhṛk** puruṣa eva paripāti, na tu sarga-saṁhārayor iva tatra tatrāviṣṭāṁśenety arthaḥ ||32||

———————————————————————————————————————

**viśvanātha-cakravartī (sārārtha-darśiṇī) : **sargādāv ity etat spaṣṭayan, yat paras tvaṁ [bhā.pu. 2.5.4] ity etat praśnottaram upasaṁharati—**sṛjāmi** iti | **harasya** ca tan-niyamyatvena rajas-tamo-yoga-hetukaṁ tataḥ pārthakyam uktvā—viṣṇos tu sattva-guṇa-yuktatve’pi śuddha-sattve sattvasya apakārakatvābhāvena audāsīnya-rūpatvena ca, vastutas tu ayoga eveti nirguṇatvasyaiva phalitatvāt sākṣād eva puruṣa-rūpatvaṁ darśayati | **puruṣa-rūpeṇa** puruṣaḥ paramātmā **tri-śakti-dhṛk** triguṇa-māyā-śakti-dharaḥ | antaraṅga-bahiraṅga-taṭastha-śakti-dharo vā ||32||

**...**

**|| 2.6.33 ||**

**iti te’bhihitaṁ tāta yathedam anupṛcchasi |**

**nānyad bhagavataḥ kiñcid bhāvyaṁ sad-asad-ātmakam ||**

**madhvācāryaḥ (bhāgavata-tātparyam) : **

sad iti vyaktam uddiṣṭam asad avyaktam ucyate |


        gamyāgamya-svarūpatvāt tat-sattvādi harer yataḥ |


    atas tasmād anyad eva hy ananyam iti bhaṇyate || iti ca ||33||

———————————————————————————————————————

**śrīdhara-svāmī (bhāvārtha-dīpikā) : **yac cedaṁ viśvaṁ yad-ātmakaś ca tvam ity evam ādi-sarva-praśnānāṁ[^136] sāmānyottaraṁ, yad uktaṁ vāsudevāt paro brahman na cānyo’rtho’sti tattvataḥ [bhā.pu. 2.5.14] iti puruṣa evedaṁ sarvam iti śrutyā ca yad dṛḍhīkṛtaṁ tad upasaṁharati—**iti** iti | **sad-asad-ātmakaṁ** kārya-kāraṇātmakaṁ **bhāvyaṁ** sṛjyaṁ **bhagavataḥ** sakāśād anyat pṛthaṅ na bhavatīty abhihitam ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prakaraṇam upasaṁharati—**iti** iti | **sad-asad-ātmakaṁ** tripād-ekapād-ātmakaṁ ca **bhagavataḥ** sakāśād **anyat** tvayā **na** **bhāvyaṁ** na cintanīyam || he **tāta** ! iti tanotīti | **tāta** iti vyutpattes tvayaitad vistāryam iti bhāvaḥ ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prakaraṇam upasaṁharati—**iti** iti | **sad-asad-ātmakaṁ** kārya-karaṇātmakaṁ tripād-eka-pādātmakaṁ ca | **bhagavataḥ** sakāśād **anyat** tvayā **na bhāvyaṁ** na cintanīyam ||33||

 **...**

**|| 2.6.34 ||**

**na bhāratī me’ṅga mṛṣopalakṣyate**

**na vai kvacin me manaso mṛṣā gatiḥ |**

**na me hṛṣīkāṇi patanty asat-pathe**

**yan me hṛdautkaṇṭhyavatā dhṛto hariḥ ||**

**śrīdhara-svāmī (bhāvārtha-dīpikā) : **yad uktam etāvat tvaṁ yato hi me, tam avijñāya mām īśvaraṁ prabravīṣi<sup> </sup>[bhā.pu.<sup> </sup>2.5.10] iti tad upapādyopasaṁharati—**na bhāratī** iti | **yad** yasmān **me** mayā **autkaṇṭhyaṁ** bhakty-udrekaḥ, tad-yuktena **hṛdā** **harir dhṛto** dhyātaḥ | **aṅga** he nārada ! ato me vāṅ-mana-indriyāṇāṁ vṛttayaḥ satyārthāḥ, na tu mat-prabhāveṇety arthaḥ ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu tvam amṛta-kṣemam abhayaṁ trimūrdhno'dhāyi mūrdhno [bhā.pu. 2.6.18] ity-ādinā triguṇātītāyās tripād-vibhūter nityatvaṁ brūṣe tathā pāda-vibhūtes triguṇamaya-prapañcasyāpi bhagavato vilajjamānayā ity-āder bahir-aṅga-māyā-śakti-kāryatvenānityatve'py amithyātvam eva pratipādayasi | tathā māyika-vastūnāṁ ca tad-yāga-sādhanatvena satyatvaṁ vyañjayasi | anye śāstra-vidas tu sarvam idaṁ manorathaṁ vilasitatvān mithyaiva bhagavataḥ khalu bhagavattvam api taṭastha-lakṣaṇatvād anityam eva tad-dhān nas tripād-vibhūteḥ kā vārtā ? iti vyācakṣate | tatrāhaṁ kutra viśvasimi ? tvad-vāci teṣāṁ vāci vety ata āha--**na bhāratī** iti | mameyaṁ tubhyam uktā vāk **na mṛṣā** | tatra hetuḥ—**na vā** iti | sarvatra hetuḥ **autkaṇṭhya**-yuktena **manasā** mayā **harir dhṛta** iti | yatra haris tatraiva sarvaṁ satyam iti mad-vācy eva viśvasihi tair anyaiḥ śāstra-vidbhir api harir manasā na dhṛto'to manasas tasya mṛṣaiva gatir atas teṣāṁ vāg api mṛṣaiva | mithyā-vādināṁ teṣāṁ matam aṅgīkṛtā iti bhāvaḥ | ata eva svāmi-caraṇair apīty artha ity anta vyākhyātaṁ | mat-sāmarthyaṁ mat-prabhāva-kṛtaṁ na kiṁ tu hari-prabhāva-kṛtam iti bhāvaḥ | he **aṅga** ! iti | atīva-priyatvād etad guhyaṁ mayā proktam iti bhāvaḥ | vāṇyanugamanāvasare tvautkaṇṭhyavatā hṛdā harirna dhṛtastata evendriyāsat-pathānugamanaṁ jātam iti pratīyate, bhagavad-dhyāna-pūtena manasānyāṁs tato'sṛjat [bhā.pu.<sup> </sup>2.5.10] iti tatraiva vakṣyamāṇatvāt ||33||

———————————————————————————————————————

**jīva-gosvāmī (krama-sandarbhaḥ) : **tathā-bhūtaś cāsau mama bhakty-udrekeṇaiva sphuratīty āha na—**bhāratī** iti ||34||

———————————————————————————————————————

**viśvanātha-cakravartī (sārārtha-darśiṇī) : **nanu tvam amṛtaṁ kṣemam abhayaṁ tri-mūrdhno’dhāyi mūrdhasu [bhā.pu. 2.6.18] ity-ādinā triguṇātītāyās tripād-vibhūter nityatvaṁ brūṣe, tathā pāda-vibhūtes triguṇamaya-prapañcasyāpi bhagavato, vilajjamānayā [bhā.pu. 2.5.13] ity āder bahiraṅga-māyā-śakti-kāryatvenānityatve’py amithyātvam eva pratipādayasi, tathā māyika-vastūnāṁ ca tad yoga-sādhanatvena satyatvaṁ vyañjayasi, anye śāstra-vidas tu sarvam idaṁ mano-vilasitatvān mithyaiva, bhagavataḥ khalu bhagavattvam api taṭastha-lakṣaṇatvād anityam eva, tad-dhāmnas tripād-vibhūteḥ kā vārteti vyācakṣyate, tatrāhaṁ kutra viśvasimi, tvad-vāci teṣāṁ vāci vā ? ity ata āha—**na bhāratī** iti | mama iyaṁ tubhyam uktā vāk **na mṛṣā** | tatra hetuḥ—**na vai** iti | sarvatra hetur **autkaṇṭhya**-yuktena **manasā** **mayā harir dhṛta** iti | yatra haris tatraiva sarvaṁ satyam iti mad-vācy eva viśvasihi | tair anyaiḥ śāstra-vidbhir api harir manasā na dhṛto’to manasas tasya mṛṣaiva gatiḥ | atas teṣāṁ vāg api mṛṣaiveti mithyā-vādināṁ teṣāṁ mataṁ māṅgīkṛthā iti bhāvaḥ ||34||

 **...**

**|| 2.6.35 ||**

**so’haṁ samāmnāya-mayas tapo-mayaḥ **

**prajāpatīnām abhivanditaḥ patiḥ |**

**āsthāya yogaṁ nipuṇaṁ samāhitas **

**taṁ nādhyagacchaṁ yata ātma-sambhavaḥ ||**

**madhvācāryaḥ (bhāgavata-tātparyam) : **

sarva-jīva-nikāyeṣu brahma-vāyu harer vidau |

na cānyas tādṛśo vettā yāvad vetti hariḥ svayam |


    tāvat tāv api no viṣṇuṁ jānīto loka-vanditau || iti brahmāṇḍe ||35||

———————————————————————————————————————

**śrīdhara-svāmī (bhāvārtha-dīpikā) : **atra svānubhavam evānvaya-vyatirekābhyāṁ pramāṇayati dvābhyām | so’haṁ samāmnāyādibhiḥ sarvotkṛṣṭo’pi yogam āśrityāpi yata ātmano mama sambhavo janma tam eva na jñātavān, kṛto’nyasya vārtā | etac ca tṛtīya-skandhe padmodbhave vakṣyate ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atra vṛtti-satyārthatve namanādinā dhyānasya sattve satyārtha-sattvam anvayaḥ | dhyānābhāve satyārthābhāvo'tra vyatirekaḥ | etac ca bhagavaj-jñānābhāvāc ca | 

atra viśvanāthaḥ—nanu te vayam eva sarva-veda-śāstra-tātparyaṁ vidvāṁsaḥ parameśvara-svarūpaṁ jānīmaha ity abhimanyante tathaivānyān api yuktayā bodhayanti ceti tatrāha—**so'haṁ** pūrva-ślokokta-lakṣaṇaḥ sotkaṇṭha-hṛdaya-darī dhṛta-harir apy aham | samāmnāyamaya iti | prathamam āmnāyā mamaiva mukhebhyo niḥsūtā yeṣām arthaṁ manyate'dyāpi jijñāsaṁ eveti | tapomaya iti | sparśeṣu yat ṣoḍaśam ekaviṁśaṁ niṣkiñcanānāṁ nṛpa yad dhanaṁ viduḥ [bhā.pu. 2.9.6] iti bhagavad-ādiṣṭaṁ tapaḥ prathamaṁ mayaiva taptam iti svasya jñāna-vijñāne darśite bhagavad-dattam aiśvaryaṁ cāha—**prajā** ity-ādiḥ | tathā yogeśvaratvam api mama nāstīti na vaktavyam ity āha—āsthāyeti | samāhita ekāgrīkṛtacitto'pi taṁ bhagavataṁ nādhyagacchaṁ na jñātavān asmi tatra hetur yata ātmano mama sambhavaḥ sṛṣṭiriti | hanta hanta mat-sṛṣṭa-sṛṣṭa-sṛṣṭā anye vijñanam anyās taṁ kathaṁ jānīyur ye tu bhagavattvaṁ taṭastha-lakṣaṇaṁ bruvate te tv andhā eveti bhāvaḥ ||34||

———————————————————————————————————————

**śrīnātha-cakravartī (caitanya-mata-mañjuṣā) :** he nārada ! bhagavat-sthitaṁ kiṁ vācyam ? yataḥ puruṣād aham abhavam, tam eva nājñāsiṣam | astu tāvad asau bhagavān śrī-kṛṣṇa ity āha—so’ham ity-ādi ||35||

———————————————————————————————————————

**jīva-gosvāmī (krama-sandarbhaḥ) : **etādṛśīṁ bhaktiṁ vinā tu pūrvaṁ mama nānā-sādhanavato’pi nāsphurad ity āha—so’ham iti ||35||

———————————————————————————————————————

**viśvanātha-cakravartī (sārārtha-darśiṇī) : **nanu te vayam eva sarva-veda-śāstra-tātparyaṁ vidvāṁsaḥ parameśvara-svarūpaṁ jānīmaha ity abhimanyante, tathaivānyān api yuktyā bodhayanti ceti ? tatrāha—so’haṁ pūrva-ślokokta-lakṣaṇaḥ sotkaṇṭha-hṛdaya-darīdhṛta-harir apy aham | samāmnāya-maya iti prathamam āmnāyā mamaiva mukhyebhyo niḥsṛtāḥ, yeṣām artham anye te anyāpi jijñāsanta eveti bhāvaḥ | tapo-maya iti—


        sparśeṣu yat ṣoḍaśam ekaviṁśaṁ


    niṣkiṁ ca, nānāṁ nṛpa yad dhanaṁ viduḥ [bhā.pu. 2.9.6]

iti bhagavad-ādiṣṭaṁ tapaḥ prathamaṁ mayaiva taptam iti svasya jñāna-vijñāne darśite | bhagavad-dattam aiśvaryaṁ cāha—prajety ādi | tathā yogeśvaratvam api mama nāstīti na vaktavyam ity āha—āsthāyety ādi | samāhita ekāgrīkṛta-citto’pi | taṁ bhagavantaṁ nādhyagacchaṁ na jñātavān asmi | tatra hetuḥ—yataḥ ātmano mama sambhavaḥ sṛṣṭir iti | hanta hanta mat-sṛṣṭā anye vijñaṁ-manyās taṁ kathaṁ jānīyuḥ | ye tu bhagavattvaṁ taṭastha-lakṣaṇaṁ bruvate, te tv andhā eveti bhāvaḥ ||35||

 **...**

**|| 2.6.36 ||**

**nato’smy ahaṁ tac-caraṇaṁ samīyuṣāṁ**

**bhavac-chidaṁ svasty-ayanaṁ sumaṅgalam |**

**yo hy ātma-māyā-vibhavaṁ sma paryagād**

**yathā nabhaḥ svāntam athāpare kutaḥ ||**

**śrīdhara-svāmī (bhāvārtha-dīpikā) : **tadā **samīyuṣāṁ** śaraṇāgatānāṁ [**bhavac-chidaṁ**] saṁsāra-nivartakaṁ [**sumaṅgalaṁ**] maṅgalāvahaṁ susevyaṁ ca **tasya caraṇaṁ nato’smi** | tato’cintya-mahimatvena jñātavān asmīti kaimutya-nyāyenāha—**yo hīti** | **sva-māyā-vistāraṁ** **yaḥ** svayam api **paryagāt** | **pari**-śabdo niṣedhe | etāvān iti na jñātavān ity arthaḥ | **apare** **kuto** jānīyuḥ ? tasya caraṇaṁ nato’smīti pūrveṇa sambandhaḥ | 

nanu sarvajñaḥ kathaṁ na jānāti antābhāvāt ? iti dṛṣṭāntenāha | yathā **svasyāntaṁ nabho** nāpnoti, tadvat | na hi kha-puṣpādarśanaṁ sārvajñyaṁ vihantīti bhāvaḥ | tathā ca vakṣyati—


    dyupataya eva te na yayur antam anantatayā


    tvam api yad antarāṇḍa-nicayā nanu sāvaraṇāḥ || [bhā.pu. 10.87.41] 

ity-ādi | śrutiś ca—yo’syādhyakṣaḥ parame vyoman so’ṅga veda yadi vā na veda iti ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **aho arvācīnā varākā bhagavattvaṁ vayaṁ bhrūmahe iti pralapanti yato bhagavānapi svayaṁ svatattvaṁ vedituṁ na prabhavatīti bhattayudrekeṇa taṁ praṇamati—nata iti | samīyuṣāṁ bhavacchidaṁ saṁsāraduḥkhacchedakamityananusaṁhitaṁ phalaṁ svastyayanaṁ svapremasukhadāyakamityanusaṁhitam | suṣṭhu maṅgalaṁ yasmāttaṁ sumaṅgalam | anyeṣām api karmijñāniyogināṁ tadbhaktimiśratvaṁ vinā māṅgalyābhāvād iti bhāvaḥ| yo hi ātmamāyāvibhavaṁ svayogavistāra svayam api paryagāt | pariśabdo niṣedhe etāvāniti na jñātavānity arthaḥ  | apare'smadādayaḥ kuto jānīyuḥ | atrākṣipati nanviti | namaḥ kartṛ iti bhāva iti | khapuṣpasattve tadajñānaṁ tu sarvajñatvanāśakamastītyāśayaḥ | svasyāpi svājñāne pramāṇamāha | śrutiśceti | yaḥ parameśvaro'sya jīvasyādhyakṣaḥ sākṣī parame vyoman tiṣṭhan aṅgeti saṁbuddhirnāciketaṁ prati vedātmānametāvānaham iti | tarhi jñānaviṣayatvamāgatam iti ced āha yadaveti ||35||

———————————————————————————————————————

**jīva-gosvāmī (krama-sandarbhaḥ) : **ato namaskārādi-maya-tad-bhaktir eva tasminn upayuktā, na tu jñāna-prayāsa ity āha—nato’smy aham iti | yataḥ yo hīti | **ātma-māyā**’tra svarūpa-śaktiḥ | nabho-dṛṣṭānta-śruti-stava-śrutīnām udāhṛtānāṁ tatraiva svārasya-labdheḥ | nabho-dṛṣṭāntas tv āpāta-bodhanārtha eva, vastutas tu tasyāpi paricchinnatvāt ||36||

———————————————————————————————————————

**viśvanātha-cakravartī (sārārtha-darśiṇī) : **aho arvācīnā varākā bhagavat-tattvaṁ vayaṁ brūmahe iti pralapanti | yato bhagavān api svayaṁ sva-tattvaṁ vedituṁ na prabhavatīti bhakty-udrekeṇa taṁ praṇamati—nata iti | samīyuṣāṁ śaraṇaṁ gatānāṁ bhaktānāṁ, bhavac-chidaṁ saṁsāra-duḥkha-cchadakam, ity ananusaṁhitaṁ phalam | svastyayanaṁ sva-prema-sukha-dāyakam ity anusaṁhitam | sumaṅgalaṁ suṣṭhu maṅgalaṁ yasmāt tam | anyeṣām api karmi-jñāni-yogināṁ tad-bhakti-miśratvaṁ vinā māṅgalyābhāvād iti bhāvaḥ | yo hi ātmā-māyā-vibhavaṁ sva-yogamāyā-vistāraṁ svayam api paryagāt, pariśabdo niṣedhe | etāvān iti na jñātavān ity arthaḥ | apare asmad-ādayaḥ kuto jānīyuḥ |

nanu sarva-jñaḥ kathaṁ na jānāti ? antābhāvād iti dṛṣṭāntenāha | yathā svasyāntaṁ nabhaḥ kartṛ nāpnoti tadvat | na hi kha-puṣpādarśanaṁ sarvajñatvaṁ nihantīti bhāvaḥ | tathā ca vakṣyati—

dyupataya eva te na yayur antam anantatayā 


    tvam api yad antarāṇḍa-nicayā nanu sāvaraṇāḥ [bhā.pu. 10.87.41] ity-ādi | 

śrutiś ca—yo’syādhyakṣaḥ parame vyoman so’ṅga veda yadi vā na veda iti ||36||

 **...**

**|| 2.6.37 ||**


    **nāhaṁ**[^137]** na yūyaṁ yad-ṛtāṁ gatiṁ vidur**

**na vāmadevaḥ kim utāpare surāḥ |**

**tan-māyayā mohita-buddhayas tv idaṁ**

**vinirmitaṁ cātma-samaṁ vicakṣmahe ||**

**śrīdhara-svāmī (bhāvārtha-dīpikā) : **etat prapañcayati—nāham iti dvābhyām | vāmadevo rudraḥ | yasya ṛtāṁ gatiṁ paramārtha-svarūpam | kintv idaṁ prapañca-rūpaṁ tasya māyayā vinirmitaṁ vicakṣmahe vidmaḥ | tad apy ātma-samaṁ sva-jñānānurūpam eva, na tu kṛtsnam | mohita-buddhaya ity ayaṁ tad-ajñāne prapañca-jñāne ca hetuḥ ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ṛtāṁ gatiṁ tripādekapādvibhūtim iti cakravartī ||36||

———————————————————————————————————————

**jīva-gosvāmī (krama-sandarbhaḥ) : **tatra sa-dainyam āha—nāham iti | ṛtāṁ gatiṁ śrī-vaikuṇṭham | na vidur na vidmaḥ | āstāṁ sā, tan-māyayā vinirmitam idaṁ viśvam apy ātmocitam eva vicakṣmahe | tatra hetuḥ—tan-māyayaiva mohita-buddhaya iti ||37||

———————————————————————————————————————

**viśvanātha-cakravartī (sārārtha-darśiṇī) : **atra sa-dainyam āha—nāham iti dvābhyām | vāmadevo rudraḥ | yasya ṛtāṁ satyāṁ gatiṁ tripād-ekapād-vibhūtim | na vidur na jānīmaḥ | tatra ca tan-māyayā vinirmitam ekapād-vibhūti-rūpam idaṁ tu vicakṣmahe brūmahe | tad apy ātma-samaṁ sva-jñānānurūpam eva, na tu kṛtsnam ||37||

 **...**

**|| 2.6.38 ||**

**yasyāvatāra-karmāṇi gāyanti hy asmad-ādayaḥ |**

**na yaṁ vidanti tattvena tasmai bhagavate namaḥ ||**

**madhvācāryaḥ (bhāgavata-tātparyam) : **

svayam eva svarūpāṇi matsya-kūrmādikāny ajaḥ |


        svātmanevecchayā sṛṣṭvā tair devādīn prayāty asau ||


        saṁyachaty asurān viṣṇuḥ kalpe kalpe jagat prabhuḥ |


    tirohitaṁ svarūpaṁ ca pūrvkāry śāśvataḥ || iti bhāgavata-tantre ||38||

———————————————————————————————————————

**śrīdhara-svāmī (bhāvārtha-dīpikā) : **nanu sarve’pi taṁ varṇayanto dṛśyante tatrāha—yasyeti ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanviti | tattvena śaktisvarūpābhyāṁ yāthārthyena  ||37||

———————————————————————————————————————

**jīva-gosvāmī (krama-sandarbhaḥ) : **kiṁ ca, na yam iti | tattvena śakti-svarūpābhyāṁ yāthārthyena ||38||

———————————————————————————————————————

**viśvanātha-cakravartī (sārārtha-darśiṇī) : **tat-kīrtanādi-bhaktis tu tat-svarūpājñāne’pi sambhavatīti darśayann āha—yasyeti | atas tasyāvatārāṁs tat karmāni ca brūmahe tvaṁ śṛṇv iti bhāvaḥ ||38||

 **...**

**|| 2.6.39 ||**

**sa eṣa ādyaḥ puruṣaḥ kalpe kalpe sṛjaty ajaḥ |**

**ātmātmany ātmanātmānaṁ sa saṁyacchati pāti ca ||**

**madhvācāryaḥ (bhāgavata-tātparyam) : **

ṛtaṁ tad-ātmanājñapteḥ satyaṁ sādhutvataḥ param |


        samyak-saṁstham adūṣyatvāc chuddhaṁ doṣojjhitatvataḥ ||


        kevalaṁ tādṛśa-bhāvāt pratyag-antar-avasthiteḥ |


    etad etādṛśaṁ tattvaṁ yo veda sa vimucyate || iti brahma-tarke ||39-40||

———————————————————————————————————————

**śrīdhara-svāmī (bhāvārtha-dīpikā) : **avatāra-karmāṇi saṁkṣepato darśayati | sa eṣa ādyo bhagavān yaḥ puruṣāvatāraḥ san sṛṣṭy-ādi karoti | ātmātmany ātmanātmānam iti | kartā adhikaraṇaṁ sādhanaṁ karma ca svayam evety arthaḥ | puruṣāvatāraḥ sṛṣṭy-ādīni ca karmāṇīti saṁkṣepoktiḥ ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kalpekalpe pratimahākalpārambhe | ity artha iti | kartā īśvaraḥ sṛjyaṁ pālyaṁ saṁhāryaṁ viśvaṁ tannimittā māyā tadadhiṣṭhānaṁ harir eva sarvaṁ tathātathā bhavatīti bhāvaḥ ||38||

———————————————————————————————————————

**jīva-gosvāmī (krama-sandarbhaḥ) : **tatra sarva-vilakṣaṇāṁ śaktiṁ yat kiñcil lakṣayati—sa eṣa iti ||39||

———————————————————————————————————————

**viśvanātha-cakravartī (sārārtha-darśiṇī) : **ādyaṁ puruṣāvatāraṁ tat-karmāṇi ca saṅkṣepeṇāha | puruṣaḥ puruṣāvatāraḥ | kalpe kalpe prati mahā-kalpārambhe ātmātmany ātmanātmānam iti | kartā adhikaraṇaṁ sādhanaṁ, karma ca svayam evety arthaḥ ||39||

 **...**

**|| 2.6.40 ||**

**viśuddhaṁ kevalaṁ jñānaṁ pratyak samyag avasthitam |**

**satyaṁ pūrṇam anādy-antaṁ nirguṇaṁ nityam advayam ||**

**śrīdhara-svāmī (bhāvārtha-dīpikā) : **na yaṁ vidanti tattvena ity uktaṁ kiṁ tat tattvam ? ity apekṣāyām āha—jñānaṁ kevalaṁ satyaṁ tattvam | ghaṭādy-ākāra-vṛtti-jñāna-vyavacchedārthaṁ[^138] viśeṣaṇāni | viśuddhaṁ viṣayākāra-śūnyam | yataḥ pratyak sarvāntaram | ata eva samyak sandehādi-rahitam | avasthitaṁ sthiram | yato nirguṇam | guṇa-kāryaṁ hi guṇa-vyatikarāc cañcalaṁ bhavati | yadyapi vṛtti-jñānam api svarūpa-jñānam eveti na cāñcalyādi-doṣa-yuktaṁ tathāpy antaḥkaraṇa-vṛtti-doṣais tathā tathā bhavatīti vyavacchidyate | ebhir eva viśeṣaṇaiḥ satyatvam api samarthitam | kiṁ ca, yad vikāravat tad asatyaṁ dṛṣṭaṁ, na cāsya janmādayaḥ ṣaḍ-vikārāḥ santīty āha | anādy-antaṁ janma-nāśa-rahitam | ata eva janmānantarāstitva-lakṣaṇo’pi vikāro nāsti | vṛddhi-vipariṇāmāpakṣayāś ca na santi | yataḥ pūrṇam | sarvatra hetuḥ—nityam advayaṁ nityaṁ sarvadā dvaita-pratīti-samaye’pi paramārthato’dvayam iti ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ata eva sarvāntaratvād eva | ata eva janmanāśarahitatvād eva | atra sandarbhaḥ | punaś ca sarvavilakṣaṇāṁ śaktiṁ lakṣayituṁ tasyaikasyaiva yugapatkartṛtvādikaṁ yojayansvarūpam api tathaiva lakṣayati | viśuddhamiti—yugmakam | tatra jñānam iti viśeṣyaṁ tacca sukhasvarūpam eva vijñānamānandabrahma iti śruteḥ | tasya jīvasvarūpavilakṣaṇatājñāpakāni viśeṣaṇānyāha—viśuddhaṁ kevalaṁ viśeṣeṇa śuddham eva natvāvidyakamity arthaḥ | ayamātmāpahatapāpmā itiśruteḥ | yataḥ pratyak sarvato'pyāntaraṁ yaḥ pṛthivyāṁ tiṣṭhan ityārabhya ya ātmānamantaro yamayati iti śruteḥ | ataḥ samyagkṣubhitataraivāsamantādvyāpya sthitaṁ na tvāvṛtavikṣiptaṁ na vāyuparimāṇamity arthaḥ | eko devaḥ ity-ādiśruteḥ | kiṁ ca,  | satyaṁ sarvasattāpradasvarūpatvāsatyapadārthānāṁ mukhyaṁ na tu taditaradity arthaḥ | satyaṁ cāmṛtañca satyamevā bhavat iti śruteḥ | pūrṇaṁ bhagavattayā saṁbhṛtaṁ na tu tayā hīnamity arthaḥ | ataḥ evānādyanantasvarūpavaibhavaṁ nirgatā guṇebhyaḥ sattvādibhyo guṇā aiśvaryādayaḥ ṣaṭ yasya tādṛśaṁ ca madhyamapadalopī bahuvrīhiḥ | na tasya kāryaṁ karaṇaṁ ca vidyate ity-ādi śruteḥ | anena tādṛśasvarūpavattvaṁ cāyātam | na saṁdṛśe tiṣṭhati rūpamasya yamevaiṣa vṛṇute tena labhyastasyaiṣa ātmā vivṛṇute tanu svām iti śruteḥ | sarvasattāpradasvarūpatvānnityamevādvayaṁ pṛthagvasturahitatvādbhayarahitaṁ cetyarthaḥ | ekamevādvayaṁ brahma dvaitādvai bhayaṁ bhavati iti śruteḥ | tadevaṁ sarveṣāṁ tanmūlatvepyasti bhinnaṁ svarūpavailakṣaṇyamanyathā na yaṁ vidanti tattveneti viśeṣoktirvyayarthī syāt anyapakṣapātitānāmavedyatve hetumāha—praśāntā bhagavanniṣṭhā ātmādayo yeṣāṁ ta eva tadvidanti asattarkaiḥ | yo'nādṛto narakabhāgbhirasatprasaṅgaiḥ iti vakṣyamāṇatṛtīyagatamaduktadiśā tādṛśatadrūpādikutarkaiś ca viplutaṁ sadya tirodhīyetteti tadevamanena padyacatuṣkeṇa tādṛśasvarūpa eva bhagavāṁstādṛśaśaktyā tadrūpaḥ sannavatārādikaṁ karoti tatra tattajñāstattadgāyanto'pi na sukhaṁ prāpnuvanti yatastattadvijñāne cādhikṛtya pariniṣṭhito'pi nairguṇye ity-ādikaṁ bahutaraṁ gīyata iti vyañjitam | viśvanāthastu—nanu na yaṁ vidanti tattvena iti bhagavantaṁ yuṣmadādayo na vidanti kiṁtu tasya yanniviśeṣasvarūpaṁ śrūyate tadvidanti na veti jijñāsāyāmāha—viśuddham iti | tatra jñānam iti viśeṣyaṁ tacca sukharūpamevaṁ vijñānamānandaṁ brahma iti śruteḥ | kevalamadvitīyamata evopādhyabhāvādviśuddhaṁ tata eva sarvāntaratvātpratyak tadapi samantādvayāpyaiva sthitatvātsamyagavasthitaṁ, vyāptir api sarvatra sattārūpeṇaiveti satyaṁ, tāratamyābhāvātpūrṇaṁ, janmādivikārābhāvādanādyananta, sattvādiguṇasaṁsargābhāvānnirguṇaṁ, sarvakālamekarūpatayaiva sthāyitvānnityaṁ, dvitīyābhāvādadvayam  | ṛṣe he nāradeti | etādṛgjñānavata evarṣitvaṁ bhavatīti bhāvaḥ | munayo mananaśīlā yadā praśāntātmendriyāśayā bhavanti tadā tadvidanti anyathāsattakairviplutaṁ tad eva vastu tirodhīyeta etena tasya nirviśeṣasvarūpaṁ yadbrahma tatkathañcidapi jñātuṁ śakyaṁ na tu saviśeṣasvarūpamity-uktam | evam eva viboddhumarhatyamalāntarātmabhiḥ ity-ādinā daśamaskandhe’pi vakṣyate iti ||39-40||

———————————————————————————————————————

**jīva-gosvāmī (krama-sandarbhaḥ) : **punaś ca prakārāntareṇa tām eva tathā lakṣayituṁ tasyaikasyaiva yugapat-kartṛtvādikaṁ yojayan svarūpam api tathaiva lakṣayati—viśuddham iti yugmakam | tatra jñānam iti viśeṣyam, tac ca sukha-svarūpam eva | vijñānam ānandaṁ brahma [bṛ.ā.u. 3.9.28] iti śruteḥ | tasya jīva-svarūpa-vilakṣaṇatā-jñāpakāni viśeṣaṇāny āha—viśuddhaṁ kevalaṁ viśeṣaṇena śuddham eva, na tv avidyā-viddham ity arthaḥ | ayam ātmāpahata-pāpmā [chā.u. 8.7.1] iti śruteḥ | yataḥ pratyak sarvato’py antaram | yaḥ pṛthivyāṁ tiṣṭhan [bṛ.ā.u. 3.7.3] ity ārabhya, ya ātmānam antaro yamayatīti śruteḥ | ataḥ samyag akṣubhitatayaiva ā samantād vyāpya sthitam, na tv āvṛta-vikṣiptam, na cāṇu-parimāṇam ity arthaḥ | eko devaḥ [śve.u. 6.11] ity ādi śruteḥ | 

kiṁ ca, satyaṁ sarva-sattā-prada-svarūpatvāt satya-padārthānāṁ mukhyam, na tu tad itaram ity arthaḥ | satyaṁ cānṛtaṁ ca satyam evābhavat [tai.u. 2.6.2] iti śruteḥ | pūrṇaṁ bhagavattayā saṁbhṛtaṁ, na tu tayā hīnam ity arthaḥ | ata evānādy-ananta-svarūpa-vaibhavam | nirgatā guṇebhyaḥ sattvādibhyo guṇā aiśvaryādayaḥ ṣaṭ yasya tādṛśaṁ ca | mukhya-pada-lopī bahu-vrīhiḥ | na tasya kāryaṁ karaṇaṁ ca vidyate [śve.u. 6.8] ity ādi śruteḥ | anena tādṛśa-rūpavattvaṁ cāyātam | na sandṛśe tiṣṭhati rūpam asya [kaṭha.u. 2.3.9, śve.u. 4.20], yam evaiṣa vṛṇute tena labhyas tasyaiṣa ātmā vivṛṇute tanuṁ svāṁ [kaṭha.u. 1.2.23] iti śruteḥ | sarva-sattā-prada-svarūpatvān nityam evādvayam | pṛthag-vastu-rahitatvād bhaya-rahitaṁ cety arthaḥ | ekam evādvayaṁ brahma [go.tā.u. 2.55], dvitīyād vai bhayaṁ bhavati [bṛ.ā.u. 1.4.2] iti śruteḥ | tad evaṁ sarveṣāṁ tan-mūlatve’py asti bhinnaṁ svarūpa-vailakṣaṇyam | anyathā, na yaṁ vidanti tattvena [bhā.pu. 2.6.38] iti viśeṣoktir vyarthī syāt ||40||

———————————————————————————————————————

**viśvanātha-cakravartī (sārārtha-darśiṇī) : **nanu, na yaṁ vidanti tattvena [bhā.pu. 2.6.38] iti bhagavantaṁ yuṣmad-ādayo na vidanti, kiṁ tu tasya yan nirviśeṣa-svarūpaṁ śrūyate, tad vidanti na vā ? iti jijñāsāyām āha—viśuddham iti | tatra jñānam iti viśeṣyaṁ tac ca sukha-rūpam eva | vijñānam ānandaṁ brahma [bṛ.ā.u. 3.9.28] iti śruteḥ | jñānaṁ ca jānāteḥ kartṛ-karma-karaṇābhāvāt kevalam | ata eva upādhy-abhāvād viśuddham | tata eva sarvāntaratvāt pratyak | tad api samantād vyāpyaiva sthitatvāt samyag-avasthitam | vyāpter api sarvatra sattā-rūpeṇaiveti satyaṁ, tāratamyābhāvāt pūrṇam | janmādi-vikārābhāvād anādy-antam | sattvādi-guṇa-saṁsargābhāvān nirguṇam | sarva-kālam ekarūpatayaiva sthāyitvan nityam | dvitīyābhāvād advayam ||40||

 **...**

**|| 2.6.41 ||**

**ṛṣe vidanti munayaḥ praśāntātmendriyāśayāḥ |**

**yadā tad evāsat-tarkais tirodhīyeta viplutam ||**

**śrīdhara-svāmī (bhāvārtha-dīpikā) : **atra vidvad-anubhavaṁ pramāṇayati | he ṛse nārada ! praśāntātmendriyāśayāḥ prasanna-dehendriya-manaso yadā bhavanti tadā vidanti | anyadā tad-ajñāne kāraṇam āha | yadā tad eva prakāśamānam evāsatāṁ tarkair viplutaṁ[^139] syāt tadā tirodhīyeteti ||41||

———————————————————————————————————————

**jīva-gosvāmī (krama-sandarbhaḥ) : **anya-pakṣa-pātitānām avedyatve hetum āha—praśāntā bhagavan-niṣṭhā ātmādayo yeṣām, ta eva tad vidanti | asat-tarkaiḥ, yo’nādṛto naraka-bhāgbhir asat-prasaṅgaiḥ [bhā.pu. 3.9.4] iti vakṣyamāṇa-tṛtīya-skandha—gata-mad-ukta-diśā tādṛśa-tad-rūpādi-kutarkais tu viplutaṁ sat yat tirodhīyata iti | tad evam anena padya-catuṣkeṇa tādṛśa-svarūpa eva bhagavāṁs tādṛśa-svarūpa-śaktyā tad-rūpaḥ sann avatārādikaṁ karoti | tatra tat-tad-ajñās tat-tad-gāyanto’pi na sukhaṁ prāpnuvanti | yatas tat-tad-vijñāne cādhikṛtya, pariniṣṭhito’pi nairguṇye ity ādikaṁ bahutaraṁ gīyata iti vyañjitam ||41||

———————————————————————————————————————

**viśvanātha-cakravartī (sārārtha-darśiṇī) : **ṛṣe ! he nārada ! munayo manana-śīlāḥ | yadā praśāntātmendriyāśayā bhavanti, tadā tad vidanti | anyathā asat-tarkair viplutam | tad eva vastu tirodhīyate | etena tasya nirviśeṣaṁ svarūpaṁ tad brahma | tat kathañcid api jñātuṁ śakyam, na tu sa-viśeṣa-svarūpam ity uktam | evam eva viboddhum arhaty amalāntarātmabhiḥ [bhā.pu. 10.14.6] ity-ādinā daśama-skandhe’pi vakṣyate ||41||

 **...**

**|| 2.6.42 ||**

**ādyo’vatāraḥ puruṣaḥ parasya**

**kālaḥ svabhāvaḥ sad-asan-manaś ca |**

**dravyaṁ vikāro guṇa indriyāṇi**

**virāṭ svarāṭ sthāsnu cariṣṇu bhūmnaḥ ||**

**śrīdhara-svāmī (bhāvārtha-dīpikā) : **avatārān vistareṇāha[^140]—ādya ity-ādi yāvad adhyāya-samāpti | **parasya** **bhūmnaḥ** **puruṣaḥ** prakṛti-pravartakaḥ | yasya sahasra-śīrṣā ity ukto līlā-vigrahaḥ, sa **ādyo’vatāraḥ** | vakṣyati hi—


    bhūtair yadā pañcabhir ātma-sṛṣṭaiḥ 


    puraṁ virājaṁ viracayya tasmin |


    svāṁśena viṣṭaḥ puruṣābhidhānaṁ 


    avāpa nārāyaṇa ādi-devaḥ|| [bhā.pu. 11.4.3]

yathoktam—


    viṣṇos[^141] tu trīṇi rūpāṇi puruṣākhyānyato viduḥ |


    prathamaṁ mahataḥ sraṣṭṛ dvitīyaṁ tv aṇḍa-saṁsthitam |


    tṛtīyaṁ sarva-bhūta-sthaṁ tāni jñātvā vimucyate || iti | 

yadyapi sarveṣām aviśeṣeṇāvatāratvam ucyate, tathāpi **kālaś** ca **svabhāvaś** ca **sad-asad** iti kārya-kāraṇātmikā prakṛtiś ca etāḥ śaktayaḥ, **mana**-ādīni kāryāṇi, brahmādayo guṇāvatārāh, dakṣādayo vibhūtaya iti vivektavyam | **mano** mahat tattvam | **dravyaṁ** mahā-bhūtāni | kramo’tra na vivakṣitaḥ | **vikāro**’haṁkāraḥ | **guṇaḥ** sattvādiḥ | **virāṭ** samaṣṭi-śarīram | **svarāṭ** vairājaḥ | **sthāsnu** sthāvaram | **cariṣṇu** jaṅgamaṁ ca vyaṣṭi-śarīram ||42||

———————————————————————————————————————

**jīva-gosvāmī (krama-sandarbhaḥ) : **pūrvārtham eva spaṣṭayati—**ādyo’vatāra** ity-ādinā | **parasya** bhūmnaḥ svarūpeṇa śaktyā ca sarvātiśāyino’vatāraḥ prākṛta-vaibhave svecchayāvirbhāvaḥ ||42||

———————————————————————————————————————

**viśvanātha-cakravartī (sārārtha-darśiṇī) : **sa eṣa ādyaḥ puruṣaḥ [bhā.pu. 2.6.38] ity ekena ślokenoktaṁ puruṣāvatāraṁ tat karma ca vivṛṇoti sārdhaiś caturbhiḥ | **parasya **para-vyomādhināthasya bhagavataḥ | **ādyaḥ** prathamo’**vatāraḥ** | **puruṣaḥ** prakṛtīkṣaṇa-kartā kārārṇava-śāyī | jagṛhe pauruṣaṁ rūpaṁ bhagavān [bhā.pu. 1.3.1] iti prathamokteḥ | **kāla-svabhāvādayaś** ca tasya karmocyate, kalpe kalpe sṛjaty ajaḥ | ātmātmany ātmanātmānam ity ukteḥ | sa eko’pi māyā-śaktyā nānā bhaved ity arthaḥ | **sad-asat** kārya-kāraṇātmakaṁ sarvaṁ viśvam eva | tad eva vivṛṇoti—**mana** ity ādi | kramo’tra na vivakṣitaḥ | **dravyaṁ** mahā-bhūtāni | **vikāro**’haṅkāraḥ | **guṇaḥ** sattvādiḥ | **virāṭ** samaṣṭi-śarīraṁ pātālādi | **svarāṭ** samaṣṭi-jīvo hiraṇyagarbhaḥ | **sthāsnu** sthāvaram | **cariṣṇu** jaṅgamaṁ vyaṣṭi-śarīram | **bhūmnaḥ** parameśvarasya sambandhi ||42||

 **...**

**|| 2.6.43 ||**

**ahaṁ bhavo yajña ime prajeśā**

**dakṣādayo ye bhavad-ādayaś ca |**


    **svarloka-pālāḥ khaga-loka-pālā**[^142]

**nṛloka-pālās talaloka-pālāḥ ||**

**śrīdhara-svāmī (bhāvārtha-dīpikā) : ahaṁ** brahmā | **bhavo** rudraḥ | **yajño** viṣṇuḥ | **dakṣādayo** **ya ime prajeśāḥ** | [**bhavad-ādayaś ca** naiṣṭhikāḥ], **talaloka-pālāḥ** pātālādhipatayaḥ ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sa eṣa ādya puruṣaḥ ityekena ilokenoktaṁ puruṣāvatāraṁ tatkarma ca vivṛṇoti sārdheḥ caturbhiḥ| parasya paravyomādhināthasya bhagavata ādyaḥ prathamo'ktāraḥ puruṣaḥ prakṛtīkṣaṇakartā kāraṇārṇavaśāyī | jagṛhe pauruṣaṁ rūpaṁ bhagavān iti prathamokteḥ | kālasvabhāvādayaś ca tasya karmocyate | kalpe kalpe mṛjatyajaḥ | ātmātmanyātmanātmānam | ity-ukteḥ | sa eko'pi māyāśaktyā nānā bhavedity arthaḥ | sadasatkāryakāraṇātmakaṁ sarvaṁ viśvam eva tad eva vivṛṇoti mana ity-ādi | kramo'tra na vivakṣitaḥ ||41-43||

———————————————————————————————————————

**jīva-gosvāmī (krama-sandarbhaḥ) : **kālādayaś ca param eva tattvam iti sārdhaiś caturbhir anvayaḥ | yajñasya viṣṇoḥ sākṣād avatāratvena brahma-bhavayor āveśāvatāratvenānyeṣāṁ śakti-tat-kārya-rūpatvena tad-ananyatvam ity arthaḥ ||43||

———————————————————————————————————————

**viśvanātha-cakravartī (sārārtha-darśiṇī) : **tathāhaṁ brahmā | tad-ādayas trayo guṇāvatārāḥ | khaṁ bhuvar-lokas tad-gata-loka-pālāḥ | tala-loka-pālāḥ pātālādhipatayaḥ ||43||

 **...**

**|| 2.6.44 ||**

**gandharva-vidyādhara-cāraṇeśā**

**ye yakṣa-rakṣoraga-nāga-nāthāḥ |**

**ye vā ṛṣīṇām ṛṣabhāḥ pitṝṇāṁ**


    **daityendra**[^143]**-siddheśvara-dānavendrāḥ |**


    **anye ca ye preta-piśāca**[^144]**-bhūta-**

**kūṣmāṇḍa-yādo-mṛga-pakṣy-adhīśāḥ ||**

**śrīdhara-svāmī (bhāvārtha-dīpikā) : **gandharvādīnām īśāḥ | yakṣādīnāṁ nāthāḥ | rakṣorageti sandhir ārṣaḥ | ṛṣīṇāṁ pitṝṇāṁ ca śreṣṭhāḥ | pretādīnām adhīśāḥ ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **rūpavatsākāramasmadādiparam arūpavanirākāraṁ kālādikaṁ ceti dvividhaṁ bhagavadrūpam api asvarūpaṁ na bhagavataḥ svarūpaṁ tasya svarūpaśaktivilāsatvābhāvādity arthaḥ | evaṁ kālādīnāṁ puruṣāvatārasya karmarūpatve’pi te śaktayaḥ brahmādayo guṇāvatārāḥ prajāpatyādayo vibhūtayonye kecijjñānino yoginaḥ karmiṇo mūḍhāś ca sthāvarajaṅgamāś ca sarve puruṣāvatārasya sṛṣṭyādilīlāparikarā jñeyā iti **viśvanāthaḥ **| parasya bhūmnaḥ svarūpeṇa śaktyā sarvātiśāyinaḥ avatāraḥ prākṛtavaibhave svecchayāvirbhāvaḥ kālādayaḥ param eva tasvam iti sārddhaiścaturbhiranvayaḥ | yajñasya sākṣādavatāratvena brahmabhavayorāveśāvatāratvenānyeṣāṁ śaktitatkāryarūpatvena tadavatāratāratvam iti sandarbhaḥ ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **rakṣorageti sandhir ārṣaḥ ||44||

 **...**

**|| 2.6.45 ||**

**yat kiṁ ca loke bhagavan mahasvad**

**ojaḥ-sahasvad balavat kṣamāvat |**

**śrī-hrī-vibhūty-ātmavad adbhutārṇaṁ**

**tattvaṁ paraṁ rūpavad asva-rūpam ||**

**madhvācāryaḥ (bhāgavata-tātparyam) : **

yaḥ śete pralaye viṣṇuḥ śūnya-nāmā mahākṛtiḥ |


        sa tu nārāyaṇo nāma narāṇām ayana tv ataḥ ||


        rūpaṁ dvitīyaṁ bhavati dīpād dīpāntaraṁ yathā |


        sisṛkṣos tasya puruṣa ity āhus tad-vido janāḥ ||


        saramāyā dvitīye tu rūpe prakṛti-saṁjñite |


        vīryam ādhatta puruṣo mahāṁs tasmād ajāyata ||


        yo’sau hiraṇyagarbhākhyaḥ puruṣaḥ so’pi bhaṇyate |


        śraddhety uktā tu tat-patnī sāpi prakṛtir ucyate ||


        pralaye tv aśarīrau tau vibhāsena vyavasthitau |


        śarīraṁ prāpya puruṣāt saṁyogaṁ tau pracakratuḥ ||


        tataḥ punar mahat-tattvaṁ prajātaṁ jagad-aṅkuram |


    svasyaiva putratāṁ yātam ahaṅkāras tato’jani || iti vyoma-saṁhitāyām |


        puruṣas tasyaivādyāvatāraḥ kālādayo rūpavat |


        asvarūpam api priyatvāt puruṣādyā hare rūpaṁ 


        brahmādyās tat-priyāḥ smṛtāḥ | 


    svarūpa-bhūtā naivaite tat-sannidhi-yutā api || iti pādme |


        kālo vastu svabhāvaś ca prakṛtiḥ prāṇa eva ca |


        manaś ca pañca-bhūtāni vikāras triguṇā api |


    na svarūpaṁ harer etat tathāpy eṣu hariḥ sthitaḥ || iti brāhme |


    sat-prāṇaḥ sad iti prāṇa iti śruteḥ |


        dravyas tu pañca-bhūtāni vikāro’m udāhṛtam |


    virājaṁ garuḍaṁ prāhuḥ svarāḍ indra udāhṛtaḥ || iti ṣāḍguṇye |


        sarvaṁ tu rūpavad viṣṇor viśeṣeṇa vibhūtimat |


    atipriyatān naivaitat svarūpam api bhaṇyate || iti skānde |


        svato mahattvaṁ tu maho viśeṣa-prāpti-śaktitā |


    vibhūtir lakṣaṇonnāho lakṣmī-śabdena bhaṇyate || iti brahma-tarke |


        pradhānatvena sarvasmān matsya-kūrmādayo hareḥ |


        avatārāḥ śrutau khyātāḥ sa evaite tataḥ smṛtāḥ ||


        na svarūpaṁ tu brahmādyāḥ smṛtā māyā-vibhūtayaḥ |


    svecchayaiṣāṁ viśiṣṭatvaṁ kurute tat tathā smṛtaḥ || iti vyoma-saṁhitāyām |


        yajña-śabdoditau dvau tu devau loka-puraskṛtau |


        eko nārāyaṇas tatra rudra-cchinnas tathāparaḥ ||


    sa tu yajñābhimānī syāt tat-patiḥ keśavaḥ smṛtaḥ || iti pādme ||41-45||

———————————————————————————————————————

**śrīdhara-svāmī (bhāvārtha-dīpikā) : **kiṁ bahunā, yat kiṁcid bhagavad-ādi tat sarvaṁ param eva tattvam ity anvayaḥ | bhagavad aiśvarya-yuktam, mahasvat tejo-yuktam | ojaḥ-sahasī indriya-manaḥ-śaktī tad-yuktam | balaṁ dākṣyam | śrīḥ śobhā, hrīr akarma-jugupsā, vibhūtiḥ saṁpattiḥ, ātmā buddhis tad-yuktam | arṇo varṇaḥ | adbhutārṇam āścarya-varṇam ity arthaḥ | rūpam eva svarūpam, rūpavad asvarūpaṁ ca yat tat sarvaṁ paraṁ tattvaṁ tad-vibhūtir ity arthaḥ ||45||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **supeśaśśabde salopaścārṣa ity arthaḥ | kecit tu lalopamārṣamāhustanmate supeśalaśabdostīty arthaḥ | he ṛṣa iti | tavarṣitvasampādanāyaiva tubhyaṁ vadāmi trikālajñasyaivarṣiśabdavācyatvaprasiddheriti bhāvaḥ | ity artha iti | pā pāne ityasmātkarmaṇi loṭ sambhavatvādanyadapyāha | yad veti | pīṅ pāne iti daivādikācchatṛpratyaya ārṣa ity artha ityasyāyaṁ bhāvaḥ | sandarbhaḥ kiṁ bahunā etadarthamevāsya mahāpurāṇasyāvirbhāva iti | bhavatānuditaprāyaṁ yaśo bhagavatomalam ityādau samādhinānusmara tadviceṣṭitam ityādau ca darśitam | sā ca bhagavato līlā dvividhā sṛṣṭyādirūpā līlā vinodarūpā ca tayor uttarā tu praśastataretyāśayenāha | prādhānyato yānṛṣa iti | yadyapi pūrvam ādyovatāraḥ puruṣaḥ parasya ity-ādigranthena puruṣaṁ kālāditacchaktiṁ manaādi tatkāryaṁ brahmādi tadguṇāvatārān dakṣāditadvibhūtīścoktavānasmi tena ca mṛṣṭyādilīlāstathāpi yān he ṛṣe puruṣasya bhūmno līlāvatārān prādhānyenāmananti tāneva te imānmama hṛdayādhirūḍhān karṇakaṣāyaśoṣān taditaraśravaṇarāgahantṛn kiṁ ca,  supeśān paramamanoharān anukramiṣye tadanukramaṇaṁ samyakpīyatām  ||45||


    iti śrī-bhāgavatabhāvārthadīpikāprakāśe dvitīya-skandhe ṣaṣṭho'dhyāyaḥ ||6||

———————————————————————————————————————

**jīva-gosvāmī (krama-sandarbhaḥ) : **yajñasya viṣṇoḥ sākṣād avatāratvena brahma-bhavayor āveśāvatāratvenānyeṣāṁ śakti-tat-kārya-rūpatvena tad-ananyatvam ity arthaḥ ||45||

———————————————————————————————————————

**viśvanātha-cakravartī (sārārtha-darśiṇī) : **kiṁ bahunā, yat kiṁcid bhagavad-ādi | bhagaṁ śrī-kāma-māhātmya-vīrya-yatnārka-kīrtiṣu ity amaraḥ | mahasvat tejo-yuktam | ojaḥ-saho-balānīndriya-manaḥ-śarīra-pāṭavāni | hrīr akarma-jugupsā | ātmā buddhiḥ | adbhutārṇam āścarya-varṇam | tat sarvaṁ tattvam | rūpavat sākāram asmad-ādikam | param arūpavad nirākāram | kāladikaṁ ceti dvividhaṁ—bhagavad-rūpam apy asvarūpaṁ na bhūtaḥ svarūpaṁ tasya svarūpa-śakti-vilāsatvābhāvād ity arthaḥ | evaṁ ca kālādīnāṁ puruṣāvatārasya karma-rūpatve’pi te śaktayo brahmādayo guṇāvatārāḥ, prajāpaty-ādayo vibhūtayaḥ, anye kecij jñānino yoginaḥ karmiṇo mūḍhāś ca sthāvara-jaṅgamāś ca sarve puruṣāvatārasya sṛṣṭy-ādi-līlā-parikarā jñeyāḥ ||45||

 **...**

**|| 2.6.46 ||**

**prādhānyato yān ṛṣa āmananti**

**līlāvatārān puruṣasya bhūmnaḥ |**

**āpīyatāṁ karṇa-kaṣāya-śoṣān**


    **anukramiṣye ta imān supeśān**[^145]** ||**

**śrīdhara-svāmī (bhāvārtha-dīpikā) : **śuddha-sattvāvatārān vaktum āha—prādhānyata iti | asat-kathā-śravaṇair ye karṇayoḥ kaṣāyā malās tān śoṣayantīti tathā tān | supeśān sundarān | sa-kāralopaś cārṣaḥ[^146] | he ṛse, te tubhyam anukramiṣye, tad anukrameṇāvṛtaṁ tvayā pīyatām ity arthaḥ | yad vā, pīyatām[^147] iti śatrantam | āpibatāṁ karṇa-kaṣāya-śoṣān ity arthaḥ ||45||

———————————————————————————————————————

**jīva-gosvāmī (krama-sandarbhaḥ) : **kiṁ bahunā ? etad-artham evāsya mahā-purāṇasyāvirbhāva iti bhavatānudita-prāyaṁ yaśo bhagavato’malam ity ādau, samādhinā’nusmara tadviceṣṭitam ity ādau ca varṇitam | sā ca bhagavato līlā dvividhā | sṛṣṭy-ādi-rūpā līlāvatāra-vinoda-rūpā ca | tayor  uttarā tu praśastatarety āśayenāha—prādhānyato yān ṛṣa iti | yadyapi pūrvam ādyo’vatāraḥ puruṣaḥ parasyety ādi granthena puruṣaṁ kālādi-tac-chaktiṁ mana-ādi tat-kāryaṁ brahmādi tam | guṇāvatārān dakṣādi-tad-vibhūtīś coktavān asmi tena ca sṛṣṭy-ādi-līlāḥ tathāpi yān he ṛṣe puruṣasya bhūmno līlāvatārān prādhānyenāmananti tān eva imān mama hṛdayādhirūḍhān | karṇa-kaṣāya-śoṣān tad-itara-śravaṇa-rāga-hartṝn | kiṁ ca, supeṣān parama-manoharān anukramiṣye tad-anukramaṇaṁ samyak pīyatām ||46||

———————————————————————————————————————

**viśvanātha-cakravartī (sārārtha-darśiṇī) : **evaṁ māyā-śakti-prādhānyena puruṣāvatāram uktvā, cic-chakti-mayān līlāvatārān varāha-yajñādīn vaktum āha | prādhānyata āmanantīty upāsyatvenāṁśeneti vyañjayati | karṇayoḥ kaṣāyān vārtāntara-śravaṇa-vāsanāḥ śoṣayantīti tān | he ṛṣe ! te tubhyam anukramiṣye krameṇa kathayiṣye | tat kathāmṛtaṁ tvayā pīyatām ||

 **...**

iti sārārtha-darśinyāṁ harṣiṇyāṁ bhakta-cetasām |

ṣaṣṭho’dhyāyo dvitīye’smin saṅgataḥ saṅgataḥ satām ||

 **...**


        iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvitīya-skandhe brahma-nārada-saṁvāde


        puruṣa-vibhūti-varṇanaṁ nāma


        ṣaṣṭho’dhyāyaḥ


        ||2.6||


    **(2.7)**


## saptamo’dhyāyaḥ


## varāhāvatārādārabhya śrīkṛṣṇāvatāraparyantaṁ saṁkṣepato'vatāracaritavarṇanam |

**|| 2.7.1 ||**

**brahmovāca—**

**yatrodyataḥ kṣiti-taloddharaṇāya bibhrat**

**krauḍīṁ tanuṁ sakala-yajña-mayīm anantaḥ |**

**antar-mahārṇava upāgatam ādi-daityaṁ**

**taṁ daṁṣṭrayādrim iva vajra-dharo dadāra ||**

**śrīdhara-svāmī (bhāvārtha-dīpikā) : **

saptame bhagaval-līlāvatārā brahmaṇoditāḥ |

nāradāya tu tat-karma prayojana-gunaiḥ saha ||

**yatra** yadā **kṣiti-taloddharaṇārthaṁ** vārāhīṁ **tanuṁ bibhrat** sannudyato’nantas[^148] tadā taṁ suprasiddhaṁ hiraṇyākṣaṁ **daṁṣṭrayā dadāra** ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _teṣām_** avatārāṇāṁ _karma-guṇa-prayojanaiḥ_ ||*|| 

virodha-parihārāya vyākhyāntaram āha | yad veti | kareṇa karṇa-mūle’han [bhā.pu. 3.19.25] ity atra cakravartī tu prathamaṁ kareṇa tato daṁṣṭrayā ca dadāreti jñeyam | 

varāhāvatāra-pramāṇam āha—yasya rūpaṁ bibhrad imām avindad guhāṁ praviṣṭāṁ | salilasya madhyataḥ ity ādhāne varāha-sambhāreṇa viniyuktān mantrataḥ pratīyate | _yasya_ varāhasya _rūpaṁ bibhrad_ īśvaraḥ _imāṁ_ pṛthivīṁ _guhāṁ_ gūḍha-sthāne _salilasya madhye praviṣṭām_ _avindal_ labdhavān iti śruter arthaḥ ||1-2||

———————————————————————————————————————

**kaivalya-dīpikā**: evaṁ tāvad iyatā prabandhena mumukṣoḥ samādhi-sāmagrīṁ samagrām uktvedānīm asyaiva vyutthāna-daśāyāṁ yogāntarāya parihārārtham iṣṭāvāpty-arthaṁ ca bhagavaj-janma-karmānusandhānaṁ vidhātum āha—viṣṇor avatāra-rūpāṇīti | vyādhi-styāna-saṁśaya-pramādālasyāvirati-bhrānti-darśanālabdha-bhūmikatvānavasthitatvāni citta-vikṣepās te’ntarāyāḥ ||30|| duḥkha-daurmanasyāṅgam-ejayatva-śvāsa-praśvāsā vikṣepa-saha-bhuvaḥ || [yo.sū. 1.30-31] | tatra _styānam_ akarmaṇyatā | _pramādaḥ_ samādhi-bhūmer alābhaḥ | anavasthitatvaṁ yal-labdhāyāṁ bhūmau cittasyāpratiṣṭhā | janma-karmānusandhānena mahāṁl lābhaḥ | tad uktaṁ—janma karma ca me divyam evaṁ yo vetti tattvataḥ [gītā 4.9] iti | 

kutaś catvāriṁśad eva ? caturṇām anyeṣām apy upalambhāt | tatrāha—**hari** iti | paunaruktyaṁ ca manvantarāvatārārtham | te cāvatārāś caturdhā | kalpa-manvantara-yuga-svalpa-bhedāt | tatra kalpāvatārān śṛṇvan adhva-vighnopaśāntaye varāhaṁ bhāvayed ity āha—**yatra** iti | **ādi-daityaṁ** hiraṇyākṣam ||1|| [mu.pha. 3.1]

———————————————————————————————————————

**jīva-gosvāmī (krama-sandarbhaḥ) : **kareṇa karṇa-mūle’han [bhā.pu. 3.19.25] iti vakṣyamāṇāt prathamaṁ kareṇāhan, paścād **daṁṣṭrayā** ca **dadāra** iti jñeyam ||1||

———————————————————————————————————————

**viśvanātha-cakravartī (sārārtha-darśiṇī) : **

avatārāḥ saptame’smin kroḍādyāḥ saha karmabhiḥ |

vibhūtayaś ca bhaktāś ca nirūpyante samāsataḥ ||o||

varāhāvatāram āha | **yatra** **kṣiti-talasya** bhūtalasya **uddharaṇāya** udyataḥ gatvā udyamaṁ cakre | tatraiva **antar-mahārṇave** | **upāgataṁ** hiraṇyākṣaṁ **daṁṣṭrayā** kareṇa karṇa-mūle’han [bhā.pu. 3.19.25] iti vakṣyamāṇāt prathamaṁ kareṇa tato daṁṣṭrayā ca dadāreti jñeyam ||1||

**...**

**|| 2.7.2 ||**

**jāto rucer ajanayat suyamān suyajña**

**ākūti-sūnur amarān atha dakṣiṇāyām |**

**loka-trayasya mahatīm aharad yad ārtiṁ**

**svāyambhuvena manunā harir ity anūktaḥ ||**

**madhvācāryaḥ (bhāgavata-tātparyam) : **

kriyābhimāṇādy-ajño’sāv indra-sūnuḥ prakīrtitaḥ |


    yajñe sattvāt svayaṁ viṣṇur yajño ruci-sutaḥ smṛtaḥ || iti pādme |


        harir iti jñātveśāvāsām ity-ādinānūktaḥ |


    trayī śrutir nitya-vāk ca vedo’nuvacanaṁ tathā || iti hy abhidhānam ||2||

———————————————————————————————————————

**śrīdhara-svāmī (bhāvārtha-dīpikā) : **yajñāvatāram āha | **ruceḥ** prajāpateḥ sakāśāt tad-bhāryāyā **ākūteḥ** **sūnuḥ** sutaḥ **suyajño** nāma jātaḥ | sa ca sva-bhāryāyāṁ **dakṣiṇāyāṁ** suyamān devān ajanayat | sa evendraḥ san yadā ārtim aharat tadā pūrvaṁ suyajña ity ukto’py anu paścān manunā mātāmahena harir ity uktaḥ | anena devotpādanaṁ loka-trayārtiharaṇaṁ ca tasya karma darśitam | evaṁ sarvatrāvatāras tat-karma ca jñeyam ||2||

———————————————————————————————————————

**kaivalya-dīpikā**: lokāpavāda-nirāsārthaṁ yajñam āha—**jāta** iti | **ruciḥ** pitā | **ākūtir** mātā | **dakṣiṇā** patnī | **suyamā** nāma devāḥ putrāḥ | **svāyambhuvo** **manur** mātāmahaḥ | tena **suyajña** iti prathamam **uktaḥ** paścād **harir** iti | yato **lokānām ārtim aharat** ||2|| [mu.pha. 3.2] 

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yajñāvatāram āha—**ruceḥ** prajāpateḥ sakāśāj **jātaḥ** san **suyamān** devān **ajanayat** | nāmnā **suyajñaḥ** | **ākūteḥ** svāyambhuva-putryāḥ **sūnuḥ** | **dakṣiṇāyāṁ** sva-bhāryāyām | sa evendraḥ san, yadā **ārtiṁ** pīḍām **aharat**, tadā pūrvaṁ suyajña ity ukto’pi **anu** paścāt mātāmahena **manunā** **harir** **ity** **uktaḥ** | evam agre’pi sarvatra janma karma pitroḥ svasya ca nāma yathā-yogyaṁ jñeyam ||2||

 **...**

**|| 2.7.3 ||**

**jajñe ca kardama-gṛhe dvija devahūtyāṁ**

**strībhiḥ samaṁ navabhir ātma-gatiṁ sva-mātre |**

**ūce yayātma-śamalaṁ guṇa-saṅga-paṅkam**

**asmin vidhūya kapilasya gatiṁ prapede ||**

**śrīdhara-svāmī (bhāvārtha-dīpikā) : **kapilāvatāram āha | kardamasya prajāpater gṛhe ca tad-bhāryāyāṁ devahūtyāṁ jajñe | navabhiḥ strībhir bhaginībhiḥ saha | sa ca sva-mātre ātma-gatiṁ brahma-vidyām uktavān | yayā ātma-gatyā sā ātmanaḥ śamalaṁ malinī-karaṇaṁ guṇa-saṅga-rūpaṁ paṅkam asminn eva janmani vidhūya kapilasya gatiṁ muktiṁ prāptavatī ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yathāham api brahmodbhūtatvāttāhaśosmyaho śrīkapilo hi kṣīraśaṅkhanyāyena brāhmaṇatve sati bhagavadavatāratvādatīvotkṛṣṭostīti sambhāṣayamānaṁ nāradaṁ prati brahmāha tvam api tādṛśa eveti dvijapadena dhvanitaṁ yadyapi dvijapadaṁ trivarṇe śaktaṁ tathāpi dvijarājaśśaśadharaḥ ity atra dvijapadasya brāhmaṇa eva mukhyā śaktirasti somo'smākaṁ brāhmaṇānāṁ rājā iti śrutibalāt ||3||

**kaivalya-dīpikā**: rāja-sattvādi-doṣa-hānārthaṁ kapilāvatāram āha—**kapila** iti | **kardamaḥ** pitā | **devahūtir** mātā | **nava** bhaginyaḥ | **ātma-gatiṁ** brahma-vidyām | **yayā** mātrā putrasya **gatiṁ** muktiṁ **prapede** | **ātma-śamalaṁ** maliṇī-karaṇam | **guṇa-saṅgākhyaṁ paṅkaṁ** vidhūya **asminn** eva janmani | he **dvija** ! nāradaḥ ||3||

———————————————————————————————————————

**jīva-gosvāmī (krama-sandarbhaḥ) : **jajñe ceti | ātmano bhagavad-rūpasya gatiṁ jñānam uktavān | kapilasya gatiṁ tadīya-nityāvāsaṁ vaikuṇṭhāṁśa-viśeṣam ||3||

———————————————————————————————————————

**viśvanātha-cakravartī (sārārtha-darśiṇī) : **kapilāvatāram āha—jajñe jātaḥ | dvija he nārada ! navabhiḥ strībhir bhaginībhiḥ | samaṁ saha | yayā ātma-gatyā | ātmanaḥ śamalaṁ mālinī-karaṇaṁ guṇa-saṅga-rūpaṁ paṅkaṁ vidhūya | asmin jagati vartamāno janaḥ kapilasya gatiṁ tripād-vibhūtisthaṁ kapila-vaikuṇṭhaṁ prapede prāptavān ||3|| 

 **...**

**|| 2.7.4 ||**


    **atrer**[^149]** apatyam abhikāṅkṣata āha tuṣṭo \
datto mayāham iti yad bhagavān sa dattaḥ | \
yat-pāda-paṅkaja-parāga-pavitra-dehā \
yoga-rddhim**[^150]** āpur ubhayīṁ yadu-haihayādyāḥ ||**

**madhvācāryaḥ (bhāgavata-tātparyam) : **amayīṁ[^151] viṣṇu-pradhānām ||4||

———————————————————————————————————————

**śrīdhara-svāmī (bhāvārtha-dīpikā) : **dattātreyāvatāram āha | **mayāham** eva[^152] tubhyaṁ **datta** iti **yad** yata **āha** tataḥ **sa** nāmnā **datto** jātaḥ | sva-bhaktebhyo yogaiśvarya-dānaṁ tac-caritaṁ ca darśayati | **yasya pāda-paṅkajayoḥ parāgas** tena **pavitrā dehā** yeṣāṁ te | **ubhayīm** aihikīm āmuṣmikīṁ ca bhukti-mukti-rūpāṁ[^153] vā ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dattātreyāvatāra-pratipādikā śrutir api—


    yaṁ vai sūryaṁ svarbhānus tamasāvidhyad āsuraḥ 


    atra yas tam anvavindan nahy anye śaknuvan iti | 

asyā arthaḥ--_sūryam_ ātmānaṁ _svarbhānur_ māyā _tamasā_ viparyayeṇa _avidhyat_ jīvatvam anayat | atrer apatyān yatra _yo_ dattātreyaḥ bahutvaṁ pūjārthamane spaṣṭam | teṣāṁ madhye **haihayaṁ** tu prāpta-**yoga-rddhikam** api mahāparādhata evaṁ hetoḥ kupyan chrī-paraśurāmo jaghāneti jñeyam  ||4||

———————————————————————————————————————

**kaivalya-dīpikā**: alabdha-bhūmikatva-nivṛttaye dattātreyam āha—**atrer** iti | "ātmaiva **mayā** tava putro **dattaḥ**" ity atriṁ praty āha | tasmād **dattaḥ** | **atry-apatyatvād** ātreyaḥ | itaś cāniñ ity apatyārthe ḍhak | **ṛddhiṁ** siddhim | **ubhayīṁ** bhukti-mukti-rūpām | **haihayaḥ** kārtavīryaḥ | **ādi**-śabdād alarka-prahlādau ||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dattātreyāvatāram āha—**atrer** iti | caturthy-arthe ṣaṣṭhī | **mayā aham** eva tubhyaṁ **dattaḥ** iti **yad āha**, tataḥ **sa** nāmnā **datto** jātaḥ | **yoga-rddhiṁ **yoga-sampattim **ubhayīm** aihikīm āmuṣmikīṁ ca bhukti-mukti-rūpāṁ vā | teṣāṁ ca madhye **haihayaṁ** tu prāpta-yoga-rddhikam api mahad-aparādhata eva hetoḥ kupyan śrī-paraśurāmo jaghāneti jñeyam ||4||

 **...**

**|| 2.7.5 ||**


    **taptaṁ tapo vividha-loka-sisṛkṣayā me**[^154]

**ādau sanāt sva-tapasaḥ sa catuḥ-sano’bhūt |**

**prāk-kalpa-samplava-vinaṣṭam ihātma-tattvaṁ**

**samyag jagāda munayo yad acakṣatātman ||**

**madhvācāryaḥ (bhāgavata-tātparyam) : me** **taptaḥ** sataḥ | saḥ naḥ arthe | **sanāt** pūrvam | 


        brahmaṇas tapataḥ pūrvaṁ viṣṇur jāta urukramaḥ |


        sarva-loka-hitārthāya yena rūpaṁ prakāśitam ||


        yaś ca pāti sadā lokān ajito jayatāṁ varaḥ |


        tasmāt rudraḥ samutpannaḥ sarva-saṁhāra-kṛd vibhuḥ ||


        ete tripuruṣāḥ proktāḥ sṛṣṭi-sthity-anta-kāriṇaḥ |


        nimitta-mātraṁ tau devau viṣṇuḥ sarvasya kāraṇam || iti skānde ||5||

———————————————————————————————————————


    **taptaṁ tapo vividha-loka-sisṛkṣayā me**[^155]

**ādau sanāt sva-tapasaḥ sa catuḥ-sano’bhūt |**

**prāk-kalpa-samplava-vinaṣṭam ihātma-tattvaṁ**

**samyag jagāda munayo yad acakṣatātman ||**

**śrīdhara-svāmī (bhāvārtha-dīpikā) : **kumārāvatāram āha | **me** mayā ādau yat tapas **taptaṁ** tasmāt **sva-tapaso** mat-tapaso hetoḥ sa hariś **catuḥsano’bhūt** | sanatkumāraḥ sanakaḥ sanandanaḥ sanātana iti catvāraḥ sana-śabdā nāmni yasya saḥ |[^156] kathambhūtāt sva-tapasaḥ ? **sanād** akhaṇḍitāt  | yad vā, sva-tapasaḥ sanād dānāt samarpaṇād ity arthaḥ | ṣaṇu dāne | sa ca **pūrva-kalpasya samplave** pralaye **vinaṣṭam** ucchinna-sampradāyam **ātma-tattvam** **iha** asmin kalpe[^157] **samyag jagāda** uktavān | samyaktvaṁ darśayati—**yad** gadita-mātram eva **munaya** ātmanātmani manasy acakṣata sākṣād apaśyan ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sana-śabdasyākhaṇḍitārthāṁ prasiddhiṁ matvāha | _yad vā_ iti | sandarbhas tu--ādau prathamaṁ **sanāt** tan-nāmābhavat sanāt sanātana tamaḥ iti viṣṇu-sahasra-nāmasu śravaṇāt ||5||

———————————————————————————————————————

**kaivalya-dīpikā**: kāmopaśamārthaṁ catuḥsanam āha—**taptam** iti | yan mayā **tapas taptaṁ** **sa catuḥsano’bhūt** | tapa eva caturdhāvatīrṇam | sanatkumāraḥ, sanakaḥ, sanandanaḥ, sanātana iti | **sana**-śabdopalakṣita-catur-bhedaḥ **sanāt** akhaṇḍitaṁ yat sva-tapaḥ, tasmād imāni nāmāni sattv**ātma-tattvaṁ jagāda** ca yad gaditaṁ **munayaḥ** **ātmany** apaśyan | upadeśād eva sākṣātkāro’bhūd ity arthaḥ ||5||  [mu.pha. 3.5]

———————————————————————————————————————

**jīva-gosvāmī (krama-sandarbhaḥ) : sanād** iti tan-nāmnā bhagavān ity arthaḥ | **sanāt** sanātanatamaḥ iti sahasra-nāma-stotrāt ||5||

———————————————————————————————————————

**viśvanātha-cakravartī (sārārtha-darśiṇī) : **kumārāvatāram āha—**me** mayā **ādau** yat **tapas taptaṁ** tasmāt, **sva-tapaso** hetoḥ sa hariḥ **catuḥsano’bhūt** | sanaka-sanandana-sanātana-sanatkumārā iti catvāraḥ **sana**-śabdā nāmni yasya saḥ | ata eva **sanād** iti ca nāma | sanaṁ sana-śabdam aṭati vyāpnotīti saḥ | sanāt sanātana-tamaḥ iti sahasra-nāma-stotrāt | **iha** asmin kalpe | **ātma-tattvaṁsamyag jagāda**, yad gadita-mātram eva **munaya ātman** sva-manasi **acakṣata** sākṣād apaśyan ||5||

 **...**

**|| 2.7.6 ||**

**dharmasya dakṣa-duhitary ajaniṣṭa mūrtyāṁ**

**nārāyaṇo nara iti sva-tapaḥ-prabhāvaḥ |**

**dṛṣṭvātmano bhagavato niyamāvalopaṁ**

**devyas tv anaṅga-pṛtanā ghaṭituṁ na śekuḥ ||**

**madhvācāryaḥ (bhāgavata-tātparyam) : **


        naro nārāyaṇaś caiva hariḥ kṛṣṇas tathaiva ca |


        catvāro dharma-tanayā harir eva trayo mataḥ |


        ananto nara-nāmātra tasmiṁs tu nara-nāmavān |


        viśeṣeṇa svayaṁ viṣṇur nivasaty ambujekṣaṇaḥ |


        tasmāc caturdhā dharmasya jāto viṣṇur itīritaḥ || iti ṣāḍguṇye ||6||

———————————————————————————————————————

**śrīdhara-svāmī (bhāvārtha-dīpikā) : **nara-nārāyaṇāvatāram āha—**dharmasya** patnyāṁ **dakṣa-duhitari** **mūrti**-saṁjñāyāṁ **nārāyaṇo nara** iti mūrti-dvayena jātaḥ | kathambhūtaḥ ? **svo**’sādhāraṇas **tapaḥ-prabhāvo** yasya | tad evāha—**anaṅgasya pṛtanāḥ** devyo’psaraso **bhagavataḥ** sakāśād **ātmanaḥ** sva-pratirūpā urvaśy-ādyāḥ strīr dṛṣṭvā tasya **niyamāvalopaṁ** vrata-bhaṅgaṁ **ghaṭituṁ** sādhayituṁ **na śekuḥ** | 

yad vā, **ātmanaḥ** svasya yo **niyamas** tapo-nāśana-rūpas tasya **avalopaṁ** tatra **dṛṣṭvā** **bhagavatas** taṁ **ghaṭayituṁ na śekur** iti | etac cākhyānam ekādaśe bhaviṣyati ||6||[^158]

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **avalopam ity atra bhāguri-mate'vety asyākāra-lope punar navā samāse'valopam iti siddham | sambhavatvād atiram āha | yad veti | tatra bhagavati taṁ niyamāvalopam  ||6||

———————————————————————————————————————

**kaivalya-dīpikā**: ugra-dharma-hānārthaṁ nārāyaṇāvatāram āha—**dharmasya** iti | **dharmaḥ** pitā | **mūrtir** mātā | **dakṣo** mātāmahaḥ | **naro** bhrātā | **svaḥ** akṛtrimaḥ **tapaḥ prabhāvo** yasya sa tathā | **niyamāvalopaṁ ghaṭituṁ** niṣpādayitum | **devyo**’psarasaḥ | **na śekuḥ**, yadyapy **anaṅga-pṛtanāḥ** kāma-sainyāni **ātmanaḥ** ātma-rūpāṇi anyā apsaraso bhagavato nārāyaṇasya dehād utpannā dṛṣṭāḥ ||6|| [mu.pha. 3.7]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nara-nārāyaṇāvatāram āha | **dharmasya** patnyāṁ **mūrtyāṁ nārāyaṇo nara** iti svarūpa-dvayena jātaḥ | **svo**’sādhāraṇas tapaḥ-prabhāvo yasya saḥ | **anaṅgasya pṛtanā** devyo’psarasas tapo-bhaṅgārtham āgatāḥ | ātmanaḥ iti jātyaikatvam | ātmabhyo hetubhyo niyamāvalopaṁ tapo-bhaṅgābhāvaṁ **dṛṣṭvā ghaṭituṁ** ceṣṭituṁ **na śekuḥ** | śāpa-bhaya-stabdhā babhūvur ity arthaḥ | bhāguri-mate avety asyākāra-lope nañā avalopa iti siddham | 

yad vā, bhagavataḥ sakāśāt ātmanaḥ sva-prati-rūpā ūrvaśy-ādyāḥ śrīḥ niyamāvalopaṁ vrata-bhaṅgābhāvaṁ ca dṛṣṭvā ghaṭituṁ na śekuḥ—vismayena stabdhā babhūvur ity arthaḥ ||6||

 **...**

**|| 2.7.7 ||**

**kāmaṁ dahanti kṛtino nanu roṣa-dṛṣṭyā**

**roṣaṁ dahantam uta te na dahanty asahyam |**

**so’yaṁ yad antaram alaṁ praviśan bibheti**

**kāmaḥ kathaṁ nu punar asya manaḥ śrayeta ||**

**śrīdhara-svāmī (bhāvārtha-dīpikā) : **yatra kāma-vijayī krodho’pi bibheti yatra kāmo na prabhavatīti kiṁ vaktavyam ity āha—**kāmam** iti | **kṛtinaḥ** śrī-rudra-pramukhā **roṣa**-yuktayā **dṛṣṭyā kāmaṁ dahanti** | **roṣaṁ** tv ātmānaṁ **dahantam** api[^159] **te na dahanti**, krodhena abhibhūyanta ity arthaḥ | **nu** aho **so’yaṁ** roṣo **yad-antaraṁ** yan-madhyaṁ **praviśann alaṁ bibheti** | yad vā, yasyāntar **manaḥ** | kathaṁ-bhūtam ? **amalaṁ** nirmalaṁ praviśann iti ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ): _ity artha_** iti | krodhaḥ kāmād balīyān iti bhāvaḥ ||7||

———————————————————————————————————————

**kaivalya-dīpikā : **nārāyaṇasya dhairyaṁ varṇayanti--**kāmam** ity-ādinā | kecit **kṛtinaḥ** | **kāmaṁ** tāvad **roṣam** āviṣkṛtya **dahanti** | **roṣaṁ** punas tān eva **dahantaṁ no dahanti,** na ca sahante | **so’yaṁ** roṣaḥ yasyāntaḥ-karaṇaṁ **praviśat** artyarthaṁ **bibheti** | kāmasya tu kā vārtā ? ||8|| 

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhagavataḥ kāma-vijayo’yaṁ nādbhutaḥ, yatas tatra krodham akurvāṇaḥ krodha-jayam apy anyair duṣkaraṁ kṛtavān ity āha—**kāmam** iti | **kṛtinaḥ** śrī-rudra-pramukhā **roṣa**-yuktayā **dṛṣṭyā kāmaṁ dahanti** | **roṣaṁ** tv ātmānaṁ **dahantam** api **na dahanti**, roṣeṇābhibhūyanta ity arthaḥ | **nu** aho | **so’yaṁ** roṣo **yad-antaraṁ **yan-madhyaṁ **praviśann alaṁ bibheti** | yad vā, yasyāntar **manaḥ** | kathaṁbhūtam ? amalam ||7||

 **...**

**|| 2.7.8 ||**

**viddhaḥ sapatny-udita-patribhir anti rājño**

**bālo’pi sann upagatas tapase vanāni |**

**tasmā adād dhruva-gatiṁ gṛṇate prasanno**

**divyāḥ stuvanti munayo yad upary-adhastāt ||**

**madhvācāryaḥ (bhāgavata-tātparyam) : **

avatāro mahā-viṣṇor vāsudeva itīritaḥ |


    yo dhruvāya nijaṁ prādāt sthānam anyānadhiṣṭhitam || iti prakāśa-saṁhitāyām ||8||

———————————————————————————————————————

**śrīdhara-svāmī (bhāvārtha-dīpikā) : **caritreṇaiva kam apy avatāraṁ[^160] sūcayati | mātuḥ **sapatnyāḥ uditāny** uktāni vākyāny eva **patriṇo** bāṇāḥ, tair **viddho** dhruvo **rājña** uttānapado’**nti** samīpe **tapase** tapas taptum | **dhruva-gatiṁ** dhruva-padam | **yat** yām **upari** sthitām **adhastāt** sthitā divi bhavā **divyāḥ** saptarṣayaḥ **stuvanti** | yad vā, upari bhṛgv-ādayaḥ adhastāt saptarṣaya iti ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atra viśvanāthaḥ—pṛśnigarbhāvatāram āha--**viddha** iti | **dhruva-gatiṁ** nitya-sthala-viśeṣam ity arthaḥ | muni-śabdo na kevalaṁ saptarṣi-param eveti tatrāha—_yad vā_ iti | vāsudevāvatāro'yaṁ pṛśnigarbho jñeyaḥ | 


    tvam eva pūrva-sarge bhūḥ pṛśniḥ svāyaṁbhuve sati | 


    tadāyaṁ sutapā nāma prajāpatir akalmaṣaḥ | 

ahaṁ suto kāma-bhavaṁ pṛśnigarbha iti smṛtaḥ || [bhā.pu. 10.3.32]

iti daśame karmānavaṇād atra tu janmāśravaṇāt janma-karmaṇoḥ paraspara-sāpekṣatvād ekatra saṅgatir aucityāt tad uktaṁ bhāgavatāmṛte-- \



    asyātra caritānuktyā nāmānuktyā ca tatra vai |


    parasparam apekṣitvād yuktā caikatra saṅgatiḥ || [la.bhā. 1.3.56] iti | 

na cātra dhruvārthaṁ vaikuṇṭhān nārāyaṇa evāgatas tena pṛthag evāyaṁ dhruva-priyo'vatāra iti vācyaṁ, tad uktaṁ tatraiva—


    tatrāgamana-mātreṇa yadi syād avatāratā | 


    anyatrāpi prasajjeta yatheṣṭaṁ tat-prakalpanā || [la.bhā. 1.3.57] iti |

kecit tu śrī-vāsudevo'yaṁ dhruvārtham avatīrṇaḥ | yaḥ khalu dhruva-lokādhiṣṭhāteti gamyate tasya tu dvādaśākṣara-vidyopāsanayā tal-loka-prāptes tad-bhaktatvam eva yayottānapadaḥ putro dhruvaḥ kṛṣṇa-parāyaṇaḥ ity-ādy-ukter ity āhuḥ ||8||

———————————————————————————————————————

**kaivalya-dīpikā**: uddiṣṭa-siddhy-arthaṁ dhruva-priyaṁ bhāvayed ity āha—**viddha** iti | mātuḥ sunīteḥ **saptnī** yā suruciḥ, tasyā **uditāni** vākyāni tāny eva **patriṇo** bāṇāḥ, taiḥ **rājñaḥ** uttānapādasya **antike** samīpe | **dhruva-gatiṁ** dhruva-padam | **gṛṇate** stuvate | **divyā** **munayaḥ** saptarṣayaḥ | **yad** yatra ātmana **upari**-sthitam **adhastāt** sthitāḥ ||8|| [mu.pha. 3.9]

———————————————————————————————————————

**jīva-gosvāmī (krama-sandarbhaḥ) : viddha** iti | śrī-vāsudeva evāyaṁ dhruvārtham avatīrṇaḥ | yaḥ khalu dhruva-lokādhiṣṭhāteti gamyate | tasya dvādaśākṣara-vidyopāsakatvāt tal-loka-prāpteś ca ||8||

———————————————————————————————————————

**viśvanātha-cakravartī (sārārtha-darśiṇī) : **pṛśnigarbhāvatāram āha—**viddha** iti | mātuḥ **sapatnyāḥ** suruceḥ **uditāni** vākyāny eva **patriṇo** bāṇāḥ, tair **viddho** dhruvaḥ | **rājñaḥ** uttānapado’**nti** samīpe | **tapase** tapas taptum | **gṛṇate** stuvate | **dhruva-padaṁ** nitya-sthala-viśeṣam ity arthaḥ | **yat** yām | **upari**-sthitāḥ, **adhastāt** sthitāḥ, divi bhavā **divyāḥ** saptarṣayaḥ **stuvanti** | yad vā, upari-sthitā bhṛgv-ādayaḥ adhastāt saptarṣayaḥ | vāsudevāvatāro’yaṁ pṛśnigarbho jñeyaḥ | 


        tvam eva pūrva-sarge’bhūḥ pṛśniḥ svāyambhuve sati |


    tadāyaṁ sutapā nāma prajāpatir akalmaṣaḥ || [bhā.pu. 10.3.32]


    ahaṁ suto vām abhavaṁ pṛśnigarbha iti śrutaḥ | [bhā.pu. 10.3.41]

iti daśame karmāśravaṇāt | atra tu janmāśravaṇāt janma-karmaṇoḥ paraspara-sāpekṣatvād ekatra saṅgater aucityāt | yad uktaṁ bhāgavatāmṛte—


        asyātra caritānuktyā nāmānuktyā ca tatra vai |


    parasparam apekṣitvād yuktā caikatra saṅgatiḥ || [la.bhā. 1.3.56] iti |

na cātra dhruvārthaṁ vaikuṇṭhān nārāyaṇa evāgataḥ | tena pṛthag evāyaṁ dhruva-priyo’vatāra iti vācyam | yad uktaṁ tatraiva—


        atrāgamana-mātreṇa yadi syād avatāratā |


    anyatrāpi prasajyeta yatheṣṭaṁ tat-prakalpanā || [labhagavat-sandarbhā. 1.3.58] iti ||8||

 **...**

**|| 2.7.9 ||**

**yad venam utpatha-gataṁ dvija-vākya-vajra-**

**niṣpluṣṭa-pauruṣa-bhagaṁ niraye patantam |**

**trātvārthito jagati putra-padaṁ ca lebhe**

**dugdhā vasūni vasudhā sakalāni yena ||**

**madhvācāryaḥ (bhāgavata-tātparyam) : **

pṛthur nāma mahārājas tatra viṣṇuḥ svayaṁ prabhuḥ |


    pṛthu-nāmā caturbāhuḥ praviṣṭas tena cārthitaḥ || iti mahā-saṁhitāyām ||9||

———————————————————————————————————————

**śrīdhara-svāmī (bhāvārtha-dīpikā) : **pṛthv-avatāram āha | **yad** yadā ṛsibhir **arthitas**[^161] tadā **venaṁ trātvā** anvarthaṁ[^162] tat **putra** iti **padaṁ** nāma lebhe | 


    puṁ-nāmno narakād yasmāt pitaraṁ trāyate sutaḥ |


    tasmāt putra iti proktaḥ svayam eva svayaṁbhuvā ||

iti hi putra-pada-vyutpattiḥ | kathambhūtam ? **dvijānāṁ** śāpa-**vākyam** eva **vajraṁ** tena **vipluṣṭaṁ** dagdhaṁ **pauruṣaṁ** **bhagam** aiśvaryaṁ ca yasya tam | caritrāntaram āha | yena ca **jagati** jagad-arthe **vasūny** annādi-dravyāṇi **dugdhā** ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pudbhyaḥ pun-nāmakebhyo narakebhyo yataḥ pitaraṁ trāyate'taḥ putra iti | pun-nāmakā narakā viṁśati-saṅkhyākā vāmana-purāṇe proktāḥ | tathā hi—

para-dārābhigamanaṁ pāpi-saṅgaḥ pāruṣyaṁ sarvatreti prathamo narakaḥ ||1||

 atra naraka-padaṁ naraka-sādhana-param | para-dārābhigamanādi-janya-narakebhyas taptasūmryādibhyaḥ pātīti putra iti bhāvaḥ | evam agre’pi eṣāṁ pa-vargam ārabhya mātṛkāstha-dīrgho-kāra-paryanta-gaṇanāt punnāmakatvam iti | 

phala-steya-phala-hīnāṭana-vṛkṣa-jātīya-cchedanaṁ dvitīyaḥ ||2||  

varjyādānāvadhyāvadha-bandhana-bāndhava-vādas tṛtīyaḥ ||3||  

bhūta-mātra-bhaya-dānaṁ bhūti-nāśanaṁ bhraṁśanaṁ nija-dharmataś caturthaḥ ||4||  

māraṇa-mitra-kauṭilya-mithyokti-miṣṭaikāśanāni pañcamaḥ ||5||

yoga-nāśana-yavādi-phala-haraṇayāna-yugma-haraṇāni ṣaṣṭhaḥ ||6|| 

rāja-bhāga-haraṇa—rāja-strī-saṅga—gatāhita-cintanāni saptamaḥ ||7||  

lubdhatva-lolupatva-labdha-dharmārtha-nāśanāny aṣṭamaḥ ||8|| 

veda-brāhmaṇa-nindana-brahma-haraṇa-viprotkarṣāsahana-viruddhācaraṇāni navamaḥ ||9|| śiṣṭācāra-vināśa-śiṣṭa-dveṣa-śiśu-vadha-śāstra-steyāni daśamaḥ ||10|| 

ṣaḍ-aṅga-vedānaṅgīkāraṁ ṣāḍguṇya-nīti-parityāgāv ekādaśaḥ ||11|| 

san-nindā sadācāra-langhana-puraḥ sarān ācāra-svīkāra-saṁskāra-tyāgā dvādaśaḥ ||12|| 

hāniś caturvarga-vidher heya-saṁgrahādis trayodaśaḥ ||13|| 

kṣapaṇaka-saṅgas tan-mata-svīkāraḥ kṣayāha-tyāga-kṣetra-haraṇādiś caturdaśaḥ ||14|| 

ajña-saṅgāsatyokty-asūyā-śocāśubhāvaha-pravṛttayaḥ pañcadaśaḥ ||15|| 

ālasyāsatkarma-tyāgāryāvartīya-dharmānaṅgīkārācāryāsevana-nindāśrama-dharma-tyāgādiḥ ṣoḍaśaḥ ||16|| 

icchā para-dāra-dhanādeḥ saptadaśaḥ ||17|| 

īrṣyā śāstreṣv aṣṭādaśaḥ ||18|| 

uddhatatvam ekonaviṁśaḥ ||19|| 

ūrdhvaṁ sthitir guru-pitrāder ūtir vṛddhir viṁśaḥ ||20|| 

ete pun-nāmakāḥ pud ity atra tapaskaraṇam adidud ity-ādivat utir vāsanā sā ceha mandā jñeyā—


    pun-nāma-narakaṁ ghoraṁ vināśayati sarvataḥ | 

etasmāt kāraṇāt sādhyas tataḥ putreti gadyate ||


    śeṣebhyo rakṣaṇāc chiṣyaḥ pāpebhyaḥ parikīrtitaḥ | 


    ghṛtādi-vikrayo ghoraś cāṇḍālādi-parigrahaḥ | 


    sva-doṣācchādanaṁ pāpaṁ para-doṣa-prakāśanam | 


    ity-ādīni ca pāpāni śeṣa-saṁjñāni vai viduḥ || 


    yo guruṁ rakṣate tebhyaḥ sa śiṣyaḥ parikīrtitaḥ | 


    tasmāc chiṣyaś ca putraś ca vidhātavyau prayatnataḥ || 


    śiṣyāc chreṣṭhataraḥ putraḥ sumārga-nirato yadi | 


    vimārgagāv ubhau tyājyau yad ukta-niraya-pradau | 


    viṣṇu-bhakti-yutau kāryau prayatnena sudhī matā || 

iti sarvaṁ vāmana-purāṇe vitatam astīti | vārāhe tu—


    aihikāmuṣmikaṁ duḥkhaṁ pud iti procyate tataḥ | 

trāti putra iti jñeyaḥ puddaḥ proktas tato'nyathā || 

aihikaṁ kṣut-pipāsā-śītoṣṇa-jvarādi | āmuṣmika naraka-pātādīti vivekaḥ | jagati bhū-loke putra-pradaṁ mathitavena bhujotpannatvāt putreṇa prāpyaṁ rājyaṁ lebhe iti tīrthaḥ | jagatīti nimitte saptamī ata āha | jagad-artham iti | 

sandarbhas tu—bhagavan-nindayā veno dvijais tamasi pātitaḥ [bhā.pu. 7.1.16] iti saptama-skandhokter venasya pitur nāradāt kadācin naraka-bhogottaraṁ kuṣṭhi-mlecchatva-prāptiṁ śrutvā tam ānīya kurukṣetrāntargata-pṛthūdaka-tīrthe snapanādinā viśodhya yātanā-bhogād uddadhāreti vāmana-purāṇīya-kathām apy āha ||9||

———————————————————————————————————————

**kaivalya-dīpikā**: kṣut-pipāsā śānty-arthaṁ pṛthum āha—**yad** **venam** iti | **trātā** rakṣitā | **yat** putra iti padaṁ nāma **lebhe** | pun-nāmno narakāt trāyate iti **putraḥ**[^163] | tena ca venaḥ pitrā trātaḥ | **arthito** dvijaiḥ | **jagati** jagad-arthaṁ **vasūni** ratnāni ||9|| [mu.pha. 3.10]

———————————————————————————————————————

**yad venam utpatha-gataṁ dvija-vākya-vajra-**

**niṣpluṣṭa-pauruṣa-bhagaṁ niraye patantam |**

**trātvārthito jagati putra-padaṁ ca lebhe**

**dugdhā vasūni vasudhā sakalāni yena ||**

**jīva-gosvāmī (krama-sandarbhaḥ) : niraye** **patantam** iti punaḥ punaḥ patanāya sajjamānaṁ **trātvā** **putra-padaṁ ca lebha** iti | na kevalaṁ trātavān, api tu putra-padaṁ ca putratvam api lebha ity artha-vyaktyā tatrodyateṣu muniṣu kāruṇya-viśeṣa-vyaktiḥ | ktvā-pratyayas tu trāṇasyāvaśyakatā-vivakṣayā bhāvini bhūtavan nirdeśāt | kintu saptama-skandhe—bhagavan nindayā veno dvijais tamasi pātitaḥ [bhā.pu. 7.1.16] ity anusāreṇaikadā śrī-pṛthu-rājena śrī-nāradāt sva-pitur naraka-bhogānantaraṁ kuṣṭhi-mleccha-prāptiṁ śrutvā tam ānīya pṛthūdakākhya-kurukṣetra-tīrthe snapanādinā krameṇa tad-aparicchedya-yātanā-bhogād uddadhāreti vāmana-purāṇād viśeṣo jñeyaḥ ||9||

———————————————————————————————————————

**viśvanātha-cakravartī (sārārtha-darśiṇī) : **pṛthv-avatāram āha | yat yadā ṛsibhir arthitastadā veṇaṁ trātvā anvarthaṁtat putra iti padaṁ nāma lebhe | 


    puṁ-nāmno narakādy asmāt pitaraṁ trāyate sutaḥ |


    tasmāt putra iti proktaḥ svayam eva svayaṁbhuvā ||

iti putra-pada-vyutpattiḥ | kathambhūtam ? dvijānāṁ śāpa-vākyam eva vajraṁ tena niṣpluṣṭaṁ dagdhaṁ pauruṣaṁ bhagam aiśvaryaṁ ca yasya tam | śrī-pṛthu-rājena nāradāt sva-pitur naraka-bhogānantaraṁ kuṣṭhi-mlecchatva-prāptiṁ śrutvā tam ānīya pṛthūdakākhye kurukṣetra-tīrthe snapanādinā tad-aparicchedya-yātanābhogād uddadhāreti vāmana-purāṇa-kathā jñeyā | caritrāntaram āha—yena ca vasuni annādi-dravyāṇi | vasudhā pṛthvī dugdhā ||9||

 **...**

**|| 2.7.10 ||**

**nābher asāv ṛṣabha āsa sudevi-sūnur**

**yo vai cacāra sama-dṛg jaḍa-yoga-caryām |**

**yat pāramahaṁsyam ṛṣayaḥ padam āmananti**

**svasthaḥ praśānta-karaṇaḥ parimukta-saṅgaḥ ||**

**madhvācāryaḥ (bhāgavata-tātparyam) : yad** rūpaṁ **paramahaṁsa**-prāpyaṁ **padam āmananti** ||10||

———————————————————————————————————————

**śrīdhara-svāmī (bhāvārtha-dīpikā) : **ṛsabhāvatāram āha | **asau** harir **nābher** āgnīdhra-putrāt **sudevyāḥ** **sūnur āsa** | nābher bhāryāyā merudevyā[^164] eva sudevīty api saṁjñā | **jaḍavad** **yogena** nitya-samādhinā **caryām** | **yad** iti yām[^165] | tatra hetuḥ—**sama-dṛk** | tatrāpi hetuḥ—**sva-sthaḥ** sva-svarūpe sthitaḥ | yataḥ **praśāntendriyaḥ** | tat kutaḥ ? yataḥ **parito mukta-saṅgaḥ** ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _tatra_** pāramahaṁsya-padatve | tatrāpi samadṛtve’pi | tat-praśāntendriyatvam  ||10||

———————————————————————————————————————

**kaivalya-dīpikā**: anavasthitatva-hānārtham ṛṣabham āha--**nābher** iti | **nābhiḥ** pitā | **sudevī** mātā | **jaḍavad yogena** nitya-samādhinā, **caryā** jaḍa-yoga-caryā | **svastho** na tu viṣayasthaḥ ||10|| [mu.pha. 3.11]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ṛsabhāvatāram āha--**nābheḥ** sakāśāt **āsa** abhūt **sudevyāḥ sūnuḥ** | **jaḍavad yoga-caryām** | **yasya pāramahaṁsyaṁ padaṁ** cihnam **ṛṣaya** **āmananti** abhyasyanti | **ṛṣabhaḥ** kīdṛśaḥ ? svasminn eva tiṣṭhatīt **svastha** ity-ādi | atra samāpta-punar-āttatā doṣaś ced evaṁ vyākhyeyam | yasya pāramahaṁsyam ṛṣayaḥ **āmananti**, teṣu ṛṣiṣu **parimukta-saṅgaḥ** | ime mat-pāramahaṁsyaṁ na jānantv iti teṣu prīti-rahitaḥ | ata eva te bhraṣṭā babhūvur iti tatra kathā draṣṭavyāḥ ||10||

 **...**

**|| 2.7.11 ||**

**satre mamāsa bhagavān haya-śīraṣātho**

**sākṣāt sa yajña-puruṣas tapanīya-varṇaḥ |**

**chandomayo makhamayo**[^166]**’khila-devatātmā**

**vāco babhūvur uśatīḥ śvasato’sya nastaḥ ||**

**madhvācāryaḥ (bhāgavata-tātparyam) : **

chandāṁsi ca makhyāś caiva devā lokāś ca sarvaśaḥ |


    sarve viṣṇau sthitā yasmād ataḥ sarva-mayo hy asau || iti mahā-saṁhitāyām ||11||

———————————————————————————————————————

**śrīdhara-svāmī (bhāvārtha-dīpikā) : **hayagrīvāvatāram āha—**satre** iti | atho ity arthāntare | sa eva sākṣād **bhagavān mama** brahmaṇaḥ **satre** yajñe **hayaśīrṣā āsa** | **tapanīyaṁ suvarṇaṁ** tadvad varṇo yasya | **chando-mayo** vedamayaḥ tad-vidheyā ye **makhās** tan-**mayaḥ** | amṛtamaya iti vā pāṭhaḥ | makhair yajanīyā **akhilā devatās** tad-**ātmā** ca | **asya śvasataḥ** śvāsaṁ muñcato **nasto** nāsā-puṭād **uśatīr** uśatyaḥ kamanīyā veda-lakṣaṇā **vāco babhūvuḥ** ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tapanīyaṁ rūpya-hemnoḥ ity abhidhānāt | tad-vidheyā veda-vihitāḥ asya vai mahato bhūmasya niśvasitaṁ yad ṛg-vedaḥ [bṛ.ā.u. 2.4.10] ity-ādi-śruteḥ ||11||

———————————————————————————————————————

**kaivalya-dīpikā**: deva-helana-kṛta-doṣa-hānārthaṁ hayagrīvāvatāram āha--**satra** iti | **satre** yajñe | **mama** brahmaṇaḥ | **hayaśirāḥ āsa** babhūva | atho pūrṇāhuter anantaram | **yajña-puruṣatvam** eva vyanakti **chando-maya** iti sārdhais tribhiḥ | **tapanīyaṁ** suvarṇam | **uśatīḥ** kamanīyāḥ (vedākhyāḥ) **śvasantāh** śvāsaṁ muñcantaḥ **nastaḥ** nāsā-puṭāt ||11|| [mu.pha. 3.12]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **hayagrīvāvatāram āha—**satre** yajñe | **āsa** āvirbabhūva | **asya** hayaśīrṣṇaḥ | śvasato niḥśvasataḥ | **nasto** nāsā-puṭāt | **uśatyaḥ** kamanīyā veda-lakṣaṇā **vāco babhūvur** udapadyaṁ tu | atra chandeti viśeṣaṇa-trayeṇa karma-kāṇḍā-jñāna-kāṇḍa-devatā-kāṇḍa-sambandhinyaḥ śrutaya iti gamyate | **amṛtamaya** ity atra makhamaya ity api pāṭhaḥ kvacit ||11||

 **...**

**|| 2.7.12 ||**

**matsyo yugānta-samaye manunopalabdhaḥ**

**kṣoṇī-mayo nikhila-jīva-nikāya-ketaḥ |**

**visraṁsitān uru-bhaye salile mukhān me**

**ādāya tatra vijahāra ha veda-mārgān ||**

**madhvācāryaḥ (bhāgavata-tātparyam) : **kṣauṇīmayaḥ naukāśrayatvāt **kṣoṇī-mayaḥ** ||12||

———————————————————————————————————————

**śrīdhara-svāmī (bhāvārtha-dīpikā) : **matsyāvatāram āha | **matsyo** bhāvinā vaivasvatena **manunā**[^167] dṛṣṭaḥ | **kṣoṇīmayaḥ** pṛthvī-pradhānaḥ[^168], tad-āśraya ity arthaḥ | ata eva **nikhila-jīva-nikāyānām** āśrayaḥ | **me mukhād** visraṁsitān galitān **vedasya mārgān** vedān **ādāya** tatra yugānta-**salile vijahāra** | **ha** harṣeṇa ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti | pṛthvī-rūpa-nau-dhāraṇāt tad-āśrayo nāvy āropya mahīmayām ity-ukter iti bhāvaḥ | ata eva pṛthivy-āśrayatvād eva mṛgyante jale'nviṣyate śrī-hariṇā munibhir veti mārgāḥ | vedāś ca te mārgāś ceti **veda-mārgās** tān | ata eva svāmi-caraṇair vedān iti vyākhyātam |  mṛgyate paramātmā yeṣu te mārgā vedāḥ yad-darśanaṁ nigama ātma-rahaḥ-prakāśam iti mārkaṇḍeyokteḥ ||12||

———————————————————————————————————————

**kaivalya-dīpikā**: jitvopasarga-hānārthaṁ matsyam āha--**matsya** iti | kṣauṇīṁ nīrūpāṁ minoti sva-śṛṅge prakṣipatīti **kṣoṇīmayaḥ** | **nikāyaḥ** samūhaḥ | **ketaḥ** āśrayaḥ | nāvi prāṇi-sthāpanāt | **mama mukhād** **uḍubhaye** **salile** **visraṁsitān** patitān **veda-mārgān** **ādāya** **tatra** salile **vijahāra** | **vedā** eva **mārgā** bhukter mukteś ca ||12|| [mu.pha. 3.13]

———————————————————————————————————————

**jīva-gosvāmī (krama-sandarbhaḥ) : matsya** iti | **manunā** vaivasvata-manutayā bhāvinā satyavratenety arthaḥ | atra śaṅkhāsura-vadhas tv atiprasiddhatvān noktaḥ ||12||

———————————————————————————————————————

**viśvanātha-cakravartī (sārārtha-darśiṇī) : **matsyāvatāram āha--**matsyo** bhāvinā vaivasvatena **manunā** dṛṣṭaḥ | **kṣauṇī-mayaḥ** pṛthvī-pradhānaḥ, tad-āśraya ity arthaḥ | **nikhilānāṁ** caturvidhānām eva jīva-saṅghānāṁ **keta** āśrayaḥ | **uru-bhaye** pralaya-salile **me mukhād visraṁsitān** vigalitān **veda-mārgān** **ādāya** **vijahāra** ||12||

 **...**

**|| 2.7.13 ||**

**kṣīrodadhāv amara-dānava-yūthapānām**

**unmathnatām amṛta-labdhaya ādi-devaḥ |**

**pṛṣṭhena kacchapa-vapur vidadhāra gotraṁ**

**nidrākṣaṇo’dri-parivarta-kaṣāṇa-kaṇḍūḥ ||**

**śrīdhara-svāmī (bhāvārtha-dīpikā) : **kūrmāvatāram āha | **kṣīrodadhau** **kacchapa-vapuḥ** san **gotraṁ** manthanārthaṁ mandara-giriṁ pṛṣṭhena dhṛtavān | kadā ? **amṛta-labdhaye** kṣirābdhim **unmathnatāṁ** satām | **nidrāyāḥ kṣaṇo**’vasara utsavo vā yasya saḥ | nidrāvasaraḥ kutaḥ ? tatrāha--**adreḥ parivartaḥ** paribhrama eva **kaṣāṇaḥ** kaṣaṇaṁ gharṣaṇa-sukha-prado yasyāṁ sā **kaṇḍūr** yasya saḥ | yad vā, adri-parivarta eva kaṣaḥ kaṣaṇaṁ tena aṇiti apayātīti kaṣāṇā kaṇḍūr yasya ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nidrāvasare hetuṁ pṛcchatti—kuta iti | **kaṣāṇa**-śabdasya sukha-pradatvārthe'prasiddha āha—_yad vā_ iti | **apayāti** naśyati ||13||

———————————————————————————————————————

**kaivalya-dīpikā**: maraka-hetu-hānārthaṁ kūrmam āha—**kṣīrodadhāv** iti | **gotraṁ** mandarādrim | nidrāṁ kṣaṇayati kṣaṇavatīṁ labdhāvasarāṁ karotīti **nidrā-kṣaṇaḥ** | tat karotīti ṇic | vin-mator luk [pā. 5.2.65] | **adreḥ parivartaḥ** savyāpasavya-bhramaḥ | **kaṣāṇaḥ** kaṣan gharṣaṇa-sukha-prado yasyāṁ sā | **kaṇḍūr** yasya sa tathā ||13|| [mu.pha. 3.14]

———————————————————————————————————————

**jīva-gosvāmī (krama-sandarbhaḥ) : adreḥ parivartaḥ** paribhramaḥ | sa eva **kaṣāṇaḥ** kaṣaṇo hiṁsako yasyāṁ sā **kaṇḍūr** yasya saḥ ||13||

———————————————————————————————————————

**viśvanātha-cakravartī (sārārtha-darśiṇī) : **kūrmāvatāram āha—**kṣīrodadhāv** iti | **amṛta-labdhaye** kṣirābdhim **unmathnatāṁ** yā amṛta-labdhis tasyai | **gotraṁ** mandara-giriṁ **dadhāra** | nidrāyāṁ kṣaṇo’vasara utsavo vā yasya saḥ | tatra hetuḥ—**adreḥ parivartena** paribhramaṇena **kaṣāṇā** kaṣyamāṇā dūrīkriyamāṇā **kaṇḍūr** yasya saḥ | kaṣ hiṁsāyāṁ yag-bhāva ārṣaḥ ||13||

 **...**

**|| 2.7.14 ||**

**traipiṣṭaporu-bhaya-hā sa nṛsiṁha-rūpaṁ**

**kṛtvā bhramad-bhrukuṭi-daṁṣṭra-karāla-vaktram |**

**daityendram āśu gadayābhipatantam ārād**

**ūrau nipātya vidadāra nakhaiḥ sphurantam ||**

**śrīdhara-svāmī (bhāvārtha-dīpikā) : **śrī-nṛsiṁhāvatāram āha | **traipiṣṭapā** devās teṣām **uru-bhayaṁ hantīti** tathā sa bhagavān | yad vā, traipiṣṭapānāṁ devānām apy uru-bhayaṁ yasmāt tādṛśo hāso yasya tan **nṛsiṁha-rūpam** | athavā hiraṇyakaśipo rājya-kāle traipiṣṭapānāṁ daityānām uru-bhayaṁ yasmāt tādṛśo hāso yasya tan nṛsiṁha-rūpam | kathambhūtam ? **bhramantyau bhrukuṭyau daṁṣṭrāś** ca yasmiṁs tat **karālaṁ vaktraṁ** yasmiṁs tat | **daityendraṁ** sphurantam **ārāt** samīpa eva **gadayā** upalakṣitam **abhipatantaṁ** **nakhair vidadāra** ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śleṣeṇārthāntaram āha--_yad vā_ iti | nanu devās tu jānanty evāsmat-prārthanayaiva etādṛg-rūpaṁ dhṛtaṁ ? tatrāha—_atha vā_ iti ||14||

———————————————————————————————————————

**kaivalya-dīpikā**: araṇya-bhaya-hānārthaṁ nṛsiṁhāvatāram āha—**traiviṣṭapeti** | **traiviṣṭapā** devāḥ | teṣām **uru-bhayaṁ hantīti** tathā | **bhramad-bhṛkuṭī-daṁṣṭreṇa karālaṁ** raudraṁ **vaktraṁ** yasya sa tathā | bhṛkuṭi-daṁṣṭreṇeti, prāṇy-aṅgatvād ekavad bhāvaḥ | **ārāt** samīpe | **sphurantaṁ** svattvodrekeṇa ||14|| [mu.pha. 3.15]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **śrī-nṛsiṁhāvatāram āha--**traipiṣṭapānāṁ** devānām **uru-bhayaṁ hantīti** tathā sa prasiddho bhagavān | **bhramantyau bhrukuṭyau daṁṣṭrāś** ca yatra tathā-bhūtaṁ **karālaṁ** bhīṣaṇaṁ **vaktraṁ** yatra tat | **daityendraṁ** hiraṇyakaśipum | **ārāt** samīpata eva **gadayā** saha **abhipatantam** ||14||

...

**|| 2.7.15 ||**

**antaḥ-sarasy uru-balena pade gṛhīto**

**grāheṇa yūtha-patir ambuja-hasta ārtaḥ |**

**āhedam ādi-puruṣākhila-loka-nātha**

**tīrtha-śravaḥ śravaṇa-maṅgala-nāmadheya ||**

**śrīdhara-svāmī (bhāvārtha-dīpikā) : **hari-saṁjñakāvatāram āha—**antar** iti yugalena | gaja-**yūthasya patiḥ** | tīrtha-rūpaṁ śravo yaśo yasya sa **tīrtha-śravāḥ,** he tīrtha-śravaḥ ! **śravaṇena** eva **maṅgalaṁ** **nāmadheyaṁ** yasya saḥ ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : ādi-puruṣa** iti | tvaṁ tu **ādita** eva puruṣākāro'haṁ tu **puruṣo**'pi samprati pāpād gajākāra eveti bhāvaḥ | **akhila-loka-nāthasya** te mamāpi nāthatvān māṁ pātum arhasīti bhāvaḥ | **tīrthaṁ** pāvanaṁ **yaśo** yasyeti durjāty-ārambhakāt pāpān mām api pavitrīkartum arhasīti bhāvaḥ | **śravaṇa-maṅgala** iti guru-mukhāt tvan-nāma mayāpi śrutam eva tad apy etad amaṅgalaṁ katham iti bhāvaḥ | yad vā, he **tīrthaśrava** iti | tīrtha-snānādinā yathā nivṛttāghasya duḥkhaṁ nocitaṁ tathā tava yaśaḥ-śravaṇādināpi tathā ca tava yaśo varṇayitur mamāpi tan nocitam iti bhāvaḥ | etat samarthaka-saṁbuddhaś cāntaram āha—śravaṇena maṅgalaṁ yasmāt tādṛṅ **nāmadheyaṁ** yasya tādṛśo'si śravaṇāpekṣayā varṇanasya prādhānyāt tat-kartur mama tu tat sarvathaiva nocitam iti bhāvaḥ ||15||

———————————————————————————————————————

**kaivalya-dīpikā**: ārti-hānārthaṁ harim āha—**antar** iti | **grāho** nakraḥ ||15|| [mu.pha. 3.16]

———————————————————————————————————————

**jīva-gosvāmī (krama-sandarbhaḥ) : āhedam** iti | asya vākyasya nārāyaṇākhila-guro bhagavan namas te [bhā.pu. 8.3.32] ity aṣṭama-skandha-vākyena samāptir jñeyā ||15||

———————————————————————————————————————

**viśvanātha-cakravartī (sārārtha-darśiṇī) : **hari-saṁjñakāvatāram āha—**antar** iti dvābhyām | idaṁ nāma-catuṣṭayam āha | tatra **ādi-puruṣa** iti tvam ādita eva puruṣākāra eva, ahaṁ tu jīvatvāt puruṣo’pi samprati pāpāt gajākāra eveti bhāvaḥ | **akhila-lokānāṁ** **nātha** iti mamāpi nāthas tvaṁ bhavitum arhasy eveti bhāvaḥ | **śravaṇa-maṅgala** iti śrī-guru-mukhāt tan-nāma yayā śrutam eva, tad apy etad amaṅgalaṁ katham iti bhāvaḥ ||15||

 **...**

**|| 2.7.16 ||**

**śrutvā haris tam araṇārthinam aprameyaś**

**cakrāyudhaḥ patagarāja-bhujādhirūḍhaḥ|**

**cakreṇa nakra-vadanaṁ vinipāṭya tasmād**

**dhaste pragṛhya bhagavān kṛpayojjahāra ||**

**madhvācāryaḥ (bhāgavata-tātparyam) : **

haris tāpasa-nāmāsau jātas tapasi vai manuḥ |


    gajendraṁ mocayāmāsa sasarja ca jagad-vibhuḥ || iti mātsye ||16||

———————————————————————————————————————

**śrīdhara-svāmī (bhāvārtha-dīpikā) : **tad-vacanaṁ śrutvā śaraṇārthinaṁ taṁ haste śuṇḍāyāṁ pragṛhya | kiṁ kṛtvā | nakrasya grāhasya vadanaṁ vinipāṭya vidārya | tasmāt tad-vadanāt ||16||

———————————————————————————————————————

**kaivalya-dīpikā**: **tāraṇārthinaṁ** śaraṇārthinam | **pataga-rājo** garuḍaḥ | **vinipāṭya** vidārya ||16|| [mu.pha. 3.17]

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śaraṇārthinaṁ rakṣakaṁ prārthayantaṁ hariśabdasyārthāntaravyāvṛttaye'prameyaḥ iyattārahitaḥ tādṛgākāśādirapyastīti tadvāraṇāya cakrāyudhaḥ tādṛgyoddhāpyasti tadvāraṇāya patageti bhujaskandhayoratīva sāmīpyādevamuktiḥ ||16||

———————————————————————————————————————

**jīva-gosvāmī (krama-sandarbhaḥ) : **bhujā bhujayor madhya-bhāgaḥ pṛṣṭham ity arthaḥ ||16||

———————————————————————————————————————

**viśvanātha-cakravartī (sārārtha-darśiṇī) : **araṇārthinaṁ śaraṇārthinam ||16||

 **...**

**|| 2.7.17 ||**

**jyāyān guṇair avarajo’py aditeḥ sutānāṁ**

**lokān vicakrama imān yad athādhiyajñaḥ |**

**kṣmāṁ vāmanena jagṛhe tripada-cchalena**

**yācñām ṛte pathi caran prabhubhir na cālyaḥ ||**

**śrīdhara-svāmī (bhāvārtha-dīpikā) : **vāmanāvatāram āha | **aditeḥ** sutānāṁ dvādaśādityānāṁ madhye **adhiyajño** yajñādhiṣṭhātā viṣṇuḥ | **avarajaḥ** kanīyān api **guṇair jyāyāñ** jyeṣṭhaḥ | guṇān evāha | yady ata imāṁl lokān **vicakrame** pāda-nyāsaiḥ krāntavān | atha pratiśrutānantaram eva | tatra hetuḥ—baleḥ **kṣmāṁ** vāmana-rūpeṇa **jagṛhe** | nanv īśvaraḥ svayaṁ kim iti durbalavat tathā cakre ? tatrāha—**yācñāṁ** vinā dharma-mārge vartamāno **na cālyaḥ**, aiśvaryān na bhraṁśanīya iti ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **idaṁ viṣṇur vicakrame tredhā nidadhe padam [ṛ.ve. 1.22.17] ity-ādi-śruteḥ, yasyoruṣu triṣu vikrameṣv adhikṣipati bhuvanāni viśvā [ṛ.ve. 1.154.2] iti śruteś cārtham āha—**tripada-cchalena** iti | tatra pāda-nyāse atrākṣipati--_nanv_ iti ||17||

———————————————————————————————————————

**kaivalya-dīpikā: **sthalopasarga-hānārthaṁ vāmanam āha—**jyāyān** iti | kuto jyāyān ? **yad** yasmād **imān** lokān **vicakrame** | **atha** pratigrahānantaram, pratigrahaś ca vāmana-rūpeṇa | **adhiyajño** viṣṇuḥ, yajñādhiṣṭhātṛtvāt | kim asya yācane kāraṇam ? yataḥ **pathi caran** sva-dharmasthaḥ puruṣaḥ prakārāntareṇa **na cālyo**, na padād bhraṁśanīyam iti nītiḥ ||17|| [mu.pha. 3.19]

———————————————————————————————————————

**jīva-gosvāmī (krama-sandarbhaḥ) : lokān vicakrame** iti | guṇa-jyāyastve hetuḥ sarvātikrami-guṇo hi sarvam ākramituṁ śaknoti | **kṣamām** iti tad upalakṣitaṁ trailokyam ity arthaḥ ||17||

———————————————————————————————————————

**viśvanātha-cakravartī (sārārtha-darśiṇī) : **vāmanāvatāram āha--**aditeḥ sutānāṁ **dvādaśādityānām **avarajo**’pi **guṇair jyāyān** | **adhiyajñaḥ** yajñādhiṣṭhātā viṣṇuḥ | **vāmanena** vāmana-rūpeṇa | nanv īśvaraḥ kim iti tathā-cchalena yayāce ? tatrāha—**yācñāṁ** vinā dharma-mārge vartamānaḥ prakārāntareṇa na cālayitum arhaḥ ||17||

 **...**

**|| 2.7.18 ||**

**nārtho baler ayam urukrama-pāda-śaucam**


    **āpaḥ śikhā**[^169]**-dhṛtavato vibudhādhipatyam |**

**yo vai pratiśrutam ṛte na cikīrṣad anyad**

**ātmānam aṅga manasā haraye’bhimene ||**

**madhvācāryaḥ (bhāgavata-tātparyam) : **

aindraṁ padaṁ nāntarīyaṁ phalaṁ tu hari-toṣaṇam |


    jagad-dātur baler yasmād ānandodriktatā || iti brahma-tarke |

śīrṣākhya-mānam ||18||

———————————————————————————————————————

**śrīdhara-svāmī (bhāvārtha-dīpikā) : **nanu tarhi yācñayāpi cālanam anucitam evety āśaṅkya, tato’dhikaṁ sva-sālokyādi dāsyāmīty āśayena hṛtavān ity āha—**nārtha** iti | yad **vibudhādhipatyam** idānīṁ balāt prāptam agre dīyamānaṁ cāyaṁ **baleḥ** puruṣārtho na bhavati | kuta ity ata āha | ā apa iti cchedaḥ | **urukramasya pāda-śaucaṁ** caraṇa-kṣālana-rūpā apaḥ ā sarvato **dhṛtavataḥ** | kva ? **śikhā** śikhāyām | mūrdhnīty arthaḥ | kiṁ ca, śukreṇa vāritaḥ śapto’py **aṅga** he nārada, yaḥ **pratiśrutaṁ** vinā **anyan** **na cikīrṣat** kartuṁ naicchat | yaś ca tṛtīya-pāda-pūraṇārthaṁ **haraye** **ātmānaṁ** deham apy **abhimene**’ṅgīkṛtavān | evaṁ sa-dehaṁ trailokyaṁ śraddhayā dattavato **vibudhādhipatyam** artho na bhavatīty arthaḥ ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **punar ākṣipati | nanu tarhīti | _ity artha_ iti | atrādheyenādhāra-grahaṇaṁ samāsena **śikhāyāṁ dhṛtavān** śikhāṁ dhṛtavāṁs tasya tathā anyan mahattvam āha--_kiṁ ca iti _| **anyat** tataḥ **parāvartanaṁ na cikīrṣat** atrāḍāgamābhāvas tv ārṣaḥ nācikīrṣad ity arthaḥ | ity arthaḥ iti na hi bhagavad-bhaktānāṁ kaivalyam api puruṣārthaḥ | kutaḥ svargādīti bhāvaḥ | **aṅga** iti | priyatvāt tubhyaṁ hari-bhakta-caritam uktam iti bhāvaḥ ||18||

———————————————————————————————————————

**kaivalya-dīpikā**: **baler** na pada-bhraṁśaḥ kintu adhika-pada-lābha ity āha—**nārtha** iti | atas tasya nāyaṁ puruṣārthaḥ | yad **vibudhādhipatyam** | yato’sau **ūrukrama-pāda-śaucaṁ** yā **āpaḥ**, tāḥ **śikhāyāṁ** śirasi **dhṛtavān** | yata **ātmānaṁ** **pratiśruta**-śeṣa-pūraṇatvena śirasā atyādareṇa **abhimene** aṅgīkṛtavān | kathaṁbhūtam ātmānaṁ ? **yaḥ** **pratiśrutaṁ** vinā **anyad** **na cikīrṣat** kartuṁ necchat | bahulaṁ cchandasy amāñ-yoge [pā. 6.4.75] ity aḍ-abhāvaḥ | yadyapi guruṇā vāritaḥ śaptaś ca ||18|| [mu.pha. 3.20]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu tarhi yācñayāpi cālanam anucitam evety āśaṅkya, tato’dhikaṁ sva-sālokyādi dāsyāmīty āśayena hṛtavān ity āha—**nārtha** iti | yad **vibudhādhipatyam** idānīṁ balāt prāptam agre dāsyamānaṁ ca, ayaṁ baleḥ puruṣārtho na bhavati | kutaḥ ? ity ata āha--ā apa iti cchedaḥ | **urukramasya pāda-śaucaṁ** caraṇa-kṣālana-rūpā **apaḥ ā** samyak-prakāreṇa **dhṛtavataḥ** | kva ? **śikhāsu** mūrdhanīty arthaḥ | kiṁ ca, śukreṇa vāritaḥ śapto’pi, **aṅga** he nārada ! **pratiśrutaṁ** vinā **anyan na cikīrṣat** kartuṁ naicchat | aḍ-āgamābhāva ārṣaḥ | yat tṛtīya-caraṇa-pūraṇārthaṁ **haraye** **ātmānam** ahantāspadaṁ deham apy **abhimene** abhimatīkṛtya dadāv ity arthaḥ ||18||

 **...**

**|| 2.7.19 ||**

**tubhyaṁ ca nārada bhṛśaṁ bhagavān vivṛddha-**

**bhāvena sādhu parituṣṭa uvāca yogam |**

**jñānaṁ ca bhāgavatam ātma-satattva-dīpaṁ**

**yad vāsudeva-śaraṇā vidur añjasaiva ||**

**madhvācāryaḥ (bhāgavata-tātparyam) : **

aitareyo hariḥ prāha nāradāya svakāṁ tanum |


    yat prāpur vaiṣṇavā nānye yad-ṛte na sukhaṁ param || iti brāhme ||19||

———————————————————————————————————————

**śrīdhara-svāmī (bhāvārtha-dīpikā) : **haṁsāvatāram āha—tubhyam iti | bhṛśaṁ vivṛddhena bhāvenātyudriktayā bhaktyā parituṣṭaḥ san bhakti-yogaṁ sādhu yathā tathā uvāca | jñānaṁ ceti jñāna-sādhanam | kiṁ tat ? bhāgavataṁ nāma | kathambhūtam ? tattvam eva sa-tattvam | ātma-tattva-dīpakam | vivṛddha-bhāveneti viśeṣaṇasya phalam āha—yad iti ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tubhyaṁ ceti | cakārāt sa nakrādibhyaś ca | yad vā, sanakādi-dvārā tubhyam api jñāna-sādhanaṁ śrī-bhāgavataṁ nāmety arthaḥ | svārthe'tra tattva-śabdāt sa-pratyayo bahu ca pratyayavat prāg eva jāta iti jñeyam | ata eva svāmi-caraṇair vyākhyātaṁ tattvam eva sa-tattvam iti | yad vā, tattvasa-tattvaṁ śabdau paryāyau | nāradeti | tata evopadeśāt tvaṁ nāram ajñānaṁ tat dyati cchedayatīty anvartha-nāmāsīti bhāvaḥ | 

atra viśvanāthaḥ—vivṛddha-bhāvena premṇā yogaṁ bhakti-yogaṁ jñānaṁ ca bhakti-viṣayasya bhakty-āśrayasya dvividhaṁ viśeṣaṇa dvayenāha bhāgavataṁ bhagavat-saundarya-saurabhya-sausvarya-mādhurya-sādguṇyādy-anubhava-rūpaṁ prema-gamyam ity arthaḥ | tathātmano bhakty-āśrayasya jīvasya yat sattvaṁ tattvam eva jñānānandādikaṁ tasya dīpam avidyā-varaṇa-nivartakatvāt pradīpaṁ prakāśakaṁ yad idaṁ dvividhaṁ jñānaṁ vāsudeva- śaraṇā aikāntika-bhaktā añjasā sukhenaiva viduḥ sarvatraiva śāstreṣu jñānādi-śabdā viśeṣaṇa-viśeṣya-vinābhūtatvena prayuktā brahma-jñānādiṣv eva rūḍhā yathā paṅkajādi-śabdāḥ padmādiṣu, anyathā tu yathā-yogam eva vartante iti yaugikā evaṁ yathā jñānaṁ paraṁ tan-mahimāvabhāsaṁ yat sūrayo bhāgavataṁ vadanti iti | jñānaṁ ca yad ahaitukam iti | yanmitraṁ paramānandaṁ pūrṇaṁ brahma sanātanam iti | yathā ca paṅkajaṁ vartma durgamam iti | maṇḍapaṁ bhojayed dvijam iti viṣṇu-dharme’pi haṁsāvatāreṇa nāradāya bhakti-yoga evoktaḥ | yattu—


    yadā tu sanakādibhyo yena rūpeṇa keśava | 

yogam ādiṣṭavān etad-rūpam icchāmi veditum || 

iti sanakādibhyo jñānopadeṣyā haṁsaḥ sa tv anya eva tubhyaṁ ceti ca-kāreṇa tubhyam avatārāyāpi bhaktim uvāca ity ukti-bhaṅgyaiva nāradāvatāro'py ukta iti ||19||

———————————————————————————————————————

**kaivalya-dīpikā**: styāna-nāśasya prahāṇārthaṁ haṁsāvatāram āha—**tubhyam** iti | **yogaṁ** bhakti-yogam | **sa-tattvaṁ** tāttvikaṁ rūpam ||19|| [mu.pha. 3.21]

———————————————————————————————————————

**jīva-gosvāmī (krama-sandarbhaḥ) : **tubhyaṁ ceti | viṣṇu-dharmottare haṁsa-rūpeṇa tasmai tat-kathanāt ||19||

———————————————————————————————————————

**viśvanātha-cakravartī (sārārtha-darśiṇī) : **haṁsāvatāram āha—tubhyam iti | vivṛddha-bhāvena premṇā | yogaṁ bhakti-yogaṁ jñānaṁ ca | tac ca jñānaṁ bhakti-viṣayasya bhakty-āśrayasyeti dvividhaṁ viśeṣaṇa-dvayenāha | bhāgavataṁ—bhagavat-saundarya-saurabhya-sausvarya-saukumārya-mādhurya-sādguṇyādy-anubhava-rūpaṁ prema-gamyam ity arthaḥ | tathā ātmano bhakty-āśrayasya jīvasya yat sa-tattvaṁ tattvam eva jñānānandādikaṁ, tasya dīpam avidyāvaraṇa-nivartakatvāt pradīpaṁ prakāśakam ity arthaḥ | yad idaṁ dvividhaṁ jñānam | vāsudeva-śaraṇāḥ aikāntika-bhaktāḥ, añjasā sukhenaiva viduḥ | sarvatraiva śāstreṣu jñānādi-śabdā viśeṣaṇa-viśeṣya-bhāva-vinābhūtatvena prayuktā brahma-jñānādiṣv eva rūḍhāḥ, yathā pañkajādi-śabdāḥ padmādiṣu | anyathā tu yathā-yogam eva vartanta iti yaugikā eva | yathā—jñānaṁ paraṁ man-mahimāvabhāsaṁ yac-chūrayo bhāgavataṁ vadanti [bhā.pu. 3.4.13] iti | jñānaṁ ca yad ahaitukaṁ [bhā.pu. 1.2.7] iti, yan-mitraṁ paramānandaṁ pūrṇaṁ brahma sanātanaṁ [bhā.pu. 10.14.33] iti | yathā ca, paṅkajaṁ vartma durgamam iti | maṇḍapaṁ bhojayej janam ity ādi | 

atra viṣṇu-dharmottare nāradāya haṁsa-rūpeṇa bhakti-yoga eva uktaḥ | yat tu—


        yadā tvaṁ sanakādibhyo yena rūpeṇa keśava |


        yogam ādiṣṭavān etad rūpam icchāmi veditum || 

iti sanakādibhyo jñānopadeṣṭā haṁso vakṣyati, sa tv anyo haṁso jñeyaḥ | atra tubhyaṁ ceti ca-kāreṇa tubhyam avatārāyāpi bhakti-yogam uvācety ukti-bhaṅgyaiva nāradāvatāro’py uktaḥ ||19||

 **...**

**|| 2.7.20 ||**

**cakraṁ ca dikṣv avihataṁ daśasu sva-tejo**

**manvantareṣu manu-vaṁśa-dharo bibharti |**

**duṣṭeṣu rājasu damaṁ vyadadhāt sva-kīrtiṁ**

**satye tri-pṛṣṭha uśatīṁ prathayaṁś caritraiḥ ||**

**madhvācāryaḥ (bhāgavata-tātparyam) : **

manvantareṣu bhagavān cakravartiṣu saṁsthitaḥ |


        caturbhujo jugopaitad duṣṭa-rājanya-nāśakaḥ ||


        rāja-rājeśvarety āhur munayaś cakravartinam |


    vīryadaṁ paramātmānaṁ śaṅkha-cakra-gadādharam | iti satya-saṁhitāyām |20||

———————————————————————————————————————

**śrīdhara-svāmī (bhāvārtha-dīpikā) : **tat tan manvantarāvatāram āha—**cakram** iti | **sva-tejo **nijaṁ prabhāvam eva **cakraṁ** sudarśanaṁ **bibharti** | cakravad apratihataṁ prabhāvaṁ bibhartīty arthaḥ | tad evāha | **manu-vaṁśa-pālakaḥ** san **trayāṇāṁ** lokānāṁ **pṛṣṭhe** upari sthite **satyaloke**’pi kamanīyāṁ **sva-kīrtiṁ** vistārayan **rājasu daṇḍaṁ vidhatte** ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti | cakra-nāmnā svāsādhāraṇaṁ teja eva tvaṁ tejaḥ pauruṣaṁ param [bhā.pu. 9.5.5] ity ambarīṣokter dhārayatīti bhāvaḥ ||20||

———————————————————————————————————————

**kaivalya-dīpikā : ** durgopasarga-hānārthaṁ manvantareśam āha—**cakram** iti | **svam** akṛtrimas **tejo** yasya tat sva-tejaś **cakraṁ bibharti** | yena cakravartīti nāma | **trayāṇāṁ** lokānāṁ **pṛṣṭhe** yat **satyaṁ,** tasmin brahma-sabhāyām ity arthaḥ ||20|| [mu.pha. 3.22]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tat tan manvantarāvatāram āha | **daśasu dikṣu avihataṁ tejo bibharti** | **cakraṁ** ca sudarśanaṁ cakram ivety arthaḥ | **manu-vaṁśa-dharo** manu-vaṁśa-pālakaḥ | ata eva dṛṣṭeṣu **damaṁ** daṇḍam | kīdṛśaḥ ? **trayāṇāṁ** lokānāṁ **pṛṣṭhe** upari-sthite **satya**-loke’pi | **uśatīṁ** kamanīyāṁ **kīrtiṁ** vistārayan ||20||

 **...**

**|| 2.7.21 ||**

**dhanvantariś ca bhagavān svayam eva kīrtir**

**nāmnā nṛṇāṁ puru-rujāṁ ruja āśu hanti |**


    **yajñe ca bhāgam amṛtāyur avāvarundha**[^170]

**āyuṣya-vedam anuśāsty avatīrya loke ||**

**śrīdhara-svāmī (bhāvārtha-dīpikā) : **dhanvantary-avatāram āha | **loke’vatīrya dhanvantariḥ** san **puru-rujāṁ** mahā-rogiṇāṁ sva-**nāmnaiva** **rujo** rogān **hanti** | **svayam eva kīrtir** iti kīrty-atiśayoktiḥ | **amṛtaṁ** maraṇa-śūnyam **āyur** yasmāt saḥ | **ava** avasannaṁ pūrvaṁ daityaiḥ pratibaddhaṁ **yajñe bhāgam avarundhe** labhate | "avāpa ruddham" iti pāṭhe’py ayam evārthaḥ | āyur viṣayaṁ vedaṁ cānuśāsti pravartayati ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **amṛtam ivāyur loke prākaṭyaṁ yasya sa tathā sarva-loka-nairujya-dānād iti viśvanāthaḥ** **| smṛta-mātrārti-nāśanaḥ [bhā.pu. 9.17.5] iti vakṣyamāṇatvān **nāmnā** evam  oṁ śrī-dhanvantaraye namaḥ iti nāma-mantreṇaivety arthaḥ | ata eva svayam eva kīrtanaṁ tu kenacit kṛtam iti bhāvaḥ | āyurvedam aṅgāṣṭaka-yutaṁ tad uktaṁ—


    kāya-bāla-grahordhvāṅga-śalya-daṁṣṭrā-jarā-vṛṣān | 


    aṣṭāv aṅgāni tasyāhuś cikitsā yeṣu saṁśritā || iti harivaṁśe | 

tasyāyur-vedasya kāya-cikitsā, bāla-cikitsā graho bhūta-pretādiḥ, urdhvāṅgaṁ śiro-netrādi, śalyaṁ śastra-ghātādi, daṁṣṭrā sthāvara-jaṅgamātmakaṁ viṣaṁ teṣāṁ cikitsā, jarā rasāyanādinā jarāyā dūrīkaraṇaṁ, vṛṣo vājīkaraṇa-tantram ity arthaḥ ||21||

———————————————————————————————————————

**kaivalya-dīpikā : ** vyādhi-hānārthaṁ **dhanvantari** iti | **nāmnāṁ** kīrteḥ nāma-kīrtanād ity arthaḥ | vaidyair alabhyaṁ **yajñe bhāgam avarundhe**’labhata | kīdṛśaḥ ? **amṛtāyuḥ,** susvādutvād amṛtam | pariṇāma-hitatvād **āyur** āyuḥ-sādhanaṁ **vedaṁ** vaidyakaṁ, **anuśāsti** karotīti **loke’vatīrya** kāśirāja-gṛhe utpādya ||21|| [mu.pha. 3.23]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dhanvantary-avatāram āha—**kīrtiḥ** kīrti-svarūpa eva sākṣād iti kīrty-atiśaya uktaḥ | **nāmnaiva** dhanvantarir iti śabdenaiva | **bhāgaṁ** pūrvaṁ daitya-ruddham **avāpa** | **amṛtam** iva **āyur** loke prākaṭyaṁ yasya sa, sarva-loka-nairujya-dānād iti bhāvaḥ | "avāvaruddhe" iti pāṭhe—ava avasannaṁ bhāgam avarundhe labhate sma | **āyur** viṣayaṁ **vedam anuśāsti** pravartayati ||21||

**...**

**|| 2.7.22 ||**


    **kṣatraṁ kṣayāya vidhinopabhṛtaṁ mahātmā \
brahma-dhrug ujjhita-pathaṁ narakārti-lipsu | \
uddhanty asāv avani-kaṇṭakam ugra-vīryas**[^171]** \
triḥ-sapta-kṛtva uru-dhāra-paraśv-adhena ||22||**

**śrīdhara-svāmī (bhāvārtha-dīpikā) : **paraśurāmāvatāram āha | jagataḥ **kṣayāya vidhinā** daivena **upabhṛtaṁ** saṁvardhitaṁ, mṛtyave samarpitam iti vā | brāhmaṇebhyo druhyatīti tathā ata ujjhitaḥ panthā veda-mārgo yena | ata eva **narakārtiṁ** **lipsati** iva | evam-bhūtam **avaneḥ kaṇṭaka**-tulyaṁ **kṣatram** asau **mahātmā** harir **uddhanty** utpāṭayati, dīrgha-tīkṣṇa-**dhāreṇa** **paraśunā** ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **daiva-vardhitasya nāśāsambhavād āha | _mṛtyave samarpitam_ iti veti | brahma satya-tapo vipra-vidhātṛ-paramātmasu iti dharaṇiḥ | ato vaidika-śubha-mārga-pradarśaka-brāhmaṇa-drogdhṛtvāt | ata eva tyakta-veda-mārgatvād eva | **ugraḥ** śaṅkaras tat-sama-**vīryaḥ** ||22||

———————————————————————————————————————

**kaivalya-dīpikā : ** adri-kūtopasarga-hānārthaṁ jāmadagnyāvatāram āha—**kṣatram** iti | **vidhinā** daivena | **upabhṛtaṁ** samarpitaṁ (saṁvardhitam) | **kṣayāya** mṛtyave | **asau** viṣṇuḥ | **triḥsapta-kṛtvaḥ **ekaviṁśati-vārān | **paraśvadhaḥ** paraśuḥ  ||22|| [mu.pha. 3.25]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **paraśurāmāvatāram āha | **kṣatriyaṁ hanti** | kīdṛśam ? **kṣayāya** nāśārthaṁ, **vidhinaiva upabhṛtam** upaḍhaukitam | raudra-rasa-mayāya asmai upāyanatvena samarpitam ity arthaḥ | **kṣatraṁ** kīdṛśam ? **brahma-dhrug** ity ādi | tac ca hanane hetur uktaḥ ||22||

 **...**

**|| 2.7.23 ||**

**asmat-prasāda-sumukhaḥ kalayā kaleśa**

**ikṣvāku-vaṁśa avatīrya guror nideśe |**

**tiṣṭhan vanaṁ sa-dayitānuja āviveśa**

**yasmin virudhya daśa-kandhara ārtim ārcchat ||**

**madhvācāryaḥ (bhāgavata-tātparyam) : **prāṇādika-leśaḥ ||23||

———————————————————————————————————————

**śrīdhara-svāmī (bhāvārtha-dīpikā) : **rāmāvatāram āha tribhiḥ—**asmad** iti | **asmākaṁ** brahmādīnāṁ **prasāde** **sumukhaḥ**, **kalayā** bharatādi-rūpayā saha, **kalā** māyā tasyā **īśo** guror daśarathasyājñāyāṁ tiṣṭhan sītā-lakṣaṇābhyāṁ sahito **vanam aviveśa** | **yasmin virodhaṁ** kṛtvā rāvaṇo nāśaṁ prāptaḥ ||23||

———————————————————————————————————————

**kaivalya-dīpikā : ** pravāsa-duḥkha-prahānārthaṁ rāmāvatāram āha—**asmāsu** brahmādiṣu **prasādena sumukhaḥ **prahasita-mukhaḥ | **kaleśo** viṣṇuḥ, sarva-śaktimayatvāt | **kalayā** aṁśena | **guruḥ** pitā | **nideśaḥ** ājñā | **yasmin virudhya** vairaṁ kṛtvā | **daśakandharo** rāvaṇaḥ | **ārtim ārcchat** duḥkha-samprāptaḥ ||23|| [mu.pha. 3.26]

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **cakravartī tu—**kaleśaḥ** paripūrṇaḥ cinmaye'smin mahāviṣṇau jāte dāśarathe harau iti śruteḥ | nṛsiṁha rāma-kṛṣṇeṣu ṣāḍguṇyaṁ paripūritam iti smṛteś ca ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **rāmāvatāram āha tribhiḥ | **asmāsu** brahmādi-stamba-paryanteṣu yaḥ **prasādas** tena **sumukha** ity avatārasyāsya kṛpātiśayo dyotitaḥ | **kalayā** lakṣmaṇādi-rūpayā **saha** | svayaṁ tu **kalānām īśaḥ** pūrṇa ity arthaḥ | cinmaye’smin mahā-viṣṇau jāte dāśarathe harau iti śruteḥ | nṛṣiṁha-rāma-kṛṣṇeṣu ṣāḍguṇyaṁ paripūritam iti smṛteś ca | **ārtim ārcchat** nāśaṁ prāptaḥ ||23||

 **...**

**|| 2.7.24 ||**

**yasmā adād udadhir ūḍha-bhayāṅga-vepo**

**mārgaṁ sapady ari-puraṁ haravad didhakṣoḥ |**

**dūre suhṛn-mathita-roṣa-suśoṇa-dṛṣṭyā**

**tātapyamāna-makaroraga-nakra-cakraḥ ||**

**śrīdhara-svāmī (bhāvārtha-dīpikā) : yasmai** rāmāya **udadhir** **mārgaṁ** **dadau** | **sapadi** śīghraṁ **haro** yathā **tripuraṁ didhakṣus** tadvad **aripuraṁ** laṅkāṁ dagdhum icchatoḥ | ṣaṣṭhī caturthy-arthe | yad vā, pañcamīyam | didhakṣoḥ rāmād yad **bhayaṁ** prāptaṁ, tena **aṅge kampo** yasyeti | kathambhūta udadhiḥ ? **ūḍhaṁ** prāptaṁ yad bhayaṁ tenāṅgeṣu vepaḥ kampo yasya | atra hetuḥ—**dūre** vartamānā **suhṛt** sītā, tayā nimitta-bhūtayā **mathitaḥ** kṣubhito **roṣaḥ,** tena **suśoṇā** atyaruṇā dṛṣṭiḥ, tayā’tyantaṁ **tapyamānaṁ** **makarāṇām uragāṇāṁ nakrāṇāṁ** ca **cakraṁ** yasmin ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **caturthy-arthe ṣaṣṭhyāḥ kalpane gauravād āha--_yad vā_ iti | atra **aṅga-vepe**  ||24||

———————————————————————————————————————

**kaivalya-dīpikā**: **yasmā** iti | **yasmai** rāmāya **udadhir** mārgam **adāt** | **rūḍhaḥ** prāpta-**bhaya**-janita-sarv**āṅga**-**kopo** yena sa tathā | **sapadi** śīghram | kasmād bhayaṁ **didhakṣoḥ** rāmād eva | yathā **tripuraṁ haro** didhakṣuḥ | **dūre** **suhṛdā** sītayā **mathito** viloḍito yo **roṣaḥ** | tena **suśoṇā** atiraktā yā **dṛṣṭis** tayā | **cakraṁ** samūhaḥ ||24|| [mu.pha. 3.27]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : ūdho bhayenāṅga-vepaḥ** kampo yena saḥ | **udadhir yasmai mārgaṁ dadau** | tripuraṁ** **didhakṣor** harasya iva**, **ari-puraṁ** laṅkāṁ **didhakṣoḥ** | caturthy-arthe ṣaṣṭhī | kīdṛśaḥ ? **dūre** vartamānā **suhṛt** sītā, tayā nimitta-bhūtayā, **mathitaḥ** kṣubhito **roṣaḥ,** tena **suśoṇā** atyaruṇā **dṛṣṭiḥ,** tayā atyantaṁ **tapyamānaṁ makarāṇām uragāṇāṁ nakrāṇāṁ** ca **cakraṁ** yasmin ||24||

 **...**

**|| 2.7.25 ||**

**vakṣaḥ-sthala-sparśa-rugna-mahendra-vāha-**

**dantair viḍambita-kakubjuṣa ūḍha-hāsam**[^172]** |**

**sadyo’subhiḥ saha vineṣyati dāra-hartur**

**visphūrjitair dhanuṣa uccarato’dhisainye ||**

**madhvācāryaḥ (bhāgavata-tātparyam) : vineṣyati** vināsam eṣyati | **dāra-hartuḥ** bhagavataḥ |


        dhanur-visphūrjitair naṣṭā rāvaṇaḥ pūrvam eva tu |


    punaḥ śarai rāma-muktaiḥ sānubandho vinaśyati || iti skānde ||25||

———————————————————————————————————————

**śrīdhara-svāmī (bhāvārtha-dīpikā) : **kiṁ ca, yuddhe rāvaṇasya **vakṣaḥ-sthala-sparśena rugṇā **bhagnā ye **mahendra-vāhasya** airāvatasya **dantāḥ,** tair **viḍambitāḥ** sva-dhavalimnā dhavalīkṛtāḥ, tat-tad-dikṣu patitaiḥ prakāśitā ity arthaḥ | yā evambhūtāḥ **kakubho** diśaḥ, tā **juṣate** sevate pālayatīti vā, tathā tasya **dāra-hartū** rāvaṇasya "aho mat-samaḥ ko’nyo’sti" iti mahā-garveṇa **ūḍhaṁ** prāptaṁ **hāsam** **asubhiḥ** prāṇaiḥ **saha** **sadyaḥ** śīghraṁ **vineṣyaty** apaneṣyati | kaiḥ ? **dhanuṣo visphūrjitaiḥ** ṭaṅkāra-ghoṣair eva | kathaṁ-bhūtasya ? **adhi sainye** sva-para-sainya-madhye **uccarata** utkarṣeṇa vicarataḥ | "kakub-jaya-rūḍha-hāsam" iti pāṭhe dantair ujjvalitānāṁ kakubhāṁ jayena yo rūḍha-hāsaḥ sañjāto garvas tam apaneṣyatīty arthaḥ ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyat pratāpādhikyam āha--_kiṁ ca_ iti | _ity artha_ iti--etena dantānām atiśvaityaṁ tejomayatvaṁ mahattvaṁ coktam ity arthaḥ | itthaṁ vyākhyeyaḥ | hāsaḥ syād dhāsya-garvayoḥ iti dharaṇiḥ ||25||

———————————————————————————————————————

**kaivalya-dīpikā**: **vakṣaḥ-sthala-** iti | **dāra-hartur** daśānanasya **hāsaṁ** garvam | **vineṣyati** nāśayiṣyati **asubhiḥ** prāṇaiḥ **saha** | **adhi-sainye** vānara-sainya-madhye | **uccarata** utkarṣeṇa vicarataḥ | **dhanuṣo** visphūrjitaiḥ ugra-śabdair vānarān vidrāvayata ity arthaḥ | rāvaṇasya **vakṣaḥ-sthala-sparśena rugnā** bhagnā ye **mahendrasya** airāvatasya **dantāḥ,** tair **viḍambito** naṭair ivānukṛtaḥ | dhvani-rūpeṇa yaḥ **kakubhāṁ** diśāṁ jayas tena **rūḍho hāsaḥ** | aho me adbhutaṁ vīryam iti vismayasyānubhāvo hāsaḥ | sa ca bhagnair airāvata-dantaiḥ tatra tatrābhinīta ity arthaḥ ||25|| [mu.pha. 3.28]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiṁ ca, yuddhe rāvaṇasya vakṣaḥ-sthala-sparśena, rugṇā bhagnā, ye mahendra-vāhasya airāvatasya dantāḥ, tair viḍambitāḥ sva-dhavalimnā dhavalīkṛtāḥ | tat-tad-dikṣu patitais taiḥ prakāśitā ity arthaḥ | yā evambhūtāḥ kakubho diśas tā juṣate sevate pālayatīti vā tathā tasya | dāra-hartū rāvaṇasya ūḍhaṁ prāptaṁ hāsam | “aho mat-samaḥ ko’nyo nāsti” iti garvam asubhiḥ prāṇaiḥ saha sadyo vineṣyaty apaneṣyati | kaiḥ ? dhanuṣo visphūrjitaiḥ ṭaṅkāra-ghoṣair eva | kathambhūtasya ? tasya adhisainye sva-para-sainya-madhye utkarṣeṇa carataḥ | kakub-jaya-rūḍha-hāsam iti pāṭhe tathā-bhūtānāṁ kakubhāṁ jayena rūḍhaṁ garvam ||25||

 **...**

**|| 2.7.26 ||**

**bhūmeḥ suretara-varūtha-vimarditāyāḥ**

**kleśa-vyayāya kalayā sita-kṛṣṇa-keśaḥ |**

**jātaḥ kariṣyati janān upalakṣya-mārgaḥ**

**karmāṇi cātma-mahimopanibandhanāni ||**

**madhvācāryaḥ (bhāgavata-tātparyam) : **

rāma eko hy anantāṁśas tatra rāmābhidho hariḥ |


    śukla-keśātmakas tiṣṭhan ramayāmāsa vai jagat || iti brāhme |


    viṣṇor nānyena karmāṇi pareṣāṁ tan-nibandhanam || iti mātsye ||26||

———————————————————————————————————————

**śrīdhara-svāmī (bhāvārtha-dīpikā) : **śrī-kṛṣṇāvatāram āha—bhūmer iti daśabhiḥ | **suretarā** asurāṁśa-bhūtā rājānas teṣāṁ **varūthaiḥ** sainyair **vimarditāyā** bhāreṇa pīḍātāyāḥ | **kalayā** rāmeṇa saha jātaḥ san | ko’sau jātaḥ ? **sita-kṛṣṇau keśau** yasya bhagavataḥ sa eva sākṣāt | sita-kṛṣṇa-keśatvaṁ śobhaiva na tu vayaḥ-pariṇāma-kṛtam, avikāritvāt | yat tūktaṁ viṣṇu-purāṇe—ujjahārātmanaḥ keśau sita-kṛṣṇau mahā-mune [vi.pu. 5.1.59] iti | yac ca bhārate—


    sa cāpi keśau harir udbabarha 


    śuklam ekam aparaṁ cāpi kṛṣṇam |


    tau cāpi keśāvāviśetāṁ yadūnāṁ 


    kule striyau rohiṇīṁ devakīṁ ca ||


    tayor  eko balabhadro babhūva 


    yo’sau śvetas tasya devasya keśaḥ | 


    kṛṣṇo dvitīyaḥ keśavaḥ sambabhūva 


    keśo yo’sau varṇataḥ kṛṣṇa uktaḥ || [mahābhārata 1.189.31-32] iti | 

tat tu na keśa-mātrāv avatārābhiprāyaṁ, kintu bhū-bhārāvataraṇa-rūpaṁ kāryaṁ kiyad etat ? mat-keśāv evaitat kartuṁ śaktāv iti dyotanārtham | rāma-kṛṣṇayor varṇa-sūcanārthaṁ ca keśoddharaṇam iti gamyate | anyathā tatraiva pūrva-para-virodhāpatteḥ, kṛṣṇas tu bhagavān svayam iti etad-virodhāc ca | kathambhūtaḥ ? parameśvaratayā janair anupalakṣyo mārgo yasya | tarhīśvaratve kiṁ pramāṇam, atimānuṣa-karmāny athānupapattir eva ? ity āha—ātmano mahimā upanibadhyate’bhivyajyate yeṣu tāni ||26|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tayor dvayoḥ keśayormadhye balabhadroratyāśrayatvena yasya śvetavarṇasya sa balabhadraḥ evaṁ kṛṣṇostyāśrayatvena yasya sa kṛṣṇa ubhayatra matvarthīyopratyayaḥ | keśau keśavantāv iti pūrvādve’pi vyākhyeyam | anyathaitadvayākhyānaṅgīkāre | tatraiva viṣṇu-purāṇe bhārate cāpi tathā hi viṣṇupurāṇe—


    evaṁ saṁstūyamānas tu bhagavān parameśvaraḥ | 


    ujjahārātmanaḥ keśau sita-kṛṣṇau mahāmune | 


    uvāca ca surān etau mat-keśau vasudhā-tale | 

avatīrya bhuvo bhāra-leśa-hāniṁ kariṣyataḥ || 

ity asyāyaṁ bhāvaḥ | 


    surāḥ samastāḥ suranātha kāryamebhirmayā yacca tadīśa sarvam | 

ājñāpayājñāḥ paripālayantaḥ sadaiva tiṣṭāmaḥ hyapāstadoṣāḥ || 

iti surair ukto bhagavān mama duṣkaraṁ cet tadā sāhāyaṁ kāryaṁ syān na tv evam asti bhū-bhāra-haraṇādau kartr-antarāpekṣayā mahaty api kārye mat-keśayor api śaktatvād iti | na tu keśa-mātrāvatāra iti bhramitavyam—


    tataḥ kṣayam aśeṣāste daiteyā dharaṇī-tale | 


    prayāsyati na sandeho mad-dṛkpāta-vicūrṇitāḥ | 


    kṛṣṇāṣṭamyām ahaṁ bhādra utpatsyāmi na saṁśayaḥ || 

ity-ādiṣu tatravai svāvatāroktervirodhāt | bhārateti ahaṁ brahma paraṁ dhāma iti śrīgītāyāmarjunaṁ prati khasya svayam eva parabrahmatvoktervirodhāt | kṛṣṇas tu bhagavān svayam iti pūrvokti-virodhāc ca | ajarāmarasyārasyarddhapalitatvāsambhavādekakeśa īśecchayā rāmasya śvetarūpajñāpanārthaṁ tadaiva śveto'bhūd iti gamyate | etenaiva bhāratavākyamapyetattulyaṁ vyākhyātaṁ tathā śrīgopālatāpinyupaniṣadyapi munayo ha vai brahmāṇamūcuḥ kaḥ paramo deva ity-ādipraśneṣu | taduhovāca brāhmaṇaḥ śrīkṛṣṇo vai paramaṁ daivatam ityādyuttaraśravaṇācchrīkṛṣṇo'vatāryeva na tvavatāro'nye nṛsiṁhādayo'vatārā eva jayanti kṛṣṇasya daśāvatārāḥ iti mukuṭācāryokteḥ | yatta śrīdaśame kṛṣṇāvatārotsavasaṁbhramospṛśat iti śrīkṛṣṇetyavatāroktiḥ sā cāvirbhāvapareti jñeyam | kiṁ ca,  viṣṇunāmānyuktvā vasudevosti janakaḥ ity anenāmarasiṁhenāvaidikenāpi śrīkṛṣṇasyaiva viṣṇupadavācyabrahmatvaṁ dhvanitam | anyathā kaśyapo hyasya janaka ity-ādi padena | tathā iśaśnābhyo hi-yo godha sa śūraḥ parikīrtitaḥ iti nyāyo'dhyatra bhānamanusaṁveya kiśvākṣarāṇāṁ kāmadhenu tvādatrārthāntarāśrayaṇe virodhaḥ sarvathaiva nodayate | tathāhi—he kalayāṁśena sita vṛddha he kalāvatāra nārada kṛṣṇakeśaḥ jātaḥ san karmāṇi kariṣyatītyanvayaḥ | ko brahmā tasyeśaḥ keśaḥ kṛṣṇaścāsau keśaśceti tathā | yad vā, kalayā rakṣayā hetunā jāta iti yojyam | sitā baddhāḥ kṛṣṇāḥ keśā yena sa tathā baddhaśikhaṇḍa ity arthaḥ | yad vā, sito baddhaḥ kṛṣṇo yayā sā sitakṛṣṇakā yaśodā tasyā īśa aiśvaryaṁ yena sa sitakṛṣṇakeśaḥ kṛtayaśodānanda ity arthaḥ | yadvāsitaśabdopalakṣito'dharmastasya śyāmarūpatvāttaṁ karṣatyākarṣatītyasitakṛṣṇo dharmaḥ sa evāsitakṛṣṇakaḥ svārthe kaḥ tasyeśaḥ pālakaḥ saṁrakṣaṇāya dharmasya sambhavāmi yuge yuge ity-ādipurāṇāt | yad vā, ke jale līyata iti kalayā bhūmiḥ apsu pralīyate bhūmiḥ iti vakṣyamāṇatvāt | tasyāṁ sito baddho bhūṣaṇe maṇiriva kalayā sito govarddhanastaṁ karṣayuddharatīti kalayāsitakṛṣṇaḥ | ke jale śeta iti keśaḥ kalayāsitakṛṣṇaścasau keśaḥ kalayāsitakṛṣṇakeśaḥ govarddhanadharo viṣṇur ity arthaḥ | yad vā, kalayā baladevena saha sitakṛṣṇakeśaḥ | yad vā, kalayopāsyā sito baddhaḥ kṛṣṇo yena sa nāradasaṁbuddhiḥ | ke mokṣasukhaṁ lāti dadātīti kalā brāhmaṇajātiḥ bhūtvā dvijavarastvaṁ vai māmupaiṣyasi kevalam iti mucukundaṁ prati śrīkṛṣṇokteḥ | tayā taddhatoḥ hetau tṛtīyāsito muktaḥ satyabhāmārpitaḥ kṛṣṇo yena sa cāsau keśo madīśa iti harivaṁśe prasiddham | yad vā, sitaḥ śivaḥ kṛṣṇo viṣṇuḥ ko brahmā teṣāmīśaḥ | kṛṣṇaṁ kāyanti gāyanti jayatu tedhikam ity-ādineti kṛṣṇakā gopyastāsāmīśaḥ kṛṣṇakeśaḥ | vā | kṛṣṇena kaṁ sukhaṁ yeṣāṁ te kṛṣṇakāḥ pāṇḍavādibhaktāsteṣāmīśaḥ| na sitaḥ svīkṛtaḥ kṛṣṇo yaiste'sitakṛṣṇā daityāstān kliśnāti vibādhate ityasitakṛṣṇakeśaḥ| kliśū vibādhane lasya lopenauṇādikaḥ keśaśabdaḥ | yad vā, sitā gaṅgā ca kṛṣṇā yamunā ceti sitakṛṣṇe te eva sitakṛṣṇake svārthake puṁvadbhāvaḥ tayor īśaḥ sitakṛṣṇakeśaḥ| sitaṁ ca kṛṣṇañca sitakṛṣṇe sitakṛṣṇe ke jale yayoste sitakṛṣṇake gaṅgāyamune tayor īśaḥ sitakṛṣṇakeśaḥ | yad vā, kalayā cāturyeṇa sitā baddhāḥ kṛṣṇāyā rādhāyāḥ keśā yena sa tathetyalaṁ pallavitena | anyathānupapattirvineśvaraṁ tadbhavanam | ātmamahimeśvaratvam | sandarbhastu kosau kalayāṁśena sitakṛṣṇakeśo yaḥ sitakṛṣṇakeśau devairdṛṣṭau iti śāstrāntaraprasiddhaḥ | so (tāva) pi yasyāṁśena sa eva bhagavānsvayamityarthaḥ| tadavinābhāvācchrībaladevasyāpi grahaṇaṁ dyotitam | nanu puruṣādapi purāṇo'sau bhagavānkathaṁ bhūbhāraharaṇamātrārthaṁ svayamavatariṣyatītyāśaṁ kyāha—ātmano mahimānaḥ paramamādhurīsampadaḥ upanibadhyante nija-bhaktairadhikaṁ varṇyante yeṣu tāni karmāṇi ca kariṣyati ca | yadyapi nijāṁśenaiva nijecchābhāsenaiva vā bhūbhāraharaṇamīṣatkṛtaṁ tathāpi nijacaraṇāravindajīvātuvandamānandayanneva līlākādambinīnijamādharīvarṣaṇāya vihariṣyamāṇo'vatariṣyatītyarthaḥ|| etad eva vyaktīkariṣyate tokena jīvaharaṇam ityādau itarathā svamādharīsampatprakāśanecchāmantareṇa madhurataraṁ lokādibhāvaṁ dadhatānena pūtanādīnāṁ jīvaharaṇādikaṁ karma na bhāvyaṁ na sambhavanīyaṁ tadaṁśatadicchābhāsādimātreṇaiva tatsiddheriti vākyārthaḥ | tathā ca yathāyaṁ cāvatāraste bhūbhāra—ityādau svāmicaraṇair api vyākhyātam | kiṁ bhūbhāraharaṇaṁ madicchāmātreṇa na sambhavati tatrāha sthānām iti | jayati jananivāsaḥ ity atra ca icchāmātreṇa nirasane samartho'pi krīḍārthe dorbhirasyannadharmam iti | evamādibhiḥ śrīkṛṣṇasyaiva sarvādbhutatāvarṇanābhiniveśaḥ prapañco brahmaṇi spaṣṭa eva | astu tāvattadbhūribhāgyamity-ādi sitakṛṣṇakeśa ity atra tātparyaṁ śrīsvāmibhir eva vivṛttam | idamapyantra tātparyaṁ sambhavati | nanu devāḥ kimarthaṁ māmevāvatārayitu bhavadbhirāgṛhyate aniruddhākhyapuruṣaprakāśaviśeṣasya kṣīrodaśvetadvīpadhāmno mama yau keśāviva śirodhāryabhūtau śrīvāsudevasaṅkarṣaṇau svayamevāvatariṣyataḥ tataś ca bhūbhāraharaṇaṁ tābhyāmīpatkaram eveti athojjahārātmanaḥ keśa ityasyaiva śabdārtho'pi muktāphalaṭīkāyāṁ keśau sukhasvāminau sito rāmaḥ ātmanaḥ sakāśādujjahāroddhṛtavānity-ādi yairyathāśrutamevedaṁ vyākhyātaṁ te tu na samyakparāmṛṣṭantaḥ yataḥ suramātrasyāpi nirjaratvaṁ prasiddham | akālakalite bhagavati jarānudayane keśaśauklyānupapattirna cāsya keśasya naisargikasitakṛṣṇateti pramāṇamasti ata eva nṛsiṁhapurāṇe śrīkṛṣṇāvatāraprasaṅge śabda eva yujyate na tu keśaśabdaḥ—


    vasudevasya daivakyāmavatīrya yadoḥ kule | 

sitakṛṣṇe ca macchaktī kaṁsādyāndhātayiṣyataḥ || ity-ādi | 

astu tarhi aṁśopalakṣaṇaḥ keśaśabdaḥ na aviplūtatarkaśaktitvena sākṣādādipuruṣasyaiva niścetuṁ śakyatvāt | kṛṣṇaviṇvādiśabdānāmaviśeṣataḥ paryāyapratīteḥ | naivamavatārāntarasya janmadinaṁ jayatyākhyayātiprasiddham | ata evaṁ mahābhārate—


    bhagavānvāsudevaś ca kīrtyate'tra sanātanaḥ | 

śāśvataṁ brahma paramaṁ yogidhyeyaṁ nirañjanam || iti | 

tasyākālakalitatvaṁ yoyaṁ kālastasya te vyaktabandho ceṣṭāmāhūḥ ityādau dvārakāvāsivākye ca prasiddhaṁ tasmānna keśāvatāratve’pi na tātparyaṁ, vaiṣṇavādipadyānāṁ śabdānāmarthantvevaṁ paśyāmaḥ | 


    aṁśavo ye prakāśante mama te keśasaṁjñitāḥ | 

sarvajñāḥ keśavaṁ tasmānmāmāhurmunisattama || 

iti sahasra-nāma-bhāṣya-sthāpita-bhārata-vacanāt keśa-śabdenāṁśur ucyate, tatra ca sarvatra ca | keśetara-śabdāprayogān nānā-varṇaṁśūnāṁ śrī-nārada-dṛṣṭatayā mokṣa-dharma-prasiddheś ca | tathā cāṁśutve labdhe tau cāṁśū vāsudeva-saṅkarṣaṇāvatāra-sūcakatayā nirdiṣṭāv iti tayor etau syātām iti gamyate | tadīyayor api tayor aniruddha-rūpatve'bhivyaktiś ca yujyata eva | avatāritejontarbhūtatvādavatārasya tataścojjahāretyasyāyamarthaḥ ātmanaḥ sakāśāt | śrīvāsudevasakarṣaṇāṁśabhūtau keśāvaṁśū ujjahāroddhṛtavānprakaṭīkṛtya darśitavānity arthaḥ | atrāyaṁ sumerurityekadeśadarśanenaivākhaṇḍasumerunirdeśavattaddarśanenāpi pūrṇasyaivāvirbhāvanirdeśo jñeyaḥ | atha sa cāpikeśāvity-ādikavyākhyā udvabarhayogabalenātmanaḥ sakāśādvicchidya darśayāmāsa | sa cāpīti caśabdaḥ pūrvamuktaṁ devakartṛkaṁ nivedana-rūpamarthaṁ samupakṣiṇoti | atiśabdastaduddharaṇe śrībhagavatsaṅkarṣaṇayor api hetukartṛtvaṁ sūcayati | tau cāpīti | caśabdo'nuktasamuccayārthatvena bhagavatsaṅkarṣaṇau svayam eva viviśatuḥ paścāttau tattādātmyenāpi viviśaturiti bodhayati | apiśabdo yatrānusyūtau cāmū so'pi tadaṁśepīti gamayati | tayor eko balabhadro babhūva ity-ādikaṁ tu naro nārāyaṇo bhavet, harir eva bhavennaraḥ ity-ādivattadaikyāvāptyapekṣayā | keśavaḥ keśavanāmnā śrīmathurāyāṁ keśavasthānākhyamahāyogapīṭhādhipatvena prasiddhaḥ sa eva kṛṣṇa iti | nṛsiṁhapurāṇe tu sitakṛṣṇe ca macchaktī iti tadvarṇanirdeśenāṁśavācaka eva śaktiśabda iti | cakravartī tu sa taṁ vayasi kaiśore ityādyukternityakaiśorāvasthāvataḥ sitakeśatvaṁ na yujyate | viṣṇupurāṇīyavākyasthakeśāv iti padasya tu keśau sukha-rūpāvīśvarau sitakṛṣṇau ujjahāra bahustutibhiḥ prasādya barhirapyudgamayāmāsa he mahāmune iti | mananenaivāsyārthasthāvagamyateti bhāvaḥ | sukhaśīrṣajaleṣu kam iti nānārthavargāt | sarvatra viṣṇupurāṇādau keśaśabdaprayogastu parokṣavādā ṛṣayaḥ parokṣaṁ mama ca priyam iti bhagavatsaṁmatau sthitānāṁ śāstrākārāṇāmṛṣīṇāṁ tattadvacanamākūtam eveti jñāpanārtha eva | yad vā, sito rudraḥ kṛṣṇo viṣṇuḥ ko brahmā teṣāmapīśaḥ sa yāvadurvyābharamīśvareśvaraḥ svakālaśaktyā ity-uktaḥ ātmanaḥ svasya mahimni upādhikyena nitarā bandhanaṁ yebhyastāni yatkarmāṇi sarvalokamanāṁsi mādhuryeṇa baghnantīty arthaḥ | yadvātmano mahimā mahaiśvaryaṁ tasyāpyupādhikyena nibandhanamāvṛttīkaraṇaṁ yeṣu tāni yatkarmasu mādhuryoṇāvṛtamevamahaiśvayaṁ tiṣṭhati ity arthaḥ | yad vā, kalayā naipuṇyena | sitā baddhāḥ kṛṣṇāḥ śyāmā keśā yena sa tathā | yad vā, kalayā vedarakṣayā hetunā sitena baladevena saha kṛṣṇaḥ keśaḥ sukha-rūpa īśaḥ mādhuryaiśvaryamayaḥ iti vyācakāra ||26||

———————————————————————————————————————

**kaivalya-dīpikā**: atha sarvāntarāya-prahāṇārthaṁ sarva-kāma-siddhyarthaṁ ca kṛṣṇāvatāraṁ bhāvayed ity āha—**bhūmer** iti | **varūthaḥ** samūhaḥ | **kalayā** pūrṇa-rūpeṇa na tv aṁśena, kṛṣṇas tu bhagavān svayaṁ [bhā.pu. 1.3.28] ity anena virodhāt | **sitaṁ** nirmalaṁ mukti-rūpam | **kṛṣṇaṁ** malinaṁ (anirmalaṁ) bhukti-rūpaṁ yat **kaṁ** sukhaṁ tasya **īśaḥ** | keśa-vyākhyāne tu pūrvavad virodhaḥ | ittham eva | ujjahārātmanaḥ keśau sita-kṛṣṇau mahāmune [vi.pu. 5.1.59] iti tantrāntaroktir api vyākhyeyā | **keśau** sukha-svāminau | **sito** rāmaḥ, ātmanaḥ sva-mūrteḥ sakāśād **ujjahāra** uddhṛtavān kalpitavān | harivaṁśe hi bhagavān kasyāṁścid giri-guhāyāṁ sva-mūrtiṁ nikṣipya garuḍaṁ ca tatrāvasthāpya svayam atrāgata ity uktam | tad uktaṁ hari-vaṁśe—

sa devān abhyanujñāya vivikte tridaśālaye |

jagāma viṣṇuḥ svaṁ deśaṁ kṣīrodasyottarāṁ diśam ||

tatra vai pārvatī nāma guhā-devaiḥ sudurgamā |

tribhis tasyaiva vikrāntair nityaṁ parvasu pūjitā |

purāṇaṁ tatra vinyasya dehaṁ harir udāra-dhīḥ |

ātmānaṁ yojayāmāsa vasudeva-gṛhe vibhuḥ || [ha.vaṁ. 1.55.50-52]

yais tu yathā-śrutam evedaṁ vyākhyātam | tena samyag dṛṣṭavantaḥ | yataḥ sura-mātrasyāpi nirjaḍatva-rūpa-prasiddhau akāla-kalite bhagavati jarānudayena kleśa-śauklyānupapatteḥ | na cāsya keśeṣu naisargikī sita-kṛṣṇateti pramāṇam asti |

ata eva narasiṁha-purāṇe kṛṣṇāvatāra-prasaṅge śakti-śabda eva prayukto na tu keśa-śabdaḥ | tathā hi—

vasudevāc ca devakyām avatīrya mahītale |

sita-kṛṣṇe ca tac chaktī kaṁsādyān ghātayiṣyate || ity ādinā |

astu tarhi aṁśopalakṣaṇaḥ keśa-śabdaḥ, avilupta-sarva-śaktitvena sākṣād ādipuruṣatvasyaiva niścetuṁ śakyatvāt | viṣṇu-kṛṣṇādi-śabdānām aviśeṣataḥ paryāyatva-pratīteś ca | naivam avatārāntareṣu kasya vānyasya janma-dinaṁ jayantyākhyayātiprasiddham | ata evoktaṁ mahābhārate—

bhagavān vāsudevaś ca kīrtyate’tra sanātanaḥ |

śāśvataṁ brahma paramaṁ yogi-dhyeyaṁ nirañjanam || iti |

yat tūktaṁ, tato jagan-maṅgalam acyutāṁśam iti | tatra bahuvrīhiḥ | yac ca tatrāṁśenāvatīrṇasyeti | tatrāṁśena saha ity arthaḥ | aṁśo balabhadraḥ | evaṁ sarvatra | ete matkeśo vasudhā-talam ity api vyākhyātam | yat tu tāv imau vai bhagavato harer aṁśāv ihāgatau  [bhā.pu. 4.1.59] iti | tad anya-kalpa-viṣayam | yad vā, aṁśaś ca aṁśaś ca aṁśau | tatraiko’ṁśa-śabdo yathā-sthito’rjuna-viṣayaḥ | anyas tu aṁśāḥ santy asyety aṁśaḥ | arśādyac pratyayānto bhagavad-viṣayaḥ | yatrādya-bhinna ity-ādi hi prāg ukta ity alam atiprasaṅgena | ātmanaḥ śrī-kṛṣṇasya mahimā upanibadhyate | sambaddho dṛśyate yeṣu karmasu tāni | ananya-sādhyānīty arthaḥ ||26|| [mu.pha. 3.28] 

———————————————————————————————————————

**sanātana-gosvāmī (vaiṣṇava-toṣaṇī) :** [10.7.7] **suretarā** asurāṅgodbhūtā rājānaḥ, teṣāṁ sainyair **vimarditāyā** bhāreṇa pīḍitāyāḥ, **kalayā** śrī-baladevena saha **sitā** veṇī-trayābaddhāḥ **kṛṣṇāḥ keśā** yena, saḥ | anena saundaryaṁ sadā duṣṭa-vadhodyatatvaṁ copalakṣitam | yad vā, kalayoṁ’śena yaḥ sita-kṛsṇa-keśo nārāyaṇo'pi yasyāṁśaḥ, sa ity arthaḥ | **janair** jīvair **upalakṣayitum** apy **aśakyo mārgo'pi** yasya, so'pi **jātaḥ** san **ātma-mahimā** sādhāraṇa-nija-māhātmya-bhagavattā-lakṣaṇaṁ tad-**upanibandhanāni** tad-abhivyañjanārthāni karmāṇīti ||7||

———————————————————————————————————————

**jīva-gosvāmī (krama-sandarbhaḥ) : **bhūmer iti daśabhiḥ | suretarā asura-bhāva-mayā ye rājānaḥ, teṣāṁ varūthaiḥ sainyair vimarditāyā[^173] bhuvaḥ kleśam apahartuṁ paramātmano’pi paratvāt janair asmad-ādibhir[^174] anupalakṣya-mārgo’pi prādurbhūtaḥ san karmāṇi ca kariṣyati | ko’sau ? kalayā aṁśena sita-kṛṣṇa-keśo yaḥ, yatra sita-kṛṣṇa-keśau devair dṛṣṭāv iti śāstrāntara-prasiddheḥ | so’pi yasyāṁśena sa eva bhagavān svayam ity arthaḥ | tad-avinābhavitvāt śrī-baladevasyāpi grahaṇaṁ dyotitam | 

nanu puruṣād api paro’sau bhagavān kathaṁ bhū-bhārāvatāraṇa-mātrārthaṁ svayam avatariṣyatīty āśaṅkyāha—ātmano mahimānaḥ parama-mādhurī-sampadaḥ upanibadhyante nija-bhaktair adhikaṁ varṇyante yeṣu, tāni karmāṇi ca kariṣyati | yadyapi nijāṁśenaiva vā nijecchābhāsenaiva vā bhū-bhāra-haraṇam īṣat-karaṁ, tathāpi nija-caraṇāravinda-jīvātu-vṛndam ānandayann eva līlā-kādambinīṁ nija-mādhurī-varṣaṇāya vitariṣyamāṇo’vatariṣyatīty arthaḥ | viṣṇu-purāṇādi-vacanaṁ tu tatra pūrvam eva vyakhyātam asti |[^175]

sita-kṛṣṇa-keśa ity atra tātparyaṁ śrī-svāmibhir eva vivṛtam | idam apy atra tātparyaṁ sambhavati—nanu devāḥ ! kim-arthaṁ mām evātārayituṁ bhavadbhir āgṛhyate ? aniruddhākhya-puruṣa-prakāśa-viśeṣasya kṣīroda-śvetadvīpa-dhāmno mama yau keśāv iva sva-śiro-dhārya-bhūtau tāv eva śrī-vāsudeva-saṅkarṣaṇau svayam evāvatariṣyataḥ | tataś ca bhū-bhāra-haraṇaṁ tābhyām īṣat-karam eveti | 

atha ujjahārātmanaḥ keśau [vi.pu. 5.1.59] ity asyaiva śabdo’rtho’pi muktāphala-ṭīkāyāṁ—

keśau sukha-svāminau sito rāmaḥ | ātmanaḥ sakāśād ujjahāra uddhṛtavān ity ādi | [^176] yair yathā-śrutam evedaṁ vyākhyātaṁ, te tu na samyak parāmṛṣṭavantaḥ, yataḥ sura-mātrasyāpi nirjaratvaṁ prasiddham | akāla-kalite bhagavati jarānudayena keśa-śauklyānupapattiḥ | na cāsya keśasya naisargika-sita-kṛṣṇateti pramāṇam asti | ata eva nṛsiṁha-purāṇe kṛṣṇāvatāra-prasaṅge śakti-śabda eva prayujyate, na tu keśa-śabdaḥ | tathā hi—

vasudevāc ca devakyām avatīrya yadoḥ kule |


    sita-kṛṣṇe ca mac-chaktī kaṁsādyān ghātayiṣyataḥ || [nṛ.pu. 53.30-31] ity-ādinā |

astu tarhi aṁśopalakṣaṇaḥ keśa-śabdaḥ ? na, avilupta-sarva-śaktitvena sākṣād-ādi-puruṣatvasyaiva niścetuṁ śakyatvāt | kṛṣṇa-viṣṇv-ādi-śabdānām aviśeṣataḥ paryāyatva-pratīteḥ | naivam avatārāntarasya kasya vānyasya janma-dinaṁ jayanty-ākhyayātiprasiddham | ata evoktaṁ mahābhārate (1.1.193-194)—

bhagavān vāsudevaś ca kīrtyate’tra sanātanaḥ |


    śāśvataṁ brahma paramaṁ yogi-dhyeyaṁ nirañjanam || iti |

iti tasyākāla-kalitatvaṁ yo’yaṁ kālas tasya te’vyakta-bandho ceṣṭām āhuḥ [bhā.pu. 10.3.26] ity ādau śrī-devakī-devī-vākye, natāḥ sma te nātha [bhā.pu. 1.11.6] ity ādau śrī-dvārakā-vāsi-vākye ca prasiddham | 

ato yat prabhāsa-khaṇḍe keśasya bālatvam eva ca, tat sitimnaḥ kāla-kṛta-palita-lakṣaṇatvam eva ca darśitam, tasya śarīriṇāṁ śuṣka-vairāgya-pratipādana-prakaraṇa-patitatvena sura-mātra-nirjaratā-prasiddhatvena cāmukhyārthatvān na svārthe prāmāṇyam | brahmā yena ity ārabhya,

viṣṇur yena daśāvatāra-grahaṇe kṣipto mahā-saṅkaṭe |


    rudro yena kapāla-pāṇir abhito bhikṣāṭanaṁ kāritam || [ga.pu. 1.113.15]

ity ādau tasmai namaḥ karmaṇe iti gāruḍa-vacanāt | kiṁ ca, tat-pratipādanāya matsyādy-avatārāṇāṁ matsyādi-śabda-sāmyena chaloktir eveyam | yathā—

aho kanaka-daurātmyaṁ nirvaktuṁ kena yujyate |


    nāma-sāmyād asau yasya dhūsturo’pi mada-pradaḥ || iti |

śiva-śāstrīyatvāc ca nātra vaiṣṇava-siddhānta-viruddhasya tasyopayogaḥ | yata uktaṁ skānda eva ṣaṇmukhaṁ prati śrī-śivena—śiva-śāstre’pi tad grāhyaṁ bhagavac-chāstra-yogi yat iti | anya-tātparyakatvena svatas tatrāprāmāṇyād yuktaṁ caitat, yathā paṅkena paṅkāmbhaḥ [bhā.pu. 1.8.52] ity ādivat | pādmottara-khaṇḍe ca śiva-pratipādakānāṁ purāṇānām api tāmasatvam eva darśitam | mātsye’pi tāmasa-kalpa-kathā-mayatvam iti | yuktaṁ ca tasya vṛddha-sūtasya śrī-bhāgavatam apaṭhitavataḥ śrī-baladevāvajñātuḥ śrī-bhagavat-tattvāsamyag-jñāna-jaṁ vacanaṁ—evaṁ vadanti rājarṣe ṛṣayaḥ kecanānvitāḥ [bhā.pu. 10.77.30] itivat | etādṛśa-śrī-bhāgavata-vākyena sva-viruddha-purāṇāntara-vacana-bādhanaṁ ca | yatheha karma-jito lokaḥ kṣīyate [chā.u. 8.1.6] ity-ādi-vākyena upāma somam amṛtā abhūma [ṛk 8.48.3] ity-ādi-vacana-bādhanavaj jñeyam | atrāpi yat sva-vaco viruddheta nūnaṁ te na smaranty amuṁ [bhā.pu. 10.77.30] iti yukti-sad-bhāvo dṛśyate | atraivātmanaḥ sandigdhatvam eva tena sūtena vyañjitam—acintyā khalu ye bhāvā na tāṁs tarkeṇa yojayed [mabhagavat-sandarbhā. 6.6.11] ity-ādinā |

kiṁ ca, tatraivottara-granthe kalaṅkāpatti-kāraṇa-kathane śrī-kṛṣṇāvatāra-prasaṅge svayaṁ viṣṇur evety uktatvāt svenaiva virodhaś ca |[^177] tasmān na keśāvatāratve’pi tātparyaṁ keśa-śabdasya bālatva-vācanaṁ ca | chalato bhagavat-tattvājñānato veti sthitam | ato vaiṣṇavādi-padyānāṁ śabdottham artham evaṁ paśyāmaḥ—


    aṁśavo ye prakāśante mama te keśa-saṁjñitāḥ | 


    sarvajñāḥ keśavaṁ tasmān mām āhur muni-sattama || [ma.bhā. 12.328.43]

iti sahasra-nāma-bhāṣyotthāpita-bhārata-vacanāt keśa-śabdenāṁśur ucyate | tatra ca sarvatra keśetara-śabdāprayogāt nānāvarṇāṁśūnāṁ śrī-nārada-dṛṣṭatayā mokṣa-dharma-prasiddheś ca | tathā cāṁśutve labdhe tau cāṁśū vāsudeva-saṅkarṣaṇāv avatāra-sūcakatayā nirdiṣṭāv iti tayor  eva syātām iti gamyate | tadīyayor api tayor  aniruddhe’bhivyaktiś ca yujyata eva | avatāri-tejo’ntarbhūtatvād avatārasya |[^178]

tataś ca ujjahāra [vi.pu. 5.1.59] ity asyāyam arthaḥ—ātmanaḥ sakāśāt śrī-vāsudeva-saṅkarṣaṇāṁśa-bhūtau keśāv aṁśū ujjahāra uddhṛtavān, prakaṭīkṛtya darśitavān ity arthaḥ | atra “ayaṁ sumeruḥ” ity eka-deśa-darśanenaivākhaṇḍa-sumeru-nirdeśavat tad-darśanenāpi pūrṇasyaivāvirbhāva-nirdeśo jñeyaḥ |

atha sa cāpi keśau [mabhagavat-sandarbhā. 1.189.31] ity ādika-vyākhyā | udbabarhe yoga-balenātmanaḥ sakāśād vicchidya darśayāmāsa | sa cāpīti ca-śabdaḥ pūrvam uktaṁ deva-kartṛkaṁ nivedana-rūpam arthaṁ samuccinoti | api-śabdas tad-udbarhaṇe śrī-bhagavat-saṅkarṣaṇayor api hetu-kartṛtvaṁ sūcayati | tau cāpīti ca-śabdo’nukta-samuccayārthatvena bhagavat-saṅkarṣaṇau svayam eva viviśatuḥ[^179] | paścāt tau ca tat-tādātmyenāpi viviśatur[^180] iti bodhayati | api-śabdo yatrānusyūtau cāmū so’pi tad-aṁśā apīti gamayati | tayor  eko balabhadro babhūva [mabhagavat-sandarbhā. 1.189.32] ity-ādikaṁ tu naro nārāyaṇo bhavet | harir eva bhaven nara ity ādivat tad-aikyāvāpty-apekṣayā |

keśavaḥ śrī-mathurāyāṁ keśava-sthānākhya-mahāyoga-pīṭhādhipatvena prasiddhaḥ | sa eva kṛṣṇa iti | śrī-nṛsiṁha-purāṇe sitāsite ca mac-chaktī iti tat-tad-varṇa-nirdeśenāṁśu-vācaka eva śakti-śabda iti ||27|| [śrī-kṛṣṇa-sandarbha 29]

———————————————————————————————————————

**viśvanātha-cakravartī (sārārtha-darśiṇī) : **śrī-kṛṣṇāvatāram āha—bhūmer iti daśabhiḥ | suretarā asura-svarūpā ye rājānaḥ, teṣāṁ varūthaiḥ sainyair vimarditāyā bhuvaḥ pṛthivyāḥ kleśa-vyayāya bhārāpanodanāya, bhū-tala-sthānāṁ saṁsāra-duḥkha-kṣayāya ca, tatraiva keṣāṁcit sotkaṇṭha-bhaktānāṁ svāyoga-duḥkhopaśamāya ca jātaḥ karmāṇi kariṣyati | 

nanu ko’sau jātaḥ ? tatrāha—janair asmad-ādibhiḥ apy anupalakṣya upalakṣayitum aśakyaḥ mārgo vartmāpi yasya saḥ | 

nanv avidita-tattvo’pi padārtho loke sva-buddhānusāreṇa nāma-rūpe kalpayitvā ayam ayam iti niścīyate | yathā kaustubho’pi padma-rāga evāyam iti, padma-rāgo’pi pravāla-maṇir evāyam iti, tathāyam avatāro’vijñāta-svarūpo’pi purāṇādiṣu kīdṛśatayā paṭhyate ? ity ata āha—kalayeti | sita-kṛṣṇau keśau yasya sa evātipurātanaḥ puruṣaḥ kalayā jāta iti | yat tu viṣṇu-purāṇe—ujjahārātmanaḥ keśau sita-kṛṣṇau mahāmune [vi.pu. 5.1.59] iti | yac ca bhārate—


    sa cāpi keśau harir udbabarha 


    śuklam ekam aparaṁ cāpi kṛṣṇam |


    tau cāpi keśāvāviśetāṁ yadūnāṁ 


    kule striyau rohiṇīṁ devakīṁ ca ||


    tayor  eko balabhadro babhūva 


    yo’sau śvetas tasya devasya keśaḥ | 


    kṛṣṇo dvitīyaḥ keśavaḥ sambabhūva 


    keśo yo’sau varṇataḥ kṛṣṇa uktaḥ || [ma.bhā. 1.189.31-32] iti | 

tatra tatra prakaṭe’rthe vicāryamāṇe bādhaiva labheta, na tu kāpi saṅgatiḥ | tathā hi triguṇātītasyāvikāriṇaḥ cid-ānanda-ghana-vapuṣo nārāyaṇasyāpi vayaḥ-pariṇāma-kṛtaṁ śukla-kṛṣṇa-keśatvaṁ, atha ca santaṁ vayasi kaiśore iti nitya-kiśoratvaṁ ca, tathā kṛṣṇas tu bhagavān svayam iti kṛṣṇāvatārasya svayāṁ bhagavattvaṁ cety atas tatra vidvāṁso vyācakṣyate, yathā—sita-kṛṣṇa-keśatvaṁ śobhaiva, na tu vayaḥ-pariṇāma-kṛtam | bhārāvataraṇa-rūpaṁ kāryaṁ kiyad etat ? mat-keśāv eva kartuṁ samarthāv iti dyotanārthaṁ rāma-kṛṣṇayor varṇa-sūcanārthaṁ ca keśoddharaṇam iti gamyate | anyathā tatraiva virodhāpatteḥ, kṛṣṇas tu bhagavān svayam iti etad-virodhāc ca | kalayā rāmeṇa saha svayaṁ sita-kṛṣṇa-keśo bhagavān eva jātaḥ iti svāmi-caraṇāḥ | kalayā śilpa-naipuṇya-viśeṣa-vidhinā, sitā baddhāḥ, kṛṣṇā atiśyāmāḥ, keśā yeneti vigrahaḥ | sa evaitasya vaidagdhī-viśeṣād īritaḥ | kiṁ vā yaḥ kalayāṁśena syāt sita-śyāma-keśakaḥ iti laghu-bhāgavatāmṛte śrī-rūpa-gosvāmi-caraṇāḥ | aṁśavo ye prakāśante mama te keśa-saṁjñitāḥ iti smṛter mac-chiro-dhāryau sita-kṛṣṇa-kiraṇau dvau prabhū avatariṣyata iti sūcanārthaṁ keśa-dvayoddharaṇam iti sandarbhe śrī-jīva-gosvāmi-caraṇāḥ |

kiṁ ca, atra viṣṇu-purāṇe bhārate ca sarvatra keśa-śabdasyaiva prayogāt cikura-kuntalādy-aprayogāt— parokṣa-vādā ṛṣayaḥ parokṣaṁ mama ca priyaṁ [bhā.pu. 11.21.35] iti bhagavat-sammatau tāpin śāstra-kāraṇām ṛṣīṇāṁ sākūtam eva tat-tad-vacanam iti gamyate | tatra ujjahāreti ātmanaḥ svāntaḥ-karaṇāt sakāśāt, keśau sukha-rūpāv īśvarau sita-kṛṣṇau ujjahāra bahu-stutibhiḥ prasādya bahir api udgamayāmāsa | he mahā-mune ! mananenaivāsyārtho’vagamyatām iti bhāvaḥ | sukha-śīrṣa-jaleṣu kam iti nānārtha-vargāt | 

evam eva bhāratīyaṁ padya-dvayam api vyākhyeyam | tathaiva kalayā ekāṁśena bhuvaḥ kleśa-vyayāya sitena saha kṛṣṇaḥ keśaḥ sukha-rūpaḥ īśaḥ mādhuryaiśvarya-mayaḥ baladevena saha kṛṣṇo jāta ity arthaḥ | śleṣeṇa sito rudraḥ | kṛṣṇo viṣṇuḥ | ko brahmā | teṣām apīśvaraḥ | sa yāvad urvyā bharam īśvareśvaraḥ [bhā.pu. 10.1.22] ity agrimokteḥ |

karmāṇi kīdṛśāni ? ātmano mahimā mahaiśvaryam, tasyāpi upa ādhikyena nibandhanam āvṛtīkaraṇaṁ yeṣu tāni | yat karmasu mādhuryeṇāvṛtam eva mahaiśvaryaṁ tiṣṭhatīty arthaḥ | yad vā, ātmanaḥ svasya mahimni upa ādhikyena nitarāṁ bandhanaṁ yebhyas tāni | yat karmāṇi sva-mādhuryeṇa sarva-loka-manāṁsi badhnantīty arthaḥ | tatra janānupalakṣya-mārga iti padena rahasyā rāgānugā-bhaktir api dyotitā ||26|| 

 **...**

**|| 2.7.27 ||**

**tokena jīva-haraṇaṁ yad ulūkikāyās**

**traimāsikasya ca padā śakaṭo’pavṛttaḥ |**

**yad riṅgatāntara-gatena divi-spṛśor vā**

**unmūlanaṁ tv itarathārjunayor na bhāvyam ||**

**śrīdhara-svāmī (bhāvārtha-dīpikā) : **etad eva prapañcayati—tokenety-ādinā | **bālena** pūtanāyā **jīva-haraṇam** | **yad riṅgatā** jānubhyāṁ gacchatā **antaraṁ gatena** madhyaṁ prāptena | **divi-spṛśor** atyuccayoḥ | **itarathā**’nīśvaratve tan **na bhavitavyam** ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etad eva prapañcayati—**ulūkikāyāḥ** pūtanāyā **yaj jīva-haraṇaṁ** **tokenaiva** bālakenaiva rūpeṇa na tv ativikaṭākārāyā ativistṛta-svarūpāyā atibaliṣṭhāyās tasyā vadhopayoginī tādṛśaiśvaryamayī vāmanāvatārasya trivikrama-mūrtir iva kācin mūrtir āviṣkṛteti bhāvaḥ | **traimāsikasyaiva** padātisukomalety arthaḥ | yat **apavṛttaḥ** viparyastatayā pātitaḥ, na tu hiraṇyakaśipu-vidāraṇārthā nṛsiṁha-mūrtir iva kācit padasya vikaṭa-kaṭhoratāviṣkṛteti bhāvaḥ | 

**riṅgatā** jānubhyāṁ gacchataiva **antaraṁ** tena tayor  madhyaṁ **gatenaiva** ulūkhala-nibandhanenaiva **arjunayor** dvayor **yad** **unmūlanaṁ**, na tu pṛthivy-udvaraṇopayoginā varāha-rūpeṇaiva ko’pi prayatnaḥ kṛta iti bhāvaḥ | tat sarvam ātma-mahimopanibandhanam eva | nija-bālya-mahā-mādhuryeṇa sva-mahaiśvaryasyāvṛtīkaraṇam eveti pūrveṇānuṣaṅgaḥ | **itarathā na bhāvyam** anyathā na bhāvyam etat trikeṇedṛśena bhavitavyaṁ nābhaviṣyatety artha iti viśvanāthaḥ** **| 

toko’lpāṅge śiśau sute ity abhidhānāt | (śarīrotthānādi-pravṛtti-hetutvādayaḥ prāṇastaɱl lumpatīty ulūpikā tasyā iti tīrthaḥ |) ulūkikātvam atra bakyā api yasyā ariṣṭa-kartṛtva-sādhāraṇyāt aho bakīyam [bhā.pu. 3.2.23] ity-ādy-uktes tasyā bakītvaṁ prasiddham eva | jānu-dharṣaṇa-pūrvakaṁ gamanaṁ **riṅgaṇaṁ**, **divi-spṛśoḥ** sahasra-dhanuṣo’py ūrdhva-deśaṁ spṛśatoḥ sahasra-dhanuṣas tūrdhvaṁ śabdenāpi bhaṇyata iti tīrthaḥ | 

yo māsā vayo-lakṣaṇā nirvṛtā yasya sa **traimāsikas** tasya ||27||

———————————————————————————————————————

**kaivalya-dīpikā**: tāni ca kurvato’sya mārgo janair nopalabhyate | tāny evāha—**tokena** iti | **toko** bālaḥ | **ulūkikā** pūtanā | **padā** pādena | **upavṛttaḥ** paryastībhūtaḥ | **riṅgatā** jānubhyāṁ gacchatā | **antaraṅgatena** madhyaṁ prāptena | **divi-spṛśoḥ** arjunayoḥ | **unmūlanam** etat karma-trayam | **na bhāvyaṁ**, yadi sva-mahimānaṁ na darśayati ||27|| [mu.pha. 3.30]

———————————————————————————————————————

**jīva-gosvāmī (krama-sandarbhaḥ) : **etad eva vyaktīkṛtaṁ—**tokena jīva-haraṇam** ity ādau | **itarathā** sva-mādhurī-sampat-prakāśanecchām antareṇa madhurataraṁ tokādi-bhāvaṁ dadhatā tena pūtanādīnāṁ jīva-haraṇādikaṁ karma **na bhāvyaṁ** na sambhāvanīyam | tad-aṁśa-tad-icchābhāsādi-mātreṇaiva tat-siddher iti vākyārthaḥ | tathā ca, tathāyaṁ cāvatāras te bhuvo bhāra [bhā.pu. 1.7.25] ity ādau tair eva vyākhyātam—kiṁ bhū-bhāra-haraṇaṁ mad-icchā-mātreṇa na bhavati ? tatrāha—svānām itīti | jayati jananivāsa [bhā.pu. 10.90.48] ity atra ca—icchā-mātreṇa nirasana-samartho’pi krīḍārthaṁ dorbhir evādharmam asyann iti | tad evam-ādibhiḥ śrī-kṛṣṇasyaiva sarvādbhutatā-varṇanābhiniveśa-prapañco brahmaṇi spaṣṭa eva | astu tāvat tad bhūri-bhāgyam iha janma kim apy aṭavyāṁ [bhā.pu. 10.14.34] ity-ādi ||27|| [śrī-kṛṣṇa-sandarbha 63] 

———————————————————————————————————————

**viśvanātha-cakravartī (sārārtha-darśiṇī) : **etad eva prapañcayati—**ulūkikāyāḥ** pūtanāyā **yaj jīva-haraṇaṁ** **tokenaiva** bālakenaiva rūpeṇa na tv ativikaṭākārāyā ativistṛta-svarūpāyā atibaliṣṭhāyās tasyā vadhopayoginī tādṛśaiśvaryamayī vāmanāvatārasya trivikrama-mūrtir iva kācin mūrtir āviṣkṛteti bhāvaḥ | **traimāsikasyaiva** padātisukomalety arthaḥ | yat **apavṛttaḥ** viparyastatayā pātitaḥ, na tu hiraṇyakaśipu-vidāraṇārthā nṛsiṁha-mūrtir iva kācit padasya vikaṭa-kaṭhoratāviṣkṛteti bhāvaḥ | 

**riṅgatā** jānubhyāṁ gacchataiva **antaraṁ** tena tayor  madhyaṁ **gatenaiva** ulūkhala-nibandhanenaiva **arjunayor** dvayor **yad** **unmūlanaṁ**, na tu pṛthivy-udvaraṇopayoginā varāha-rūpeṇaiva ko’pi prayatnaḥ kṛta iti bhāvaḥ | tat sarvam ātma-mahimopanibandhanam eva | nija-bālya-mahā-mādhuryeṇa sva-mahaiśvaryasyāvṛtīkaraṇam eveti pūrveṇānuṣaṅgaḥ | **itarathā na bhāvyam** anyathā na bhāvyam etat trikeṇedṛśena bhavitavyaṁ nābhaviṣyatety artha ||27||

 **...**

**|| 2.7.28 ||**

**yad**[^181]** vai vraje vraja-paśūn viṣa-toya-pītān**[^182]

**pālāṁs tv ajīvayad anugraha-dṛṣṭi-vṛṣṭyā |**

**tac-chuddhaye’tiviṣa-vīrya-vilola-jihvam**

**uccāṭayiṣyad uragaṁ viharan hradinyām ||**

**śrīdhara-svāmī (bhāvārtha-dīpikā) : viṣa-toya-pītān** viṣamaya-toyasya pītaṁ pānaṁ yeṣāṁ tān **pālān** gopāṁś ca **kṛpā-dṛṣṭi**-sudhā-**vṛṣṭyā** jīvayiṣyatīti | yamunāyāṁ krīḍann **uragaṁ** kāliyam **uccāṭayiṣyati** | **tac-chuddhaye** tasyā hradinyā nirviṣatvāya | **ativiṣa-vīryeṇa vilolā**’ticañcalā **jihvā** yasya ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **viṣeṇa sahita toyaṁ **viṣa-toyaṁ** tad eva **pītaṁ** yeṣāṁ te viṣatoya-pītās tāṁs tathā yad vraja-paśv-ādīn ajīvayat tad itarathā na bhāvyam iti yojyam ||28||

———————————————————————————————————————

**kaivalya-dīpikā**: **yad vai vraja** iti | **viṣa**-rūpe **toye** **pītaṁ** pānaṁ yeṣāṁ te tathā | **tu**-śabdaś cārthaḥ | **tac-chuddhaye** hradinī-śuddhaye | **uccāṭayiṣyan** uccāṭitavān | atīta-mātre luṅ | atīta-kalpāpekṣayā unneṣyatīty-ādi bhaviṣyattvam | **uragaṁ** kāliyam | **hradinī** yamunā ||28|| [mu.pha. 3.31]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : viṣa-toya-pītaṁ** pānaṁ yeṣāṁ tān **pālān** gopāṁś ca **kṛpā-dṛṣṭi-**sudhā-**vṛṣṭyā** **jīvayiṣyatīti** yat tad api ātma-mahimopanibandhanam eveti pūrveṇānuṣaṅgaḥ | **hradinyāṁ** yamunāyāṁ, nivahan vihartuṁ, **tac-chuddhaye** tasyā nirviṣatvāya | **uragaṁ** kāliyam **uccāṭayiṣyati** ||28||

 **...**

**|| 2.7.29 ||**


    **tat karma divyam iva**[^183]** yan niśi niḥśayānaṁ**

**dāvāgninā śuci-vane paridahyamāne |**

**unneṣyati vrajam ato’vasitānta-kālaṁ**

**netre pidhāpya sa-balo’nadhigamya-vīryaḥ ||**

**madhvācāryaḥ (bhāgavata-tātparyam) : divyam** iva stutyam iva | tad-apekṣayā anyeṣāṁ stutyam eva yat, tasya **tac** ca **divyam** **iva** ||29||

———————————————————————————————————————

**śrīdhara-svāmī (bhāvārtha-dīpikā) : divyam** alaukikam **iva** iti lokoktiḥ | **unneṣyaty** uddhariṣyati | **śucir** grīṣmas tat-sambandhini **vane** | śuṣka ity arthaḥ | ato **dāvāgner** hetor **avasito** niścito’**nta-kālo** yasya tam | **sa-balaḥ** sa-rāmaḥ | **anadhigamyaṁ** durjñeyaṁ **vīryaṁ** yasya | tatra niśi niḥśayānam iti kāliya-damane rātryāṁ yamunā-tīre | **netre pidhāpya** pihite kārayitveti muñjāṭavyām[^184] iti jñeyam ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti | grīṣmatau hi svabhāvata eva sūrya-tāpena sārdram api nirārdraṁ bhavatīti bhāvaḥ | dāvāgnito rakṣaṇaṁ śrī-kṛṣṇena dviḥ kṛtaṁ tatra dvayor madhye mujāṭavyāṁ tu divaiva rakṣaṇaṁ kṛtam iti | ivo'traivārthe bodhyaḥ _lokoktir_ eva na śāstroktiḥ | śāstraṁ tu janma karma ca me divyam [gītā 4.9] ity āha ||29||

———————————————————————————————————————

**kaivalya-dīpikā**: **tat karma** iti | **iva**-śabdo vākyālaṅkāre | **śuci-vane** grīṣma-vane **unneṣyati** uddhariṣyati | ato **dāvāgniḥ** **avasito** nirṇītaḥ | **anta-kālo** mṛtyur yasya tat tathā | **netre pidhāya** pihite kārayitvā | **sa balaḥ** bhadra ||29|| [mu.pha. 3.32]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : divyam** **iva** iti lokokti-rītyaivoktiḥ | vastutas tu sarvaṁ karma tasyāprākṛtam eva, janma karma ca me divyaṁ [gītā 4.9] iti bhagavad-ukteḥ | **niśi** kāliya-damana-rātrau | **śucir** grīṣmas tat-sambandhini **vane** | **unneṣyati** uddhariṣyati | **avasito** niścito’**nta-kālo** yena tam | tathā muñjāṭavyāṁ **netre pidhāpya **pihite kāriyatvā ||29||

 **...**

**|| 2.7.30 ||**

**gṛhṇīta yad yad upabandham amuṣya mātā**

**śulbaṁ sutasya na tu tat tad amuṣya māti |**

**yaj jṛmbhato’sya vadane bhuvanāni gopī**

**saṁvīkṣya śaṅkita-manāḥ pratibodhitāsīt ||**

**śrīdhara-svāmī (bhāvārtha-dīpikā) : **upabadhyate’nenety upabandhaṁ tat-sādhanaṁ śulbaṁ dāma amuṣya mātā yaśodā’grahīt | amuṣyodare na māti bandhana-saṁmitaṁ na bhavati, na pūryata ity arthaḥ | gopī yaśodā saṁvīkṣya dṛṣṭvā pratibodhitā nijaiśvaryaṁ jñāpitā āsīd iti yat, tac ca karma divyam iveti sarvatra pūrveṇānvayaḥ ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti | vyāpakasya vyāpyena bandhanaṁ na bhavatīti bhāvaḥ | śulbaṁ syāddāmatāsrayoḥ ityabhidhānāt ||30||

———————————————————————————————————————

**kaivalya-dīpikā**: **mātā** yaśodā | **śulbaṁ** dhāma **na māti** yāvad ābadhyate tāram mānaṁ na labhate | **saṁvīkṣya** dṛṣṭvā | **pratibodhitā** "viṣṇur ayam" iti sañjāta-bodhā ||30|| [mu.pha. 3.33]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **upanibadhyate’nenety **upanibandhanaṁ** **śulbaṁ** dāma | **amuṣya** **mātā** śrī-yaśodā, **yad yad gṛhṇīta** gṛhṇāti | tad amuṣya na māti bandhane saṁmitaṁ na bhavati, na pūryata ity arthaḥ | **gopī** yaśodā | ādau kiṁ svapna etad uta deva-māyā [bhā.pu. 10.8.40] ity-ādinā vismita-manās tato **bodhitā** | adho’muṣyaiva mamārbhakasya, yaḥ kaścanautpattika ātma-yogaḥ [bhā.pu. 10.8.40] iti nijaiśvaryaṁ jñāpitā, amunā kṛṣṇenaivety arthaḥ | tad-anantaraṁ **pratibodhitā** aiśvarya-jñāna-pratirūpaṁ putra-sneha-mādhuryam eva bodhitā, praṇatāsmi tat-padaṁ [bhā.pu. 10.8.41] sa eva nārāyaṇo mat-putrasyāviṣṭaṁ nāśayatu iti tatra dyotanāt ||30||

**...**

**|| 2.7.31 ||**

**nandaṁ ca mokṣyati bhayād varuṇasya pāśād**

**gopān bileṣu pihitān maya-sūnunā ca |**

**ahny āpṛtaṁ niśi śayānam atiśrameṇa**

**lokaṁ**[^185]** vikuṇṭham upaneṣyati gokulaṁ sma ||**

**madhvācāryaḥ (bhāgavata-tātparyam) : **anyathā jñāna-hetur yā vāk sā jalpiḥ prakīrtitā iti tantra-mālāyām | yat tu sarvātmanā jñānaṁ niśā sā parikīrtitā iti kaurme ||31||

———————————————————————————————————————

**śrīdhara-svāmī (bhāvārtha-dīpikā) : varuṇasya pāśād** yad **bhayaṁ** tasmān **mocayiṣyati** | **maya-sūnunā** vyoma-nāmnā | **ahni āpṛtaṁ** vyāpāra-yuktaṁ **niśi** **śayānam** iti ca vaikuṇṭha-prāpti-sādhanānuṣṭhānābhāvo darśitaḥ | **upaneṣyati** prāpayiṣyati **gokula**-vāsinaṁ janam | **sma** ity āścarye ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **te tu brahma-hradaṁ nītāḥ iti vakṣyamāṇa-rītyākrūra-tīrthaṁ | yad vā, nityam eva śrī-kṛṣṇa-prema-ceṣṭatvaṁ tad-arthaṁ nānā-prayāsānantaraṁ tad-eka-samādhitvaṁ ca yad dhāmārtha-suhṛt-priyārtha-tanaya-prāṇāśayās tvat-kṛte iti brahma-vākyāt | iti nandādayo gopāḥ kṛṣṇa-rāma-kathāṁ mudā kurvanto ramamāṇāś ca nāvindan bhava-vedanām || iti vākyāc ca | brahma-samādhi-pakṣe śrīman-nandānveṣaṇārtha eva tad-dine vyāpāra-śrameṇa niśi nidrāyām eva tad-darśanam iti bhaktecchā-dāyitvaṁ darśitam | atra sarvānte yad goloka-prāpaṇaṁ tadaṣyanenaiva sūcitaṁ dāvāgni-pāna-līlāvat  ||31||

———————————————————————————————————————

**kaivalya-dīpikā**: **nandaṁ ca** iti | **pāśād bhayaṁ** tasmāt | **maya-sūnur** vyomaḥ | **āpṛtaṁ** vyāpṛtam | **vikuṇṭhe** vaikuṇṭhe | **upa** samīpe **neṣyati** ||31|| [mu.pha. 3.24]

———————————————————————————————————————

**jīva-gosvāmī (krama-sandarbhaḥ) : varuṇasya pāśād** **yad bhayaṁ** tasmād iti sākṣāt pāśa-saṁbandho na vivakṣitaḥ | **ahny āpṛtaṁ niśi śayānam** iti te tu brahma-hradaṁ nītā [bhā.pu. 10.28.17] ity atrākrūra-tīrthatva-pakṣe nityam eva śrī-kṛṣṇa-premātmaka-ceṣṭatvaṁ tad-artha-nānā-prayāsānantaraṁ tad-eka-samādhikatvaṁ ca jñeyam | yad-dhāmārtha-suhṛt-priyātma-tanaya-prāṇāśayās tvat-kṛte [bhā.pu. 10.14.35] iti śrī-brahma-vākyāt | 

iti nandādayo gopāḥ kṛṣṇa-rāma-kathāṁ mudā |


    kurvanto ramamāṇāś ca nāvindan bhava-vedanām || [bhā.pu. 10.11.58] iti śrī-śuka-vākyāc ca | 

ṭīkāyā eva matāntareṇa brahma-samādhi-pakṣe śrīman-nandānveṣāṇārtha eva tad-dine vyāpāras tac-chrameṇa **niśi** nidrā nidrāyām eva tad-darśanam iti viśeṣo jñeyaḥ | evaṁ bhaktecchā-dāyitvaṁ darśitam | atra sarvānte yat goloka-prāpaṇaṁ tad apy anenaiva sūcitaṁ dāvāgni-pāna-līlāvat ||31||

———————————————————————————————————————

**viśvanātha-cakravartī (sārārtha-darśiṇī) : varuṇasya pāśād bhayaṁ** niṣiddha-samaya-snāyinaṁ māṁ varuṇaḥ pāśair baddhvā sva-loka eva sthāpayiṣyatīti nanda-kartṛkaṁ yad bhayaṁ, tasmāt | vastutas tu nandas tena na baddhaḥ, kṛṣṇa-darśanārthinā kṣaṇa-mātram eva sva-loka eva sthāpita ity evaṁ tattvam | **maya-sūnunā** vyomena | **ahni āpṛtaṁ** tad-dine śrīman-nanda-kṛṣṇayor viccheda-duḥkhena tad-anveṣaṇārthaṁ nānā-vyāpāreṇa ca yuktam | **niśi** tatrādau tat-tac-chrameṇa **śayānam** | **vikuṇṭhaṁ** vaikuṇṭham ||31||

 **...**

**|| 2.7.32 ||**

**gopair makhe pratihate vraja-viplavāya**

**deve’bhivarṣati paśūn kṛpayā rirakṣuḥ |**

**dhartocchilīndhram iva sapta-dināni sapta-**

**varṣo mahīdhram anaghaika-kare salīlam ||**

**śrīdhara-svāmī (bhāvārtha-dīpikā) : deve** indre | **paśūn rirakṣuḥ** rirakṣiṣur ity arthaḥ | **anaghe** śrama-rahite **ekasminn** eva **kare** **salīlaṁ** yathā tathā **mahīdhraṁ** govardhanaṁ **dhartā** dhārayiṣyati | **ucchilīndhram** udgataṁ chatrākam iva | **sapta-varṣāṇi** vayo yasya saḥ ||32||

———————————————————————————————————————

**kaivalya-dīpikā**: **rirakṣuḥ** rakṣitum icchuḥ, ārṣam aṇiṭtvam | **ūcchilīndhraṁ** chatrākāraṁ[^186] varṣāsu bhavati | **mahīdhraṁ** govardhanam | he **anagha** ! nārada ||32|| [mu.pha. 3.35]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : deve** indre | **rirakṣuḥ** rirakṣiṣuḥ | **dhartā** dhārayiṣyati | **ucchilīndhram** udgata-chatrākam iva | **anaghe** śrama-rahite **ekasmin kare** ||32||

 **...**

**|| 2.7.33 ||**

**krīḍan vane niśi niśākara-raśmi-gauryāṁ**

**rāsonmukhaḥ**[^187]** kala-padāyata-mūrcchitena |**

**uddīpita-smara-rujāṁ vraja-bhṛd-vadhūnāṁ**

**hartur hariṣyati śiro dhanadānugasya ||**

**madhvācāryaḥ (bhāgavata-tātparyam) : kala-padaṁ** ca | **āyataṁ** ca | sapta-svara-samāhāro **mūrcchaneti** prakīrtitaḥ iti gāndharve ||33||

———————————————————————————————————————

**śrīdhara-svāmī (bhāvārtha-dīpikā) : **niśi rātrau | niśākara-raśmibhir gauryāṁ dhavalāyām | vane krīḍan kalāni mañjulāni padāni yasmiṁs tac ca tad āyataṁ dīrghaṁ mūrcchitam ālāpa-viśeṣa-yuktaṁ gatiṁ tenoddīpitaḥ smara eva ruk yāsāṁ tāsāṁ gopīnāṁ hartuḥ śaṅkhacūḍasya śiro hariṣyati ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti | varṇa-lopaś chāndasaḥ | sarvatra yat-tador adhyāhāreṇānvayaḥ kāryaḥ ||32-33||

———————————————————————————————————————

**kaivalya-dīpikā**: **krīḍann** iti | **gauryāṁ** śuklāyām | **rāsonmukhaḥ** rāsa-krīḍāyām āsaktaḥ **kalair** madhuraiḥ **padaiḥ āyatam** ālāpena dīrghatāṁ nītaṁ yad **mūrcchitaṁ** mūrcchanākhyaṁ gītam | tenoddīpito yaḥ smaraḥ | sa eva rug madanaja-pīḍāṁ yāsāṁ tās tathā | **dhanadānujaḥ** śaṅkhacūḍaḥ ||33|| [mu.pha. 3.36]

———————————————————————————————————————

**jīva-gosvāmī (krama-sandarbhaḥ) : **pūrvavad atra rāsa-līlayā saha horikā-līlām ekīkṛtya varṇanam ||33||

———————————————————————————————————————

**viśvanātha-cakravartī (sārārtha-darśiṇī) : **niśi katham-bhūtāyām ? niśākara-raśmibhir gauryāṁ dhavalāyām | rāsonmukhaḥ krīḍan | bhaviṣyati dināntara-bhavaṁ śaṅkha-cūḍa-vadham api rāsa-sānnidhyāt tat-sāhityenaivāha—kaleti | kala-padasya madhurāsphuṭa-gītasya āyataṁ mūrcchitaṁ mūrcchanā tena | vraja-bhūto gopās teṣāṁ vadhūnāṁ hartuḥ śaṅkhacūḍasya śiro hariṣyati | yad vā, tasyām eva rātrau śaṅkhacūḍa-vadhānantaram ardha-rātre rāsaṁ ca kariṣyati, rāsonmukha ity ukteḥ ||33||

 **...**

**|| 2.7.34-35 ||**

**ye ca pralamba-khara-dardura-keśy-ariṣṭa-**

**mallebha-kaṁsa-yavanāḥ kapi-pauṇḍrakādyāḥ |**

**anye ca śālva-kuja-balvala-dantavakra-**

**saptokṣa-śambara-vidūratha-rukmi-mukhyāḥ ||**

**ye vā mṛdhe samiti-śālina ātta-cāpāḥ**

**kāmboja-matsya-kuru-sṛñjaya-kaikayādyāḥ |**


    **yāsyanty adarśanam alaṁ**[^188]** bala-pārtha-bhīma-**

**vyājāhvayena hariṇā nilayaṁ tadīyam ||**

**madhvācāryaḥ (bhāgavata-tātparyam) : **

vidveṣiṇo’py udāsīnā bhaktā api na saṁśayaḥ |

harer hi sadanaṁ yānti vyaktaṁ bhaktais tu gamyate ||

ārabhyatama āmukteḥ kṛṣṇasya sadanaṁ yataḥ |


    avyakta-hari-lokatvād anyeṣām anya-lokatā || iti bṛhat-saṁhitāyām |

rāma-bhīmārjunādīni viṣṇor nāmāni sarvaśaḥ |

ramaṇābhaya-varṇādyāḥ śabda-vṛtter hi hetavaḥ |

harir hi tatra tatrastho ramaṇādīn karoty ajaḥ ||

atas tasyaiva nāmāni vyājād anya-gatāni |


    vyavahāra-pravṛtty-arthaṁ duṣṭānāṁ mohanāya ca || iti skānde ||34-35||

———————————————————————————————————————

**śrīdhara-svāmī (bhāvārtha-dīpikā) : ye ca pralambādayas** **te sarve hariṇā** hetu-bhūtena **tadīyaṁ nilayam adarśanaṁ** darśanāyogyaṁ vaikuṇṭham **alaṁ** **yāsyanti** ity uttareṇānvayaḥ | **kharo** dhenukaḥ, **dardura** iva darduro bakaḥ, **ibhaḥ** kuvalayāpīḍaḥ, **kujo** narakaḥ, **kapir** dvividaḥ ||34||

ye ca mṛdhe ātta-cāpāḥ, samitau saṁgrāme śālante ślāghante te samiti-śālinaḥ | nanu pralamba-khara-kapi-balvala-rukmi-pramukhā balabhadreṇa nihatāḥ, kāmbojādayaś ca bhīmārjunādibhiḥ, śambaraḥ pradyumnena, yavano mucukundena, na tu hariṇā ? tatrāha—balo bhīmaḥ pārtha ity-ādayo vyājāhvayāḥ kapaṭa-nāmāni yasya tena | saptokṣāṇas tu tena damitāḥ kālāntare[^189] yāsyantīti bhāvaḥ | etac ca sarvam api karma divyam iva, tac cānyathā na bhāvyam iti pūrveṇaiva sambandhaḥ ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bake dardura-sāmyaṁ hi netra-saṁmīlana-pūrvaka-sthitir eva ādyapadena pīṭhādayo grāhyāḥ ||34||

———————————————————————————————————————

**kaivalya-dīpikā**: **ye ca** iti | **pralambādyāḥ** rukmi-paryantāḥ ekonaviṁśatiḥ | **kujo** bhaumaḥ | **kapir** dvividaḥ | **balvalo** yo naimiṣe balabhadreṇa hataḥ | **saptokṣaṁ** sapta-vṛṣāḥ ||34|| [mu.pha. 3.38]

**ye vā** iti | samitau saṁgrāme śālante te **samiti-śālinaḥ** | **hariṇā** saha **mṛdhe** saṅgrāme sati **kāmbojādyāḥ** **tadīyaṁ nilayaṁ** **yāsyanti** | na vidyate darśana-malo rāgādir yatra nilaye sa tathā | **bala-bhīma-pārtha-vyājāhvayāḥ** kapaṭa-nāmāni yasya tena | tattvatas tu balabhadrādayo hari-nāmāna eva ||35|| [mu.pha. 3.39]

———————————————————————————————————————

**sanātana-gosvāmī (dig-darṣinī) : **[bṛ.bhāg. 1.5.21]** **etayor  arthaḥ—**ye ca** pralambādayaḥ, te sarve **hariṇā** hetu-bhūtena **tadīyaṁ** teṣāṁ yogyaṁ **nilayaṁ** nitarāṁ layaṁ mokṣam **adarśanaṁ** darśanāviṣayaṁ, punar darśana-rahitaṁ vā paramābhāva-rūpatvāt | **alam** atyartham | yad vā, **adarśaneṣu** adṛśyeṣu madhye **mala**-rūpaṁ parama-heyam ity arthaḥ, bhakti-rasa-vighātakatvāt | **yāsyanti** prāpsyantīty uttareṇānvayaḥ | **dardūra** iva durdūro vakaḥ kapir dvividaḥ | 

nanu **khara-kapi-balvala**-pramukhāḥ balabhadreṇa nihatāḥ, **kāmbojādayaś** ca bhīmārjunādibhiḥ, **śambaraḥ** pradyumnena, **yavano** mucukundena, na tu hariṇā ? tatrāha—bala-pārtha-bhīmety-ādayaḥ vyājāhvayā kapaṭa-nāmāni yasya teneti | yadi ca tadīya-nilayaṁ śrī-vaikuṇṭham iti vyākhyā, tadā muktā ity asya vaikuṇṭha-nayanena saṁsāra-bandha-chedanān muktāḥ kṛtāḥ mocitā ity artho draṣṭavyaḥ ||34-35||

———————————————————————————————————————

**jīva-gosvāmī (krama-sandarbhaḥ) : **ye ceti yugmakam | bala-pārtheti daitya-mokṣa-dāyitva-lakṣaṇayā sarvāsādhāraṇa-śaktyā teṣv āveśāt | idaṁ tu yatra dvividādi-vadhe tasyāsākṣāttvaṁ tatraiva jñeyam | sākṣād-bhāve tu tan-nirīkṣaṇam eva mukhyaṁ kāraṇam | yathoktaṁ śrī-bhīṣmeṇa yam iha nirīkṣya hatā gatāḥ svarūpaṁ [bhā.pu. 1.9.39] iti | kecid alam adarśanaṁ brahma-layaṁ, kecit tu tadīyaṁ nilayam iti vibhedyam ||34-35||

———————————————————————————————————————

**viśvanātha-cakravartī (sārārtha-darśiṇī) : **evam atimādhuryādhikād vṛndāvanīya-līlāḥ kiñcid vyāsena procya, anyā asura-vadha-līlāḥ samāsenaivoddiśati dvābhyām | **ye ca pralambādayas te sarve hariṇā** hetu-bhūtena, kecid **alam** atyartham **adarśanaṁ** sāyujyam, kecic ca tadīyaṁ **nilayaṁ** vaikuṇṭhaṁ **yāsyantīty** uttareṇānvayaḥ | **kharo** dhenukaḥ | **darduro** dardura-saṁjñako bakaḥ | **ibhaḥ** kuvalayāpīḍaḥ | kujo narakaḥ | **kapir** dvividaḥ |

samitau saṅgrāme śālante ślāghante te **samiti-śālinaḥ** | nanu pralamba-khara-kapi-balvala-rukmi-pramukhā balabhadreṇa nihatāḥ, kāmbojādayaś ca bhīmārjunādibhiḥ, śambaraḥ pradyumnena, yavano mucukundena, na tu hariṇā, tatrāha | **bala-pārtha-bhīmā** ity-ādayo **vyājenaivāhvayā** nāmāni yasya tena | saptokṣāṇas tu tena damitāḥ kālāntare yāsyantīti bhāvaḥ | atra pralamba-kharādayaḥ sāyujyaṁ, pauṇḍraka-dantavakrādayo vaikuṇṭhaṁ yāsyantīti vivecanīyam agre vyākhyāsyamāna-yukteḥ ||34-35||

 **...**

**|| 2.7.36 ||**

**kālena mīlita-dhiyām avamṛśya nṝṇāṁ**

**stokāyuṣāṁ sva-nigamo bata dūra-pāraḥ |**

**āvirhitas tv anuyugaṁ sa hi satyavatyāṁ**

**veda-drumaṁ viṭa-paśo vibhajiṣyati sma ||**

**madhvācāryaḥ (bhāgavata-tātparyam) : **

tṛtīye saptame caiva ṣoḍaśo pañcaviṁśake |

aṣṭāviṁśe yuge kṛṣṇaḥ satyavatyām ajāyata ||

vyāsācāryas tu pūrveṣu carame svayam eva tu |


    vivyāsa vedāñcakre ca bhārataṁ veda-sammitam || iti ca ||36||

———————————————————————————————————————

**śrīdhara-svāmī (bhāvārtha-dīpikā) : **vyāsāvatāram āha | anuyugaṁ mīlitā saṁkucitā dhīr yeṣām | stokam alpam āyur yeṣāṁ teṣāṁ sva-nigamaḥ sva-kṛto veda-rāśir batāho dūre pāraṁ yasyeti durgam ity avamṛśya satyavatyām āvirbhūtaḥ san sa eva hariḥ | viṭapaśaḥ śākhā-bhedena ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati nanviti | kālāntare yāsyantīti teṣāṁ damanam eva hariṇā kṛtaṁ na tu te māritā ato harisparśaprabhāvād eva kālāntare dehapāte’pi teṣāṁ haripadaprāptir eva bhaviṣyatīti tātparyam ||35-36||

———————————————————————————————————————

**kaivalya-dīpikā**: aśeṣa-sandeha-hānārthaṁ vyāsāvatāram āha—**kālena** iti |[^190] **sva-nigamaḥ** sva-kṛto veda-rāśiḥ | **bata** aho **dūra-pāraḥ** dūra-sthita-paryantaḥ | ity **avamṛśya** | **āvirhitaḥ** avatīrṇaḥ | **anu yugaṁ** dvāpare | **viṭa-paśaḥ** śākhā-bhedena ||36|| [mu.pha. 3.39]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vyāsāvatāram āha | kālena mīlitā saṅkucitā dhīr yeṣām | tatrāpi stokāyuṣām alpāyuṣām | sva-nigamaḥ sva-kṛto veda-samudraḥ | dūre pāraṁ yasya sa ity avamṛśya | anuyugaṁ kalpe kalpe yuga-śabdo’yaṁ kalpa-vācī jñeyaḥ | satyavatyām āvirbhūtaḥ san sa eva harir viṭapaśaḥ śākhā-bhedena ||36||

 **...**

**|| 2.7.37 ||**

**deva-dviṣāṁ nigama-vartmani niṣṭhitānāṁ**

**pūrbhir mayena vihitābhir adṛśya-tūrbhiḥ |**

**lokān ghnatāṁ mati-vimoham atipralobhaṁ**

**veṣaṁ vidhāya bahu bhāṣyata aupadharmyam ||**

**madhvācāryaḥ (bhāgavata-tātparyam) : **


    mohanārthaṁ dānavānaṁ bāla-rūpī pathisthitaḥ |


    putraṁ taṁ kalpayāmāsa mūḍha-buddhir jinaḥ svayam || \
tataḥ saṁmohayāmāsa jinādyān asurāṁśakān | \
bhagavān vāgbhir ugrābhir ahiṁsā vācibhir hariḥ || iti brahmāṇḍe ||37||

 \
———————————————————————————————————————

**śrīdhara-svāmī (bhāvārtha-dīpikā) : **buddhāvatāram āha | **deva-dviṣāṁ** **nigama-vartmani **veda-mārge **niṣṭhitānāṁ** nitarāṁ sthitānām | tad-balena ca **pūrbhiḥ** purībhiḥ[^191] | **adṛśya-tūrbhir** alakṣya-vegābhiḥ | **mater vimoho** yogyatā-tyāgo yasmāt, mateḥ **pralobhaś** cāyukta-svīkāro yasmāt taṁ pāṣaṇḍa-veṣaṁ vidhāya tena **aupadharmyaṁ** pāṣaṇḍa-dharmam | svārthe ṣyañ | bahu bhāṣiṣyata ity arthaḥ ||37|| \


———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad-balena veda-mārga-sthiti-balena | pākhaṇḍa-veṣaṁ śāstrāvihita-veṣaṁ vastra-khaṇḍena mukha-pidhānādi-lakṣaṇaṁ tena veṣeṇa upadharmas tu pākhaṇḍasya evaupadharmyaṁ veda-brāhmaṇa-devārcanādi-nindā-pratipādakaṁ śāstraṁ tathā hi—sarvaṁ kṣaṇikaṁ kṣaṇikaṁ tatra kṣaṇikatvaṁ nīlād īkṣaṇānāṁ sattvenānumātavyaṁ yat sat tat kṣaṇikaṁ yathā jaladhara-paṭalaṁ santaś cāmī bhāvā ity-ādi sarvasya saṁsārasya dukhātmakatvaṁ sarva-tīrthakara-saṁmatam anyathā tan-nivṛtty-upāye teṣāṁ pravṛttir na syāt tasmāt sarvaṁ duḥkhaṁ duḥkham iti bhāvanīyam | nanu kiṁ vad iti pṛṣṭhe dṛṣṭāntaḥ kathanīya iti cen maivaṁ sva-lakṣaṇānāṁ kṣaṇānāṁ kṣaṇikatayā sālakṣaṇyābhāvān naitena sadṛśam aparam iti vaktum aśakyatvāt | tataḥ skhalakṣaṇaṁ sva-lakṣaṇam iti bhāvanīyam | evaṁ śūnyaṁ śūnyamityapi bhāvanīyamitthaṁ buddhamuninā svaśiṣyebhyaścaturddhopadiṣṭamatra bahuvaktavyamastītyuparamyate | kiṁ ca,  svargaḥ kutra ca kutra daivatakulaṁ kutrātha janmāntaram ity-ādinā cirañjīvibhaṭṭenāpi tanmataṁ pradarśitaṁ vidvanmodataraṅgiṇyāṁ tatonyataś ca tadavaseyam | ity artha iti | atrāpi varṇalopaśchāndasa iti bhāvaḥ ||37||

———————————————————————————————————————

**kaivalya-dīpikā**: bhrānti-darśana-nivṛtty-arthaṁ buddhāvatāram āha—**deva-** iti | **pūrbhiḥ** purībhiḥ | **adṛśya-tūrbhiḥ** alakṣita-bhramaṇa-vegābhiḥ | **vimoho** gṛhīta-tyajane śaktiḥ | **pralobhaḥ** tyaktārtha-grahaṇe | **bhāṣyate** ucyate viṣṇunā | **aupadharmyaṁ** dharmābhāsaḥ | svārthe ṣyaṅ ||37|| [mu.pha. 3.40]

———————————————————————————————————————

**jīva-gosvāmī (krama-sandarbhaḥ) : **kali-viśeṣe avatāraṁ śrī-buddham āha—**deva-dviṣām** iti | asmin kalau deva-dviṣāṁ tādṛśatvāśravaṇāt ||37||

———————————————————————————————————————

**viśvanātha-cakravartī (sārārtha-darśiṇī) : **buddhāvatāram āha | **deva-dviṣāṁ** daityānām | **niṣṭhitānāṁ** nitarāṁ sthitānām | **pūrbhiḥ** purībhiḥ | **adṛśya-tūrbhiḥ** sapatnair alakṣya-vegābhiḥ | **lokān ghnatāṁ** teṣāṁ **mater vimoho** mateḥ **pralobhaś** ca yasmāt taṁ pāṣaṇḍa-**veśaṁ vidhāya**, tena **aupadharmyaṁ** pāṣaṇḍa-dharmam | svārthe ṣyañ | bahu bhāṣiṣyata ity arthaḥ ||37||

 \
 **...**

**|| 2.7.38 ||**

**yarhy ālayeṣv api satāṁ na hareḥ kathāḥ syuḥ**


    **pāṣaṇḍino dvija-janā vṛṣalā**[^192]** nṛ-devāḥ |**

**svāhā svadhā vaṣaḍ iti sma giro na yatra**

**śāstā bhaviṣyati kaler bhagavān yugānte ||**

**śrīdhara-svāmī (bhāvārtha-dīpikā) : **kalky-avatāram āha | **yarhi** yadā **satām apy ālayeṣu** gṛheṣu **hareḥ kathā na syuḥ** | traivarṇikāḥ **pāṣaṇḍinaḥ**[^193] syuḥ, śūdrāś ca rājānaḥ syuḥ, tadā kalki-rūpeṇa **kaleḥ śāstā bhaviṣyati** | atra ca brahma-nārada-saṁvādāt prāg-bhāvino varāhādayaḥ, manvantarāvatārās tu bhūtā bhāvinaś ca, dhanvantari-paraśurāmau tadā vartete, śrī-rāmādayas tu bhāvinaḥ, tatra tu kvacid bhūtādi-nirdeśaś chāndasa iti draṣṭavyam ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _traivarṇikāḥ_** vipra-kṣatra-viśaḥ ||38||

———————————————————————————————————————

**kaivalya-dīpikā**: kali-doṣa-nirāsārthaḥ kalkinam āha—**yarhi** iti | **yarhi** yadā **pāṣaṇḍino** veda-bāhyā vārā | **nṛdevā** rājānaḥ | yadā **vṛṣalāḥ** śūdrā eṣāṁ ca phaloktiḥ | ṣaṣṭhasyāṣṭame’ dhyāye’ nukte tu liṅgaikaṁ phalam ūhyam | ||38|| [mu.pha. 3.41]

———————————————————————————————————————

**jīva-gosvāmī (krama-sandarbhaḥ) : satāṁ** cāturvarṇyācāravatām **ālayeṣu** āśrameṣu **yadi hari-kathāḥ na syuḥ**, ata eva teṣu traivarṇikāḥ **pāṣaṇḍinaḥ** syuḥ | śūdrāś ca mleccha-paryantā rājānaḥ syur ity arthaḥ ||38||

———————————————————————————————————————

**viśvanātha-cakravartī (sārārtha-darśiṇī) : **kalky-avatāram āha | **vṛṣalāḥ** śūdrāḥ **nṛ-devāḥ** rājānaḥ | **kaler** yugasyānte | eka-deśānvayaḥ soḍhavyaḥ | atra brahma-nārada-saṁvādāt prāg-bhāvino varāhādayaḥ, manvantarāvatārāś ca bhūtā bhāvinaś ca, dhanvantari-paraśurāmau tadā vartete | śrī-rāmādayas tu bhāvinaḥ | tatra bhūtādi-nirdeśaś chāndasa iti draṣṭavyam ||38||

 **...**

**|| 2.7.39 ||**

**sarge tapo’ham ṛṣayo nava ye prajeśāḥ**

**sthāne’tha dharma-makha-manv-amarāvanīśāḥ |**


    **ante tv adharma-hara-manyu-vaśāsurādyā**[^194]

**māyā-vibhūtaya imāḥ puru-śakti-bhājaḥ ||**

**śrīdhara-svāmī (bhāvārtha-dīpikā) : **sṛṣṭy-ādi-kārya-bhedena māyā-guṇāvatāra-vibhūtīr āha—sarga iti | sthāne sthitau | makho viṣṇuḥ | dharmaś ca makhaś ca manavaś ca amarāś ca avanīśāś ca | ante saṁhāre | haro rudraḥ | manyu-vaśāḥ sarpāḥ | bahu-śakti-dhāriṇo bhagavata imā māyā-vibhūtayaḥ ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _traivarṇikāḥ_** vipra-kṣatra-viśaḥ ||38-39||

———————————————————————————————————————

**kaivalya-dīpikā**: svalpāvatāram āha—**sarga-** iti | **ahaṁ** brahmā, **prajeśāḥ** prajāpatayaḥ | **sthānaṁ** pālanam | **dharmo** yajñādhiṣṭhātṛ-devatā | **haro** rudraḥ | **manyu-vaśāḥ** sarpādayaḥ || eṣāṁ ca svalpatvena yuga-manvantara-kalpāvatāreṣu kramād alpatvaṁ mahattvaṁ mahattaratvaṁ mahattamatvaṁ ceti gamyate ||39|| [mu.pha. 3.71]

———————————————————————————————————————

**jīva-gosvāmī (krama-sandarbhaḥ) : **sarga iti | viṣṇor apy atra pāṭhaḥ upādhi-mātra-dṛṣṭyā | sṛjāmi tan-niyukto’haṁ [bhā.pu. 2.6.32] ity ādeḥ ||39||

———————————————————————————————————————

**viśvanātha-cakravartī (sārārtha-darśiṇī) : **sṛṣṭy-ādi-kārya-bhedena māyā-guṇāvatāra-vibhūtīr āha—**sarga** iti | **sthāne** sthitau | **dharmaś** ca **makhaś** ca **manavaś** ca **amarāś** ca **avanīśāś** ca | **ante** saṁhāre | **manyu-vaśāḥ** sarpādyāḥ ||39||

 **...**

**|| 2.7.40 ||**

**viṣṇor nu vīrya-gaṇanāṁ katamo’rhatīha**

**yaḥ pārthivāny api kavir vimame rajāṁsi |**


    **caskambha yaḥ sva-raṁhasāskhalatā**[^195]** tri-pṛṣṭhaṁ**

**yasmāt tri-sāmya-sadanād uru-kampayānam ||**

**śrīdhara-svāmī (bhāvārtha-dīpikā) : **idaṁ mayā saṁkṣepeṇoktaṁ vistareṇa vaktuṁ na ko’pi samartha ity āha | pṛthivyāḥ paramāṇūn api yo vimame gaṇitavāṁs tādṛśo’pi ko nu viṣṇor vīrya-gaṇanāṁ kartum arhati | kathambhūtasya ? yo viṣṇus tri-pṛṣṭhaṁ satyalokaṁ caskambha dhṛtavān | kim iti caskambha ? yasmān traivikrame’skhalatā pratighāta-śūnyena **sva-ra**ṁhasā sva-pāda-vegena tri-sāmya-rūpaṁ[^196] sadanam adhiṣṭhānaṁ pradhānaṁ tasmād ārabhyoruadhikaṁ kampayānaṁ kampamānam, kampena yānaṁ yasyeti vā | ataḥ kāraṇāc caskambha | ā tri-pṛṣṭham iti vā cchedaḥ, satyalokam abhivyāpya yaḥ sarvaṁ dhṛtavān ity arthaḥ | tathā ca mantraḥ viṣṇor nu kaṁ [ṛk.saṁ. 1.154.1][^197] iti | 

asyārthaḥ—viṣṇor nu vīryāṇi kaṁ pravocam, kaḥ prāvocad ity arthaḥ | yaḥ pārthivāni rajāṁsy api vimame so’pi | yo viṣṇus tredhā vicakramāṇas trivikramaṁ kurvann uttaraṁ lokam askabhāyad avaṣṭabdhavān | kathambhūtam ? sadhastham | sahasya sadhādeśaḥ | tiṣṭhantīti sthāḥ, tatra-sthair devaiḥ saha vartamānam ity arthaḥ ||40||

———————————————————————————————————————

**hemādri (kaivalya-dīpikā-ṭīkā) :** evaṁ bhagavato’dhiṣṭhānāny uktvā idānīṁ, yat stūyate tad vidhīyate [mīmāṁsā-bhāṣyam 1.2] iti nyāyān mumukṣor bhagavati svātirekam anurāgaṁ tridhātuṁ bhagavato māhātmyam āha—**viṣṇor** iti | atrāpi śloka-saptakena pūrva-raṅgaṁ vidhāsyan sāmastyena mahimā brahmādibhir api durvijñāta iti dvābhyām āha—**viṣṇor** iti | na aho iha eṣu trailokyastheṣu kaviṣu madhye katamaḥ ||40|| [mu.pha. 4.20]

**jīva-gosvāmī (krama-sandarbhaḥ) : **atha pūrva-padye viṣṇor api māyā-vibhūtitvenānyaiḥ sāmyam āśaṅkya tan nirasyāha—viṣṇor nv iti | prakṛti-paryanta-kalpanāt tasya tu tad-atiriktānanta-paramaiśvaryam asty eveti bhāvaḥ ||40||

———————————————————————————————————————

**viśvanātha-cakravartī (sārārtha-darśiṇī) : **harer avatāra-līlāḥ sāmastyena vaktuṁ na ko’pi samartha ity āha—viṣṇor iti | gaṇanāṁ kartum iti śeṣaḥ | yo viṣṇuḥ sva-raṁhasā traivikrame sva-caraṇa-vegena askhalatā tri-pṛṣṭhaṁ trayāṇāṁ lokānāṁ pṛṣṭham aṇḍa-kaṭāhaṁ, caskambha rurodha | ruddhvā sthirīcakārety arthaḥ | tri-pṛṣṭhaṁ kīdṛśam ? yasmād eva sva-raṁhaso hetoḥ tri-sāmya-sadanāt prakṛty-āvaraṇam ārabhya, uru-kampayānam atikampamānam | tathā ca mantraḥ—


        viṣṇor nu kaṁ vīryāṇi pravocaṁ 


        yaḥ pārthivāni vimame rajāṁsi | 


        yo askabhāyad uttaraṁ sadhasthaṁ 


    vicakramāṇas tredhorugāyaḥ || [ṛk.saṁ. 1.154.1] iti |

asyārthaḥ—viṣṇor nu vīryāṇi kaṁ pravocam, kaḥ prāvocad ity arthaḥ | yaḥ pārthivāny api rajāṁsi vimame, so’pi yo viṣṇus tredhā vicakramāṇas trivikramaṁ kurvan, uttaraṁ lokam askambhāyad avaṣṭabdhavān | kathambhūtam ? sadhasthaṁ tiṣṭhantīti sthā devās taiḥ saha vartamānam | sahasya sadhādeśaḥ ||40||

 **...**

**|| 2.7.41 ||**

**nāntaṁ vidāmy aham amī munayo’gra-jās te**

**māyā-balasya puruṣasya kuto’varā ye |**

**gāyan guṇān daśa-śatānana ādi-devaḥ**

**śeṣo’dhunāpi samavasyati nāsya pāram ||**

**śrīdhara-svāmī (bhāvārtha-dīpikā) : **etat prapañcayati—nāntam iti | puruṣāsya yan māyā-balaṁ[^198] tasyāntaṁ na vidāmi na vedmi | daśa-śatāny ānanāni yasya sa śeṣo’py asya guṇān gāyan pāraṁ na samavasyati na prāpnoti ||41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sambhavatvād āha kampeneti | yānaṁ gamanaṁ patanam iti yāvat | ataḥ kampana-rūpāt | ity artha iti | pradhānāvaraṇād ārabhya satyalokaparyantaṁ kampamānaṁ brahmāḍaṁ yaḥ svapādenaiva rurodheti bhāvaḥ | atra pramāṇamāha—tathā ceti | viṣṇornukaṁ vīryāṇi pravocaṁ pārthivāni vimame rajāṁsi yo askabhāyaduttaraṁ sadhasthaṁ vicakramāṇastredhorugāyaḥ iti svāmi-caraṇair evāyaṁ mantro vyākhyātaḥ | chando-bhaṅgas tv ārṣaḥ | sva-raṁhaseti pāṭha eva raha ekānta-vegayoḥ iti kośād ananusvāra-pāṭho'pi praśasta eva tathaiva bahu-pustakeṣu dṛśyate ||40||

———————————————————————————————————————

**jīva-gosvāmī (krama-sandarbhaḥ) : **tatra māyikāmāyikatvenobhaya-vidhānām api vīryāṇām ānantyam āha—nāntam ity ardhābhyām ||41||

———————————————————————————————————————

**viśvanātha-cakravartī (sārārtha-darśiṇī) : **etat prapañcayati—nāntam iti | puruṣāsya yan māyā-śakter balaṁtasyāpy antaṁ na vedmi kim uta cic-chakter iti bhāvaḥ | asya puruṣasya guṇān prākṛtān aprākṛtāṁś ca gāyan na samavasyati na prāpnoti ||41||

 **...**

**|| 2.7.42 ||**

**yeṣāṁ sa eṣa bhagavān dayayed anantaḥ**

**sarvātmanāśrita-pado yadi nirvyalīkam |**

**te dustarām atitaranti ca deva-māyāṁ**

**naiṣāṁ mamāham iti dhīḥ śva-śṛgāla-bhakṣye ||**

**madhvācāryaḥ (bhāgavata-tātparyam) : **deva-māyāṁ vidanti saṁsāram atitaranti ca ||42||

———————————————————————————————————————

**śrīdhara-svāmī (bhāvārtha-dīpikā) : **yadi na ke’pi vidanti, tarhi kathaṁ mucyeran tat kṛpayaiva ? ity āha—yeṣām iti | **dayayed** dayāṁ kuryāt | te ca **yadi** [**nirvyalīkaṁ**] niṣkapaṭam **āśrita-caraṇaḥ** bhavanti, **te dustarāṁ deva-māyām atitaranti** | **ca**-kārān māyā-vaibhavaṁ vidanti ca | atheti vā pāṭhaḥ  | pratyakṣam eva teṣāṁ māyā-taraṇam ity āha—**naiṣām** iti | **śva-śṛgālānāṁ bhakṣye** dehe ||42||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atitarantītyatrārthe tarantīti ||42||

**sanātana-gosvāmī (dig-darṣinī) : **[bṛ.bhā. 2.4.85-86] : **sa** bhagavān śrī-kṛṣṇaḥ svayam eva yeṣāṁ yān prati **dayayet** dayāṁ kuryāt, tatra ca **yadi nirvyalīkaṁ** niśchidraṁ dayayet, tadā te **sarvātmanā** sarva-bhāvena **āśrita**-caraṇāravindāḥ santaḥ **dustarām** api **devasya** tasya **māyām atitaranti** | ca-kārān muktim api tucchīkṛtya śrī-vaikuṇṭhaṁ yānti ca | pratyakṣam eva teṣāṁ māyātitaraṇa-lakṣaṇam ity āha—**yeṣām** iti | **śva-śṛgālānāṁ bhakṣye **dehe** mamāham iti dhīr** na bhavati, kintu bhagavat-pareṣv eveti dik ||42||

———————————————————————————————————————

**jīva-gosvāmī (krama-sandarbhaḥ) : **tarhi tartavyānāṁ māyika-vīryāṇāṁ taraṇa-sādhanānāṁ cāmāyika-vīryāṇām ātyantika-jñānābhāve kathaṁ lokā nistareyuḥ ? ity āśaṅkyāha—**yeṣām** iti | yad vā, tasmāt taj-jñānenāgrahaṁ parityajya śuddha-bhāvena bhajed evety āha—yeṣām iti | **ca**-kārād anantatvenaiva jānanti ca ||42||

———————————————————————————————————————

**viśvanātha-cakravartī (sārārtha-darśiṇī) : **nanu yadi yuṣmad-ādayo’pi taṁ na vidanti, tarhi tad-anubhavo nirāśraya evābhūt ? iti cet, tatrāha | **yeṣāṁ** **sa dayayet **dayeta adhigarhyety ādinā ṣaṣṭhī | mām ete jānantv iti sa-karuṇam aṅgīkuryād ity arthaḥ |


    nāyam ātmā pravacanena labhyo


    na medhayā na bahunā śrutena |


    yam evaiṣa vṛṇute tena labhyas


    tasyaiṣa ātmā vivṛṇute tanūṁ svām || [ka.u. 1.2.23] iti śruteḥ |

kena lakṣaṇena tasya dayā jñātavyā ? ity ata āha **sarvātmanā** jñāna-karmādi-nirapekṣatayā | **nirvyalīkaṁ** niṣkapaṭam, niṣkāmam iti yāvat | **āśrita-padaḥ** āśrita-bhagavac-caraṇā **yadi** bhavanti | 

tasya dayā-śakter eva mukhyā vṛttiḥ śuddha-bhaktiḥ | sā ca tad-bhakta-dvāraiva janeṣu pravartate iti bhāvaḥ | **ca**-kārāt taṁ vidanti ca | kena lakṣaṇena māyā-taraṇa-tad-vedane jñātavye ? ity ata āha | **śva-śṛgāla-bhakṣye** putrādi-dehe sva-dehe ca eṣāṁ **mamāham iti dhīr** na syāt ||42||

**...**

**|| 2.7.43-45 ||**

**vedāham aṅga paramasya hi yoga-māyāṁ**

**yūyaṁ bhavaś ca bhagavān atha daitya-varyaḥ |**

**patnī manoḥ sa ca manuś ca tad-ātmajāś ca**

**prācīnabarhir ṛbhur aṅga uta dhruvaś ca ||**

**ikṣvākur aila-mucukunda-videha-gādhi-**

**raghv-ambarīṣa-sagarā gaya-nāhuṣādyāḥ |**

**māndhātr-alarka-śatadhanv-anu-rantidevā**

**devavrato balir amūrttarayo dilīpaḥ ||**


    **saubhary-utaṅka**[^199]**-śibi-devala-pippalāda-**


    **sārasvatoddhava**[^200]**-parāśara-bhūriṣeṇāḥ |**

**ye’nye vibhīṣaṇa-hanūmad-upendradatta-**


    **pārthārṣṭiṣeṇa-vidura-śrutadeva-varyāḥ ||**

**śrīdhara-svāmī (bhāvārtha-dīpikā) : **antar-jñānābhāve’pi māyeyam iti jñānaṁ tat-kṛpayā bahūnām astīty āha—vedāham iti tribhiḥ | yūyam iti sanakādīn antarbhāvya bahutvam | daitya-varyaḥ prahlādaḥ | manuḥ svāyambhuvas tasya patnī śatarūpā ca | tad-ātmajāḥ priya-vratottānapādau putrau kanyāś ca[^201] | prācīnabarhiṣo visarga-lopaś chāndasaḥ | aṅgo vena-pitā ||43||

śatadhanuḥ anuś ca | sandhir ārṣaḥ | rantidevā iti pāṭhaḥ sugamaḥ | eka-padye[^202] etaiḥ sahito devavrata ity arthaḥ ||44||

upendradattaḥ śukaḥ | vibhīṣaṇādayo varyā mukhyā yeṣāṁ te ||45||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he aṅgeti ||: ity artha iti | mānadadhātṛta ārabhyarantidevadevavrata ityantamaikapadye iti bhāvāḥ || uttaṅke iti vaktavye uttaṅketyārṣaḥ | sārasvatanāmā kaścidṛṣiviṣeśo vasiṣṭhādivatsa ca sarasvatīputrastadvṛttaṁ bhāratādavaseyam | yasya gotriṇo hi sārasvatagotrā eva na tu sārasvatasaṁjñā iti | sārasvatasaṁjñakā viprāstu sārasvatadeśavāsina eva matsyānsārasvatānatha iti prathama-skandhe sārasvatadeśo'pi paṭhitosti kvacitpustakeṣu śāradvatoddhaveti pāṭhopyasti tatra śaradveto'patyaṁ śāradvataḥ kṛpācāryaḥ pratīyate śāradvataṁ guruṁ kṛtvā devā yatrākṣigocarāḥ ity-ukteḥ ||43-45||

———————————————————————————————————————

**jīva-gosvāmī (krama-sandarbhaḥ) : **nanu māyika-vīryāṇām apy anantatvāt taraṇaṁ kathaṁ sambhavet ? ucyate—tat-kṛpayaiva tatrāvastutva jñānenādhyāsa-parityāgād iti siddhāntayaṁs tatrādhikāriṇa udāharati—vedāham ity ādi trikeṇa _| _vedeti | yogamāyām aiśvaryaṁ tad-dayāvatāratamyena svādhikārānurūpam aham anye’pi vidma ity arthaḥ ||43-45||

———————————————————————————————————————

**viśvanātha-cakravartī (sārārtha-darśiṇī) : **nanu ta eva nirahaṁ-mamatvāś ca ke ? yeṣu bhagavato dayā-lakṣaṇaṁ dṛṣṭaṁ draṣṭavyaṁ ceti tān gamayati—vedāham aṅgeti | mayi bhagavato dayāstīti jānāmīti tad-abhijña-bhakta-jana-sammatayaiva vacmi | svānubhavas tu nāntaṁ vidāmīti mayā pūrvam eva prakāśitam iti bhāvaḥ | daitya-varyaḥ prahlādaḥ | patnī śatarūpā | manuḥ svāyambhuvaḥ | tad-ātmajāḥ priyavratottānapāda-devahūty-ādayaḥ | prācīnabarhiṣo visarga-lopaś chāndasaḥ | śatadhanvā ca anuś ceti ā-kāra-lopa ārṣaḥ | māndhātrādibhiḥ sahitaḥ devahūty-ādayaḥ vrato bhīṣmaḥ | rantidevā iti ca pāṭhaḥ | upendradattaḥ śukaḥ ||43-45||

 **...**

**|| 2.7.46 ||**

**te vai vidanty atitaranti ca deva-māyāṁ**

**strī-śūdra-hūṇa-śabarā api pāpa-jīvāḥ |**

**yady adbhuta-krama-parāyaṇa-śīla-śikṣās**

**tiryag-janā api kim u śruta-dhāraṇā ye ||**

**madhvācāryaḥ (bhāgavata-tātparyam) : **tat-parāyaṇās tac-chīlās tac-chikṣāś ca ||46||

———————————————————————————————————————

**śrīdhara-svāmī (bhāvārtha-dīpikā) : **kiṁ bahunā sat-saṅgena sarve’pi vidantīty āha—te vā iti | **adbhutāḥ kramāḥ** pāda-nyāsā yasya hareḥ, **tat-parāyaṇās** tad-bhaktāḥ, teṣāṁ **śīle śikṣā** yeṣāṁ te tathā yadi bhavanti, tarhi **te’pi vidantīty** arthaḥ | **śruta-dhāraṇā**[^203] brāhmaṇās te **deva-māyāṁ** vidantīti kim u vaktavyam ? śubheti pāṭhe śubhe bhagavato rūpe dhāraṇā mano-niyamanaṁ yeṣāṁ, te vidantīti kim u vaktavyam ||46||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śīle śucau carite śucau tu carite śīlam ityamaraḥ ||46||

———————————————————————————————————————

**jīva-gosvāmī (bhakti-sandarbhaḥ, 171)**: **tiryag-janā** api ity anena bhakty-adhikāre karmādivat jāty-ādi-kṛta-niyamātikramāt ||

———————————————————————————————————————

**jīva-gosvāmī (krama-sandarbhaḥ) : adbhuta-krama** āścarya-carito’tra bhagavān ||46||

———————————————————————————————————————

**viśvanātha-cakravartī (sārārtha-darśiṇī) : **na kevalam ete mahānta eva, api tu dīna-hīnā apīty āha—te vā iti | **adbhuta** uttamādhama-vivecana-śūnyaḥ **kramaḥ** pāda-nyāsaḥ yasya tasya bhagavataḥ **parāyaṇā** ye bhaktās teṣāṁ **śīla-śikṣā** śīla-śikṣitāḥ tac-chiṣyā bhūtvā śīlaṁ śikṣante ye te | **tiryag-janā** haṁsa-gaja-śuka-śārikādayaḥ | guru-mukhāt śrutaṁ nāma-rūpādikaṁ śīghraṁ ye dhārayanti manuṣyās te punāh kim uta ? ||46||

 **...**

**|| 2.7.47-48 ||**

**śaśvat praśāntam abhayaṁ pratibodha-mātraṁ**

**śuddhaṁ samaṁ sad-asataḥ param ātma-tattvam |**

**śabdo na yatra puru-kārakavān kriyārtho**

**māyā paraity abhimukhe ca vilajjamānā ||**

**tad vai padaṁ bhagavataḥ paramasya puṁso**

**brahmeti yad vidur ajasra-sukhaṁ viśokam |**

**sadhryaṅ niyamya yatayo yama-karta-hetiṁ**

**jahyuḥ svarāḍ iva nipāna-khanitram indraḥ ||**

**madhvācāryaḥ (bhāgavata-tātparyam) : **avyaktādy-anahaṁ-mānādy-ātma-tattvaṁ hariḥ smṛtaḥ | aśabdaś cāprasiddhatvāc chāntaḥ pūrṇa-sukhatvataḥ || iti brahma-tarke ||47||

———————————————————————————————————————

**śrīdhara-svāmī (bhāvārtha-dīpikā) : **kiṁ tad-bhagavataḥ svarūpaṁ yasmin mano-dhāraṇāṁ vidhāya māyāṁ taranti ? ity apekṣāyām āha—śaśvad iti dvābhyām | yad brahmeti vidur munayaḥ, tad vai bhagavataḥ padaṁ svarūpam | kiṁ tad brahma ? tad āha—ajasraṁ nityaṁ ca tat sukhaṁ ca viśokaṁ ceti | ajasra-sukhatve hetuḥ—śaśvat sadā praśāntam | ato nitya-sukha-rūpam | viśokatve hetuḥ—abhayam | tat kutaḥ ? yataḥ samaṁ bheda-śūnyam | ato’bhayam, dvitīyād vai bhayaṁ bhavati [bṛ.ā.u. 1.4.2]iti śruteḥ | tat kutaḥ ? yataḥ pratibodha-mātraṁ jñānaika-rasam | 

nanu jñānasyāpi nīla-pītādy-ākāratveṇa cakṣur-ādi-karaṇa-bhedena ca bhedo dṛśyate ? na, śuddhaṁ nirmalam | nanu darśito viṣaya-karaṇoparāga-rūpo[^204] malaḥ ? ity ata āha[^205]—sad-asataḥ paraṁ viṣaya-karaṇa-saṅga-śūnyam | vṛtter eva[^206] tad-uparāgo na jñānasyeti bhāvaḥ | nanu tathāpi jñātrā saha bhedaḥ syāt ? na, ātma-tattvam ātmano jñātuḥ svarūpam eva, tan na, tato bhinnam | 

nanu taṁ tv aupaniṣadaṁ puruṣaṁ pṛcchāmi [bṛ.ā.u. 3.9.26] iti śabda-bodhatva-pratīteḥ kuto bodha-rūpatvam ? tatrāha—śabdo na yatreti | āropita-nivṛttāv eva śabdasya vyāpāro na tad-bodha ity arthaḥ | 

nanu ca bhavatu nāma nirasta-bheda-jñāna-rūpatvād viśokatvaṁ, sukhasya tu nānā-kāraka-sādhya-kriyā-phalatvāt katham ajasra-sukhatvaṁ tasya ? ity ata āha—yatra bahu-kāraka-sādhyaḥ kriyārtha utpādyāpy avikārya-saṁskārya-rūpaṁ caturvidhaṁ[^207] kriyā-phalaṁ ca nāsti | indriyair jñānāṁśābhivyaktir iva kriyābhir ānandāṁśābhivyakti-mātraṁ kriyate notpatty-ādikam iti bhāvaḥ | nanu utpatty-ādy-abhāve’pi[^208] māyā-malāpākaraṇena vikāryatvam eva syād vrīhīṇām iva tuṣāpākaraṇenety āśaṅkyāha—māyā’bhimukhe sthātuṁ vilajjamāneva yasmāt paraiti dūrato’pasarati ||47||

tasmād evaṁ-bhūte bhagavati niyamita-manasāṁ kṛtārthānāṁ na kim api kṛtyam astīty āha | sahāñcatīti sadhryaṅ sahacaraṁ sano yaṁ prati niyamya yasmin sthirīkṛtya yatayo yatna-śīlāḥ karto bhedas tan-nirāso’kartas tatra hetiṁ sādhanaṁ jahyus tyajeyuḥ | anupayogāt tan nādriyanta ity arthaḥ | upayogābhāvena sādhanānādare dṛṣṭāntaḥ—nipīyate’sminn iti nipānaṁ kūpas tasya khanitraṁ khanana-sādhanaṁ, yathā svarāṭ svayam eva parjanya-rūpeṇa virājamāna indro nādatte tadvad iti | yad vā, svenaiva rājata iti svarāṭ daridraḥ, sa yathā indraḥ samṛddhaḥ san, karma-kāra-daśāyāṁ gṛhītaṁ nipāna-khanitraṁ jahāti, tadvad ity arthaḥ ||48||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **māyātārakaṁ bhagavadrūpaṁ pṛcchati kiṁ tad iti tatsamam | jñānakaitva ākṣipati nanviti | punarākṣipati nanv iti | viṣayo ghaṭādiḥ karaṇaṁ cakṣur-ādi tayor uparāgaḥ sambandhastadrūpo malaḥ sa eva malaḥ iti bhāvaḥ| jñānavṛtteruparāgostiṁ taraṅgasthānīyā yā na tu samudrasthānīyasya jñānasyeti tātparyam | punarākṣipati tathāpi jñānasyāparāgābhāve’pi jñātā yo jīvastena praharati neti | punarākṣipati nanviti | aupaniṣadamupaniṣatpratipādyam | āropito yastasminprapañcastannivṛttau tadapavāde ity artha iti adhyāropāpavādābhyāṁ niṣprapañcaṁ prapañcyate ity-uktairiti bhāvaḥ| punarākṣipati nanviti | nānākārakasādhyā kriyā yāgādirūpā tasyāḥ phalatvāt tasyātmanaḥ yadbhūtvā bhāvi tadutpādyam | yatsiddham eva prāpyate tadāpyam | yatra pūrvāvasthāparityāgenāvasthāntaraprāptistadvikāryam | yatra guṇādhānaṁ malāpakarṣaṇaṁ kriyate tatsaṁskāryam | iti bhāva iti | utpattilakṣaṇasyābhūtvābhavanarūpasya tatrāsattvādayamāśayaḥ | punarākṣipati—nanviti | nanvatra brahmeti paramātmeti bhagavāniti śabdyate ityadhikāribhedādeka eva trirūpatayā bhāti iti atra apīyatāṁ karṇakaṣāyaśoṣān ity-ādinā śāstā bhaviṣyati kalebhagavān ity anena bhagavānaśeṣaviśeṣatayoktaḥ| tadupāsakāṁś ca yeṣāṁ sa eva bhagavāndayayedity-ādinā kimu śubhadhāraṇāye ityantenoktāḥ samprati paramātmā brahma cocyatāmityākākṣāyāmāha sadasata uttamādhamasya brahmādistambaparyantasya jīvavṛndasya paramātmatattvaṁ samamekarasam eva tathā śaśvatsadā prakarṣeṇa śāntaṁ tasya guṇavaśācchāntaghoramūdasyāpīty arthaḥ | śaśvatpraśabdābhyāṁ sattvaguṇakāryaḥ śamo vyāvṛttaḥ tathābhayaṁ tasya sabhayasyāpi pratibodhamātraṁ tasyājñānasya jñānavato'pi pratimātraśabdābhyāṁ sattvaguṇakāryabodho vyāvṛttaḥ śuddhaṁ tasyāśuddhasyāpi evaṁ paramātmānamuktvā brahmāha yatra nānākārakavānapi tathā kriyayā sahārthā vācyalakṣyavyaṅgyā yatra tādṛśo'pi śabdo na prabhavati tadbrahma nanu brahmaśabdenaiva tad brūṣe atha ca śabdo na yatreti niṣidhyasi ca tatrāha—māyeti | yasyābhimukhe māyā paraiti pṛṣṭhadeśamupaiti tasya bhagavataḥ padamaprākṛtavicitrarūpaguṇādiviśeṣavato'pi tasya prāthamikasākṣātkāraviṣayo nirviśeṣa svarūpaṁ madīyaṁ mahimānaṁ ca paraṁ brahmoti śabditam iti śrīmatsyoktastadīyaṁ vyāpakatvalakṣaṇaṁ bṛhattvam eva niścitaṁ brahma | ayaṁ bhāvaḥ | śabdasyākāśaguṇatvena māyikatvānmāyāpi tadabhimukhe sthātumaśaktāmāthikarūpaguṇādimantaṁ bhagavantam api śabdobhidhātuṁ yadyapi na prabhavati tadapi meghaśyāmaḥ kanakaparidhiḥ paṅkajākṣoyamātmā ityādayaḥ śabdāḥ meghakanakādiprākṛtavastusādṛśyāropeṇaiva lokacittaṁ yathā kathañcittatra praveśayanti | lokaś ca cittaikādhyeṇāpi vastuto'spṛṣṭarūpatadrūpābhāso'pi bhagavantaṁ prabhumahaṁ dhyāyāmītyabhimanyamāno hṛṣyati bhagavānapyapārakṛpātaraṅgavaśādevānenāhaṁ dhyāta evetyabhimanyate'bhimatya ca taṁ bhaktaṁ khacaraṇāntikaṁ samānayatīti bhagavatsvarūpasya śabdagamyatvaṁ tatkṛpayaiva siddhaṁ brahmasvarūpasya tu prākṛtāprākṛtaviśeṣarāhityātkathaṁ śabdagamyatvamastviti śabdo na yatretyuktaṁ pravṛttinimittasya vastudharmasya jātyāderabhāvāt yatra kriyākārakavān śabdo na prabhavatti tadbrahmeti brahmaśabdasya pṛthaksaṁketa evāyaṁ kṛtaḥ ataḥ śabdagamyatvābhāve’pi śabdagamyasya bhagavato nirviśeṣaṁ svarūpaṁ tadbrahmeti bhagavatsambandhitvenaivokte sati tatra lokacittapraveśo nānyatheti bhaṅgyā brahmaṇo'pi śabdagamyatvamuktamittham eva śrutyadhyāyādau vyākhyāsyate tathājasram eva sukhaṁ yato vigataḥ śoko yatastad iti tasya sukharūpatve viśokatve ca kaimutyamānī tad iti **viśvanāthaḥ **|| ity artha iti | bhedanirāsāyaiva vedāntābhyāsādisādhanaṁ kriyate tatsiddhau tattyāgo nyāya eva ghaṭasiddhau daṇḍādityāgavad iti bhāvaḥ| indreṇa tu pūrvam api sādhanāni nāttāni tatra tu svata eva tyāgo'to'nupayuktoyamartha iti tatrāha—yad veti | svenaiva na tūpakaraṇādinetyarthaḥ| iti ityarthavyākhyā ||47-48||

———————————————————————————————————————

**jīva-gosvāmī (krama-sandarbhaḥ) : **atha śrī-bhagavat-svarūpaṁ viśiṣyākāreṇoddiśati—śaśvad iti sārdhena | ayam arthaḥ—sarvato bṛhattamatvād brahmeti yad viduḥ, tat khalu paramasya puṁso bhagavataḥ padam eva | nirvikalpatayā sākṣāt-kṛteḥ prāthamikatvāt brahmaṇaś ca bhagavata eva nirvikalpa-sattā-rūpatvāt | vicitra-rūpādi-vikalpa-viśeṣa-viśiṣṭasya bhagavatas tu sākṣāt-kṛtes tad-anantarajatvāt | tadīya-svarūpa-bhūtaṁ tad brahma tat sākṣātkārāspadaṁ bhavatīty arthaḥ | 

nirvikalpa-brahmaṇas tasya svarūpa-lakṣaṇam āha—pratibodha-mātram iti, ajasra-sukham iti ca | jaḍasya duḥkhasya ca pratiyogitayā pratīyate yad vastu, yac ca nityaṁ, tad eka-rūpaṁ tad-rūpam ity arthaḥ | yad ātma-tattvaṁ sarveṣām ātmanāṁ mūlam | ātmā hi sva-prakāśa-rūpatayā nirupādhi-parama-premāspadatayā ca tat-tad-rūpeṇa pratīyata ity arthaḥ | 

atha tasya sukha-rūpasya ajasratve hetum āha—śāśvat praśāntaṁ nityam eva kṣobha-rahitam | tadvad abhayaṁ bhaya-śūnyaṁ, viśokaṁ śoka-rahitaṁ ceti | na ca sukha-rūpatve tasya puṇya-janyatvaṁ syād ity āha śabdo na yatreti | yatra kriyārtho yajñādy-arthaḥ puru-kārakavān śabdo na pravartate ity arthaḥ | tvaṁ tv aupaniṣadaṁ puruṣaṁ [bṛ.ā.u. 3.9.26] ity-ādi-rītyā kevalam upaniṣad eva prakāśikā bhavatīty arthaḥ | punaḥ sukha-svarūpatve cendriya-janyatvaṁ vyāvartayati—śuddham ity-ādinā | tatra śuddhaṁ doṣa-rahitam | samam uccāvacatā-śūnyam | sad-asataḥ paraṁ kāraṇa-kārya-vargād upari-sthitam | kiṁ bahunety āha—māyā ca yasyābhimukhe yad-unmukhatayā sthite jīvan-mukta-gaṇe vilajjamānaiva paraiti palāyate tato dūraṁ gacchatīty arthaḥ | [bhagavat-sandarbha 5[^209]]

atra **viśokam** ity-ādinā yathā vailakṣaṇyaṁ darśitam | tathaiva jñeyam | jīva-svarūpasya hy avidyā-sparśāt kṣobha-bhaya-śokā bhavanti, sukha-cid-rūpatvaṁ cācchādyate | tataḥ śuddhatvaṁ sāmyaṁ ca gacchatīty arthaḥ | karma-kāṇḍa-viṣayatvaṁ jāyate | yat punar bṛhattvād bṛṁhaṇatvāc ca brahmatvaṁ sarvataḥ paratvaṁ paramārthatvaṁ ca | tat tasya svata eva nāsti, tādṛśa-śakty-abhāvān māyābhibhāvakatvaṁ nāsty eva | pratyuta tad-abhibhāvyatvam eva syād iti ||47|| 

tad evaṁ kevala-viśeṣyākāraṁ durgamatvenoddhiśya tad-ādi-sarva-sugamatākara-kṛpā-mātreṇa svarūpa-śakti-viśiṣṭākāreṇa sugamatvena tad uddiśati—sadhryag ity ekena | yat prati yasmin sadhyraṅ-mano niyamya sthirīkṛtya yatayaḥ pūrvaṁ sannyāsa-mārge kṛta-tādṛśa-jñāna-yatnā api akartahetim abheda-jñāna-rūpaṁ mokṣa-sādhanaṁ jahati | tat-kṛpā-prāpta-tādṛśa-jñānādy-ananta-guṇāśraya-tad-bhakti-sampatteḥ | ātmārāmāś ca munayaḥ [bhā.pu. 1.7.10] ity-āder mahā-pūrṇatvād iti bhāvaḥ | tad eva dṛṣṭāntena darśayati—svarāḍ iti ||48||

———————————————————————————————————————

**viśvanātha-cakravartī (sārārtha-darśiṇī) : **[^210]nanu brahmeti paramātmeti bhagavān iti śabdyate[bhā.pu. 1.2.11] ity adhikāri-viśeṣeṣu parameśvaras trirūpatayā bhātīti | tatra āpīyatāṁ karṇa-kaṣāya-śoṣān [bhā.pu. 2.6.45] ity-ādinā, śāstā bhaviṣyati kaler bhagavān yugānte [bhā.pu. 2.7.38] ity anena bhagavān aśeṣa-viśeṣatayā uktaḥ | tad-upāsakāś ca yeṣāṁ sa eṣa bhagavān dayayed anantaḥ [bhā.pu. 2.7.42] ity-ādinā, kim u śruta-dhāraṇā ye [bhā.pu. 2.7.46] ity antenoktāḥ | samprati paramātma brahma cocyatām ity ākāṅkṣāyām āha—śaśvad iti | 

sad-asataḥ uttamādhamasya brahmādi-stamba-paryantasya jīva-vṛndasya | paramātmā-tattvaṁ samam eka-rasam eva | tathā śaśvat sadā prakarṣeṇa śāntam, tasya guṇa-vaśāt śānta-ghora-mūḍhasyāpīty arthaḥ | śaśvat-pra-śabdābhyāṁ sattva-guṇa-kāryaḥ śamo vyāvṛttaḥ | tathā abhayaṁ tasya sa-bhayasyāpi | pratibodha-mātraṁ tasya jñānavato’pi prati-mātra-śabdābhyāṁ sattva-guṇa-kāryo bodho vyāvṛttaḥ | śuddhaṁ tasyāśuddhasyāpi | 

evaṁ paramātmanam uktvā brahmāha—yatra nānā-kārakavān api, tathā kriyayā saha arthā vācya-lakṣya-vyaṅgyā yatra tādṛśo’pi śabdo na prabhavati tad brahma | nanu brahma-śabdenaivaitad brūṣe, atha ca śabdo na yatreti niṣidhyasi ca ? tatrāha—māyeti | yasyābhimukhe māyā vilajjamānā satī paraiti pṛṣṭha-deśam upaiti | tasya bhagavataḥ padam aprākṛta-vicitra-rūpa-guṇādi-vividha-viśeṣavato’pi tasya prāthamika-sākṣātkāra-viṣayo nirviśeṣaṁ svarūpaṁ, madīyaṁ mahimānaṁ ca paraṁ brahmeti śabditaṁ [bhā.pu. 8.24.38] iti bhagavad-uktes tadīyaṁ vyāpakatva-lakṣaṇaṁ bṛhattvam eva niścitaṁ brahma | 

ayaṁ bhāvaḥ—śabdasyākāśa-guṇatvena māyika-rūpaguṇādimantaṁ bhagavantam api śabdo’bhidhātuṁ yadyapi na prabhavati, tad api megha-śyāmaḥ kanaka-paridhiḥ [bhā.pu. 8.7.18], paṅkajākṣo’yam ātmā ity ādayaḥ śabdāḥ megha-kanakādi-prākṛta-vastu-sādṛśyāropeṇaiva loka-cittaṁ yathā-kathañcit tatra praveśayanti | lokaś ca cittaikāgryeṇāpi vastuto’pṛṣṭa-tad-rūpābhāso’pi bhagavantaṁ prabhum ahaṁ dhyāyāmīty abhimanyamānā hṛṣyati bhagavān apy apāra-kṛpā-taraṅga-vaśād evānena bhaktenāhaṁ dhyāta evety abhimanyate | abhimatya ca taṁ bhaktaṁ sva-caraṇāntikaṁ sevārtham ānayatīti bhagavat-svarūpasya śabda-gamyatvaṁ tat-kṛpayaiva siddham, brahma-svarūpasya tu prākṛtāprākṛta-viśeṣa-rāhityāt kathaṁ śabda-gamyatvam astu ? iti śabdo na yatrety uktam | pravṛtti-nimittasya vastu-dharmasya jātyāder abhāvāt yatra kriyā-kārakavān śabdo na prabhavati, tad brahmeti brahma-śabdasya pṛthak saṅketa evāyaṁ kṛtaḥ | ataḥ śabda-gamyatvābhāve’pi śabda-gamyasya bhagavato nirviśeṣaṁ svarūpaṁ tad brahmeti bhagavat-sambandhitvenaivokte sati tatra loka-citta-praveśo nānyatheti bhaṅgyā brahmaṇo’pi śabda-gamyatvam uktam | ittham eva śruty-adhyāyādau vyākhyāsyate iti | tathā ajasram eva sukhaṁ yasmāt | vigato bhavati śoko yasmāt tad iti tasya sukha-rūpatve viśokatve ca kaimutyam ānītam ||47||

paramātmāno brahmaṇaś ca upāsakān sāmānyākāreṇāha | saha añcatīti sadhryak sahacaraṁ manaḥ | yaṁ paramātmanaṁ, yat brahma ca pratiniyamya yasmin sthirīkṛtya | yam iti puṁstvam ārṣam | yatayo yatna-śīlā yoginaḥ sannyāsinaś ca | karto bhedas tad-abhāvo’kartaḥ, tatra hetiṁ sādhanam | jahyus tyajeyuḥ | anupayogān nādriyanta ity arthaḥ | upayogābhāvena sādhanānādare dṛṣṭāntaḥ—nipīyate’sminn iti nipānaṁ kūpas tasya khanitraṁ khanana-sādhanam | yathā svarāṭ svayam eva parjanya-rūpeṇa virājamāna indro nādatte tadvat | yad vā, svenaiva rājata iti svarāṭ | daridro yathā indraḥ samṛddhaḥ san karma-kāra-daśāyāṁ gṛhītaṁ nipāna-khanitraṁ jahāti tadvad ity arthaḥ | bhagavad-bhaktās tu sādhya-prāptau sādhane dviguṇitādaro bhavantīti te’tra vyākhyāyāṁ na praveśanīyāḥ ||48||

 **...**

**|| 2.7.49 ||**

**sa śreyasām api vibhur bhagavān yato’sya**

**bhāva-svabhāva-vihitasya sataḥ prasiddhiḥ |**

**dehe sva-dhātu-vigame’nu viśīryamāṇe**

**vyom eva tatra puruṣo na viśīryate’jaḥ ||**

**madhvācāryaḥ (bhāgavata-tātparyam) : **bhāva-svabhāvo bhakti-svabhāvaḥ | tena nirmitasya sat-puruṣasya prasiddhaḥ | bhāvo bhaktiḥ praṇāmaś ca prāvaṇyam api cādara ity abhidhānāt ||49||

———————————————————————————————————————

**śrīdhara-svāmī (bhāvārtha-dīpikā) : **evaṁ tāvad ajasra-sukhaṁ viśokaṁ brahmaiva bhagavataḥ svarūpaṁ tat-prāptānāṁ ca na prāpyaṁ kṛtyaṁ vā kiṁcid astīty uktam | idānīṁ tataḥ prāk sa eva sarva-phala-dātā sarva-karma-pravartakaś cety āha | sa eva śreyasāṁ phalānāṁ vibhur dātāpi | tatra hetuḥ—bhāvānāṁ brāhmaṇādīnāṁ svabhāvaiḥ śama-damādibhir viśeṣaṇair vihitasyāsya sataḥ śubhasya karmaṇo yataḥ pravartakāt prasiddhiḥ | yad vā, bhāvānāṁ mahad-ādīnāṁ svabhāvena pariṇāmena vihitasya sataḥ kāryasya prasiddhiḥ | sa eva svargādīnāṁ dātety arthaḥ | 

nanu karma-kartur mṛtasya kathaṁ svargādi-phalaṁ syāt ? tatrāha—svārambhaka-dhātūnāṁ[^211] bhūtānāṁ vigame viyoge sati anv anu viśīryamāṇe’pi dehe tatra-sthaṁ vyom eva yas tena saha na viśīryate | yato’jas tena saha na jātaḥ tasya puruṣasya śreyasāṁ prabhur ity arthaḥ ||49||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tataḥ prāgbhagavatprāpteḥ pūrvam | tatra karmaphaladātṛtve | brāhmaṇādisvabhāvāstu—śamo damastapaḥ śaucaṁ titikṣā kṣāntirārjavam | jñānaṁ dayācyutātmatvaṁ satyaṁ ceti brahmasvabhāvāḥ| śauryaṁ tejo balaṁ dhairyaṁ dākṣyaṁ dānamīśvarabhāvo yuddhe'palāyanam iti kṣatrasvabhāvāḥ | kṛṣigorakṣyavāṇijyam iti vaiśyasvabhāvāḥ | trivarṇasevā śūdrasvabhāvaḥ|| ācāryasevanaṁ vedādhyayanaṁ ca brahmacārisvabhāvaḥ| atithisevanādirgṛhasthasya | tapo vanaukasaḥ | vicāro yateriti vivekenāgre varṇyante bhāvaśabdasya varṇāśramavācakatvāprasiddhimālocyāha yad veti | mahadādivācakatvaṁ bhāvaśabdasya yatheme vikṛtā bhāvāḥ iti vakṣyatyeva | ity artha iti | karmaphaladānārtham eva svargādi nirmitavānprayojanāntarābhāvād iti bhāvaḥ| atrākṣipati nanviti | tatrasthaṁ dehastham | ity artha iti | na jāyate mriyate vā kadācit ity-ādismṛteḥ karmaphalabhokturnāśo nāstīti bhāvaḥ ||49||

———————————————————————————————————————

**jīva-gosvāmī (krama-sandarbhaḥ) : **sa eva hi bhagavān śreyasāṁ pañca-vidha-muktīnām anyeṣāṁ ca puruṣārthānāṁ vibhuḥ pradātā | yato bhagavataḥ sakāśād asya bhakta-jīvasya bhakti-svabhāva-yogyo yo’rthas tasya satas tat-svarūpa-vaibhave vidyamānasyaiva prasiddhis taṁ prati prākaṭyaṁ bhavatīty arthaḥ | nanu tasya jīvasya māyā-vaibhavopādhis tadā kiṁ naśyet ? nāśe’pi vā jīvatvaṁ kiṁ tiṣṭhet ? tatrāha—deha ity ardhakena | dehaḥ sthūla-sūkṣmātmakaḥ | dhriyanta iti dhātavas tattvāni | tasmin deha-dvaye sveṣāṁ kāraṇa-rūpa-tattvānāṁ vigamo nāśo yasya tathābhūte saty api puruṣo jīvo na viśīryate—na naśyati | anāśe hetuḥ—aja iti | athavā, śaśvat praśāntaṁ [bhā.pu. 2.7.47] ity ādikaṁ vaikuṇṭha-vaibhavasyaiva pratipādakam | bhagavataḥ paraṁ padam ity atraiva mukhyārthatvād bhagavat-sandarbhe tasya tādṛśatvena darśitatvāc ca—tasmai sva-lokaṁ [bhā.pu. 2.9.9] ity-ādau darśayiṣyamāṇatvāc ca ||49||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, paramātmopāsakānāṁ brahmopāsakānām anyeṣāṁ ca bhagavantaṁ vinā na phala-siddhir ity āha—sa bhagavān eva śreyasāṁ mokṣa-svargādīnāṁ vibhur dātā ca, ato yogi-jñāni-karmibhiḥ pratisva-phala-siddhy-arthaṁ bhagavad-bhaktiḥ kartavyā | 

kiṁ ca, tasya bhakta-jīvasya bhāvā dāsya-sakhyādayaḥ, tat-svabhāvena vihitasya sataḥ uttama-sādhanasya samucita-śravaṇa-kīrtanādeḥ, yato bhagavata eva sakāśāt, na tu paramātmataḥ, nāpi brahmataḥ, prakṛṣṭā siddhir iti | bhagavad-bhaktais tu sva-prema-phala-siddhy-arthaṁ yoga-jñānādikaṁ na kartavyam iti bhāvaḥ | 

nanu bhakti-yoga-jñānādikaṁ sādhanaṁ prati sva-sādhya-vasūtpādane yāvad-asamarthaṁ, tan-madhya eva deha-bhaṅge sati kīdṛśaṁ syāt ? tatrāha—sva-dhātu-vigame svārambhaka-dhātūnāṁ bhūtānāṁ vigame viyoge sati | anu anantaram | viśīryamāṇe’pi dehe | puruṣo jīvaḥ | vyom eva deha-sthākāśam iva na viśīryate | yato’jas tena dehena saha vastuto na jāta ity arthaḥ | tena ca bhakti-jñānādi-vāsanāyāḥ samucita-sthāne punar api samucitaṁ dehaṁ dhṛtvā kṛtaiḥ sādhanaiḥ sidhyati | yad uktaṁ—yatate ca tato bhūyaḥ saṁsiddhau kurunandana [gītā 6.38] ity ādeḥ ||49||

 **...**

**|| 2.7.50 ||**

**so’yaṁ te’bhihitas tāta bhagavān viśva-bhāvanaḥ |**

**samāsena harer nānyad anyasmāt sad asac ca yat ||**

**madhvācāryaḥ (bhāgavata-tātparyam) : **

sattvādir yat svato viṣṇos tasmād anyaḥ sa sarvataḥ |


    yat sattādir ato’nyasya nānyatvaṁ bhedino’pi tu || iti brahmāṇḍe ||50||

———————————————————————————————————————

**śrīdhara-svāmī (bhāvārtha-dīpikā) : **adhyāya-trayasyārtham upasaṁharati—**so’yaṁ tesamāsena** saṁkṣepeṇa **abhihitaḥ** | tam evāha—**sadasat** kāryaṁ kāraṇaṁ **ca hareranyan na** bhavati | nanu hares tad-avyatireke tad-gata-vikāra-prasaṅgaḥ syāt ? na, anyasmāt kāraṇa-bhūto hariḥ kāryād vyatirikta ity arthaḥ ||50||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **harāvākṣipati nanviti | ity artha iti | kāryaṁ tu kāraṇādananyadbhavati tadvinā tadasiddheḥ kāraṇaṁ tu kāryādanyadeva tadvināpi tasya sidveriti bhāvaḥ | saṁbuddhiruktābhiprāyaiva bahuśaḥ ||50||

———————————————————————————————————————

**jīva-gosvāmī (krama-sandarbhaḥ) : **so’yam iti | **so’yaṁ tesamāsena** saṁkṣepeṇa **abhihitaḥ** | katham ? taṭastha-lakṣaṇenaivety āha—**sat** kāryaṁ sthūlam aśuddha-jīva-jagad-ākhyaṁ cetanācetanaṁ vastu | **asat** kāraṇaṁ sūkṣmaṁ śuddha-jīva-pradhānākhyaṁ cid-acid-vastu ca **yat**, tat **sarvaṁharer anyan na** bhavati—sūkṣmasya tac-chakti-rūpatvāt, sthūlasya tat-kārya-rūpatvād iti bhāvaḥ |[^212] jagatas tad-ananyatve’pi śuddhasya tasya tad-doṣa-sāṅkaryaṁ nāstīty āha—**anyasmād** iti ||50|| (paramātma-sandarbhaḥ 61)

———————————————————————————————————————

**viśvanātha-cakravartī (sārārtha-darśiṇī) : **adhyāya-trayasyārtham upasaṁharati—so’yam iti | saṁkṣepeṇa bhagavān evoktaḥ | kena prakāreṇa ? ity ata āha—**sat **kāryaṁ samaṣṭi-vyaṣṭy-ātmakaṁ jagat | **asat** kāraṇaṁ jīvo māyā ca | **tat sarvaṁ harer anyan na** bhavati | jīva-māyayoḥ śaktitvāc chakti-śaktimator abhedāt, śakti-kāryasya śakty-ananyatvād iti bhāvaḥ | hareḥ kathaṁ-bhūtāt ? sad-asadbhyām anyasmāt | tayoḥ śaktyos taṭasthatva-bahiraṅgatvābhyām anāsaktes tad-doṣa-sambandhābhāva iti bhāvaḥ | bhāgavate idam evādvaitam iti sarvatrāgre’pi draṣṭavyam ||50||

 **...**

**|| 2.7.51 ||**

**idaṁ bhāgavataṁ nāma yan me bhagavatoditam |**

**saṅgraho’yaṁ vibhūtīnāṁ tvam etad vipulī-kuru ||**

**śrīdhara-svāmī (bhāvārtha-dīpikā) : **ayaṁ ca vibhūtīnāṁ saṁgraha uditaḥ ||51||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vibhorūtayo līlāstāsāṁ saṁgrahaḥ ko vetti bhūmanbhagavanparātmanyogeśvarotīrbhavatastrilokyām ityatrotiśabdo līlāvācako dṛśyate kośe’pi līlāvāsanayorutistantuvāpanakarmaṇi iti | saṁkṣepastu dravyaṁ karma ca kālaś ca ityārabhya ādyovatāraḥ puruṣaḥ parasyeti, sarge tapohamṛṣaya iti, yatrodyataḥ kṣititaloddharaṇāya ity-ādirūpo bodhyaḥ | vipulīkuru vyāsāyopadiṣṭvā vistārayetyarthaḥ ||51||

———————————————————————————————————————

**jīva-gosvāmī (krama-sandarbhaḥ) : **idaṁ catuḥ-ślokī-rūpam ity arthaḥ | anena tad apy upadiṣṭam iti gamyate ||51||

———————————————————————————————————————

**viśvanātha-cakravartī (sārārtha-darśiṇī) : **nanv idam aśruta-caram adbhutaṁ mataṁ brūṣe ? satyam idaṁ na kevalam ahaṁ bruve, kintu mahyaṁ bhagavatā uditaṁ bhāgavataṁ nāma purāṇam | na kevalam idaṁ śāstratvenaiva mantavyam, kintu vibhūtīnāṁ saṅgrahaḥ | śrī-bhagavad-gītādiṣu vibhūti-śabdenāṁśa-kalāvatārāṇām apy ukteḥ | sākṣād-bhagavān evāyaṁ śāstra-svarūpeṇa virājatīty arthaḥ | atas tvam etad vipulīkuru sarvatra vistāraya | tad evāsya seveti bhāvaḥ ||51||

 **...**

**|| 2.7.52 ||**

**yathā harau bhagavati nṛṇāṁ bhaktir bhaviṣyati |**

**sarvātmany akhilādhāre iti saṅkalpya varṇaya ||**

**śrīdhara-svāmī (bhāvārtha-dīpikā) : yathā** varṇitena **nṛṇāṁ bhaktir bhaviṣyati** ity evaṁ **saṁkalpya** saṁcintya tathā hari-līlā-prādhānyena śrīmad-bhāgavataṁ **varṇaya** | na tu bhakti-rasa-vighātena kevalaṁ tattvam ity arthaḥ ||52||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti yatkevalatattvajñānaphalaṁ mokṣastadapi bhaktyaiva bhaviṣyatīti bhāvaḥ | 


    yatkarmabhiryattapasā jñānavairāgyataś ca yat | 

tatsarvaṁ matprasādena madbhakto labhate'jasā || 

iti bhagavadukterbhaktiṁ pradhānīkṛtyaivānyadvaktavyaṁ nānyatheti tātparyam ||52||

———————————————————————————————————————

**jīva-gosvāmī (bhakti-sandarbhaḥ, 115) : bhaviṣyati **avaśyaṁ bhaved** **iti** **imaṁ prakāraṁ**, saṅkalpya **niyamenāṅgīkṛtya** ||52||**

———————————————————————————————————————

**jīva-gosvāmī (krama-sandarbhaḥ) : **tad-bhakty-arthaṁ ca svarūpa-śakti-maya-līlā-varṇanaṁ śreṣṭhaṁ—ajita-rucira-līlākṛṣṭa-sāraḥ [bhā.pu. 12.12.69] ity ādeḥ ||52||

———————————————————————————————————————

**viśvanātha-cakravartī (sārārtha-darśiṇī) : **kintv atrāntare guror mamāgre tvam ekaṁ niyamaṁ gṛhāṇety āha—yatheti | **nṛṇāṁ** kali-kāle janiṣyamāṇānām ity arthaḥ | bhaved ity anuktvā **bhaviṣyatīti** nirdeśāt, kalau naṣṭa-dṛśām eṣa purāṇārko’dhunoditaḥ [bhā.pu. 1.3.44] ity ukteś ca | **harau** premṇā mano harati, saṁsāraṁ ca haratīti prayojana-dvayam uktam | **bhagavati** iti sukhārādhyatvam | **sarvātmani** sarva-svarūpe iti tad bhaktyaiva sarvārcana-siddhiḥ | **akhilādhāra** iti tad bhaktyaiva sakāmānām api sarva-kāma-prāptiḥ | **saṅkalpya** iti—“prathamam adyārabhya bhagavad-bhaktim eva varṇayiṣye” iti saṅkalpa-vākyam uccāryatām ity arthaḥ ||52||

 **...**

**|| 2.7.53 ||**


    **māyāṁ**[^213]** varṇayato’muṣya īśvarasyānumodataḥ**

**śṛṇvataḥ śraddhayā nityaṁ māyayātmā na muhyati**

**śrīdhara-svāmī (bhāvārtha-dīpikā) : **nanu līlā māyāśrayā kiṁ tad-varṇanenety ata āha—māyām iti ||53||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati nanviti | amuṣya īśvarasyetyasandhirasya vedarūpatāṁ dyotayati chandasi sarve vidhayo vikalpate ity-ukteḥ | cetaḥsannihitatvādamuṣyetyuktam | māyayā bandhakaśaktyā na muhyati baddho na bhavatīty arthaḥ | svavarṇayitāraṁ māyāpi nāpakurute svapālayitāramiva siṁhasarpādiriti bhāvaḥ ||53||


    iti śrīmad-bhāgavatabhāvārthadīpikāprakāśe dvitīya-skandhe saptamo'dhyāyaḥ ||7||

———————————————————————————————————————

**jīva-gosvāmī (krama-sandarbhaḥ) : **tadīya-ruci-bhāgyābhāve citta-śodhanārthaṁ māyā-maya-tad-vaibhavaṁ virāḍ-rūpam api varṇayety āha—māyām iti | śuddha-bhakti-rucy-abhāve karmārpaṇavad iti ||53||

———————————————————————————————————————

**viśvanātha-cakravartī (sārārtha-darśiṇī) : **nanu bhaktiś ca śravaṇa-kīrtanādi-lakṣaṇā, sā ca bhagavan-nāma-līlādi-viṣayiṇī līlā ca līlāvatārāṇāṁ kṛṣṇa-rāmādīnāṁ govardhanoddharaṇādyā cid-ānanda-mayy eva, māyā-śakti-pradhānasya puruṣāvatārasya puruṣa-vīkṣitāyāḥ prakṛter mahān, mahato’haṅkāraḥ, ity evaṁ sṛṣṭy-ādi-līlā māyā-sambandhinī iti māyā-varṇanīyā na vā ? ity ākāṅkṣāyām āha—māyām iti | tatra varṇayata iti, anumodayata iti, śṛṇvata iti | kīrtana-smaraṇa-śravaṇa-bhakty-upakaraṇatvena māyā-varṇanam api bhaktir eva | ataḥ śraddhayeti sāpi bhagavato māyā-śaktiḥ parama-bhaktyaiva tat-santatayo mahat-tattvādayo’pi bhaktā eva, iti tṛtīye teṣāṁ stutau vyaktībhaviṣyatīti | śuddha-bhaktair api tathā buddhyā māyā mahat-tattvādayaś ca śrotavyā eveti tat-phalam āha | māyayā ātmā jīvo na muhyati | iti māyā-sambandhiny api līlā naiva māyikī, kintu man-niketas tu nirguṇam ity ādi bhagavad-ukteḥ ||53||

iti sārārtha-darśinyāṁ harṣiṇyāṁ bhakta-cetasām |

ṣaṣṭho’dhyāyo dvitīye’smin saṅgataḥ saṅgataḥ satām ||

 **...**


        iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvitīya-skandhe 


        brahma-nārada-saṁvādo nāma


        saptamo’dhyāyaḥ


        ||2.7||

**...**

(2.8)


## aṣṭamo’dhyāyaḥ


## parīkṣitaḥ praśnāḥ |

**|| 2.8.1-2 ||**

**rājovāca—**

**brahmaṇā codito brahman guṇākhyāne’guṇasya ca |**

**yasmai yasmai yathā prāha nārado deva-darśanaḥ ||**

**etad veditum icchāmi tattvaṁ tattva-vidāṁ vara |**

**harer adbhuta-vīryasya kathā loka-sumaṅgalāḥ ||**

**śrīdhara-svāmī (bhāvārtha-dīpikā) : **

aṣṭame deha-saṁbandham ākṣipann īśa-jīvayoḥ |

bahūn parīkṣid āpṛcchat purāṇārthān bubhutsitān ||1||

tvam etad vipulīkurv ity uktaṁ tad eva vipulīkaraṇaṁ pṛcchati—brahmaṇeti tribhiḥ | aguṇasya guṇātītasyāpi | devavad darśanaṁ yasya saḥ ||1-2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ākṣipannīśasya dehasambandhaḥ kathaṁ kathaṁ ca jīvasyetyādiśaṅkāṁ kurvan | bubhutsitān jñātumīpsitān 1 he brahmanniti sākṣādvedarūpa eva tvamato matsandehamapākartuṁ samarthosīti bhāvaḥ| devaṁ sarvatra dyotamānaṁ bhagavantaṁ darśayati nijasevināṁ tattvopadeśeneti devadarśanaḥ | yad vā, devasya harerdarśanaṁ sākṣātkāro yasya sa tathā devaistapaādinā dyotamānairdṛśyata iti vā tathā akāro vāsudevaḥ sa eva deva upāsyo yeṣāṁ te'devā bhagavadbhaktāstairdṛśyate iti vākārapraśleṣe'rthaḥ || hevedavidāṁ vara pailādīnāṁ madhye vareti yattattvaṁ tvayā jñāyate tadvedavidbhir api jñātumaśakyam iti bhāvaḥ| etattattvaṁ nāradavyāsasaṁvādottaravyāsasyāmbujodbhutaśrī-bhāgavatamakarandapānam eva manmanaścañcarīkābhimataṁ tattvaṁ tad eva vedituṁ pātumicchāmīty arthaḥ | ato hareḥ kathāḥ kathayasvetyagrimeṇānvayaḥ | tatra hetuḥ adbhutaṁ manaālhādakaraṁ vīryaṁ yasya tasya ||1-2||

———————————————————————————————————————

**śrīnātha-cakravartī (caitanya-mata-mañjuṣā) :** atha bhavatāṁ prasādāt śrotavyādiṣu yad yat prakṛṣṭaṁ, tat tad eva śrutam | tad yathā—ārādhyaḥ śrī-kṛṣṇa eva, sa ca parasmād api paraḥ | bhaktir eva puruṣārthaḥ | tatra prathamaṁ bhagavan-nāma-saṅkīrtanam, tato dhyānam | etāni mahat-saṅga-sādhyāni | mahāntaś ca ekānta-bhaktāḥ | ity etāny eva bhāgavata-śāstrārthaḥ | niścitaṁ caitat sakalaṁ mayā, ataḥ kṛtārtho’smy eva, kintu yāvaj jīvāmi, tāvad eva hari-līlā śrotavyā | idānīṁ me smaraṇaṁ vinā mananādiṣv asāmarthyaṁ, tena punar ucyatām iti rājā paripṛcchati—brahmaṇety-ādi | aguṇasya prākṛta-guṇa-rahitasya, devasya śrī-kṛṣṇasya darśanaṁ yatra ||1||

nanu śrī-kṛṣṇasyaiveti te ko’yam atinirbandha ity āśaṅkyāha—kṛṣṇe niveśya niḥsaṅgaṁ manas tyakṣye ity-ādi ||2||

———————————————————————————————————————

**jīva-gosvāmī (bhakti-sandarbha, 325)**: ata evāvatārāntara-kathāyā api tad-abhiniveśa eva phalam ity āha—**hares **tad-avatāra-rūpasya |** akhilātmani **sarvāṁśini kṛṣṇe śrīmad-arjuna-sakhe||2-3||

———————————————————————————————————————

**jīva-gosvāmī (krama-sandarbhaḥ) : **brahmaṇeti sārdhakam | aguṇasya guṇākhyāna iti tad-guṇānāṁ prākṛta-vilakṣaṇatvaṁ darśitam | yasmai yasmai yathā prāha ity asyottarāṇy agrataḥ skandheṣu śrī-nārada-vaktṛ-prakaraṇe jñeyāni | harer iti sārdhakam | hareḥ kathāyām api viśeṣaṁ vāñchati yathāham iti ||1-2||

———————————————————————————————————————

**viśvanātha-cakravartī (sārārtha-darśiṇī) : **

rājā kṛṣṇa-kathotsukyam āviṣkṛtyāṣṭame sphuṭam |

apṛcchad vividhān arthān śrī-śukaṁ saṁśayaś chidam ||o||

aguṇasya māyika-guṇa-rahitasya | devasya kṛṣṇasyeva darśanaṁ yasya saḥ ||1-2 ||

 **...**

**|| 2.8.3 ||**

**kathayasva mahābhāga yathāham akhilātmani |**

**kṛṣṇe niveśya niḥsaṅgaṁ manas tyakṣye kalevaram ||**

**śrīdhara-svāmī (bhāvārtha-dīpikā) : **niḥsaṅgaṁ manaḥ śrī-kṛṣṇe niveśyeti sva-prayatno darśitaḥ ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kṛṣṇa iti mamatāspadāni rājyādīni tyaktāny eva | yad avaśiṣṭam ahantāspadaṁ kalevaram asti, tatrāpi niḥsaṅgaṁ manaḥ kṛṣṇe niveśyati kṛṣṇa-smaraṇe sva-prayatno darśitaḥ ||3||

 **...**

**|| 2.8.4 ||**

**śṛṇvataḥ śraddhayā nityaṁ gṛṇataś ca sva-ceṣṭitam |**

**kālena nātidīrgheṇa bhagavān viśate hṛdi ||**

**śrīdhara-svāmī (bhāvārtha-dīpikā) : **so’pi śraddhayā śṛṇvato nāvaśyaka ity āha—**śṛṇvata** iti | sva-prayatnaṁ vināpi bhagavān svayam eva **hṛdi viśati** ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he mahābhāgeti | bhajanaṁ bhāga asya vāsudevasya bhāgo yasya so'bhāgaḥ mahāṁś cāsāv abhāgaś ceti mahābhāgas tat-saṁbuddhau tathā vaiyāsakiś ca bhagavān vāsudeva-parāyaṇaḥ [10.1.14] ity-uktes tvaṁ śrī-kṛṣṇa-bhaktatvān mahā-bhāgo'si tvat-kṛpayāham api candana-taru-nyāyena tathā syām iti bhāvaḥ ||3-4||

———————————————————————————————————————

**hemādri (kaivalya-dīpikā-ṭīkā) :** **śṛṇvata** iti | **nātidīrgho**’tyalpaḥ ||4|| [mu.pha. 10.2]

———————————————————————————————————————

**śrīnātha-cakravartī (caitanya-mata-mañjuṣā) :** nanu tad-atiduṣkaram ity āśaṅkyāha—śṛṇvata ity-ādi | yataḥ svayam eva viśati, na duṣkaram ||4||

———————————————————————————————————————

**jīva-gosvāmī (krama-sandarbhaḥ) : **śravaṇasya prabhāvam āha—śṛṇvata iti | tat-prabhāvād eva gṛṇataś ca |

———————————————————————————————————————

**viśvanātha-cakravartī (sārārtha-darśiṇī) : **so’pi smaraṇa-prayatnaḥ śravana-kīrtanavato bhaktasya nāvaśyaka ity āha—śṛṇvata iti | sva-prayatnaṁ vināpi bhagavān svayam eva hṛdayaṁ praviśatīti śravaṇa-kīrtanādhīnam eva smaraṇam iti jñāpitam ||4||

 **...**

**|| 2.8.5 ||**

**praviṣṭaḥ karṇa-randhreṇa svānāṁ bhāva-saroruham |**

**dhunoti śamalaṁ kṛṣṇaḥ salilasya yathā śarat ||**

**śrīdhara-svāmī (bhāvārtha-dīpikā) : **bhāva-saroruhaṁhṛdaya-kamalaṁ praviṣṭaś ca tad-gataṁ sarvaṁ[^214] malaṁ dhunoti | salilasyeti | dravyāntara-vyāmiśraṇādinā kumbha-sthe jale śodhite tad eva kevalaṁ śudhyati na tu nadī-taḍāgādi-gatam, sa ca malaḥ kumbhasyāntas tiṣṭhaty eva na tu sarvathā vilīyate | ata eva kiṁcic calanena punaḥ kṣubhyati ca | evaṁ tapodānādi prāyaścittaṁ na sarvathā sarveṣāṁ sarvaṁ pāpaṁ dhunoti, kintu sāvaśeṣam, tac ca kasyacid eva, kiṁcid eva, hṛdi praviṣṭa-mātras tu śrī-kṛṣṇaḥ sarveṣāṁ[^215] sarvaṁ pāpaṁ niḥśeṣaṁ haratīty anena dṛṣṭāntenoktaṁ—salilasya malaṁ yathā śarad iti ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kathārūpeṇa bhagavāneva praviṣṭaḥ sanbhāvasaroruhaṁ hṛdayakamalaṁ tatrāntaryāmī sadā sthitopyudāsīna eva karṇapraviṣṭaḥ | kṛṣṇaś ca jīvamāmajjayati svasminniti dhvanitaṁ bhāvo dāsyasakhyādistadrūpam eva kamalam iti vā śamalaṁ kāmakrodhādi dhunoti nanu nātyadbhutam idaṁ yato jñānayogādayopyetatkartuṁ prabhavantyata āha salilasyeti | dravyāntaramiśraṇādinā kumbhasthe jale śodhite tad eva kevalaṁ śudhyati na tu taḍāgādigataṁ sa ca malaḥ kumbhasyāntastiṣṭhatyeva na tu sarvathā vilīyate'ta eva kiciccalane kṣubhyati ca evam eva jñānayogatapaādayo na sarveṣāṁ kiṁ tu kasyacideva tasyāpi na sarvathā kiṁ tu kiñcideva na tu sāvaśeṣaṁ kathañcideva hṛdayamālinyaṁ dhunvanti tad uktaṁ—


    yamādibhiryogapathaiḥ kāmalomahato muhuḥ | 

mukundasevayā yadvattathāddhātmā na śāmyati || 

iti hṛdi praviṣṭamātrastu kṛṣṇaḥ sarveṣām api sarvam api niḥśeṣam eveti śaradṛṣṭāntaḥ sarveṣām eva sarvam eva niḥśeṣam eva haratyevetyavadhāraṇacatuṣṭayamatra bodhyam ||5||

———————————————————————————————————————

**śrīnātha-cakravartī (caitanya-mata-mañjuṣā) :** praviṣṭaḥ san kiṁ karoti ? tatrāha—dhūnotīty-ādi | śamo nirvāṇaṁ tal lātīti śamalam adhyātma-yogam | tatra dṛṣṭāntaḥ—salilasyety-ādi | śarad-dṛṣṭāntena niḥśeṣa-hāniḥ pratipadyate, śaradi sarveṣām eva salilānāṁ malaṁ harati | pātakādi punaḥ kiyad eva ? yasya nāmaika-mātra-kīrtanenaiva sakala-kaluṣa-kṣayo bhavati, tasya svayaṁ praveśo’pi tathaiveti ko’yaṁ mahimā ? ||5||

———————————————————————————————————————

**jīva-gosvāmī (krama-sandarbhaḥ) : **praveśe sati tu mad-bhakti-yukto bhuvanaṁ punāti [bhā.pu. 11.14.24] iti nyāyena tat-sambandha-paramparayā jagad api punāti sa bhagavān ity āha—praviṣṭa iti | svānāṁ praveśena svīkṛtānām | ata eva bhāva-viśeṣa-dhāriṇo hṛdayasya tat sukhadopādeya-sthānatvāt bhava-saroruham ity uktam | salila-śarad-dṛṣṭāntas tu sarva-pāvana-mātrāṁśe ||5||

———————————————————————————————————————

**viśvanātha-cakravartī (sārārtha-darśiṇī) : **praviṣṭa iti | kathā-rūpeṇa bhagavān eva praviṣṭaḥ san bhāva-saroruhaṁ hṛdaya-kamalam iti tatrāntaryāmī sadā sthito’py udāsīna eva karṇa-praviṣṭaḥ kṛṣṇa eva jīvaṁ svasminn āsañjayatīti dhvanitam | bhāvo dāsya-sakhyādiḥ | tad-rūpam eva kamalam iti vā | śamalaṁ kāma-krodhādi dhunoti | 

nanu, nātyadbhutam idaṁ yato jñāna-yogādayo’py etaṁ kartuṁ prabhavanti ? ity ata āha—salilasyeti | dravyāntara-vyāmiśraṇādinā kumbhasthe jale śodhite tad eva kevalaṁ śuddhyati, na tu sarvathā vilīyate | ata eva kiñcic calane punaḥ kṣubhyati ca | evam eva jñāna-yoga-tapa-ādayo na sarveṣām, kintu kasyacid eva | tasyāpi na sarvathā kintu kiñcid eva na tu sa-viśeṣam | kathañcid eva hṛdaya-mālinyaṁ dhunvanti | yad uktam—


        yamādibhir yoga-pathaiḥ kāma-lobha-hato muhuḥ |


    mukunda-sevayā yadvat tathātmāddhā na śāmyati || [bhā.pu. 1.6.36] iti |

hṛdi praviṣṭa-mātras tu kṛṣṇaḥ sarveṣām api sarvam api niḥśeṣam eveti śarad dṛṣṭāntaḥ ||5||

 **...**

**|| 2.8.6 ||**

**dhautātmā puruṣaḥ kṛṣṇa-pāda-mūlaṁ na muñcati |**

**mukta-sarva-parikleśaḥ pānthaḥ sva-śaraṇaṁ yathā ||**

**śrīdhara-svāmī (bhāvārtha-dīpikā) : **tataś ca kṛtārtho bhavatīty āha | **dhautātmā** niṣpāpaḥ | **muktāḥ** **sarve** rāga-dveṣādayaḥ **parikleśā** yena | **pānthaḥ** pravāsād āgataḥ svasya **śaraṇaṁ**[^216] gṛhaṁ **yathā na muñcati,** tadvat ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu tasyāpi kiyadinānantaraṁ dhanādyupārjanāya gṛhāgataṁ dṛṣṭam eva tatrāha muktatyaktaḥ sarvadhanādyupārjanalakṣaṇaḥ kleśo yena sa tathā tataś ca śrīkṛṣṇasya hṛdi praveśāc ca śaraṇaṁ gṛharakṣitroḥ ityamaraḥ ||6||

———————————————————————————————————————

**śrīnātha-cakravartī (caitanya-mata-mañjuṣā) :** śrī-kṛṣṇasyāntaḥ-praveśenātma-yoge dhṛte sati janaḥ kiṁ karoti ? ity āha—**dhautātmā puruṣa** ity-ādi | **kṛṣṇa-pāda-mūlaṁ na muñcati**, magnaḥ syāt ||6||

———————————————————————————————————————

**jīva-gosvāmī (krama-sandarbhaḥ) : **dhautātmeti | tat-sambandhena śuddhāntaḥ-karaṇo’nyo’pīty arthaḥ | evaṁ na karma-jñānādivat sva-kārya-siddhau tat-tyāgaḥ, kintu svataḥ parama-sukhadatvam api tasyety uktam ||6||

———————————————————————————————————————

**viśvanātha-cakravartī (sārārtha-darśiṇī) : dhautātmā** śuddha-cittaḥ | dhautātmatve liṅgam āha—kṛṣṇeti | ata eva tac cāpi citta-baḍiśaṁ śanakair viyuṅkte [bhā.pu. 3.28.34] iti kapila-devokteḥ kṛṣṇa-pāda-mūla-tyāgī yogī dhautātma-māny eva, na tu dhautātmeti jñeyam | **pānthaḥ** pravāsād āgatya **sva-śaraṇaṁ** sva-gṛhaṁ **yathā na muñcati** | nanu, tasyāpi kiyad-divasānantaraṁ dhanādy-upārjanārthaṁ sva-gṛhāt pravāsa-gamanaṁ dṛśyate ? ity ato viśinaṣṭi—**muktas** tyaktaḥ sarva-dhanādy-upārjana-lakṣaṇaḥ **kleśo** yena, saḥ ||6||

 **...**

**|| 2.8.7 ||**

**yad adhātumato brahman dehārambho’sya dhātubhiḥ |**

**yadṛcchayā hetunā vā bhavanto jānate yathā ||**

**śrīdhara-svāmī (bhāvārtha-dīpikā) : **tad evaṁ śravaṇautsukyam āviṣkṛtya sandigdhān arthān pṛcchati | adhātumataḥ dhātavo mahā-bhūtāni tat-saṁbandha-śūnyasyāsya laukikasyātmano jīvasya dhātubhir dehārambha iti yat | etat kim ? yadṛcchayā nirnimittaṁ hetunā vā karmādinā bhavanto yathāvaj jānate | ataḥ kathayantv iti śeṣaḥ ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dadhati dhārayanti sarvam iti dhātavaḥ dadhāterauṇādikastu pratyayaḥ ||7||

———————————————————————————————————————

**jīva-gosvāmī (krama-sandarbhaḥ) : **tad evaṁ tat-kathā-śravaṇautsukyaṁ sva-niṣṭhāṁ cāviṣkṛtya anyān apy arthān anena bhagavat-pradhānatayā procyamānān anyeṣāṁ tad-upayogitayā tad-bodha-saukaryāya syād iti pṛcchati—yad ity ādibhiḥ | atra śrī-bhagavad-vigraha-dhāmnor nityatvādi-jñāpanāya praśnārthaṁ dṛṣṭāntayan jīva-vigraham api pṛcchati—yad iti ||7||

———————————————————————————————————————

**viśvanātha-cakravartī (sārārtha-darśiṇī) : **evaṁ svābhimatāyāḥ śuddhāyā bhakteḥ prathamāṅga-bhūte kṛṣṇa-kathā-śravaṇe autsukyam āviṣkṛtya, nirguṇāyāḥ saguṇāyāś ca bhakter yāvat svārtheṣu vyāptiḥ sambhavati, tāvato’py arthān pṛcchati | yad adhātu-mata ity-ādinā yāvad-adhyāya-samāptiḥ | evaṁ ca—yatra yatra bhakter gandho’pi sambhavati, tatra tatra niraparādhatayaiva sthātavyam, anyathā śrīmatyā bhakti-devyā aprasāda iti sva-sādhya-bhakter abhyudayārthaṁ śuddha-bhaktair api svābhimata-madhura-śravaṇa-kīrtanādiṣu labdha-niṣṭhair api tāni tāni bhakter udāharaṇāni pratyudāharṇāni ca jijñāsanīyānīty abhivyañjayati ca | adhātu-mato dhātavo bhūtāni tat-saṁbandha-śūnyasyāsya jīvasya dhātubhir dehārambha iti yat | etad yadṛcchayā nirnimittam eva, kenāpi hetunā vā, bhavanto yathā jānate, tathā kathayanta iti tvatto’nye etan na jānantīti te kathaṁ mayā praṣṭavyāḥ iti bhāvaḥ ||7||

 **...**

**|| 2.8.8 ||**

**āsīd yad-udarāt padmaṁ loka-saṁsthāna-lakṣaṇam |**

**yāvān ayaṁ vai puruṣa iyattāvayavaiḥ pṛthak |**

**tāvān asāv iti proktaḥ saṁsthāvayavavān iva ||**

**śrīdhara-svāmī (bhāvārtha-dīpikā) : **yaś cāsāv īśvaraḥ, so’py etat-tulya-dehavān proktaḥ, atas tasya ko viśeṣaḥ ? ity āśayena pṛcchati—āsīd iti sārdhena | lokānāṁ saṁsthānaṁ racanā, tad eva lakṣaṇaṁ svarūpaṁ yasya, tat trailokyātmakaṁ padmaṁ yasyodarād āsīt | asāv īśvara iyattā-yuktaiḥ sva-parimitair avayavair ayaṁ laukikaḥ puruṣo yāvān yat-saṅkhyākāvayava-yuktaḥ, tāvān proktaḥ saṁsthāvān, avayavavān iva ca proktaḥ | ataḥ ko viśeṣas tasya ? iti ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ato jīvatulyadehavattvāt tasyeśasya ||8||

———————————————————————————————————————

**jīva-gosvāmī (krama-sandarbhaḥ) : **āsīd iti sārdhakam | atreśa-jīva-dehayoḥ kāraṇa-kāryātmatvaṁ darśitam eva tasmāt tad-aṁśe tu na praśnaḥ kintu svarūpāṁśa eveti vivecanīyam ||8||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, yaś cāsāv īśvaraḥ, so’py etat-tulya-dehavān proktaḥ, atas tasya ko viśeṣaḥ ? ity āśayena pṛcchati—āsīd iti sārdhena | lokānāṁ saṁsthānaṁ racanā, tad eva lakṣaṇaṁ svarūpaṁ yasya, tat padmaṁ yasyodarād āsīt | iyattā-yuktaiḥ sva-parimitair avayavair ayaṁ laukikaḥ puruṣo yāvān yādṛśāvayava-yuktas tataḥ pṛthag api asāv īśvaraḥ tāvān eva proktaḥ, saṁsthā yathocita-sthaulya-kārśya-dairghyādi-vinyāsa-viśeṣaḥ, avayavavān tadvantaḥ kara-caraṇādayas tadvān iveti | yadyapīśvarasya kara-caraṇādayo jīvasyeva svato bhinnā na bhavanti, tad api tadvān iva coktaḥ | ataḥ ko’pi viśeṣas tasyeti bhāvaḥ ||8||

 **...**

**|| 2.8.9 ||**

**ajaḥ sṛjati bhūtāni bhūtātmā yad-anugrahāt |**

**dadṛśe yena tad-rūpaṁ nābhi-padma-samudbhavaḥ ||**

**śrīdhara-svāmī (bhāvārtha-dīpikā) : **avaśyaṁ ca viśeṣo vācya ity āha | ajo brahmā bhūtānāṁ vyaṣṭy-upādhīnām ātmā niyantā, samaṣṭy-upādhitvāt | yena cānugṛhṇatā tasya rūpaṁ dadṛśe dṛṣṭavān | etac ca 


    tasyāpidraṣṭur īśasya kūṭasthasyākhilātmanaḥ |


    sṛjyaṁ sṛjāmi sṛṣṭo’ham īkṣayaivābhicoditaḥ || [bhā.pu. 2.5.17]

ity ādinoktam anūdyate | agre tu spaṣṭaṁ bhaviṣyati ||9|| \


———————————————————————————————————————

**jīva-gosvāmī (krama-sandarbhaḥ) : **yenānugṛhṇatā hetunā dadṛśe dadarśa | atas tad-darśane yad-anugraha-mātrasya hetutvād vailakṣaṇyam asty eveti bhāvaḥ ||9||

———————————————————————————————————————

**viśvanātha-cakravartī (sārārtha-darśiṇī) : **avaśyaṁ ca viśeṣo vācya ity āha | ajo brahmā bhūtānāṁ vyaṣṭy-upādhīnām ātmā niyantā, samaṣṭy-upādhitvāt | so’pi nābhi-padma-samudbhavaḥ san yad-anugrahāt bhūtāni sṛjatīty anvayaḥ | na ca sa nirākāra eva vācyo yataḥ ajena tad-rūpaṁ dadṛśe, sa ca ajo’pi yan-nābhi-padmodbhavaḥ | ataḥ sa brahmaṇo’pīśvaro māyika-puruṣa-tulyākāraḥ kiṁ māyikākāro na vety etad api vācyam iti bhāvaḥ ||9|| \


 **...**

**|| 2.8.10 ||**

**sa cāpi yatra puruṣo viśva-sthity-udbhavāpyayaḥ |**

**muktvātma-māyāṁ māyeśaḥ śete sarva-guhāśayaḥ ||**

**śrīdhara-svāmī (bhāvārtha-dīpikā) : **praśnāntaram āha—sa cāpīti | yatra śete yena rūpeṇāvatiṣṭhate | viśvasya sthity-ādayo yasmāt | evam-ādi-praśnānāṁ tattvato’rhasy udāhartuṁ [bhā.pu. 2.8.24] iti sarvānte kriyayā sambandhaḥ ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yena bhagavatānugrahaṁ kurvatā tasyaiva bhagavataḥ etacca bhagavadrūpadarśanavṛttaṁ ca anūdyate'nuvādaḥ kriyate'gre navamādhyāye ||9||

———————————————————————————————————————

**jīva-gosvāmī (krama-sandarbhaḥ) : **tad-vigrahasya kaimutyāyā sa cāpīti | yatra sthāne | muktvātma-māyām iti | tasya sthānasyāmāyikatvam abhipretam | śete prakṛtiṁ pratidṛṣṭiṁ nimīlya tiṣṭhati | sarveṣām api guhāyāṁ durjñeya-sthāne śete vasatīti saḥ ||10||

———————————————————————————————————————

**viśvanātha-cakravartī (sārārtha-darśiṇī) : **praśnāntaram āha—sa cāpi puruṣaḥ prakṛtīkṣaṇa-kartā, yatra śete, tat-sthānaṁ kathayety arthaḥ | māyeśo’pi māyā-bhartāpi māyāṁ tyaktvā tasya bahiraṅga-śaktitvāt tām aspṛṣṭvety arthaḥ ||10||

 **...**

**|| 2.8.11 ||**

**puruṣāvayavair lokāḥ sapālāḥ pūrva-kalpitāḥ |**

**lokair amuṣyāvayavāḥ sa-pālair iti śuśruma ||**

**madhvācāryaḥ (bhāgavata-tātparyam) : **nijāvayavebhyaḥ sṛṣṭāḥ | bāhyāvayavā lokaiḥ kalpānte ||11||

———————————————————————————————————————

**śrīdhara-svāmī (bhāvārtha-dīpikā) : **praśnāntaram āha | puruṣasyāvayavaiḥ pūrvaṁ kalpitāḥ yasyehāvayavair lokān kalpayanti[bhā.pu. 2.5.36] ity ādau | lokaiś cāmuṣyāvayavā iti pātālam etasyahi pāda-mūlaṁ [bhā.pu. 2.1.26] ity ādau ca tvan-mukhāc chrutavanto vayam ||11||

———————————————————————————————————————

**jīva-gosvāmī (krama-sandarbhaḥ) : **sandehe tu bījam āha puruṣeti ||11||

———————————————————————————————————————

**viśvanātha-cakravartī (sārārtha-darśiṇī) : **praśnāntaram āha | puruṣasyāvayavaiḥ pūrva-kalpitāḥ | yasyehāvayavair lokān kalpayanti[bhā.pu. 2.5.36] ity ādau | tathā lokair amuṣyāvayavāḥ kalpitāḥ, pātālam etasyahi pāda-mūlaṁ [bhā.pu. 2.1.26] ity ādau ca tvan-mukhāt śrutavanto vayam | atrānyo viśeṣaś ced asti ? tam api kathayeti bhāvaḥ | atra yad adhātu-mataḥ [bhā.pu. 2.8.7] itīśitavyaṁ jīvaṁ pṛcchāmi | āsīd yad-udarāt [bhā.pu. 2.8.7] ity-ādinā īśvaraṁ dvitīyam aṇḍa-saṁsthitaṁ puruṣaṁ pṛcchāmi | sa cāpi yatra puruṣaḥ [bhā.pu. 2.8.10] iti prathamaṁ mahat-sraṣṭāraṁ puruṣaṁ pṛcchāmi | śete sarva-guhāśayaḥ [bhā.pu. 2.8.10] iti tṛtīyaṁ sarva-bhūta-sthaṁ ca puruṣaṁ pṛcchāmi | 


    viṣṇos tu trīṇi rūpāṇi puruṣākhyāny atho viduḥ |


    ekaṁ tu mahataḥ sraṣṭṛ dvitīyaṁ tantu-saṁsthitam |


    tṛtīyaṁ sarva-bhūtasthaṁ tāni jñātvā vimucyate || iti smṛteḥ |

puruṣāvayavair iti samaṣṭi-jīvaṁ ca pṛcchāmīti praśna-pañcakaṁ śānta-prīti-bhaktau paryāpnoti | jīvād viśeṣaṁ bhagavad-rūpaṁ brahmaṇo dṛṣṭaṁ kathayeti vyajyamānaḥ praśno’pi prīti-bhaktau paryāpnoti ||11||

 **...**

**|| 2.8.12 ||**


    **yāvān**[^217]** kalpo vikalpo vā yathā kālo’numīyate |**

**bhūta-bhavya-bhavac-chabda āyur-mānaṁ ca yat sataḥ ||**

**śrīdhara-svāmī (bhāvārtha-dīpikā) : **evaṁ sandeha-viparyayābhyāṁ pṛṣṭam, idānīm ajñātān bahūn arthān pṛcchati—yāvān ity-ādinā | kalpo mahān | vikalpo’vāntaraḥ | bhūtādiḥ śabdo yasmāt, yasya vācaka iti vā | sataḥ sthūla-dehābhimānino manuṣya-pitṛ-devāder āyuṣaḥ pramāṇam ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anumānaprakāro bhūtakālādyanumānaprakāraḥ vastutaḥ kālasyaikarūpatvāttatra bhūtāditvaṁ kathamanumeyam iti pṛṣṭamatreti ||12||

———————————————————————————————————————

**jīva-gosvāmī (krama-sandarbhaḥ) : **pralayasya vakṣyamāṇatvāt kalpa-śabde sṛṣṭi-pralaya-madhya-kāla eva vācyaḥ | bhūtādi-śabdo yasmāt kālāt pravartata iti śeṣaḥ ||12||

———————————————————————————————————————

**viśvanātha-cakravartī (sārārtha-darśiṇī) : **kalpo mahān | vikalpo’vāntaraḥ | bhūto’tītaḥ, bhavyo bhāvī, bhavan vartamāna iti śabdo yasmāt sa kālaḥ | sataḥ sthūla-dehābhimānino manuṣya-pitṛ-devatāder āyuṣo yat-pramāṇaṁ tat kathaya ||12||

 **...**

**|| 2.8.13 ||**

**kālasyānugatir yā tu lakṣyate’ṇvī bṛhaty api |**

**yāvatyaḥ karma-gatayo yādṛśīr dvija-sattama ||**

**śrīdhara-svāmī (bhāvārtha-dīpikā) : **anumāna-prakāraḥ pṛṣṭo viśeṣaṁ pṛcchati—kālasyeti | anugatiḥ pravṛttiḥ | karma-gatayaḥ karma-prāpyāṇi sthānāni | yādṛśīḥ yādṛśyaḥ ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he dvijasattameti | brāhmaṇeṣu śreṣṭhā vidvāṁsasteṣvapi tvamutkṛṣṭosi tapovidyāniṣṇātatvānmatsandehāpākaraṇe sarvathaiva samarthosīti | yad vā, paropakaraṇārthāyaiva brāhmaṇānāṁ vidhināvirbhāvitatvātsa svābhāvikayuṣmaddharma iti bhāvaḥ ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **anugatir anupravṛttiḥ | aṇvī paramāṇv-ādi-rūpā | bṛhatī varṣādi-rūpā | karma-gatayo bhadrābhadra-karma-prāpyāṇi sthānāni | yādṛśīr yādṛśyaḥ | iti karma-prāpyāṇi sthānāni sarvāṇy eva kālaiḥ sūkṣma-sthūla-vikalpa-kalpair avaśyam eva grasyanta iti karma-nirvedārthaṁ praśna-dvayaṁ śuddha-bhaktāv api paryāpnoti | yad uktaṁ śrī-bhagavatā—jāta-śraddho mat-kathāsu nirviṇṇaḥ sarva-karmasu [bhā.pu. 11.2.27] iti ||13||

 **...**

**|| 2.8.14 ||**

**yasmin karma-samāvāyo yathā yenopagṛhyate |**

**guṇānāṁ guṇināṁ caiva pariṇāmam abhīpsatām ||**

**madhvācāryaḥ (bhāgavata-tātparyam) : **jīve karma-samāvāpaḥ | parameśvareṇa gṛhyate | guṇināṁ mahad-ādi jīvānāṁ sāmarthye parimāṇam | devāsurebhyo maghavān ity ādi ||14||

———————————————————————————————————————

**śrīdhara-svāmī (bhāvārtha-dīpikā) : **guṇānāṁ sattvādīnāṁ pariṇāmaṁ devādi-rūpam icchatāṁ guṇināṁ jīvānāṁ madhye yasmin pariṇāme karmaṇāṁ puṇya-pāpānāṁ samāvāyaḥ samudāyaḥ | kena karma-samudāyena kathaṁ kṛtena ko’dhikārī devādi-bhāvaṁ prāpnotīty arthaḥ ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | 


    sattvasaṅgādṛṣīndevānajasāsuramānuṣān | 

tamasā bhūtatiryaktvaṁ bhrāmito yāti karmabhiḥ || 

ity-ādibhagavadukteḥ kena sāttvikakarmaṇā ko devo bhavati kathaṁ vā bhavatītyādi matsandigdhamajñātañca tvaṁ brūhīti bhāvaḥ ||14||

———————————————————————————————————————

**jīva-gosvāmī (krama-sandarbhaḥ) : **guṇānāṁ pariṇāmam abhīpsatāṁ supta-tat-tad-vāsanānāṁ guṇināṁ jīvānāṁ madhye yena jīvena yasmin pariṇāma-nimitte yathā yena prakāreṇa yaḥ karma-samavāyo gṛhyata ity anvayaḥ | sa kathyatām iti śeṣaḥ ||14||

———————————————————————————————————————

**viśvanātha-cakravartī (sārārtha-darśiṇī) : **guṇānāṁ sattvādīnāṁ pariṇāmaṁ devādi-rūpam abhīpsitām | guṇināṁ jīvānām | yasmin pariṇāme | karmaṇāṁ sukṛta-duṣkṛta-yoga-jñāna-bhaktīnāṁ samāvāyaḥ samudāyaḥ sambhavati | taṁ kathaya | sa ca pariṇāmo mānuṣya-deha eva jñeyaḥ | tasminn api pariṇāme, yena jīvena, yathā yat karma upagṛhyate, tat kathaya | mānuṣye ca karma-jñānādiṣu kaḥ ko’dhikārī kathaṁ kiṁ kiṁ kṛtvā kiṁ kiṁ sādhyaṁ prāpnotīty arthaḥ | praśno’yaṁ karma-miśra-jñāna-miśra-yoga-miśra-śuddha-bhaktiṣu paryāpnotīti ||14||

 **...**

**|| 2.8.15 ||**

**bhū-pātāla-kakub-vyoma-graha-nakṣatra-bhūbhṛtām |**

**sarit-samudra-dvīpānāṁ sambhavaś caitad-okasām ||**

**śrīdhara-svāmī (bhāvārtha-dīpikā) : **bhū-pātālādīnāṁ sambhavaḥ | etāny okāṁsi yeṣāṁ prāṇināṁ, teṣāṁ ca sambhavaḥ | yatheti sarvatrānuṣaṅgaḥ ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etāni bhūpātālādīnyokāṁsi sthānāni okaḥ sthānaṁ gṛhaṁ deham ityabhidhānāt ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhūr-ādīnāṁ sambhavaḥ | etāny okāṁsi yeṣāṁ, teṣāṁ ca sambhavaḥ | yatheti sarvatrānuṣaṅgaḥ | bhūr-ādīnāṁ bahu-vidha-bhaktāspadatvāt tad-okasāṁ ca prāyo’dhikṛtādi-bhaktatvāt praśno’yaṁ bhakteṣu paryāpnoti ||15||

 **...**

**|| 2.8.16 ||**

**pramāṇam aṇḍa-kośasya bāhyābhyantara-bhedataḥ |**

**mahatāṁ cānucaritaṁ varṇāśrama-viniścayaḥ ||**

**śrīdhara-svāmī (bhāvārtha-dīpikā) : **varṇānām āśramāṇāṁ ca viniścayas tat-tat-svabhāvair nirdhāraḥ ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etatsvabhāvavānviprādiretatsvabhāvavānbrahmacaryādiś ca jñeyastathā ca teṣāṁ svābhāvikadharmān brūhīti samāgatam ||16||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pramāṇam aṇḍa-koṣasyaityaiśvarya-pradhānāyāṁ bhaktau kīdṛśāny aṇḍāni bhagavat-kṛṣṇau santi ? iti jijñāsāyām | varṇāśrameti varṇāśrama-dharmā bhakti-miśratayaiva sidhyati | tad-anāthā vā ? iti jijñāsāyāṁ karma-jñāna-miśāyāṁ ca bhaktau praśno’yaṁ paryāpnoti ||16||

 **...**

**|| 2.8.17 ||**

**yugāni yuga-mānaṁ ca dharmo yaś ca yuge yuge |**

**avatārānucaritaṁ yad āścaryatamaṁ hareḥ ||**

**śrīdhara-svāmī (bhāvārtha-dīpikā) : **yuge yuge pratiyugaṁ yo dharmo yac ca harer avatārānucaritam ||17||

———————————————————————————————————————

**jīva-gosvāmī (krama-sandarbhaḥ) : **hareḥ śrī-kṛṣṇasyāvatārāṇām anucaritam ||17||

———————————————————————————————————————

**viśvanātha-cakravartī (sārārtha-darśiṇī) : **yugānīti | yugāvatārāṇāṁ tat-pravartita-bhakti-viśeṣāṇāṁ ca jijñāsāyām ||17||

 **...**

**|| 2.8.18 ||**

**nṛṇāṁ sādhāraṇo dharmaḥ saviśeṣaś ca yādṛśaḥ |**

**śreṇīnāṁ rājarṣīṇāṁ ca dharmaḥ kṛcchreṣu jīvatām ||**

**madhvācāryaḥ (bhāgavata-tātparyam) : **śreṇīnām aṅga-rakṣakāṇāṁ yuddheṣūcyate ||18||

———————————————————————————————————————

**śrīdhara-svāmī (bhāvārtha-dīpikā) : **sa-viśeṣo varṇāśrama-nibandhanaḥ | śreṇīnāṁ tat-tad-vyavasāyopajīvināṁ vyavahāra-niyama-lakṣaṇo dharmaḥ | rājarṣīṇāṁ prajāpālanādhikāriṇām | kṛcchreṣv āpatsu jīvatāṁ sarveṣām ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yugānīti | saṅkhyāpraśnaḥ yugamānaṁ varṣairiyattayā paricchedaḥ ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nṛṇām antyaja-paryantānām api sādhāraṇo dharmo bhaktir eva | viśeṣa-dharmas taj-jāti-dharma iti tad-dharmavattve’pi te bhaktā bhavanti, kirāta-hūṇāndhra-pulinda-pulkaśā [bhā.pu. 2.4.18] ity ādeḥ | evaṁ śreṇīnāṁ tat-tad-vyavasāyopajīvināṁ rājarṣīṇāṁ ceti teṣv api bhaktimatsu niraparādhayaiva sthātavyam iti vivakṣāyām | kṛcchreṣv jīvatāṁ dharma iti āpad-dharma-praśnaḥ sarva-vidha-bhaktau paryāpnoti ||18||

 **...**

**|| 2.8.19 ||**

**tattvānāṁ parisaṅkhyānaṁ lakṣaṇaṁ hetu-lakṣaṇam |**

**puruṣārādhana-vidhir yogasyādhyātmikasya ca ||**

**madhvācāryaḥ (bhāgavata-tātparyam) : **hetu-lakṣaṇaṁ brahma-lakṣaṇam ||19||

———————————————————————————————————————

**śrīdhara-svāmī (bhāvārtha-dīpikā) : **sarveṣāṁ tattvānāṁ prakṛty-ādīnāṁ parisaṅkhyānaṁ saṅkhyā | lakṣaṇaṁ svarūpam | hetuto lakṣaṇam | tat-tat-kārya-hetutvena ca lakṣaṇam ity arthaḥ | puruṣārādhanasya vidhir deva-pūjā-prakāraḥ | aṣṭāṅga-yogasya ca vidhiḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **saṅkhyālakṣaṇaṁ svarūpaṁ kati tattvānīti | ity artha iti | yasmādetatkāryamutpadyate tadetannāmakaṁ tattvam iti bhāvaḥ | aṣṭāṅgayogasya yamaniyamāsanaprāṇāyāmapratyāhāradhāraṇādhyānasamādhirūpasya lakṣaṇam ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tattvānāṁ prakṛty-ādīnāṁ parisaṅkhyānaṁ gaṇanam | lakṣaṇaṁ svarūpam | hetu-lakṣaṇaṁ tat-tat-kārya-hetutvena lakṣaṇam iti puruṣāvatāra-līlāyāṁ yogasyeti yoga-miśrāyām ||19||

 **...**

**|| 2.8.20 ||**

**yogeśvaraiśvarya-gatir liṅga-bhaṅgas tu yoginām |**

**vedopaveda-dharmāṇām itihāsa-purāṇayoḥ ||**

**madhvācāryaḥ (bhāgavata-tātparyam) : **yogato liṅga-bhaṅgaḥ pūrvoktaḥ | pānena te devety ādi paścāt ||20||

———————————————————————————————————————

**śrīdhara-svāmī (bhāvārtha-dīpikā) : **yogeśvarāṇām aiśvaryeṇāṇimādinā’rcirādi-gatiḥ | liṅga-śarīrasya bhaṅgaḥ pralayaḥ | vedā ṛg-vedādayaḥ, upavedā āyur-vedādayaḥ, dharmāḥ dharma-śāstrāṇi, teṣām | itihāsa-purāṇayoś ca gatiḥ svarūpam ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **arcirādigatiṁ tṛtīyaskandhe vakṣyāmaḥ| ādinā yajurādigrahaḥ | dvitīyādinā dhanurvedādigrahaḥ | dharmaśāstrāṇi manvādyaṣṭādaśa smṛtayaḥ | itihāso bhāratādiḥ| purāṇāni mātsyādīni ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yogeśvarāṇāṁ śambhu-prabhṛtīnāṁ mahānubhāva-bhaktānām aiśvarya-rūpā yā gatiḥ | liṅga-bhaṅgaḥ iti śānta-bhaktau vedādīnāṁ tātparyam iti śeṣaḥ | tac ca bhktir eveti bhaktau ||20||

 **...**

**|| 2.8.21 ||**

**samplavaḥ sarva-bhūtānāṁ vikramaḥ pratisaṅkramaḥ |**

**iṣṭā-pūrtasya kāmyānāṁ tri-vargasya ca yo vidhiḥ ||**

**śrīdhara-svāmī (bhāvārtha-dīpikā) : **samplavo’vāntara-pralayaḥ | yad vā, samyak plavanam udbhavaḥ, vikramaḥ sthitiḥ, pratisaṁkramo mahā-pralayaḥ, iṣṭaṁ vaidikaṁ karma, pūrtaṁ smārtaṁ—


    vāpī-kūpa-taḍāgādi devatā-yatanāni ca |


    anna-pradānam ārāmaḥ pūrtam ity abhidhīyate || iti | 

tatra ca kāmyānām agni-hotrādīnāṁ vidhiḥ | tri-vargasya dharmārtha-kāmasya vidhir avirodha-prakāraḥ ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **samyak plavaḥ saṁsāra-siddhānta-raṇa-sādhanaṁ kim ? vikramaḥ | tatra śauryaḥ kim ? pratisaṅkramaḥ | tatra nāśaḥ kaḥ ? iti bhakter anukūla-pratikūla-vastu-jijñāsāyām | yad vā, samplava-vikrama-pratisaṅkramaḥ sṛṣṭi-sthiti-saṁhārāḥ | iṣṭaṁ vaidikaṁ karma, pūrtaṁ smārtam | 


    vāpī-kūpa-taḍāgādi devatā-yatanāni ca |


    anna-pradānam ārāmaḥ pūrtam ity abhidhīyate || iti vā | 

kāmyānāṁ kāmya-karmaṇām | tri-vargasya dharmārtha-kāmasya | vidhir avirodha-prakāraḥ karma-miśrāyāṁ bhaktau ||21||

 **...**

**|| 2.8.22 ||**

**yo vānuśāyināṁ sargaḥ pāṣaṇḍasya ca sambhavaḥ |**

**ātmano bandha-mokṣau ca vyavasthānaṁ sva-rūpataḥ ||**

**śrīdhara-svāmī (bhāvārtha-dīpikā) : **anuśāyināṁ līnopādhīnāṁ jīvānām | ātmano jīvasya | vyavasthānaṁ bandha-mokṣātirikta-svarūpeṇāvasthānam ||22|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **saṁplavaśabdasyāvāntarapralayagrāhakatve naiyatyaṁ dṛṣṭvāha—yad veti | agnihotrādikaṁ vaidikaṁ karma smārtaṁ smṛtivihitam | tatreṣṭāpūrtayor madhye | trivargo dharmakāmārthaiḥ ityamaraḥ ||21-22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **anuśāyināṁ mahā-pralaye īśvare līnopādhīnāṁ jīvānāṁ sarga iti sādhaka-bhaktānāṁ ca sādhana-siddhi-jijñāsāyām | pāṣaṇḍasyeti bhakty-asambhava-jijñāsāyām | ātmano māyā-spṛṣṭa-jīvasya | bandha-mokṣāv iti bhakti-miśra-jñāne jñāna-miśrāyāṁ bhaktau vā | svarūpato vyavasthānam ity ādi, ta eva sadā māyā-sparśa-śūnyasya nitya-muktasya viśvaksenāder jīvasya nitya-bhaktau ||22||

 **...**

**|| 2.8.23 ||**

**yathātma-tantro bhagavān vikrīḍaty ātma-māyayā |**

**visṛjya vā yathā māyām udāste sākṣivad vibhuḥ ||**

**madhvācāryaḥ (bhāgavata-tātparyam) : **dvedhā vā ātma-māyā tad-rūpā tad-vaśā ceti | tad-vaśayā saṁsārayati | svarūpayā vimocayaty udāste tad-vaśāṁ vimuktasya itarayaivaṁ ramayaty eṣa ātmeṣa ānanda iti saukārāyaṇa-śrutiḥ ||23||

———————————————————————————————————————

**śrīdhara-svāmī (bhāvārtha-dīpikā) : **udāste pralaye ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **udāste sākṣivadudāsīna  iva tiṣṭhati ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vividhaṁ krīḍati sṛṣṭy-ādi-samaye | visṛjya mahā-pralaye tyaktvā | yad vā, ātma-tantro bhagavān śrī-kṛṣṇa eva, anyeṣām avatārāṇām avatāriṇaś cātma-tantratve’pi vipravālaka-haraṇādau kṛṣṇaika-pāratantrādarśanāt | ātma-māyayā yoga-māyayā, pūtanāvadhādau krīḍati | yathā vā, visṛjya viśeṣeṇa sṛṣṭvā mauṣalādau udyante sākṣivan na tu sākṣī ||23||

 **...**

**|| 2.8.24 ||**

**sarvam etac ca bhagavan pṛcchato me’nupūrvaśaḥ |**

**tattvato’rhasy udāhartuṁ prapannāya mahā-mune ||**

**śrīdhara-svāmī (bhāvārtha-dīpikā) : **ca-śabdād apṛṣṭam api ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **udāhartumitihāsādipuraskāreṇa tattvato yāthārthena vaktum | prapannāya śaraṇamāptāya | he mahāmune iti prativacanasāmarthyaṁ sūcayati ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ca-kārād apṛṣṭam api ||24||

 **...**

**|| 2.8.25 ||**

**atra pramāṇaṁ hi bhavān parameṣṭhī yathātma-bhūḥ |**

**apare cānutiṣṭhanti pūrveṣāṁ pūrva-jaiḥ kṛtam ||**

**madhvācāryaḥ (bhāgavata-tātparyam) : **yasmād anutiṣṭhanti tasmāt parameṣṭhī pramāṇam ||25 ||

———————————————————————————————————————

**śrīdhara-svāmī (bhāvārtha-dīpikā) : **pramāṇaṁ samyak jñātā | yatas tava brahma-nārada-vyāsa-krameṇa sampradāyo’stīti sāmānya-nyāyenāha—pare ceti | yad vā, tvad-anye prāyaśo gatānugatikā eva na tattvavida ity āha—pare ceti ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pare'pare ca pūrveṣāṁ marīcyādīnām api pūrvajairbrahmavādibhiḥ kṛtamanuṣṭhitaṁ śāstrārtham | tvam api tadācaraṇamevāśrayeti cedāha—yadveti| vyavahārāsaktatvātteṣāṁ tattvavismṛtirbhaviṣyati tvaṁ tu vyavahārātītvāttattvavittebhyaḥ sarvebhya utkṛṣṭo'syatastvaduktau me sarvathaiva viśvāsa iti bhāvaḥ | nanu tvaṁ tvanyakavimukhato'vagatatattvo'pi kiṁ punarmāṁ pṛcchasītyata āha—atreti | anyeṣāṁ kavīnāṁ madhye hi niścitam eva bhavānpramāṇam atastattadarthābhijñopyahaṁ bhavanmukhātkīdṛguttaramāvirbhaviṣyatītyākāṅkṣāyāṁ pṛcchāmi | parameṣṭī yathātmabhūḥ parameśvaraprasādātsvataḥ siddhajñānastathā bhavānapi pare'nye tu pūrveṣāṁ pūrvajairvidvadbhir eva yadyatkṛtaṁ sarvaṁ dṛṣṭvā tebhyodhītyādhītyānutiṣṭhatīti **viśvanāthaḥ **||25||

———————————————————————————————————————

**jīva-gosvāmī (krama-sandarbhaḥ) : **atreti | yata ātma-bhūḥ śrī-nārāyaṇodbhūtatvāt tat-prakāśita-jñāna ity arthaḥ | nanv ahaṁ guru-paramparayāpi prāpta-jñāna iti cet ? tatrāha—apare ceti | tādṛśatvaṁ tv anyeṣām api vartata ity arthaḥ ||25||

———————————————————————————————————————

**viśvanātha-cakravartī (sārārtha-darśiṇī) : **nanv anyebhya eva ṛṣibhiḥ sakāśāt tvaṁ pūrvam evāvagataitat-sarvārtha eva bhavasi, tad api kiṁ māṁ punaḥ pṛcchasi ? ity ata āha—atreti | atra teṣāṁ sarveṣām api ṛṣīṇāṁ madhye, hi niścitam eva bhavān pramāṇam | atas tat-tad-arthābhijño’py ahaṁ bhavan-mukha-padmāt kīdṛg uttaram āvirbhavatīty akāṅkṣāyāṁ pṛcchāmi | yathā parameṣṭhī ātma-bhūr bhagavat-prasādāt svataḥ-siddha-vedārtha-jñānaḥ, tathā bhavān api | pare’nye tu pūrveṣāṁ pūrvajair vidvadbhir eva yad yat kṛtaṁ tat tat sarvaṁ dṛṣṭvā tebhyo’dhītyādhītya anutiṣṭhanti ||25||

 **...**

**|| 2.8.26 ||**


    **na**[^218]**me’savaḥ parāyanti brahmann anaśanād amī**[^219]** |**


    **pibato’cyuta-pīyūṣaṁ tad-vākyābdhi**[^220]**-viniḥsṛtam ||**

**śrīdhara-svāmī (bhāvārtha-dīpikā) : **nanu tavānaśana-dvija-kopābhyāṁ vyākulasya kutaḥ śravanam ? tatrāha—neti | na parāyanti nāpagacchanti | na vyākulībhavantīty arthaḥ | acyuta-kīrti-pīyūṣam ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | aśanād apy atibalaheturasāyanapānād iti bhāvaḥ | kupitādvijādity anena dvijakopahetuko maraṇakālo lakṣyate | tathā ca dvijakopahetukamaraṇādhikaraṇasaptamadinarūpakālādanyatra kāle'cyutapīyūṣaṁ pibato me'savo'naśanānna parāyantītyanvayaḥ | saptamadine maraṇasya śāpabalenāvaśyambhāvitvāttataḥ pūrvamacyutapīyūṣapānaṁ kurvato'nyānanusaṁdhānāccobhayanimittāpi vyākulatā nāstīti bhāvaḥ| yadvācyutapīyūṣaṁ pibato me'savo'naśanāddvijakopāc ca na parāyanti kiṁtvanyatrācyutapīyūṣapānābhāve parāyantīty arthaḥ | bālabodhinyāṁ tu—kupitadvijāvetoryanmaraṇaṁ tatonyatra tadvinā tasya nivṛttis tu nāstītyartha iti vyākhyātam | cakravartī tu—kupitadvijātsaptamadivase takṣakarūpo dvija āyāsyati tasmādanyatra tadāgamane satyasavaḥ pārasyatyeveti vyācakhyau ||26||

———————————————————————————————————————

**jīva-gosvāmī (krama-sandarbhaḥ) : **yad anyat pṛṣṭaṁ tad api hareḥ kathāṁ vinā na kathayitavyam ity abhipretyāha na me’sava iti | he brahman ! anaśanāt tathā kupitāt dvijād api na me’savaḥ parāyanti | tatra hetuḥ—pibato’cyuta-pīyūṣam iti | anyatra anyadā tu tasmāt tasmād api parāyantīty arthaḥ ||26||

———————————————————————————————————————

**viśvanātha-cakravartī (sārārtha-darśiṇī) : **na cātra mat-kaṣṭa-dṛṣṭiḥ kāryā ity āha—neti | na parāyanti na vyākulībhavanti | tatra hetuḥ—acyuta-kathā-pīyūṣaṁ pibataḥ | kintu kupta-dvijāt saptama-divase takṣaka-rūpo dvija āyāsyati, tasmād anyatreti tad-āgamane sati asavaḥ parā yāsyanty eva, tataś ca acyuta-kathā-pīyūṣa-pānaṁ nāhaṁ prāpsyāmīty ato bhavatā kṛṣṇa-kathāyāṁ na vilambanīyam iti bhāvaḥ ||26||

 **...**

**|| 2.8.27 ||**

**sūta uvāca—**

**sa upāmantrito rājñā kathāyām iti sat-pateḥ |**


    **brahmarāto**[^221]**bhṛśaṁ prīto viṣṇurātena saṁsadi ||**

**madhvācāryaḥ (bhāgavata-tātparyam) : **

bālye’pi sa gurutvena munibhyo brahmaṇo yataḥ |


    datto’to brahma-rāteti nāma vaiyāsaker abhūt || iti brāhme ||27 ||

———————————————————————————————————————

**śrīdhara-svāmī (bhāvārtha-dīpikā) : **upāmantritaḥ pṛṣṭaḥ | saṁś cāsau patiś ca tasya ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **upāmantritaḥ satkṛtya vyāpārito'ta eva bhṛśaṁ prītaḥ satāṁ brahmādīnāṁ patyuḥ brahmaṇā śrīkṛṣṇena munaye garbhānniṣkāsya rāto datta iti brahmarātaḥ śukaḥ | kṛṣṇena brahmaṇā datto vyāsāya munaye svayam niṣkāsya garbhādvīṭāyā bhūtvātha pratibhūryetaḥ || brahmarāto hyataḥ proktaḥ śrīvyāsatanayo muniḥ iti paramabrahmavaivartādivaseyam | sabhā saṁsatsadaḥ striyām iti dharaṇiḥ ||27||

———————————————————————————————————————

**jīva-gosvāmī (krama-sandarbhaḥ) : **brahmaṇā śrī-kṛṣṇena rāta iti brahma-vaivartād anusandheyam ||27||

———————————————————————————————————————

**viśvanātha-cakravartī (sārārtha-darśiṇī) : **sat-pateḥ kṛṣṇasya kathāyām iti tat-tat-praśnottarāṇāṁ kṛṣṇa-kathātve idaṁ sūta-vākyam eva pramāṇaṁ jñeyam | brahma-rātaḥ śukaḥ ||27||

 **...**

**|| 2.8.28 ||**

**prāha bhāgavataṁ nāma purāṇaṁ brahma-sammitam |**

**brahmaṇe bhagavat-proktaṁ brahma-kalpa upāgate ||**

**madhvācāryaḥ (bhāgavata-tātparyam) : **yatra brahmāntarotpattiḥ brahma-kalpaḥ sa īritaḥ iti ca ||28 ||

———————————————————————————————————————

**śrīdhara-svāmī (bhāvārtha-dīpikā) : **brahma-kalpe sṛṣṭy-upakrama-kalpe | bhāgavatākhyānenaiva praśnānām uttaraṁ dātum upakrāntavān ity arthaḥ ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti rājapraśnottaramiṣeṇa śrī-bhāgavataṁ yatsaṁkṣepataḥ sṛṣṭyādau catuḥślokyā brahmaṇe proktaṁ tad eva śrīvyāsavistāritaṁ rājñe prāheti bhāvaḥ ||28||

———————————————————————————————————————

**jīva-gosvāmī (krama-sandarbhaḥ) : **brahma-kalpe brahmaṇo janmopalakṣite kalpe bhagavatā saṅkṣepeṇa proktam ||28||

———————————————————————————————————————

**viśvanātha-cakravartī (sārārtha-darśiṇī) : **bhāgavatm iti bhāgavatākhyānenaiva praśnānām uttaraṁ dātum upakrāntavān ity arthaḥ | brahma-kalpe sarvādime kalpe ||28||

 **...**

**|| 2.8.29 ||**

**yad yat parīkṣid ṛṣabhaḥ pāṇḍūnām anupṛcchati |**

**ānupūrvyeṇa tat sarvam ākhyātum upacakrame ||**

**śrīdhara-svāmī (bhāvārtha-dīpikā) : **pāṇḍūnām ṛṣabhaḥ śreṣṭhaḥ | ānupūrvyeṇeti prastāva-kramo’tra vivakṣito na praśna-kramaḥ ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **evaṁ svābhimataśuddhabhakteḥ prathamāṅgībhūtakṛṣṇakathāśravaṇautsukyamāviṣkṛtya nirguṇaśuddhabhaktyoryāvatsvartheṣu vyāptiḥ sambhavati tāvanta evārthāstattadbhaktyadhikāriṇāṁ jijñāsitārthasiddhyarthaṁ pṛṣṭāḥ| kiṁ ca,  yatrayatra bhaktergandho'pi tatratatra niraparādhatayaiva stheyamanyathā śrībhaktidevyā aprasāda eva svasādhyabhakterabhyudayārthaṁ śuddhabhaktair api svābhīṣṭaśravaṇakīrtanādiṣu labdhaniṣṭhair api tāni tāni bhakterudāharaṇapratyudāharaṇāni jijñāsyānyeveti yadadhātumataḥ ityārabhya śete sarvaguhāśayaḥ ityantena praśnapañcakaṁ śāntaprītibhaktau paryāpnoti jīvādviśeṣabrahmadṛṣṭabhagavadrūpapraśno'pi prītibhaktau paryāpnoti karmaprāpyasthānāni sūkṣmasthūlavikalpakalpairavaśyaṁ prasyanta iti karmanirvedārthaṁ praśnadvayaṁ śuddhabhaktāveva paryāpnoti jātaśraddho matkathāsu nirviṇṇaḥ sarvakarmasu iti bhagavadukteḥ | yasminkarmasamāvāya ity-ādipraśno'pi karmajñānayogamiśraśuddhabhaktiṣu paryāpnoti | bhuvādīnāṁ bahuvidhabhaktāspadatvāttadokasāṁ ca prāyodhikṛtādibhaktatvāpraśnoyaṁ bhakteṣu paryāpnoti | pramāṇamaṇḍakośasyetyaiśvaryapradhānāyāṁ bhaktau kīdṛśānyaṇḍāni harikukṣau santīti jijñāsāyāṁ varṇāśramadharmā bhaktimiśratayaiva siddhyanti tadanyathā veti jijñāsāyāṁ ca bhaktau praśnoyaṁ paryāpnoti | yugānīti yugāvatārāṇāṁ tatpravartitabhakti viśeṣāṇāṁ ca jijñāsāyāṁ nṛṇāmantrajaparyantānām api sādhāraṇo dharmo bhaktir eva sarveṣāṁ madapāsanama ity-ukteḥ| viśeṣadharmastattajjātidharma iti taddharmavattve’pi te bhaktā bhavanti kirātahūṇāndhretyāyukteḥ | śreṇirājarṣidhvapi bhaktimatsu niraparādhatayaiva stheyam iti vivakṣāyāṁ kṛcchreṣvityāpaddharmapraśnaḥ sarvavidhabhaktau paryāpnoti | tattvānām iti | puruṣāvatāralīlāyāṁ yogasyeti yogamiśrāyāṁ yogeśvarāṇāṁ śaṁbhuprabhṛtimahānubhāvabhaktānāmaiśvaryarūpā yā gatiḥ liṅgabhaṅga iti śāntabhaktau vedādīnāṁ tātparyam iti śeṣaḥ| tacca bhaktireveti bhaktau saṁplavaḥ samyak plavaḥ saṁsārasindhostaraṇasādhanaṁ kiṁ vikramastatra śauryaṁ kiṁ pratisaṁkramastu nāśaḥ ka iti bhakteranukūlapratikūlavastujijñāsāyāma | yatā sṛṣṭisthitipralayāḥ krameṇa pṛṣṭāḥ kāmyakarmeṣṭāpūrtādīnāṁ karmamiśrāyāṁ bhaktau anuśāyināṁ mahāpralaye īśrara līnopādhīnāṁ sarga iti sādhakabhaktānāṁ sādhanasiddhijijñāsāyāṁ pākhaṇḍasyeti | bhaktyasambhavajijñāsāyāmātmano māyāspṛṣṭajīvasya bandhamokṣāv iti bhaktimiśrajñāne jñānamiśrāyāṁ vā bhaktau svarūpato vyavasthānam | sadā māyāsparśaśūnyasya nityamuktasya viṣvaksenāderjīvasya nityabhaktau vividhaṁ krīḍati| sṛṣṭyādisamaye visṛjya mahāpralaye | tyaktvā yadvātmatantro bhagavānkṛṣṇa evānyeṣāmavatārāṇāmavatāriṇaścātmatantratve’pi viprabālakaharaṇādau kṛṣṇaikapāratantryadarśanāt | ātmamāyayā yogamāyayā pūtanāvadhādau yathā vā visṛjya viśeṣeṇa sṛṣṭvā mauśalādāvudāste sākṣivanna tu sākṣīti sarvasya praśnajātasya bhaktyupayogitvam ||29||


    iti śrīmad-bhāgavate bhāvārthadīpikāprakāśe dvitīyaskandhe'ṣṭamo'dhyāyaḥ ||8||

———————————————————————————————————————

**jīva-gosvāmī (krama-sandarbhaḥ) : **ānupūrvyeṇeti | bhagavat-kathāyā evānugatayā prāptena krameṇa, na tu rāja-praśnavat vyutkrameṇety arthaḥ ||29||

———————————————————————————————————————

**viśvanātha-cakravartī (sārārtha-darśiṇī) : **ānupūrvyeṇeti prastāva-kramo vivakṣitaḥ, na tu praśna-kramaḥ ||29||

iti sārārtha-darśinyāṁ harṣiṇyāṁ bhakta-cetasām |

dvitīye’trāṣṭamo’dhyāyaḥ saṅgataḥ saṅgataḥ satām ||*||

 **...**


        iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvitīya-skandhe parīkṣit-praśno nāma aṣṭamo’dhyāyaḥ |

||8||

**...**

(2.9)


## navamo’dhyāyaḥ


## śukasya prativacanam—brahmaṇo vaikuṇṭhadhāmadarśanam, tatrābhyarthyamānena bhagavatā brahmaṇe catuḥślokabhāgavatopadeśadānam |

**|| 2.9.1 ||**

**śrī-śuka uvāca**

**ātma-māyām ṛte rājan parasyānubhavātmanaḥ |**

**na ghaṭetārtha-sambandhaḥ svapna-draṣṭur ivāñjasā ||**

**madhvācāryaḥ (bhāgavata-tātparyam) : **parasya artha-vyatiriktasya | yad adhātum ata ity asya hy uttaram |


        aśarīrasya jīvasya śarīro-kāraṇam |


        īśvarecchā prāthamikā tāṁ vinā na hi kiṁcana ||1||

———————————————————————————————————————

**śrīdhara-svāmī (bhāvārtha-dīpikā) : **


    rāja-praśnottaraṁ vakṣyan brahmaṇe hariṇoditam |


    kathayām āsa navame śuko bhāgavataṁ punaḥ ||

tatra yat tāvad uktaṁ yad adhātumataḥ[bhā.pu. 2.8.6] ity anena jīvasya kathaṁ deha-sambandha iti tatrottaram āha | ātmano harer māyām antareṇānubhava-rūpasyātmanorathena dṛśyena dehādinā sambandho’ñjasā tattvato na ghaṭeta | atra hetuḥ—parasyeti | svapna-draṣṭur yathā svapna-deha-sambandho na ghaṭate tadvat ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra praśnakadambe antareṇa vinā anubhavarūpasya jñānarūpasyātmano jīvasya | atra dehāsambandhe parasya prakṛtyādisaṅgarahitasya svapnadehasambandho yathā nidrārūpāṁ māyāṁ vinā na ghaṭate tathāśarīrasya jīvasya śarīrasambandho bhagavadicchārūpamāyākāryasattvodayaguṇamayīṁ prakṛti vinā na ghaṭate iti bhāvaḥ ||1||

———————————————————————————————————————

**jīva-gosvāmī (krama-sandarbhaḥ) : **anubhava-rūpasyāpi jīvasya yathā saṁmohito jīva ātmānaṁ [bhā.pu. 1.7.5] ity-ādy-anusāreṇa mohādy-anupapatteḥ svarūpa-śaktyā anubhavitvam api sabhyata ity abhipretya siddhāntayati—ātma-māyām iti | kevalānubhavatve māyā-sambandho na syāt, svapna-draṣṭṛ-dṛṣṭāntaś ca na ghaṭata ity api jñeyam ||1||

———————————————————————————————————————

**viśvanātha-cakravartī (sārārtha-darśiṇī) : **

praśnasya prathamasyoktvā dvitīyasyottaraṁ vadan |

catuḥślokīṁ bhāgavata-pravṛttiṁ navame’tanot ||

yat pṛṣṭaṁ yad adhātum ata [bhā.pu. 2.8.6] ity anena jīvasya deha-sambandho nirhetukaḥ sa-hetuko vā ? tatrottaram āha ātmano harer māyām anādy-avidyā-śaktim antareṇa arthair dehendriyādibhiḥ sambandho jīvasya na ghaṭate | yathā svapna-draṣṭur ajñānam ṛte svāpnika-deha-sambandho na ghaṭate | yato’nubhavātmano jñāna-mayasya, tathā dehādibhyaḥ parasya māyayā tv acintya-śaktyā durghaṭanāpaṭīyasyā, deha-sambandho ghaṭata ity arthaḥ ||1||

**...**

**|| 2.9.2 ||**

**bahu-rūpa ivābhāti māyayā bahu-rūpayā |**

**ramamāṇo guṇeṣv asyā mamāham iti manyate ||**

**madhvācāryaḥ (bhāgavata-tātparyam) :** 

dvitīyā prakṛtiḥ proktā tad-rūpā hi guṇās trayaḥ |

	teṣāṁ sampātajo bhāvo mamāham iti yā matiḥ ||


        dehāt parasya dehitvam ahaṁ-bhāvam ṛte kṛtaḥ |


        yathā rajas-tamo-bhāvair vinā svapno na jāyate ||


        nidrā-kāmādy-abhāvena tadvad dehaḥ kva tān vinā |


        tasmāt prakṛtyaiva pumān mānuṣādi-vikārayā |


        mānuṣādir ivābhāti nitya-caitanya-rūpavān ||

———————————————————————————————————————

**śrīdhara-svāmī (bhāvārtha-dīpikā) : **saṁsāro’pi māyayaivety āha | bahu-rūpo bāla-yuvādi-rūpo deva-narādi-rūpaś cābhāti | guṇeṣu dehādiṣu ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **māyayā tattadehādhyāsena tattaddehinamātmānaṁ manyeta vastutastathātvābhāvāt ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **evaṁ yādṛcchikyā avidyā-śaktyaiva deha-sambandhe sati jīvaḥ kīdṛśaḥ syāt ? ity apekṣāyām āha | bahu-rūpaḥ bāla-yuvādi-rūpo deva-narādi-rūpaś ca iveti jīvasya cit-kaṇa-rūpatvān na tattvata ity arthaḥ | bahu-rūpayā jīvasya bahu-rūpatva-hetutvād bahu-vṛttikayā | yad uktaṁ—yā yā kṣetrajña-śaktiḥ sā tāratamyena vartate iti ||2 ||

**...**

**|| 2.9.3 ||**

**yarhi vāva mahimni sve parasmin kāla-māyayoḥ |**

**rameta gata-sammohas tyaktvodāste tadobhayam ||**

**madhvācāryaḥ (bhāgavata-tātparyam) :** 

yadā svarūpaṁ jānāti kāla-prakṛti-varjitam |

**	**vāsudeva-prasādena tadā mukto bhavaty asau ||** **iti bhaviṣya-purāṇe ||3 ||

———————————————————————————————————————

**śrīdhara-svāmī (bhāvārtha-dīpikā) : **ata eva bhakti-yogena tan-nirāse sati mokṣo’pi ghaṭata ity āha—yarhīti | vāva-śabda evārthe | sva eva mahimni yadā rameta | tad evāha | kāla-māyayoḥ puruṣa-prakṛtyoḥ parasmin | tadobhayam ahaṁ mameti ca tyaktvā udāste pūrṇa-rūpeṇāvatiṣṭhate | tad uktam—


    yayāsaṁmohito jīva ātmānaṁ tri-guṇātmakam |


    paro’pi manute’narthaṁ tat-kṛtaṁ cābhipadyate ||


    anarthopaśamaṁ sākṣād bhakti-yogam adhokṣaje |


    lokasyājānato vidvāṁś cakre sātvata-saṁhitām || iti [bhā.pu. 1.7.5-6] ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ata eva bahurūpāhaṁ mamatvādermāyikatvād eva mahimni brahmabhāve atra mānamāha—tad uktam iti | ślokāvimau prathama-skandhe vyākhyātau ||3||

———————————————————————————————————————

**jīva-gosvāmī (krama-sandarbhaḥ) : **sve mahimni svasya mahima-hetāv ity arthaḥ | kāla-māyayor api parasmin tat-tad-ādi-sarvāśraya-tattve ity arthaḥ | mām eva ye prapadyante māyām etāṁ taranti te [gītā 7.15] iti śrī-gītātaḥ | prītir na yāvan mayi vāsudeve na mucyate deha-yogena tāvat [bhā.pu. 5.5.6] iti śrī-ṛṣabhadeva-vākyāc ca | ubhayaṁ māyāṁ dehādi-rūpam arthaṁ ca ||3||

———————————————————————————————————————

**viśvanātha-cakravartī (sārārtha-darśiṇī) : **evaṁ ca yādṛcchikyā māyayaiva jīvasya saṁsāro yathā, tathaiva yādṛcchikyā bhaktyaiva jāta-premnā jīvasya saṁsārān nistāra ity āha yarhīti | vāva-śabda evārthe | yarhy eva | sve svīye mahimni rameta iti | vastutaḥ khalu svīye dehādike mamatāspade ramaṇaṁ tyaktvā yathārthata eva svīye mamatāspade vastunīty arthaḥ | mahimni mahimātiśayatvāt mahimarūpe evety arthaḥ | kāla-māyayoḥ parasmin kāla-kṛta-vikāra-rahite māyākṛta-mahad-ādi-tattva-rahite ca svarūpe rameta āsajjeta | tac ca na yatra kālaḥ iti, na yatra māyā ity ādi-vakṣyamāṇa-vākya-dṛṣṭyā bhagavato dhāma-śrī-vigraha-pārṣadādikaṁ jñeyam | ramaṇasya bhakty-avinā-bhāvitvāt yadṛcchayā prāptayā bhaktyeti labhyate | tadā ubhayaṁ kālaṁ tata udāste anāsakto bhavati | yad uktaṁ—


        yayā sammohito jīva ātmānaṁ tri-guṇātmakam |


        paro’pi manute’narthaṁ tat-kṛtaṁ cābhipadyate ||


        anarthopaśamaṁ sākṣād bhakti-yogam adhokṣaje | 


    lokasyājanato vidvāṁś cakre sātvata-saṁhitām || [bhā.pu. 1.7.5-6] iti ||3 ||

**...**

**|| 2.9.4 ||**

**ātma-tattva-viśuddhy-arthaṁ yad āha bhagavān ṛtam |**

**brahmaṇe darśayan rūpam avyalīka-vratādṛtaḥ ||**

**madhvācāryaḥ (bhāgavata-tātparyam) :** yato bhagavad-uktaṁ pramāṇam, atas tad uktaṁ purāṇaṁ tvat-praśnānām uttaratvena vakṣye ||4|| 

———————————————————————————————————————

**śrīdhara-svāmī (bhāvārtha-dīpikā) : **yac coktaṁ parameśvarasyāpi deha-sambandhāviśeṣāt kathaṁ tad-bhaktyā mokṣaḥ syād iti, āsīd yad-udarāt padmaṁ [bhā.pu. 2.8.7] ity-ādinā ? tatrāha—ātmano jīvasya tattva-viśuddhy-arthaṁ tattva-jñānārthaṁ tad bhavaty eva | kiṁ tat ? yat tapa-ādinā[^222] bhajanaṁ bhagavān brahmaṇe āha | kiṁ kurvan ? ṛtaṁ satyaṁ viddhanaṁ rūpaṁ darśayan | darśane hetuḥ—avyalīkena vratena tapasā ādṛtaḥ sevitaḥ san | ayaṁ bhāvaḥ—jīvasyāvidyayā mithyā-rūpa-deha-sambandhaḥ, īśvarasya tu yogamāyayā cid-ghana-līlā-vigrahāvirbhāva iti mahān viśeṣaḥ | atas tad-bhajanān mokṣopapattir iti ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **avyalīkena niṣkapaṭena atrāśayamāha—ayaṁ bhāva iti | ato yogamāyāvilasacciddhanavigrahavattvāt ||4||

———————————————————————————————————————

**śrīnātha-cakravartī (caitanya-mata-mañjuṣā) :** nanu bhajanam eva kenopadiṣṭaṁ yat kṛtvā jīvas tariṣyati ? ity āha—ātma-tattva-viśuddhy-arthaṁ bhagavān sarveśvara ātmano jīvasya tad-aṁśatvaṁ tattvaṁ tena yā viśuddhis tad-arthaṁ yad āha—tapety-ādi yad avādīt, tad eva bhajanam | kiṁ kurvann āha ? ṛtaṁ satyaṁ sad-ānanda-ghana-vigrahaṁ darśayan, rūpyata iti rūpaṁ śrī-vigraham | tasmai etādṛśaṁ prasādaṁ kutaḥ kṛtavān ? tad āha—avyalīka-vratādṛto’vyalīkena vratena tapa-ādinā bhajanenādṛtaḥ ||4||

———————————————————————————————————————

**jīva-gosvāmī (krama-sandarbhaḥ) : **yad eva ca sve mahimni ramaṇam ṛtaṁ parama-brahma-lakṣaṇa-rūpaṁ śrī-vigrahākāra-tattvaṁ darśayan sākṣāt-kārayann eva brahmaṇe brahmāṇaṁ praty āha catuḥ-ślokyopadiṣṭavān, śabdenānubhavena ca yat prakāśitavān ity arthaḥ | kim-artham ? ātmano jīvasya tattva-nirṇayārtham | tad-dvārā jīvāntaram api bodhayitum ity arthaḥ | yad vā, ātmanaḥ svasya śrī-bhagavato yat tattvaṁ yāthārthyam | tasya tādṛśa-prasāde hetum āha—avyalīketi | etena bhagavad-vigraha-gataḥ praśnaś cottarayati ||4||

———————————————————————————————————————

**viśvanātha-cakravartī (sārārtha-darśiṇī) : **nanu kāla-māyayoḥ paraṁ tad eva kiṁ yatra rameta ? tatrāha | ātma-tattvasya svīya-tattvasya viśuddhir jñānaṁ, tad-arthaṁ daśamasya viśuddhy-artham [bhā.pu. 2.10.2] itivat | yad vā, ātmano jīvasya tattvānāṁ cittādīnāṁ viśuddhy-artham | yat ṛtaṁ satyaṁ cid-ghanaṁ rūpaṁ darśayan āha catuḥ-ślokī-bhāgavatam upadideśa | tatra hetuḥ—avyalīkena vratena niṣkapaṭayā bhaktyā ādṛtaḥ | yac-chabdasyottara-vākya-gatatvān na tat-padāpekṣā | ayaṁ bhāvaḥ—jīvasyāvidyayā āvidyaka-deha-sambandhaḥ | īśvarasya tu yoga-māyayā cid-ghana-līlā-vigrahāvirbhāva iti mahān viśeṣa uktaḥ iti śrī-svāmi-caraṇāḥ | evaṁ ca āsīd yad-udarāt padmaṁ [bhā.pu. 2.8.7] ity-ādinā jīva-dehād īśvara-dehasya ko’pi viśeṣa iti dvitīya-praśnasyottaram uktam ||4||

**...**

**|| 2.9.5 ||**

**sa ādi-devo jagatāṁ paro guruḥ**

**svadhiṣṇyam āsthāya sisṛkṣayaikṣata |**

**tāṁ nādhyagacchad dṛśam atra sammatāṁ**

**prapañca-nirmāṇa-vidhir yayā bhavet ||**

**śrīdhara-svāmī (bhāvārtha-dīpikā) : **bhagavad-bhajanād eva tattva-jñānam ity etat prapañcayiṣyan brahmaṇo’pi tattva-jñānaṁ tat-prasādād eveti darśayitum itihāsam āha—sa ity-ādinā | **paro gurur** bhakti-rahasyopadeṣṭā | **svadhiṣṇyaṁ** padmam **āsthāya** adhiṣṭhāya | tasyādhiṣṭhānānveṣaṇāya pūrvaṁ jale nimagnaḥ parāvṛtya, svadhiṣṇye sthitvety arthaḥ | **aikṣata** tat kathaṁ sraṣṭavyam ity ālocitanān | **tāṁ dṛśaṁ** prajñām atra sṛṣṭi-viṣaye saṁmatām avyabhicāriṇīm | **vidhiḥ** prakāraḥ ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasya padmasyādhiṣṭhānamāśrayastasyānveṣaṇaṁ mārgaṇaṁ tasmai | ity artha iti | yadādhiṣṭhānaṁ nātavraṁstadā paravṛtyeti bhāsaḥ ||5||

———————————————————————————————————————

**jīva-gosvāmī (krama-sandarbhaḥ) : **tad evaṁ vivarituṁ tad-darśana-prakāram āha—sa ity-ādibhiḥ ||5||

———————————————————————————————————————

**viśvanātha-cakravartī (sārārtha-darśiṇī) : **na kevalaṁ bhagavad-rūpam eva kāma-māyātītam | api tu tal-lokaṁ tad-bhaktāś ca kāla-māyātītā iti darśayituṁ catuḥślokīṁ bhāgavata-kathāṁ prastauti—sa ādīti | **paro gurur** bhakti-rahasyopadeṣṭā | **svadhiṣṇyaṁ** padmam | **āsthāya** adhiṣṭhāya | tasyādhiṣṭhānānveṣaṇāya pūrvaṁ jale nimagnaḥ | paścāt parāvṛtya svadhiṣṇye sthitvety arthaḥ | **aikṣata **tat kathaṁ sraṣṭavyam ity ālocitavān | **tāṁ dṛśaṁ** prajñām | **atra** sṛṣṭi-viṣaye | **vidhiḥ **prakāraḥ ||5||

**...**

**|| 2.9.6 ||**

**sa cintayan dvy-akṣaram ekadāmbhasy**

**upāśṛṇod dvir-gaditaṁ vaco vibhuḥ |**

**sparśeṣu yat ṣoḍaśam ekaviṁśaṁ**

**niṣkiṁ ca, nānāṁ nṛpa yad dhanaṁ viduḥ ||**

**śrīdhara-svāmī (bhāvārtha-dīpikā) : **sṛṣṭiṁ cintayan kadācit dvy-akṣaraṁ vaco’mbhasi upāśṛṇot upa samīpe śrutavān | te akṣare darśayati | kādayo māvasānāḥ sparśāḥ teṣu yat ṣoḍaśaṁ ta-kāro yac caikaviṁśaṁ pa-kāraḥ vacaso nirdeśārthaṁ tad artham āha | he nṛpa, niṣkiṁcanānāṁ tyakta-dhanānāṁ dhanaṁ yad viduḥ, yena tapodhanā iti prasiddhāḥ, tac ca dvir-gaditaṁ tapa tapeti | loṇmadhya-puruṣaikavacanam | tasya vīpsāṁ sādara-vidhi-rūpām aśṛṇod ity arthaḥ ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he nṛpeti | nṛpāṇāṁ tu pālanam eva dharmastat tu brāhmaṇānām eveti bhāvaḥ | ity artha iti | dviruccaraṇaṁ hi tapaso vaidikatvajñāpanārtham eva vaidikā hi mantroccāraṇe prathamapadaṁ dviruccaranti sahasraśīrṣā sahasraśīrṣā puruṣa itivad iti bhāvaḥ ||6||

———————————————————————————————————————

**jīva-gosvāmī (krama-sandarbhaḥ) : **sa cintayanniti ca kāmaḥ kṛṣṇāyetyaḍinā śrī-kṛṣṇāṣṭādaśākṣaramupadiśya tapa tvaṁ tapa etena tava siddhirbhaviṣyatītyanena vākyena brahmasaṁhitāyāmetadabhisandhiś ca darśitaḥ niṣkiṁ ca, nānāṁ niṣkāmabhaktānāṁ yat tadārādhanalakṣaṇaṁ tapa eva dhanaṁ viduḥ |

———————————————————————————————————————

**viśvanātha-cakravartī (sārārtha-darśiṇī) : **sṛṣṭiṁ vicintayan kadācid dvy-akṣaraṁ vacaḥ | dvir-gaditaṁ dvir-uktam | ambhasi upa samīpe śrutavān | matram iva tad dvyakṣaram uddharati | sparśeṣu kādayo māvasānāḥ sparśāḥ | teṣu yat ṣoḍaśaṁ ta-kāraḥ | yac caikaviṁśaṁ pa-kāraḥ | tena tapeti loṭ-madhyama-puruṣaika-vacanam | tac ca dviruktaṁ tapa tapeti | dhanam iti yata eva brāhmaṇās tapodhanā ucyante ||6||

**...**

**|| 2.9.7 ||**

**niśamya tad-vaktṛ-didṛkṣayā diśo**

**vilokya tatrānyad apaśyamānaḥ |**

**svadhiṣṇyam āsthāya vimṛśya tad-dhitaṁ**

**tapasy upādiṣṭa ivādadhe manaḥ ||**

**śrīdhara-svāmī (bhāvārtha-dīpikā) : **evaṁ niśamya tasya vacaso vaktur didṛkṣayā tataḥ pracalitaḥ san diśo vilokya punaḥ svadhiṣṇyam āsthāya kenacit pratyakṣaṁ niyukta iva tac cātmano hitaṁ vimṛśya tapasi mano dhṛtavān ity arthaḥ ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tataḥ kañjadeśātpracalitaḥ pracalituṁ pravṛtaḥ sthānāntarādarśanātpunastatraiva padme sthitvā | ity artha iti | kenacinmaddhitaiṣiṇā mahyaṁ hitamevopadiṣṭamatastapa eva karomīti niścayaṁ cakāreti bhāvaḥ ||7||

———————————————————————————————————————

**jīva-gosvāmī (krama-sandarbhaḥ) : **niśamyeti tad-vaktra iti sambandhokti-pāṭhe tat vaco nirgataṁ yad-vaktrāt tasya didṛkṣayā iti ||7||

———————————————————————————————————————

**viśvanātha-cakravartī (sārārtha-darśiṇī) : **kenacit tapasi pratyakṣam aham ādiṣṭaḥ pratyakṣam iva niyukta iti tad eva hitaṁ matvā, tasmiṁs tapasy eva mana ādadhe ||7||

**...**

**|| 2.9.8 ||**

**divyaṁ sahasrābdam amogha-darśano**

**jitānilātmā vijitobhayendriyaḥ |**

**atapyata smākhila-loka-tāpanaṁ**

**tapas tapīyāṁs tapatāṁ samāhitaḥ ||**

**madhvācāryaḥ (bhāgavata-tātparyam) : **tapo brahma | tapaso’dhyajāyata iti śruteḥ | akhila-loka-prakāśanaṁ yat tad ālocayāmāsa | tapatāṁ tapīyān ity anenāty uttamottamatvam uktaṁ bhavati | 


        mahān mahīyasām ādiṁ brūyād atyuttamottamam |


    yatrādhikyaṁ vadet kiṁcij jñeyo’rthas tatra cādhikaḥ || iti vyāsa-nirukteḥ |

tapo-rūpaṁ paraṁ brahma brahmārcita-yad-añjasā iti ṣāḍguṇye ||8||

———————————————————————————————————————

**śrīdhara-svāmī (bhāvārtha-dīpikā) : **tataś ca sa brahmā**akhil**ānāṁ lokānāṁ tāpanaṁ prakāśakaṁ tapo’tapyata sma kṛtavān | tapa tapety etasya vacaso’rthe | amoghaṁ darśanaṁ yasya | jito’nila ātmā manaś ca yena | vijitāny ubhayendriyāṇi jñāna-karmātmakāni yena tapatāṁ tapaś-caratāṁ madhye tapīyān atiśayena tapasvī ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatastapa tapetivākyaśravaṇānantaram | nanu tapaḥ svarūpantu bhagavatā nopadiṣṭaṁ sa kathaṁ tapaḥ kṛtavāniti cettatrāha—amoghaṁ sarvathā bhagavadicchātaḥ saphalaṁ darśana jñānaṁ yasya sa tathā parameśvarecchayaiva tapasastad iti kṛtyatāyā jñānamupadeśasamakālam eva jātam iti bhāvaḥ | parāñci khāni vyatṛṇatsvayaṁbhūḥ iti śruterubhayendriyajayastasya svābhāvika eva parāñci parāṅmukhāni khānīndriyāṇi vyavṛddhisitavān | viṣayebhyaḥ parāvartanamevenndriyāṇāṁ hiṁsā sa eva tajjaya ityucyate | sabhājitaḥ pūjitaḥ ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **akhilānāṁ lokānāṁ tāpanaṁ prakāśakam | āvirbhāva-kāraṇam ity arthaḥ | tapatāṁ madhye tapīyān atitapasvī ||8||

 **...**

**|| 2.9.9 ||**

**tasmai sva-lokaṁ bhagavān sabhājitaḥ**[^223]

**sandarśayām āsa paraṁ na yat-param |**

**vyapeta-saṅkleśa-vimoha-sādhvasaṁ**

**sva-dṛṣṭavadbhir**[^224]** vibudhair**[^225]** abhiṣṭutam**[^226]** ||9||**

**madhvācāryaḥ (bhāgavata-tātparyam) : **yad yataḥ | yat tad ity ādayaḥ śabdāḥ pañcamy-antāḥ prakīrtitāḥ iti ca ||9 ||

———————————————————————————————————————

**śrīdhara-svāmī (bhāvārtha-dīpikā) : tasmai** brahmaṇe **sva-lokaṁ** vaikuṇṭhākhyam | **paraṁ** śreṣṭham | **na yat-paraṁ **yataḥ param utkṛṣṭam anyan nāsti | tam eva lokam anuvarṇayati pañcabhiḥ | **vyapetāḥ saṁkleśādayo** yasmāt | **sva-dṛṣṭavadbhiḥ** sat-puṇyavadbhiḥ | yad vā, svasya dṛṣṭaṁ darśanam asti yeṣām, ātma-vidbhir ity arthaḥ ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vyapetā naṣṭāḥ saṅkleśā avidyārāgadveṣādyāḥ | vimoho mauḍhyamākulatā vā sādhvasaṁ kālādibhayaṁ svo viṣṇuḥ sa eva loka iti pakṣamāśrityāha—yati | ity artha iti | ātmavidbhir eva svarūpabhūto bhagavāndṛśyate nānyairiti bhāvaḥ|| svalokaṁ mahāvaikuṇṭhaṁ yadyato lokātparamanyadvaikuṇṭhaṁ paraṁ śreṣṭhaṁ nāstīti atrāthainaṁ gārgīvācaknavī papracchetyādikopaniṣadudāhāryātra hyantarikṣalokādiprajāpatilokaparyantapraśnānāmuttarāṇi gārgyaṁ yājñavalkyo dattvā brahmalokādābhya bhagavallokād apy upari pṛṣṭavatyai tasyai mātiprākṣīrity-ādinā śāpaṁ dātumudyataḥ | sā ca tacchutvā jñātavijñeyatvādupararāmeti | yad vā, yadyato vaikuṇṭhātparaṁ brahmākhyaṁ tattvaṁ paraṁ bhinnaṁ nāsti svarūpaśaktiviśeṣāviṣkāreṇa māyānāvṛtaṁ tad eva tadrūpamity arthaḥ | idamagre vyaktīkariṣyate tādṛśatve hetuḥ vyapeteti, svadṛṣṭeti ca | svadṛṣṭeti atha te munayo dṛṣṭvā nayanānandabhājanam ityārabhya śansato vaiṣṇavīṁ śriyam ityantena tṛtīyaskandhokteḥ ||9||

———————————————————————————————————————

**jīva-gosvāmī (krama-sandarbhaḥ) : **bhagavad-āvirbhāvam āha sārdhair daśabhiḥ | **tasmā** ity-ādi-bhagavad-ājñā-puraskāreṇa śrī-nārāyaṇāhvaya-puruṣa-nābhi-paṅkaje sthitvaiva tat-toṣaṇais tapobhir bhajate **brahmaṇe** **sabhājitas** tena bhajanena vaśīkṛtaḥ san **sva-lokaṁ** vaikuṇṭha-bhūvanottamaṁ **bhagavān samyag darśayāmāsa** | **yat** yato vaikuṇṭhāt **param** anyat vaikuṇṭha-**paraṁ** śreṣṭhaṁ na vidyate, parama-bhagavad-vaikuṇṭhatvāt | 

yad vā, **yat** yato vaikuṇṭhāt **paraṁ** brahmākhyaṁ tattvaṁ, **paraṁ** bhinnaṁ **na** bhavati | svarūpa-śakti-viśeṣāviṣkāreṇa māyānavṛtaṁ tad eva tad-rūpam ity arthaḥ | agre tv idaṁ vyaktīkariṣyate | tādṛśatve hetuḥ—vyapeteti sva-dṛṣṭeti ca | avidyāsmitā-rāga-dveṣābhiniveśāḥ pañca kleśāḥ, vimohas tair vaicittyaṁ, sādhvasaṁ bhayaṁ, vyapetāni saṅkleśādīni yatra tam | svasya dṛṣṭaṁ darśanaṁ tad vidyate yeṣāṁ tair ātma-vidbhir api abhitaḥ sarvāṁśenaiva stutaṁ ślāghitam | 


            atha te munayo dṛṣṭvā nayanānanda-bhājanam |


            vaikuṇṭhaṁ tad-adhiṣṭhānaṁ vikuṇṭhaṁ ca svayaṁ-prabham || 


            bhagavantaṁ parikramya praṇipatyānumānya ca |


    pratijagmuḥ pramuditāḥ śaṁsanto vaiṣṇavīṁ śriyam || [bhā.pu. 3.16.27-8] 

iti tṛtīyāt ||9|| (bhagavat-sandarbhaḥ 7)

———————————————————————————————————————

**viśvanātha-cakravartī (sārārtha-darśiṇī) : **sva-lokaṁ mahā-vaikuṇṭham | yat-paraṁ yato’nyat paraṁ śreṣṭhaṁ nāsti | viśeṣaṇaiva apetāḥ saṁkleśāḥ | avidyā’smitā-rāga-dveṣābhiniveśāḥ pañca avidyā-vṛttayaḥ | tathā viśiṣṭo moho vaicittyaṁ sa ceha bhagavat-sphūrty-abhāva eva, sādhvasaṁ tat-sevāparādha-bhayaṁ, tad apy apetaṁ yatra tam | vibudhair indrādi-dik-pālaiḥ | sva-dṛṣṭavadbhir iti nitya-yoge matupā prākṛtendrādi-vyāvṛttiḥ ||9||

 **...**

**|| 2.9.10 ||**

**pravartate yatra rajas tamas tayoḥ**

**sattvaṁ ca miśraṁ na ca kāla-vikramaḥ |**

**na yatra māyā kim utāpare harer**

**anuvratā yatra surāsurārcitāḥ ||**

**madhvācāryaḥ (bhāgavata-tātparyam) : **māyātītatvāt ||10||

———————————————————————————————————————

**śrīdhara-svāmī (bhāvārtha-dīpikā) : tayos** tābhyāṁ **miśraṁ sattvaṁ ca na pravartate**, kintu śuddham eva sattvam | **kāla-vikramo** nāśaḥ | **apare** rāga-lobhādayo na santīti, **kim u** vaktavyam | **anuvratāḥ** pārṣadāḥ ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tābhyāṁ rajastamobhyāmasuraiḥ prahlādādibhiścārcitaḥ ślādhitā yad vā, duṣṭānāmasanādasurharistatra ramanta ityasurāḥ surāś ca te'surāśceti surāsurāḥ mahadvaidevānāmekamasuratvam itiśruteḥ| taiḥ stutyāḥ tayor minaṁ mahattaraṁ jaḍaṁ yatsattvaṁ tadapi na kiṁtvanyadeva suṣṭhu sthāpayiṣyamāṇāmāyātaḥ parā yā bhagavatsvarūpaśaktistasyā vṛttitvena cidrūpaṁ śuddhasattvākhyaṁ sattvam iti tadīyaprakaraṇa eva sthāpayiṣyate tad eva ca yatra pravartate tad uktaṁ nāradapañcarātrīyajitantastotre—


    lokaṁ vaikuṇṭhanāmānaṁ divyaṣaḍguṇasaṁyutam | 

avaiṣṇavānāmaprāpyaṁ guṇatrayavivarjitam || 

pādmottarakhaṇḍe tu yad vibhūtivarṇanānantaraṁ—


    tripādvibhūtirūpaṁ tu śṛṇu bhūdharanandini | 


    pradhānaparamavyomnorantarevirajā nadī | 


    vedāṅgasvedajanitaistoyaiḥ prasrāvitā śubhā | 


    tasyāḥ pāre paravyoma tripādbhūtaṁ sanātanan | 


    amṛtaṁ śāśvataṁ nityamanantaṁ paramaṁ padam | 

śuddhasattvamayaṁ divyamakṣaraṁ brahmaṇaḥ padam || 

ity-ādiprākṛtaguṇānāṁ parasparāvyabhicāritvaṁ tūktaṁ sāṅkhyakaumudyām | anyonyamithunavṛttaya iti | taṭṭīkāyāñca anyonyasahacarā avinābhāvavṛttaya iti yāvat | bhavati cātrāgamaḥ anyonyamithunāḥ sarve sarve sarvatragāminaḥ | rajaso mithunaṁ satvam ityādhupakramya naiṣāmādiś ca saṁyogo vopalabhyate iti | tasmādatra rajaso'sambhavādasṛjyatvaṁ tamaso'sambhavādanāśyatvaṁ prākṛtasattvābhāvāc ca saccidānandarūpatvaṁ tasya darśitaṁ tatra heturna ca kālavikramaḥ iti | kālavikrameṇa hi sattvādayaḥ prakṛtikṣobhātpṛthak pṛthak kriyante tasmādyatrāsau ṣaḍbhāvavikārahetuḥ kālavikrama eva na pravartate teṣāṁ tatrābhāvaḥ sutarām eveti bhāvaḥ | kiṁ ca,  teṣāṁ mūla eva kuṭhāra ityāha—na yatra māyeti | māyātra jagatsṛṣṭyādiheturbhagavacchaktirna tu kāpaṭyamātraṁ rajaādiniṣedhenaiva tadvayudāsāt | yathā vā yatra tayoḥ sambandhisattvaṁ prākṛtaṁ sattvaṁ yattadapi na pravartate miśramapṛthagbhūtaguṇatrayaṁ pradhānaṁ cāta eveśitavyābhāvātkālamāye api na sta iti māyāpradhānayorbhedo'gre vivecanīyaḥ | kaimutyenoktamevārthaṁ draḍhayati—kimutāpara iti | kiñcidrajastamomiśraṁ sattvaṁ neti vyākhyātaṁ tu piṣṭapeṣaṇam eva | sāmānyarajastamoniṣevenaiva tatpratipatteḥ| nanu guṇādyabhāvāntirviśeṣa evāsau loka ityāśaṅkya tatra viśeṣastasyāḥ śuddhasattvātmikāyāḥ svarūpaśaktar eva vilāsarūpa iti dyotayaṁstam eva viśeṣaṁ darśayati—hareriti | surāḥ satvaprabhāvā asurāḥ rajastamaḥprabhāvāstairarcitāstebhyo'rhattamā iti guṇātītatvād iti bhāvaḥ iti sandarbhaḥ|| avadātā nirmalāḥ avadātaḥ site gaure śuddhe iti yādavaḥ | indranīlamaṇivannirmalāḥ daśadoṣavinimuktaḥ śyāma indramaṇiḥ smṛtaḥ ityabhidhānāt suṣṭhu mṛduś ca peśaḥ syāt iti ca ||10||

———————————————————————————————————————

**jīva-gosvāmī (krama-sandarbhaḥ) : **punas tādṛśatvam eva vyanakti—pravartate iti | yatra vaikuṇṭhe **rajas tama**ś ca na pravartate | **tayor  miśraṁ** sahacaraṁ jaḍaṁ, yataḥ **sattvaṁ** tad api na kintu anyad eva | yat suṣṭhu [sthāpayiṣyamāṇā yā māyātaḥ parā bhagavat-svarūpa-śaktis tasya vṛttitvena cid-rūpaṁ śuddha-sattvākhyaṁ sattvam iti tadīya-prakaraṇa eva] sthāpayiṣyate | tad eva ca yatra pravartata ity arthaḥ | 

tathā ca nārada-pañcarātre jitante-stotre—


    lokaṁ vaikuṇṭha-nāmānaṁ divya-ṣaḍ-guṇa-saṁyutam |


    avaiṣṇavānām aprāpyaṁ guṇa-traya-vivarjitam ||

pādmottara-khaṇḍe tu vaikuṇṭha-nirūpaṇe tasya sattvasyāprākṛtatvaṁ sphuṭam eva darśitam | yata uktaṁ prakṛti-vibhūti-varṇānāntaram—


    evaṁ prākṛta-rūpāyā vibhūte rūpam uttamam |


    tripād-vibhūti-rūpaṁ tu śṛṇu bhūdhara-nandini ||


    pradhāna-parama-vyomnor antare virajā nadī |


    vedāṅga-sveda-janita-toyaiḥ prasrāvitā śubhā ||


    tasyāḥ pāre para-vyomni tripād-bhūtaṁ sanātanam |


    amṛtaṁ śāśvataṁ nityam anantaṁ paramaṁ padam ||


    śuddha-sattva-mayaṁ divyam akṣaraṁ brahmaṇaḥ padam || ity ādi ||

prākṛta-guṇānāṁ parasparāvyabhicāritvaṁ tūktaṁ sādhya[^227]-kaumudyām anyonya-mithuna-vṛttaya iti | taṭ-ṭīkāyāṁ ca, anyonya-sahacarā avinābhāva-vṛttaya iti yāvat | bhavati cātrāgamaḥ, anyonya-mithunāḥ sarve sarve sarvatra gāminaḥ | rajaso mithunaṁ sattvam ity ādy apakramya naiṣāmādiś ca saṁyogo viyogo vopalabhyata iti iti | 

tasmād atra rajaso’sad-bhāvād asṛjyatvaṁ tamaso’sad-bhāvād anāśyatvaṁ prākṛta-sattvābhāvāc ca saccidānanda-rūpatvaṁ tasya darśitam | tatra hetuḥ—na ca kāla-vikrama iti | kāla-vikrameṇa hi prakṛti-kṣobhāt sattvādayaḥ pṛthak kriyante | tasmāt yatrāsau ṣaḍ-bhāva-vikāra-hetuḥ kāla-vikrama eva na pravartate, tatra teṣām abhāvaḥ sutarām eveti bhāvaḥ | 

kiṁ ca, teṣāṁ mūlata eva kuṭhāra ity āha—na yatra māyeti | māyātra jagat-sṛṣṭy-ādi-hetur bhagavac-chaktir na tu kāpaṭya-mātram, raja-ādi-niṣedhenaiva tad-vyudāsāt | athavā, yatra tayoḥ sambandhi sattvaṁ prākṛta-sattvaṁ yat, tad api na pravartate | **miśram** apṛthag-bhūta-guṇa-trayaṁ pradhānaṁ ca | ata eveśitavyābhāvāt kāla-māye api na staḥ iti | agre māyā-pradhānayor bhedo vivecanīyaḥ |

kaimutyenoktam evārthaṁ draḍhayati—kim utāpare iti | tayor  vimiśraṁ kiñcid rajas-tamo-miśraṁ sattvaṁ ca neti vyākhyā tu piṣṭa-peṣaṇam eva | sāmānyato rajas-tamo-niṣedhenaiva tat-pratipatteḥ |

**[**nanu prākṛta-sattva-guṇenaiṣa bhavatu kiṁ nijenety āha | prākṛta-guṇa-prakāśair bhavān kevalam anumīyate na tu sākṣātkriyata ity arthaḥ | athavā tava vijñāna-rūpam ajñāna-bhidāyā apamārjanaṁ ca yan nijaṁ sattvaṁ tad yadi na bhaven nāvirbhavati tadaiva prākṛta-sattvādi-guṇa-prakāśair bhavān anumīyate tvan-nija-sattāvirbhāveṇa tu sākṣāt-kriyata evety arthaḥ | tad eva spaṣṭayituṁ tatrānumāne dvaividhyam āhur _yasya guṇaḥ prakāśata_ iti | asvarūpa-bhūtasyaiva sattvādi-guṇasya tvad-avyabhicāri sambandhitva-mātreṇa vā tvad eva prakāśyamānatā-mātreṇa vā tval-liṅgatvam ity arthaḥ | yathā aruṇodayasya sūryodaya-sānnidhya-liṅgatvaṁ yathā vā dhūmasyāgni-liṅgatvam iti tata ubhayathāpi tava sākṣātkāre tasya sādhakatamatvābhāvo yukta iti bhāvaḥ |

tad evam aprākṛta-sattvasya tadīya-sva-prakāśatā-rūpatvaṁ yena svaprakāśasya tava sākṣātkāro bhavatīti sthāpitam | atra ye viśuddha-sattvaṁ nāma prākṛtam eva rajas-tamaḥ-śūnyaṁ matvā tat-kāryaṁ bhagavad-vigrahādikaṁ manyante te tu na kenāpy anugṛhītāḥ | rajaḥ-sambandhābhāvena svataḥ praśānta-svabhāvasya sarvatrodāsīnatākṛti-hetos tasya kṣobhāsambhavāt vidyāmayatvena yathāvasthita-vastu-prakāśitāmātra-dharmatvāt, tasya kalpanāntarāyogyatvāc ca | tad uktam api agocarasya gocaratve hetuḥ prakṛti-guṇaḥ sattvam | gocarasya bahurūpatve rajaḥ | bahurūpasya tirohitatve rajaḥ | tathā parasparodāsīnatve sattvam | upakāritve rajaḥ | apakāritve tamaḥ | gocaratvādīni sthit-sṛṣṭi-saṁhārāḥ udāsīnatvādīni ceti |

atha rajo-leśe tatra mantavye viśuddha-padavaiyarthyam ity alaṁ tan-mata-rajo-ghaṭa-praghaṭṭanayeti | pādmottara-khaṇḍe tu vaikuṇṭha-nirūpaṇe tasya sattvasyāprākṛtatvaṁ sphuṭam eva darśitam | yata uktaṁ prakṛti-vibhūti-varṇanānantaram |


        evaṁ prākṛta-rūpāya vibhūter rūpam uttamam |


        tripād-vibhūti-rūpaṁ tu śṛṇu bhūdhara-nandini ||


        pradhāna-parama-vyomnor antare virajā nadī |


        vedāṅga-sveda-janita-toyaiḥ prasrāvitā śubhā ||


        tasyāḥ pāre para-vyomni tripād-bhūtaṁ sanātanam |


        amṛtaṁ śāśvataṁ nityam anantaṁ paraṁ padam ||


    śuddha-sattva-mayaṁ divyam akṣaraṁ brahmaṇaḥ padam || ity-ādi |

tad etat samāptaṁ prāsaṅgikaṁ śuddha-sattva-vivecanam | atha “pravartate” ity-ādi prakṛtam eva padyaṁ vyākhyāyate | _iti bhagavat-sandarbhe’dhikaḥ pāṭhaḥ_ ]

nanu guṇādy-abhāvān nirviśeṣa evāsau loka ity āśaṅkya tatra viśeṣas tasyāḥ śuddha-sattvātmikāyāḥ svarūpānatirikta-śakter eva vilāsa-rūpa iti dyotayaṁs tam eva viśeṣaṁ darśayati—harer iti | surāḥ sattva-prabhavāḥ, asurāḥ rajas-tamaḥ-prabhavāḥ, tair arcitāḥ | tebhyo’rhattamā ity arthaḥ | guṇātītatvād eveti bhāvaḥ ||10|| (bhagavat-sandarbha 7)

———————————————————————————————————————

**viśvanātha-cakravartī (sārārtha-darśiṇī) : **yatra vaikuṇṭhe rajas-tamaś ca na pravartate | tena rajasaḥ pravṛtty-abhāvād asṛjyatvaṁ tamasaḥ pravṛtty-abhāvād anāśyatvaṁ ca tasyoktam | tathā tayor  miśraṁ jaḍaṁ yat sattvaṁ tad api na, iti sattvasyāpi pravṛtty-abhāvāt, naśvara-svargādeḥ pālyatvam iva na pālyatvam | kintu śuddhaṁ sattvaṁ sac-cid-rūpaṁ svarūpa-śakti-sambandhi tanmayam ity arthaḥ | tathā ca nārada-pañcarātre jitante-stotre—

lokaṁ vaikuṇṭha-nāmānaṁ divya-ṣaḍ-guṇa-saṁyutam |


    avaiṣṇavānām aprāpyaṁ guṇa-traya-vivarjitam || iti |

pādmottara-khaṇḍe tu—


        tripād-vibhūti-rūpaṁ tu śṛṇu bhūdhara-nandini ||


        pradhāna-parama-vyomnor antare virajā nadī |


        vedāṅgasvedajanita-toyaiḥ prasrāvitā śubhā ||


        tasyāḥ pāre para-vyomni tripād-bhūtaṁ sanātanam |


        amṛtaṁ śāśvataṁ nityam anantaṁ paraṁ padam ||


        śuddha-sattva-mayaṁ divyam akṣaraṁ brahmaṇaḥ padam || 

sarva-vedamayaṁ śubhraṁ sarva-pralaya-varjitam |


        asaṅkhyam ajaraṁ satyaṁ jāgrat-svapnādi-varjitam ||

na tad bhāsayate sūryo na śaśāṅko na pāvakaḥ |

yad gatvā na nivartante tad dhāma paramaṁ hareḥ ||


    nānā-jana-padākīrṇaṁ vaikuṇṭhaṁ tad dhareḥ padam || ity-ādi |

ata eva yatra kāla-vikramaḥ ṣaḍbhāva-vikāra-hetur na pravartate tasya guṇeṣv eva niyatatvāt| kim anyad vācyam ? yatra guṇānāṁ mūlata eva kuṭhāra ity ata āha na yatra māyeti | māyāṭra jagat-sṛṣṭy-ādi-hetur bhagavac-chaktir na tu kāpaṭya-mātram | raja-ādi-niṣedhenaiva tad-vyudāsāt kim utāpare ? māyā-santatayo na mahad-ādayaḥ santv iti | tatratyānāṁ śarīrāṇi na tair ārabdhānīti jñāpitam | evaṁ vaikuṇṭham anuvarṇya tatratyān bhagavato bhaktān anuvarṇayati | anuvratā anuvṛttir eva vrataṁ yeṣāṁ te pārṣadā yatra nityaṁ bhagavantam anuvartanta ity arthaḥ | tena parasmin kāla-māyayor iti pūrvam ukto bhagavān iva bhagaval-loko bhagavad-bhaktāś ca kāla-māyātītā iti pratipāditam | surair asuraiś ca bhaktair arcitāḥ ||10||

 **...**

**|| 2.9.11 ||**

**śyāmāvadātāḥ śata-patra-locanāḥ**

**piśaṅga-vastrāḥ surucaḥ supeśasaḥ |**

**sarve catur-bāhava unmiṣan-maṇi-**

**praveka-niṣkābharaṇāḥ suvarcasaḥ |**

**pravāla-vaidūrya-mṛṇāla-varcasaḥ**

**parisphurat-kuṇḍala-mauli-mālinaḥ ||**

**śrīdhara-svāmī (bhāvārtha-dīpikā) : **śyāmāś ca te avadātā ujjvalāś ca, padma-netrāḥ, pītāmbarāḥ, suruco’tikamanīyāḥ, supeśaso’tisukumārāḥ | unmiṣanta iva prabhāvanto maṇi-pravekā maṇy-uttamā yeṣu tāni niṣkāṇi padakāny ābharaṇāni ca yeṣāṁ te | suvarcaso’titejasvinaḥ, pravālādivad varco varṇo yeṣāṁ te, paritaḥ sphuranti kuṇḍalāni maulayo mālāś ca santi yeṣāṁ te ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **unmitaṣanta iva cakṣuṣmanta iva padakāni vakṣobhūṣaṇāni niṣko'strī hemni dīnāre sāṣṭe karṣaśate pale | vakṣovibhūṣaṇe karṣa iti kośāt | anena sārūpyādibhājo muktā api tatra santītyuktam | pravālādayo maṇibhedāḥ ||11||

———————————————————————————————————————

**jīva-gosvāmī (krama-sandarbhaḥ) : **tān eva varṇayati—śyāmāvadātā iti | śyāmāś ca avadātā ujjvalāś ca te pīta-vastrāḥ supeśaso’tisukumārāḥ unmiṣanta iva prabhāvanto maṇi-pravekā maṇy-uttamā yeṣu tāni niṣkāṇi padakāny ābharaṇāni yeṣāṁ te | suvarccasaḥ tejasvinaḥ | pravāleti | ke’pi tebhyaḥ śrī-bhagavat-sārūpayaṁ labdhavadbhyo’nye pravālādi-savarṇāḥ ||11|| (bhagavat-sandarbha 8)

———————————————————————————————————————

**viśvanātha-cakravartī (sārārtha-darśiṇī) : **śyāmāś ca ye avadātā ujjvalāś ca te tathā padma-netrāḥ pītāmbarāḥ surucaḥ atikamanīyāḥ supeśasaḥ atisukumārāḥ | unmiṣanta iva prabhāvanto maṇi-pravekā maṇy-uttamā yeṣu tāni niṣkāṇi padakāny ābharaṇāni yeṣāṁ te | suvarcaso’titejasvinaḥ | pravālādivad varco varṇo yeṣām | atra ke’pi bhagavad-sārūpyaṁ labdhavadbhyo’nye rakta-pītādi-varṇāḥ santīti sandarbhaḥ | 


        harer anuvratā yatra śyāmāruṇa-harit-sitāḥ |


    tat-tad-varṇam upāsyeśaṁ tat-sārūpyam upāgatāḥ || iti bhāgavatāmṛtam |

parisphuranti kuṇḍalāni maulayo mālāś ca santi yeṣām ||11||

 **...**

**|| 2.9.12 ||**

**bhrājiṣṇubhir yaḥ parito virājate**

**lasad-vimānāvalibhir mahātmanām |**

**vidyotamānaḥ pramadottamādyubhiḥ**

**savidyud abhrāvalibhir yathā nabhaḥ ||**

**śrīdhara-svāmī (bhāvārtha-dīpikā) : **pārṣadān anuvarṇya punar api lokam anuvarṇayati | bhrājiṣṇubhir dedīpyamānābhiḥ pramadottamānāṁ divaḥ kāntayas tābhir vidyotamānaḥ | saha vidyudbhir vartamānāḥ sa-vidyutas tābhir abhrāvalibhiḥ | tatra vidyuta iva striyaḥ, abhrapaṅktaya iva vimānāni, nabha iva lokaḥ[^228] ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **siṁhāvalokanyāyena punarlokaṁ varṇayati bhrājiṣṇubhiriti ||12||

———————————————————————————————————————

**jīva-gosvāmī (krama-sandarbhaḥ) : **punar api lokaṁ varṇayati | bhrājiṣṇubhir iti ||12||

———————————————————————————————————————

**viśvanātha-cakravartī (sārārtha-darśiṇī) : **pārṣadān anuvarṇya punar api lokaṁ varṇayati | bhrājiṣṇubhir dedīpyamānābhiḥ | pramadottamānāṁ divaḥ kāntayas tābhiḥ vidyotamānaḥ | sa-vidyud iti vidyuta iva striyaḥ | abhra-paṅktaya iva vimānāni | nabha iva lokaḥ ||12||

 **...**

**|| 2.9.13 ||**

**śrīr yatra rūpiṇy urugāya-pādayoḥ**

**karoti mānaṁ bahudhā vibhūtibhiḥ |**

**preṅkhaṁ śritā yā kusumākarānugair**

**vigīyamānā priya-karma gāyatī ||**

**madhvācāryaḥ (bhāgavata-tātparyam) : **preṅkhaṁ śritā yā vibhūtayaḥ ||13||

———————————————————————————————————————

**śrīdhara-svāmī (bhāvārtha-dīpikā) : **śrīḥ sampat | rūpiṇī mūrtimatī | mānaṁ pūjām | vibhūtibhir nānā-vibhavaiḥ preṅkham āndolaṁ saṁśritā | kusumākaro vasantaḥ, tasyānugā bhramarāḥ, tair vividhaṁ gīyamānā | svayaṁ tu priyasya hareḥ karma gāyantīva bhavati ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prekhamāndolanam iti kośāt | brahmādaya eva bhramarībhūtā jñeyāḥ ||13||

———————————————————————————————————————

**jīva-gosvāmī (krama-sandarbhaḥ) : **śrīr yatreti | śrīḥ svarūpa-śaktiḥ rūpiṇī tat-preyasī-rūpā | mānaṁ pūjām | vibhūtibhiḥ rūpiṇī tat-preyasī-rūpā | mānaṁ pūjām | vibhūtibhiḥ sva-sakhī-rūpābhiḥ | preṅkham āndolanaṁ śritā vilāsena | kusumākāro vasantaḥ, tad-anugā bhramarāḥ, tair vividhaṁ gīyamānā | svayaṁ priyasya hareḥ karma gāyantī bhavati ||13|| (bhakti-sandarbhaḥ 8)

———————————————————————————————————————

**viśvanātha-cakravartī (sārārtha-darśiṇī) : **tatra tat-preyasīm anuvarṇayati—śrīr antaraṅgā bhagavataḥ svarūpa-śaktiḥ | rūpiṇī saundaryavatī | mānaṁ pūjām | vibhūtibhiḥ sva-sakhī-rūpābhiḥ | preṅkham āndolanam | vilāsena śritā kusumākaro vasantaḥ, tasyānugā bhramarāḥ, tair vividhaṁ gīyamānā | svayaṁ tu priyasya hareḥ karma gāyantī bhavati ||13||

 **...**

**|| 2.9.14 ||**

**dadarśa tatrākhila-sātvatāṁ patiṁ**

**śriyaḥ patiṁ yajña-patiṁ jagat-patim |**

**sunanda-nanda-prabalārhaṇādibhiḥ**

**sva-pārṣadāgraiḥ parisevitaṁ vibhum ||**

**madhvācāryaḥ (bhāgavata-tātparyam) : **sattvaṁ tu śobhana tv aṁ syāt tad-yuktāḥ sātvatā matāḥ ity adhyātme ||14||

———————————————————————————————————————

**śrīdhara-svāmī (bhāvārtha-dīpikā) : **ya evambhūto lokas tatra tasmin ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra vaikuṇṭhe ||14||

———————————————————————————————————————

**jīva-gosvāmī (bhagavat-sandarbhaḥ) : **akhila-sātvatāṁ sarveṣāṁ sātvatānāṁ yādava-vīrāṇāṁ patiḥ, 


        śriyaḥ patir yajña-patiḥ prajāpatir 


        dhiyāṁ patir loka-patir dharāpatiḥ |


        patir gatiś cāndhaka-vṛṣṇi-sātvatāṁ 


    prasīdatāṁ me bhagavan satāṁ patiḥ || [bhā.pu. 2.4.20] ity etad vākya-saṁvāditvāt | 

śrī-bhāgavata-mate śrī-kṛṣṇasyaiva svayaṁ-bhagavattvena pratipādayiṣyamānatvāt | tac caitad anantaraṁ brahmaṇe catuḥślokī-rūpaṁ bhāgavataṁ śrī-bhagavatopadiṣṭam | tatra ca—


        purā mayā proktam ajāya nābhye


        padme niṣaṇṇāya mamādi-sarge |


        jñānaṁ paraṁ man-mahimāvabhāsaṁ


    yat sūrayo bhāgavataṁ vadanti || [bhā.pu. 3.4.13] 

iti tṛtīye uddhavaṁ prati śrī-kṛṣṇa-vākyānusāreṇa ||


        yo brahmāṇaṁ vidadhāti pūrvaṁ


        yo vai vedāṁś ca prahiṇoti tasmai |


        taṁ ha devam ātma-buddhi-prakāśaṁ


        mumukṣur vai śaraṇam amuṁ vrajet || [go.tā.u. 1.22] 

iti śrī-gopāla-tāpany anusāreṇa ca tasmai vopadeṣṭṛtva-śruteḥ ||

tad u hovāca brahma-savanaṁ carato me dhyātaḥ stutaḥ parārdhānte so’budhyata gopa-veśo me puruṣaḥ purastād āvirbabhūva [go.tā.u. 1.25] itiśrī-gopāla-tāpany-anusāreṇaiva kvacit kalpe śrī-gopāla-rūpeṇa ca sṛṣṭy-ādāv ittham eva brahmaṇe darśita-nija-rūpatāṁ tad-dhāmno mahā-vaikuṇṭhatvena śrī-kṛṣṇa-sandarbhe sādhayiṣyamāṇatvāc ca dvārakāyāṁ prākaṭyāvasare śruta-sunanda-nandādi-sāhacaryeṇa śrī-prabalādayo’pi jñeyāḥ | yathoktaṁ prathame sunanda-nanda-śīrṣaṇyā ye cānye sātvata-rṣabhā [bhā.pu. 1.14.32] iti | iti bhagavat-sandarbhe adhikaḥ pāṭhaḥ |] ||14|| (bhagavat-sandarbha 8)

———————————————————————————————————————

**jīva-gosvāmī (krama-sandarbhaḥ) : **dadarśeti trikam | tatra loke iti prāktanānāṁ yac-chabdānāṁ viśeṣyam ||14||

———————————————————————————————————————

**viśvanātha-cakravartī (sārārtha-darśiṇī) : **tat-preyasīm anuvarṇya, taṁ prabhuṁ bhagavantam anuvarṇayati—dadarśeti ||14||

 **...**

**|| 2.9.15 ||**

**bhṛtya-prasādābhimukhaṁ dṛg-āsavaṁ**

**prasanna-hāsāruṇa-locanānanam |**

**kirīṭinaṁ kuṇḍalinaṁ catur-bhujaṁ**


    **pitāmbaraṁ**[^229]**vakṣasi lakṣitaṁ śriyā ||**

**madhvācāryaḥ (bhāgavata-tātparyam) : **

muktaiḥ sva-pārṣadaiḥ pūrvair brahmādyaiś caiva saṁyutam |


    brahmā dadarśa tapasā bhagavantaṁ hariṁ prabhum || iti gāruḍe ||15||

———————————————————————————————————————

**śrīdhara-svāmī (bhāvārtha-dīpikā) : **bhṛtyānāṁ prasādo’bhimukham, dṛg eva āsava iva draṣṭṝṇāṁ harṣa-karī yasya tam, prasanna-hāsam aruṇa-locanaṁ cānanaṁ yasya, vakṣasi sthitayā ca śriyā lakṣitam, alaṁkṛtam ity arthaḥ ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | lakṣa darśanāṅkanayoḥ iti lakṣitamaṅkitam iti bhāvaḥ ||15||

———————————————————————————————————————

**jīva-gosvāmī (krama-sandarbhaḥ) : **bhṛtya-prasādeti | dṛg evāsava iva draṣṭṝṇāṁ mada-karī yasya tam | śriyā vakṣo-vāma-bhāge svarṇa-rekhākārayā |_|_15|| (bhagavat-sandarbha 8)

———————————————————————————————————————

**viśvanātha-cakravartī (sārārtha-darśiṇī) : **dṛg eva āsava iva draṣṭṝṇāṁ harṣa-karī yasya tam | pītāmbaratvena śyāma-varṇatvaṁ labhyate | śriyā vakṣo-vāma-bhāge svarṇa-rekhākārayā ||15||

 **...**

**|| 2.9.16 ||**

**adhyarhaṇīyāsanam āsthitaṁ paraṁ**

**vṛtaṁ catuḥ-ṣoḍaśa-pañca-śaktibhiḥ |**

**yuktaṁ bhagaiḥ svair itaratra cādhruvaiḥ**

**sva eva dhāman ramamāṇam īśvaram ||**

**śrīdhara-svāmī (bhāvārtha-dīpikā) : **adhyarhaṇīyaṁ variṣṭhaṁ siṁhāsanam | catasraḥ prakṛti-puruṣa-mahad-ahaṁkāra-rūpāḥ, ṣoḍaśa ekādaśendriya-pañca-mahābhūtākhyāḥ pañca-tanmātra-rūpā yāḥ śaktayas tābhir vṛtam | svair bhagaiḥ svābhāvikair aiśvaryādibhiḥ itaratra yogiśv adhruvair āgantukaiḥ[^230] | sādhāraṇair ity arthaḥ | evaṁ saty api sva eva dhāman sva-svarūpa eva ramamāṇam | ata eveśvaram ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | āgantukatvātsādhāraṇairiti bhāvaḥ| yad vā, draṣṭā jñānakriyāvalākhyābhiḥ prahvīsatyeśānānugrahākhyābhirvātmāntarātmaparamātmajñānātmākhyābhirvā catuḥśaktibhirvṛtaṁ mocikā sūkṣmāsūkṣmāmṛtājñānāmṛtāvyāpinīvyomarūpiṇyanantāṇimā-mahimā-garimā-ladhimā-prāpti-prākāśyeśitvaprākāmyākhyābhiḥ ṣoḍaśaśaktibhiḥ pañcabhirvimalotkarṣiṇījñānākriyāyogākhyābhiś ca vṛtam | yad vā, catasraḥ śaktayaḥ pādmottarakhaṇḍe yogapīṭhavarṇanoktā dharmādyāḥ yathā—


    dharmajñānavalaiśvaryavairāgyaiḥ pādavigrahaiḥ | 

ṛgyajuḥsāmātharvāṇarūpairnityaṁ vṛtaṁ kramāt || 

iti ṣoḍaśaśaktayaścaṇḍādyāḥ yathā tatraiva caṇḍādidvārapālaiś ca kumadādyaiś ca rakṣitā nagarīti pūrveṇānvayaḥ| te ca—


    caṇḍapracaṇḍau prāgdvāre yāmye bhadrasubhadrakau | 


    vāruṇyāṁ jayavijayau saumye dhātṛvidhātarau | 


    kumudaḥ kumudākṣaś ca puṇḍarīko'tha vāmanaḥ | 


    śaṅkukarṇaḥ sarpanetraḥ sumukhaḥ supratiṣṭhitaḥ | 

ete dikpatayaḥ proktāḥ puryāmatra suśobhane || 

iti kumudādayaś ca dvau dvāvāgneyādidikpataya ity arthaḥ | pañcaśaktayastu—


    kūrmaś ca nāgarājaś ca vainateyastrayīśvaraḥ | 

chandāṁsi sarvamantrāś ca pīṭharūpatvamāśritāḥ || iti | 

trayīśvara iti vainateyaviśeṣaṇam iti sandarbhacakravartikārau evaṁ satyapi aiśvaryādiyuktatve’pi ata eva svarūpavismaraṇābhāvād eva ||16||

———————————————————————————————————————

**jīva-gosvāmī (krama-sandarbhaḥ) : **ardhyahaṇīyeti | catasraḥ śaktayo dharmādyāḥ | pādmottara-khaṇḍe yoga-pīṭhe ta eva kathitāḥ—na bahiraṅgā adharmādyā iti | tathā hi, 


    dharma-jñāna tathaiśvarya-vairāgyaiḥ pāda-vigrahaiḥ | 


    ṛg-yajuḥ-sāmātharvāṇa-rūpair nityaṁ vṛtaṁ kramād || iti | 

samastāntas tathā śabda-prayogas tv ārṣaḥ | ṣoḍaśa-śaktayaś caṇḍādyāḥ | tathā ca tatraiva—caṇḍādi-dvāra-pālais tu kumudādyaiḥ surakṣitā [pa.pu. 6.228.13] iti | nagarīti pūrveṇānvayaḥ | te ca—


        caṇḍa-pracaṇḍau prāg-dvāre yāmye bhadra-subhadrakau |


        vāruṇyāṁ jaya-vijayau saumye dhātṛ-vidhātarau ||


        kumudaḥ kumudākṣaś ca puṇḍarīko’tha vāmanaḥ |


        śaṅku-karṇaḥ sarva-netraḥ sumukhaḥ supratiṣṭhitaḥ ||


    ete dikpatayaḥ proktāḥ puryām atra suśobhane || [pa.pu. 6.228.13-15] iti |

kumudādayas tu dvau dvāv āgneyādi-dik-pataya iti śeṣaḥ | pañca-śaktayaḥ kūrmādyāḥ | tathā ca tatraiva—


        kūrmaś ca nāgarājaś ca vanateyas trayīśvaraḥ |


    chandāṁsi sarva-mantrāś ca pīṭha-rūpatvam āsthitā || [pa.pu. 6.228.24] iti ||

trayīśvara iti vainateya-viśeṣaṇam | tasya chandomayatvāt | [yadyapy uttara-khaṇḍa-vacanaṁ tat parama-vyoma-paraṁ tathāpi tat-sādṛśyāgamādi-prasiddheś ca śrī-kṛṣṇa-yoga-pīṭham api ca tadvaj jñeyam | atra ṣoḍaśa-śaktayaḥ sākṣāt śrī-kṛṣṇa eva śrī-kṛṣṇa-sandarbhe purastād udāhariṣyamāṇa-prabhāsa-khaṇḍa-vacanāt śrutālambinyādaya eva vā jñeyā iti | iti bhagavat-sandarbhe adhikaḥ pāṭhaḥ |]

svaiḥ svarūpa-bhūtair aiśvaryādibhir yuktam itaratra yogiṣu adhruvaiḥ āgantukaiḥ naśvaraiḥ tat pramādād eva kadācit tad-ābhāsa-rūpatayaiva prāptair ity arthaḥ | sva-svarūpa eva dhāmani śrī-vaikuṇṭhe ramamāṇam ata eveśvaraṁ, katham api parādhīna-siddhitva-bhāvāt ||16|| (bhagavat-sandarbha 8)

———————————————————————————————————————

**viśvanātha-cakravartī (sārārtha-darśiṇī) : **catasraḥ śaktayo dharmādyāḥ | pādme vaikuṇṭhīya-yoga-pīṭha-varṇane ta evoktāḥ, yathā—


        dharma-jñāna tathaiśvarya-vairāgyaiḥ pāda-vigrahaiḥ | 


    ṛg-yajuḥ-sāmātharvāṇa-rūpair nityaṁ vṛtaṁ kramād || iti | 

ṣoḍaśa-śaktayaś caṇḍādyāḥ | tathā ca tatraiva—caṇḍādi-dvāra-pālais tu kumudādyaiḥ surakṣitā [pa.pu. 6.228.13] iti | nagarīti pūrveṇānvayaḥ | te ca—


        caṇḍa-pracaṇḍau prāg-dvāre yāmye bhadra-subhadrakau |


        vāruṇyāṁ jaya-vijayau saumye dhātṛ-vidhātarau ||


        kumudaḥ kumudākṣaś ca puṇḍarīko’tha vāmanaḥ |


        śaṅku-karṇaḥ sarva-netraḥ sumukhaḥ supratiṣṭhitaḥ ||


    ete dik-patayaḥ proktāḥ puryām atra suśobhane || [pa.pu. 6.228.13-15] iti |

pañca-śaktayaḥ kūrmādyāḥ | tathā ca tatraiva—


        kūrmaś ca nāgarājaś ca vanateyas trayīśvaraḥ |


    chandāṁsi sarva-mantrāś ca pīṭha-rūpatvam āsthitā || [pa.pu. 6.228.24] iti ||

trayīśvara iti vainateya-viśeṣaṇam | catasraḥ—prakṛti-puruṣa-mahad-ahaṅkāra-rūpāḥ | ṣoḍaśa—ekādaśendriya-mahā-bhūtākhyāḥ | pañca tanmātra-rūpāḥ śaktayo yās tābhir vṛtam iti svāmi-caraṇānāṁ vyākhyā ca nāsaṅgatā | māyāpi tatra mahad-ādibhiḥ saha bhaktiṁ kurvāṇā tiṣṭhaty eva | tripād-vibhūteḥ svarūpa-śakti-mayyās tasyāḥ sarva-śakty-āśrayatvāt | na yatra māyā kim utāpare hareḥ [bhā.pu. 2.9.10] ity atra māyā-mahad-ādi-vikramo jīva-mohana-rūpas tatra nāstīti kāla-vikrama-pada-sāhacaryād vyākhyeyam | ata eva vakṣyate mañju-mahima-darśane—caturviṁśatibhis tattvaiḥ parītā mahad-ādibhiḥ iti | svair bhagaiḥ svābhāvikair aiśvaryādibhiḥ | itaratra brahmādiṣu adhruvair āgantukair naśvaraiḥ | sva-svarūpa eva dhāmāni vaikuṇṭhe ||16||

 **...**

**|| 2.9.17 ||**

**tad-darśanāhlāda-pariplutāntaro**

**hṛṣyat-tanuḥ prema-bharāśru-locanaḥ|**

**nanāma pādāmbujam asya viśva-sṛg**

**yat pāramahaṁsyena pathādhigamyate ||**

**śrīdhara-svāmī (bhāvārtha-dīpikā) : **tasya darśanena ya āhlādas tena pariplutaṁ vyāptam āntaram antaḥkaraṇaṁ yasya | hṛṣyantī romāñcitā tanur yasya | prema-bhareṇāśrūṇi locaneṣu yasya | viśva-sṛk brahmā | pāramahaṁsyena pathā jñāna-mārgeṇa ||17||

———————————————————————————————————————

**jīva-gosvāmī (krama-sandarbhaḥ) : **taddarśaneti | āhlādena hṛṣyat-tanuḥ prema-bhareṇa tv aśru-locana iti vivekaḥ | yat-pādāmbujaṁ pāramahaṁsyena pathādhigamyate iti saccidānandatvaṁ tasya vyanakti | pāramahaṁsyam atra bhāgavata-pāramahaṁsatvaṁ jñeyaṁ, bhāgavata-paramahaṁsa-dayita-kathām iti pañcamokteḥ ||17||

———————————————————————————————————————

**viśvanātha-cakravartī (sārārtha-darśiṇī) : **paramahaṁsā bhaktāḥ | priyāḥ paramahaṁsānām ity atra tathā vyākhyānāt | bhāgavata-paramahaṁsa-dayita-kathāṁ [bhā.pu. 5.1.5] iti pañcamokteś ca | teṣāṁ bhāvaḥ pāramahaṁsyaṁ bhakti-yogas tena pathā—bhaktyāham ekayā grāhyaḥ [gītā 11.55] iti bhagavad-ukteḥ ||17||

 **...**

**|| 2.9.18 ||**

**taṁ prīyamāṇaṁ samupasthitaṁ kaviṁ**

**prajā-visarge nija-śāsanārhaṇam|**

**babhāṣa īṣat-smita-śociṣā girā**


    **priyaḥ priyaṁ prīta-manāḥ kare spṛśan ||**[^231]

**śrīdhara-svāmī (bhāvārtha-dīpikā) : **taṁ brahmāṇaṁ bhagavān babhāṣe | prajā-visarge kārye nija-śāsanārhaṇaṁ sva-niyogārham | prajā-visarge samupasthitam iti vānvayaḥ | īṣat-smitena śocir dīptiḥ śobhā yasyās tayā girā ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jñānamārgeṇāhiṁsādijanyena prīyamāṇaṁ hṛṣyantam | tadā natyavasare| īṣadvabhāṣe iti yojyam | mahānto hi prakṛtyā mitabhāṣiṇaḥ ity-ukteḥ | īṣaddhāsasyaiva smitatvātteneṣatpadaṁ na yojyaṁ punarukteḥ| prajāvisarge nijaśāsanārhaṇam iti sambhandhe prajāvisargetaranijaśāsanānarham iti pratītiḥ syādataḥ samupasthitam iti vetyuktam | karasparśena hi prītyatiśayo dyotyate ||18||

———————————————————————————————————————

**jīva-gosvāmī (krama-sandarbhaḥ) : **taṁ prīyamāṇam iti | taṁ brahmāṇaṁ bhagavān babhāṣe | prajā-visarge kārye nijasya svāṁśa-bhūtasya puruṣasya śāsane’rhaṇaṁ yogyam | nanv asau puruṣa eva tam anugṛhṇātu bhagavatas tu parāvasthatvāt tena prākṛta-sṛṣṭi-kartrā sambandho’pi na sambandha ity āśaṅkya tasya bhakta-vātsalyātiśayam ity āha, priyaṁ tasmin premavantam | yataḥ so’pi priyaḥ prema-vaśaḥ | tatrāpi prīyamāṇam iti prītamanā iti ca viśeṣaṇaṁ tadānīṁ premollāsātiśaya-dyotakam | tasmin sva-viṣayaka-prīti-cihna-darśanena tasyāpi tatra prīty-atiśayaṁ vyañjayati īṣat smita-śociṣeti | gireti kare spṛśann iti ca ||18|| (bhagavat-sandarbha 8)

———————————————————————————————————————

**viśvanātha-cakravartī (sārārtha-darśiṇī) : **prajā-sarge kārye nija-śāsanam arhatīti tam | īṣat-smitena śocir dīptir yasyās tayā girā ||18||

 **...**

**|| 2.9.19 ||**

**śrī-bhagavān uvāca—**


    **tvayāhaṁ toṣitaḥ samyag**[^232]** veda-garbha sisṛkṣayā | \
ciraṁ bhṛtena tapasā dustoṣaḥ kūṭa-yoginām || **

**śrīdhara-svāmī (bhāvārtha-dīpikā) : **sisṛkṣayā hetunā ciraṁ sambhṛtena tapasāhaṁ samyak toṣitaḥ | dustoṣas toṣayitum aśakyaḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vedagarbheti | bhāvi vedagarbhavaṁ svāmantraṇenāheti bhāvaḥ | kūṭayogināṁ yogacchadmānāmalīkavacanaparāṇāṁ kaliyuge prāyeṇa kūṭayogina eva bhaviṣyanti te ca svasaṅgibhiḥ saha narake gamiṣyanti—


    kalau pākhaṇḍapanthāno muṇḍāḥ keśādidhāriṇaḥ | 


    bahavaḥ pracariṣyanti vedaviprāmaradruhaḥ | 


    svadṛbdhavācā lokāṁste cālayiṣyanti dharmataḥ | 


    te ca tadanugāḥ sarve yamyadaṇḍena tāḍitāḥ | 

kumbhīpākādiṣu ciraṁ vatsyati nātra saṁśayaḥ || 

ity-ādikauśikasaṁhitokteralaṁ prasaktānuprasaktyā ||19||

———————————————————————————————————————

**jīva-gosvāmī (krama-sandarbhaḥ) : **tvayāham iti | sisṛkṣayopalakṣitena na tu viśiṣṭena, mad-bhakti-prabhāveṇa tad-vāsanāyā guṇībhūtatvāt | ata eva ciraṁ bhṛteneti | yataḥ kūṭa-yoginām iti aprojjhita-kaitavānām ahaṁ dustoṣa iti ||19||

———————————————————————————————————————

**viśvanātha-cakravartī (sārārtha-darśiṇī) : **veda-garbheti sambodhayan vedān sañcārayati | sisṛkṣayā hetunā ciraṁ bhṛtena tapasā | dustoṣas toṣayitum aśakyaḥ | sadhryuk samyak ||19||

 **...**

**|| 2.9.20 ||**

**varaṁ varaya bhadraṁ te vareśaṁ mābhivāñchitam |**


    **brahmañ chreyaḥ-pariśrāmaḥ puṁso**[^233]**mad-darśanāvadhiḥ || **

**śrīdhara-svāmī (bhāvārtha-dīpikā) : **mā iti mām | śreyasāṁ phalānāṁ pari-śrāmaḥ pariśramaḥ sādhana-prayāsaḥ mama darśanam avadhir yasya sa tathā | ato’dhikaṁ tu punaḥ phalaṁ nāstīty arthaḥ ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vareśaṁ varān dātuṁ samartham | brahmanniti varadānapātratoktā | ity artha iti maddarśanādadhikaṁ kiñcidapi jagati nāsti vareṇaitāvataivālaṁ yadbhavānme'kṣigocaraḥ ity-ādimārkaṇḍeyokteḥ | tvaddarśane sarve varāḥ prāptāḥ syuḥ sarve padā hastipade nimagnāḥ iti nyāyeneti bhāvaḥ ||20||

———————————————————————————————————————

**jīva-gosvāmī (krama-sandarbhaḥ) : **mad-darśanāvadhir iti | mad-darśanasyāntar-bhūta-sarva-phalatvād iti bhāvaḥ ||20||

———————————————————————————————————————

**viśvanātha-cakravartī (sārārtha-darśiṇī) : **mā mām | vāñchitaṁ vastu vṛṇu, yācasveti yāvat | śreyaḥ-pariśrāmaḥ śreyasāṁ śravaṇādi-sādhanānāṁ pariśrāmaḥ phalārthakaḥ prayāso mad-darśanāvadhir eva—mad-darśanād anyasya phalasya mad-bhaktair agrāhyatvād iti bhāvaḥ |20||

 **...**

**|| 2.9.21 ||**

**manīṣitānubhāvo’yaṁ mama lokāvalokanam |**

**yad upaśrutya rahasi cakartha paramaṁ tapaḥ || **

**madhvācāryaḥ (bhāgavata-tātparyam) : **manīṣitṁ tapaḥ ||21||

———————————————————————————————————————

**śrīdhara-svāmī (bhāvārtha-dīpikā) : **etac ca mat-kṛpayaiva tvayā prāptam ity āha | manīṣitam icchā tubhyam idaṁ dātavyam iti yā mamecchā tasyānubhāvo’yam | ko’sau tam āha | mama lokasyāvalokanaṁ yat | na cedaṁ mayaiva tapo-balena prāptam iti svātantryaṁ manyasva tat-pravṛtter api mat-kṛtatvād ity āha | rahasi tapa tapeti yad vaca upaśrutya paramaṁ tapaś cakartha kṛtavān asi ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etacac maddarśanaṁ cā ||21||

———————————————————————————————————————

**jīva-gosvāmī (krama-sandarbhaḥ) : **manīṣitety ardhakam |_|_21||

———————————————————————————————————————

**viśvanātha-cakravartī (sārārtha-darśiṇī) : **manīṣiṇo bhāvaḥ manīṣitā pāṇḍityaṁ, tasyā ayam anubhāvaḥ vyañjakaḥ | mama lokāvaloka eva pāṇḍityaṁ vyanakti, na tu bahu-śāstrādhyayanādhyāpanādir ity arthaḥ | ne kevalam adhunaiva tvayi mama prītir api tu tapasaḥ pūrvam apīty āha—rahasi tapa tapeti yad vaca upaśrutya, paramaṁ tapaś cakartha kṛtavān asi ||21||

 **...**

**|| 2.9.22 ||**

**pratyādiṣṭaṁ mayā tatra tvayi karma-vimohite |**

**tapo me hṛdayaṁ sākṣād ātmāhaṁ tapaso’nagha ||**

**madhvācāryaḥ (bhāgavata-tātparyam) : **karma-vimohite, idaṁ kāryam ity ajānati | hṛdayaṁ priyam | priyaṁ hṛdayam udriktaṁ kāntam ity abhidhīyate | ity abhidhānāt |


        tapaḥ priyaṁ sadā viṣṇos tapasaivāpyate hariḥ |


        svayaṁ ca tapasaivedaṁ bibharti jñānam eva hi ||


        tapaḥ-śabdābhidhaṁ proktaṁ jñāna-rūpo harir yataḥ |


    jñāna-vīryo jñāna-balo jñānānanda udāhṛtaḥ || iti bṛhat-saṁhitāyām ||22-23|| 

———————————————————————————————————————

**śrīdhara-svāmī (bhāvārtha-dīpikā) : **tad api tvaṁ prati mayaivādiṣṭam upadiṣṭam | kadā ? tatra tadā sṛṣṭy-ārambhe tvayi karmaṇi kārye’rthe vimohite sati | kiṁ ca, tapo nāma mamaiva śaktir ity āha—tapo me hṛdayam antaraṅgā śaktiḥ, ātmā svarūpam | yasya jñānamayaṁ tapaḥ iti śruteḥ ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vimohite kiṁ kartavyaṁ kathaṁ kartavyamityajñatavati sati na kevalaṁ tvayeva tapasā sāmarthye bhaviṣyati kiṁtu mamāpi tad eva śaktirityāha **kiṁ ca iti**| tapaso bhagavacchaktitve pramāṇāha yasyeti | yasya bhagavataḥ jñānamayaṁ jñānapracurajñānasvarūpaṁ vā tu kāyakleśasādhyaṁ tapa iti śrutipadārthaḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tad api tvāṁ prati mayaivādiṣṭam | kadā ? tatra tadā, sṛṣṭy-ārambhe | tvayi karmaṇi kartavye’rthe vimohite sati | kiṁ ca, tapo nāma mamaiva vidyā-śakti-vṛttir ity āha—tapo me hṛdayam iti | jīvasya viṣaya-bhoga-tyāga eva bhakty-anukūlatvāt mamepsitam ity arthaḥ | ata eva prasiddhaṁ mama vacanam—yasyāham anugṛhṇāmi hariṣye tad-dhanaṁ śanaiḥ [bhā.pu. 10.88.8] iti | tac ca tapo yadi mat-prāpty-arthakaṁ syāt tadaiva, nānyathety āha—tapaso’ham ātmeti | māṁ vinā tapo nirātmakaṁ mṛtakam iva kāmināṁ syād iti | yadyapi sisṛkṣos tavāpi tapas tādṛśam eva, tathāpi sisṛkṣāyāṁ mayaiva pravartitatvāt, tava tapasaś ca mayānumoditatvāt tad idaṁ tapo niṣkāma-kalpam eva, ity ahaṁ svaṁ sva-lokaṁ ca tvām adarśayam ||22||

 **...**

**|| 2.9.23 ||**

**sṛjāmi tapasaivedaṁ grasāmi tapasā punaḥ |**

**bibharmi tapasā viśvaṁ vīryaṁ me duścaraṁ tapaḥ ||**

**śrīdhara-svāmī (bhāvārtha-dīpikā) : **grasāmi saṁharāmi | bibharmi pālayāmi | vīryaṁ śaktiḥ ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad eva sphuṭayati padārthaviṣayāśeṣajñānābhāve sarjanādyanuṣapattestapasaiva jñānarūpeṇa ||23||

———————————————————————————————————————

**jīva-gosvāmī (krama-sandarbhaḥ) : **tapo me iti | tapas tādṛśa-bhaktyātmakam evātra gṛhyate | tat tu hṛdayaṁ tad-āveśitvena tat-tādātmyāpannatvāt tad-rūpam eva | ātmā āśrayaḥ tasya mamaiva śaktitvāt | tapasaiveti | bhaktecchayaiva mama sarvatra pravṛtteḥ | ato yat kiñcin mama vīryaṁ śaktiḥ tapa tapa eveti ||23||

———————————————————————————————————————

**viśvanātha-cakravartī (sārārtha-darśiṇī) : **mama tu hlādinī-śakti-pater vaiṣayika-bhoga-tyāgaḥ svābhāvika ity ahaṁ sadaiva tapasvīty āha—sṛjāmīty ādi | tena tapasaḥ sṛṣṭy-ādi-sāmarthyaṁ mam eva kiñcid bhavatv iti dhvanitam ||23|| 

 **...**

**|| 2.9.24 ||**

**brahmovāca—**

**bhagavan sarva-bhūtānām adhyakṣo’vasthito guhām |**


    **veda hy apratiruddhena**[^234]** prajñānena cikīrṣitam ||**

**śrīdhara-svāmī (bhāvārtha-dīpikā) : **adhyakṣo’dhiṣṭhātā | guhāṁ guhāyāṁ buddhāv avasthitaḥ san yady api veda tathāpīty uttareṇānvayaḥ ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he bhagavanniti | apracyutajñāna tv amāha tadevāha apratirudreneti ||24||

———————————————————————————————————————

**jīva-gosvāmī (krama-sandarbhaḥ) : **vedeti vetthety arthaḥ ||24||

———————————————————————————————————————

**viśvanātha-cakravartī (sārārtha-darśiṇī) : **guhāṁ guhāyāṁ buddhyāv ity arthaḥ | veda vettha ||24||

 **...**

**|| 2.9.25 ||**


    tathāpi nāthamānasya[^235]nātha nāthaya nāthita**m |**


    parāvare yathā rūpejānīyāṁ te tv[^236]arūpiṇaḥ ||

**śrīdhara-svāmī (bhāvārtha-dīpikā) : **nāthamānasya yācamānasyopatapyamānasyeti vā | he nātha, nāthaya āśaṁsaya prayaccha | nāthitaṁ yācitam | nāthṛ nādhṛ yañcopatāpaiśvaryāśīḥṣu | nāthitam evāha—paraṁ[^237] sūkṣmam avaraṁ sthūlaṁ ca te rūpaṁ yathā jānīyām ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nātheti | etena svasya śiṣyatvaṁ harergurutvañcoktam | dve vāva brahmaṇo rūpe iti śruteḥ ||25||

———————————————————————————————————————

**jīva-gosvāmī (krama-sandarbhaḥ) : **arūpiṇaḥ aprākṛta-rūpiṇas tava paraṁ yad aprākṛtaṁ rūpam avaraṁ ca yat prākṛtaṁ te rūpe ||25||

———————————————————————————————————————

**viśvanātha-cakravartī (sārārtha-darśiṇī) : **nāthamānasya yācamānasyopatapyamānasyeti vā | he nātha, nāthaya āśaṁsaya | nāthitaṁ yācitam | nāthṛ nādhṛ yañcopatāpaiśvaryāśīḥṣu | nāthitam evāha—arūpiṇo rūpaṁ prākṛtaṁ nitya-yogitvena na yasyāsti tasya, nitya-yoge iṇiḥ | padaṁ yad aprākṛtaṁ rūpam avaraṁ ca yat prākṛtaṁ te rūpe ||25||

 **...**

**|| 2.9.26-27 ||**

**yathātma-māyā-yogena nānā-śakty-upabṛṁhitam |**

**vilumpan visṛjan gṛhṇan bibhrad ātmānam ātmanā ||**

**krīḍasy amogha-saṅkalpa ūrṇanābhir yathorṇute |**


    **tathā tad-viṣayāṁ**[^238]**dhehi manīṣāṁ mayi mādhava ||**

**śrīdhara-svāmī (bhāvārtha-dīpikā) : **yathā ca tvaṁ krīḍasi, tathā tad-viṣayāṁ manīṣāṁ mayi **dheh**i ity uttareṇānvayaḥ | nānā-śakty-upabṛṁhitaṁ viśvaṁ vilumpan saṁharan, vividhaṁ sṛjan, bibhrat pālayan, ātmanā svayam eva ātmānaṁ brahmādi-rūpaṁ gṛhṇan krīḍasi | ūrṇute tantubhir ātmānam ācchādayati ||26-27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yatheti yugmakam | ātmano māyāyogo yogamāyā ca tayor dvandvaikyaṁ tena māyayā bahiraṅgaśaktyā nānāśaktyupabṛṁhitaṁ dravyajñānakriyāśaktisametaṁ viśvaṁ vilumpansaṁharan visṛjan vividhaṁ sṛjan bibhratpālayan ātmanā svayamevātmānaṁ gṛhṇansvasvarūpaṁ prakaṭayan krīḍasi | ūrṇute tantusantānaṁ karoti | yogamāyāpakṣe māyikaprapañcāntarvartiloke tatraiva nānāśaktyupabṛṁhitaṁ hlādinyādiśaktigaṇaparipūritamātmānaṁ svaṁ svīyaṁ ca vāstavaṁ vastu ananyasiddhatvādātmanaiva gṛhṇanyogamāyayāntaraṅgaśaktyā tañca kiñcidvilumpankam api bhaktaṁ prati āvṛṇvana kiṁ ca, dvisṛjan vividhaṁ prakāśayan kiñcidvibhratkam api kālaṁ bhūyān krīḍasi | ūrṇanābhidṛṣṭāntastu sthūlata ubhayatrāpyātmaikakāraṇatvamātrāṁśena jñeyaḥ| mayi dhehi ahaṁ māyāṁ yogamāyāṁ tattatprakāśitaṁ vastu ca jānīyāmityarthaḥ| tatra pararūpajijñāsāyāmuttaraṁ jñānamity-ādibhiḥ avararūpajijñāsāyāmuttaraṁ tatraiva ṛtertham ity-ādinā māyāmāyikayorekātmakatvāt | yathātmamāyāyogetyasya samādhānaṁ yadrūpaguṇa-karmaka ity anena bhaviṣyati | he mādhaveti māyāyāḥ kartṛtvena jñānadāne samartham iti bhāvaḥ ||26||

———————————————————————————————————————

**jīva-gosvāmī (krama-sandarbhaḥ) : **yatheti yugmakam | ūrṇute tantu-santānaḍikaṁ karotīty arthaḥ | tad yathā yathorṇanābhir hṛdayād ūrṇāṁ santatya, vaktratas tathā vihṛtya bhūyas tāṁ grasaty evaṁ maheśvara | iti tatra para-rūpa-jijñāsāyām uttara-jñānam ity ādibhiḥ avara-rūpa-jijñāsāyām uttaraṁ tatraiva ṛter’thaṁ [bhā.pu. 2.9.33] ity-ādinā māyā-māyikayor ekātmakatvād yathātma-māyety asya samādhanaṁ yad-rūpa-guṇa-karmaka [bhā.pu. 2.9.31] ity anena bhaviṣyati ||26-27||

———————————————————————————————————————

**viśvanātha-cakravartī (sārārtha-darśiṇī) : **ātmano māyā ca yogā yogamāyā ca tayor  dvandvaikyaṁ tena | tatra māyayā bahiraṅga-śaktyā nānā-śakty-upabṛṁhitaṁ dravya-jñāna-kriyā-śakti-sametaṁ viśvaṁ vilumpan visṛjan vividhaṁ sṛjan bibhrat pālayan ātmanā svayam eva ātmānaṁ gṛhṇan sva-svarūpaṁ prakaṭayan krīḍasi, ūrṇute tantu-santānaṁ karoti | yoga-māyā-pakṣe māyika-prapañcāntarvarti-loke tatraiva nānā-śakty-upabṛṁhitaṁ hlādiny-ādi-śakti-gaṇa-paripūritam ātmānaṁ svaṁ svīyaṁ ca vāstavaṁ vastu ananya-siddhatvād ātmanaiva gṛhṇan, yogamāyayā antaraṅga-śaktyā, taṁ ca kiñcid vilumpan kam api bhaktaṁ prati āvṛṇvan kiñcid visṛjan vividhaṁ prakāśayan kiñcid bibhrat kam api kālaṁ puṣyan krīḍasi | ūrṇa-nābhi dṛṣṭāntas tu sthūlata ubhayatrāpy ātmaika-kāraṇatva-mātrāṁśena jñeyaḥ | mayi dhehi ahaṁ māyāṁ yogamāyāṁ ca tat-tat-prakāśitaṁ vastu ca jānīyām ity arthaḥ ||26-27||

 **...**

**|| 2.9.28 ||**

**bhagavac-chikṣitam ahaṁ karavāṇi hy atandritaḥ |**

**nehamānaḥ prajā-sargaṁ badhyeyaṁ yad-anugrahāt ||**

**śrīdhara-svāmī (bhāvārtha-dīpikā) : **tat kiṁ sṛṣṭer udvigna eva tattva-jñānaṁ prārthayase ? nety āha—bhagavatā tvayā śikṣitam anuśiṣṭam atandrito’nalasaḥ san kariṣyāmi | tarhi kim anena tattva-jñānena ? tatrāha—yasmād evam-bhūtāt tavānugrahāt prajā-sargam īhamānaḥ kurvann apy ahaṁkārādibhir baddho na bhaveyam iti ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhagavacchikṣitamityatropadeśa etanmataṁ samātiṣṭhetyādinā bhaviṣyati ||28||

———————————————————————————————————————

**jīva-gosvāmī (krama-sandarbhaḥ) : **bhagavac-chikṣitam ity atropadeśa etan-mataṁ samātiṣṭha [bhā.pu. 2.9.36] ity-ādinā bhaviṣyati ||28||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, bhagavatā śikṣitaṁ karavāṇīti kām api sva-bhajana-śikṣāṁ guruḥ śiṣyāyeva mahyaṁ dehīti bhāvaḥ | yatas tvad-anugrahāt prajā-sṛṣṭim īhamānaḥ kurvann api ahaṅkārādibhir na vadhyeyaṁ baddho na bhaveyam ||28||

 **...**

**|| 2.9.29 ||**

**yāvat sakhā sakhyur iveśa te kṛtaḥ **

**prajā-visarge vibhajāmi bho janam |**

**aviklavas te parikarmaṇi sthito **

**mā me samunnaddha-mado’ja māninaḥ ||**

**śrīdhara-svāmī (bhāvārtha-dīpikā) : **avaśyaṁ ca mado bhavitā, sa tu kaṁcit kālaṁ mā bhūd iti prārthayate—yāvad iti | bho īśa, te tvayā laukikasya sakhyuḥ sakhevāhaṁ kṛtaḥ kara-sparśanādinā mamatvena saṁmānitaḥ san prajā-sarga-rūpe tava parikarmaṇi sevāyāṁ sthito ‘viklavo ‘vyākula eva yāvaj janaṁ vibhajāmy uttama-madhyamādi-bhedena sṛjāmi, tāvat tvat-saṁmānād aham apy ajaḥ svatantra iti mānino me samunnaddha utkaṭo mado mā bhūt | yad vā, mado mā samunnaddha[^239] mā samunnahyatām | udrikto na bhaved ity arthaḥ ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **manovāñchitaṁ prārthayate—yāvad iti | he īśa sarva kartuṁ samartheti bhāvaḥ| sakheva kṛta iti sakhyabhaktim eva prāpnuyām iti | kiṁ ca,  sraṣṭṛtvāvasthānantaraṁ yāvadadhikāramavasthitirādhikārikāṇām iti nyāyena muktir eva bhaviṣyatīti bhāvaḥ | sambhavatvād āha yad veti | ity artha iti | ātmanepadamārṣam | naha dhātolurṅi prathamapuruṣaikavacanaṁ na māṅyoge ityaḍabhāva iti bhāvaḥ ||29||

———————————————————————————————————————

**jīva-gosvāmī (krama-sandarbhaḥ) : **yāvad iti sraṣṭṛtvāvasthānānantaraṁ tu yāvad-adhikārikāṇām iti nyāyena muktir eva mama bhaviṣyatīti bhāvaḥ ||29||

———————————————————————————————————————

**viśvanātha-cakravartī (sārārtha-darśiṇī) : **mano-vāñchitam abhivyañjayan prārthayate—yāvad iti | he īśa ! te tvayā sakhyuḥ sakheva dāsābhāso’py ahaṁ kṛtaḥ kara-sparśanādinā vyavahṛtaḥ | ataḥ sakhya-bhaktim evāhaṁ prāpnuyām iti | kiṁ ca, yāvad-adhikāram avasthitir ādhikārikāṇām iti nyāyena svāyuḥ-paryantaṁ yāvat, prajānāṁ visarge vividha-sṛṣṭau | bhoḥ parameśvara ! janaṁ vibhajāmi uttamādhama-madhyama-bhedena vibhaktaṁ karomi | kīdṛśaḥ ? te tava, parikarmaṇi paricaryāyāṁ, aviklavo’vyākulaḥ, sāvadhānatayā sthitaḥ sann ity arthaḥ | tāvat samunnaddhaḥ utkaṭo mado me mama mā bhūt ||29||

 **...**

**|| 2.9.30 ||**

**śrī-bhagavān uvāca—**

**jñānaṁ parama-guhyaṁ me yad vijñāna-samanvitam |**

**sa-rahasyaṁ tad-aṅgaṁ ca gṛhāṇa gaditaṁ mayā ||**

**madhvācāryaḥ (bhāgavata-tātparyam) :** 


            yena yena yathā jñātvā niyataṁ muktir āpyate |


            tad vijñānam iti proktaṁ jñānaṁ sādhāraṇaṁ smṛtam iti vāmane ||30||

———————————————————————————————————————

**śrīdhara-svāmī (bhāvārtha-dīpikā) :jñānaṁ** śāstrottham | **vijñānam** anubhavaḥ | **rahasyaṁ** bhaktiḥ, sugopyam api vakṣyāmi [bhā.pu. 11.11.49] ity-ādi nirdeśāt | tasya **aṅgaṁ** sādhanam ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atha tatra paramabhāgavatāya brahmaṇe śrī-bhāgavatākhyaṁ nijaṁ śāstramupadeṣṭuṁ tatpratipādyatamaṁ vastucatuṣṭyaṁ pratijānīte jñānamity-ādiṣaṭkaṁ mama bhagavato jñānaṁ śabdadvārā yāthārthyanirddhāraṇaṁ mayā gaditaṁ sadgṛhāṇetyanyo na jānātīti bhāvaḥ | yataḥ paramaguhyaṁ brahmajñānādapi rahasyatamaṁ muktānām api siddhānām ityādyukteḥ| tacca vijñānena tadanubhavenāpi yuktaṁ gṛhāṇa na caitāvadeva kintu surahasyaṁ tatrāpi rahasyaṁ yatkimapyasti tenāpi sahitaṁ tacca premabhaktirūpamityagre vyañjayiṣyate tathā tadaṅgaṁ ca gṛhāṇa tacca sati tvaparādhākhyavidhne naṣṭa jhaṭiti vijñānarahasye prakaṭayet | tasmāttasya jñānasya sahāyaṁ ca gṛhāṇetyarthaḥ| tacca śravaṇādibhaktirūpamityagre vyañjayiṣyate | yad vā, sarahasyam iti tadaṅgasyaiva viśeṣaṇaṁ jñeyaṁ suhṛdāviva mithaḥ saṁvarddhakayorekatrāvasthānād iti sandarbhaḥ | viśvanāthaḥ| tatra parāvare yathārūpe jānīyāmity anena tavāprākṛtaṁ rūpaṁ prākṛtaṁ ca rūpaṁ kīdṛśam iti yathātmamāyāyogenetyanena tava māyā yogamāyā ca kīdṛśīti yathā krīḍasīti māyādhikṛteṣu yogamāyādhikṛteṣu ca lokeṣu tava kena prakāreṇa krīḍeti bhagavacchikṣitamahaṁ karavāṇi hyatandrita ity anena madabhīṣṭasiddhyarthaṁ tacchikṣitaṁ kiṁ mama kartavyam iti brahmaṇā krameṇa dṛṣṭasya vastucatuṣṭayasya catuḥślokyā krameṇaivottaraṁ dātuṁ bhagavānpratijānīte—jñānam iti | etad eva bhagavaddattottaracatuṣṭayātmakam eva śrī-bhāgavataṁ śāstraṁ bhagavatproktatvena prasiddhamityāhuḥ | na kevalaṁ madrūpasya jñānam eva tubhyaṁ dadāmyapi tu vijñānenānubhavena samanvitaṁ yattadapi | kiṁ ca,  paramaguhyaṁ nirviśeṣabrahmajñānādapi śreṣṭhatvād iti bhāvaḥ | kiṁ ca,  rahasyaṁ premabhaktiñca sa prasiddhastvaṁ gṛhāṇa sugopyam api vakṣyāmītyādinirdeśāttasya rahasyatvaṁ jñeyaṁ tasya rahasyasyāṅgaṁ sādhanabhakti-yogastaṁ ceti tvayāpṛṣṭamapyetattrayaṁ kṛpayaiva vakṣyāmi kiṁ vā bhagavacchikṣitamahaṁ karavāṇītyanenaivaitattrikam api tvayā pṛṣṭam eveti caturthaśloka eva rahasyatvādvahiraṅgalokāgamyatayaiva vakṣyāmi atra rahasyatadaṅgayoretayor nāmāgrahaṇaṁ prathamoktādguhyajñānād apy atigopyatvamutkṛṣṭatvañca bodhayatīti jñeyaṁ mayā nigaditaṁ gṛhāṇetyavadadhānam api brahmāṇaṁ viśeṣato'vadhāpayati ||30||

———————————————————————————————————————

**jīva-gosvāmī (krama-sandarbhaḥ) : **atha tatra parama-bhāgavatāya brahmaṇe śrīmad-bhāgavatākhyaṁ nijaṁ śāstram upadeṣṭuṁ tat-pratipādyatamaṁ vastu-catuṣṭayaṁ pratijānīte—jñānam ity-ādi ṣaṭkam | **me** mama bhagavato **jñānaṁ** śabda-dvārā yāthārthya-nirdhāraṇaṁ **mayā gaditaṁ** sat **gṛhāṇa** ity anyo na jānātīti bhāvaḥ | yataḥ **parama-guhyaṁ** hy ajñānād api rahasyatamaṁ muktānām api siddhānāṁ [bhā.pu. 6.14.5] ity-ādeḥ | tac ca **vijñānena** tad-anubhāvenāpi yuktaṁ gṛhāṇa | na caitāvad eva | 

kiṁ ca, **sa-rahasyaṁ** tatrāpi rahasyaṁ yat kim apy asti, tenāpi sahitam | tac ca prema-bhakti-rūpam ity agre vyañjayiṣyate | tathā **tad-aṅgaṁ** ca gṛhāṇa | tac ca sati tv aparādhākhya-vighne na jhaṭiti vijñāna-rahasye prakaṭayet | tasmāt tasya jñānasya sahāyaṁ ca gṛhāṇety arthaḥ | tac ca śravaṇādi-bhakti-rūpam ity agre vyañjayiṣyate | 

yad vā, sa-rahasyam iti tad-aṅgasyaiva viśeṣaṇaṁ jñeyam | suhṛdor iva mithaḥ saṁvardhakayor ekatrāvasthānāt ||30|| [bhagavat-sandarbhaḥ 102]

**śrīnivāsācārya-kṛta-catuḥ-ślokī-bhāṣyaṁ : **śrī-bhagavān uvāceti | bhagavanto jñāna-śakti-vairāgyaiśvarya-vīrya-tejovantaḥ ṣaḍ-guṇa-yuktāḥ | ata eva—

aiśvaryasya samagrasya vīryasya yaśasaḥ śriyaḥ |

jñāna-vairāgyayoś caiva ṣaṇṇāṁ bhaga itīṅganā || [vi.pu. 6.5.74]

bhagavantas tripād-vibhūti-yuktāḥ śrī-vaikuṇṭha-nāthādayaḥ pūrṇāḥ | śrī-kṛṣṇas tu svayaṁ bhagavān cātuṣpādika-vibhūtimān śrī-gopāla-rūpī pūrṇatamaḥ | tathā hi śrī-gopāla-vākyaṁ brahmāṇḍa-purāṇe—

santi bhūrīṇi rūpāṇi mama pūrṇāni ṣaḍ-guṇaiḥ |


    bhaveyus tāni tulyāni na mayā gopa-rūpiṇā || iti |

ata eva sarvātiśāyānanta-guṇavān goloka-dhāmā eva vaktā | 

jñānam ity-ādi—mokṣe dhīḥ jñānam | bhaktau dhīḥ parama-jñānam | prītau dhīḥ parama-guhya-jñānam | vijñānaṁ śilpa-śāstrayoḥ śilpam atra śrī-vigraha-tribhaṅgi-sugaṭhana-kara-caraṇa-rekhā-vinyāsādi | caraṇa-cihna-veṣa-vinyāsādi śāstram atra śrī-bhāgavata-gītā-padma-purāṇādi-sāttvika-kalpādi | rahasyam atra rāsa-nikuñja-mohana-mandira-śrī-rādhā-sambhoga-parama-sukhaṁ pradhānam aṅgi | aṅgam atra vibhāvānubhāva-sāttvika-sañcāri-suhṛd-rūpa-sakhyādi-vairi-rūpa-vatsalādi-vipralambha-pūrva-rāga-māna-pravāsādi-divyonmāda-citra-jalpādi-koṭiś ca | ca-kārād anantam | mayā svayaṁ bhagavatā rasika-śiromaṇinā nigūḍha-nija-līlā-viśāradena gaditaṁ vyaktam uktaṁ bharatādi-muni-mānasāgocaratvād avyaktam | ata eva gṛhāṇa paramāgraha-pūrvakaṁ durlabhaṁ vastu mahā-nidhivad dhāraya iti dik ||30|| 

———————————————————————————————————————

**viśvanātha-cakravartī (sārārtha-darśiṇī) : **atra parāvare yathā rūpe jānīyāṁ [bhā.pu. 2.9.25] ity anena tava aprākṛtaṁ rūpaṁ prākṛtaṁ ca rūpaṁ kīdṛśam ? iti | yathātma-māyā-yogena [bhā.pu. 2.9.26] ity anena tava māyā yogamāyā ca kīdṛśī ? iti | yathā krīḍasi [bhā.pu. 2.9.27] iti māyādhikṛteṣu yoga-māyādhikṛteṣu tava kena prakāreṇa krīḍā ? iti | bhagavac-chikṣitam ahaṁ karavāni hy atandritaḥ [bhā.pu. 2.9.28] ity anena mad-abhīṣṭa-siddhy-arthaṁ tvac-chikṣitaṁ kiṁ mama kartavyam ? iti | brahmaṇā krameṇa pṛṣṭasya vastu-catuṣṭayasya catuḥślokyā krameṇaivottaraṁ dātuṁ bhagavān pratijānīte—jñānam iti |

etad eva bhagavad-dattottara-catuṣṭayātmakam eva śrī-bhāgavataṁ śāstraṁ śrī-bhagavat-proktatvena prasiddham ity āhuḥ | na kevalaṁ mad-rūpasya **jñānam** eva tubhyaṁ dadāmi, api tu **vijñānena** anubhavena **samanvitaṁ** yat, tad api | 

kiṁ ca, **parama-guhyaṁ**, nirviśeṣa-brahma-jñānād api śreṣṭhatvād iti bhāvaḥ |

kiṁ ca, **rahasyaṁ** prema-bhaktiṁ ca | sa prasiddhas tvaṁ gṛhāṇa | sugopyam api vakṣyāmi [bhā.pu. 11.11.49] ity-ādi-nirdeśāt tasya rahasyatvaṁ jñeyam | **tasya** rahasyasya **aṅgaṁ** sādhana-bhakti-yogas taṁ ceti tvayā apṛṣṭam api etat trayaṁ kṛpayaiva vakṣyāmi | 

kiṁ vā, bhagavac-chikṣitam ahaṁ karavāṇi [bhā.pu. 2.9.28] ity anenaivaitat trikam api tvayā pṛṣṭam eveti caturtha-śloka eva rahasyatvād bahiraṅga-lokāgamyatayaiva vakṣyāmi | tatra rahasya-tad-aṅgayor etayor  nāma-grahaṇaṁ prathamoktaṁ parama-guhya-taj-jñānād apy atigopyatvam utkṛṣṭatvaṁ ca bodhayatīti jñeyam | **mayā gṛhāṇa** ity avadadhānam api brahmāṇaṁ viśeṣato’vadhāpayati ||30||

 **...**

**|| 2.9.31 ||**

**yāvān ahaṁ yathā-bhāvo yad-rūpa-guṇa-karmakaḥ |**

**tathaiva tattva-vijñānam astu te mad-anugrahāt ||**

**śrīdhara-svāmī (bhāvārtha-dīpikā) : **nanu tvad-darśane’py asamartho’haṁ kathaṁ jñānādhikārī syām ? tatrāha—yāvān iti | yāvān svarūpataḥ | yathābhāvo yādṛk-sattāvān | yāni[^240] rūpāṇi guṇāḥ karmāṇi ca yasya ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanviti| tatra sādhyayorvijñānarahasyayorāvirbhāvārthamāśiṣaṁ dadāti—yāvāniti | yāvānsvarūpato yatparimāṇako'haṁ yathā bhāvaḥ sattā yasyeti yallakṣaṇohamity arthaḥ | yāni svarūpāntaraṅgāṇi rūpāṇi śyāmacaturbhujatvādīni | guṇā bhaktavātsalyādyāḥ | karmāṇi tattallīlā yasya sa yadrūpaguṇa-karmako'haṁ tathaiva tena sarveṇa prakāreṇaiva tattva-vijñānaṁ yāthārthyānubhavo mad-anugrahāttavāstu | etena catuḥślokārthasya nirviśeṣaparatvaṁ svayam eva parāstam | vakṣyate ca catuḥślokīmevoddiśatā bhagavatā svayamuddhavaṁ prati purā mayā ityādau jñānaṁ paraṁ manmahimāvabhāsam iti tattva-vijñānapadena rūpādīnām api svarūpabhūtatvaṁ vyaktam | atra vijñānāśīḥ spaṣṭā | rahasyāśīś ca paramānandātmakatattadyāthārthyānubhavenāvaśyapremodayād iti sandarbhaḥ | **viśvanāthaḥ **kiṁ ca,  jñānaṁ śabdadvārā yāthārthyanirddhāraṇaṁ parokṣaṁ tacca kiñcicchuddhacittānāmāstikānāṁ sambhavedapi vijñānaṁ tvaparokṣānubhavo matsvarūpasya yāthārthena sākṣātkāraḥ| sa ca rahasyatadaṅgaśabdābhyāṁ premabhaktisādhanabhaktibhyāṁ vinā naiva bhavatīti bodhayaṁstadarthamāśiṣaṁ dadāti yāvānyatpramāṇākāraḥ yādṛśasthaulyakāryadairdhyatuṅgatāvṛttatādyaucityasaṁniveśaviśiṣṭāvayava ityarthaḥ| yathābhāvo yādṛśābhiprāyaḥ yāni rūpāṇi śyāmatvadvibhujatvacaturbhujatvakṛṣṇarāmatvanṛsiṁhatvādīni | guṇā bhaktavātsalyādyāḥ| karmāṇi lakṣmīparigrahagovarddhanoddharaṇādīni yasya saḥ tathaiveti | yena yena prakāreṇa mama parimāṇābhiprāyarūpaguṇa-karmāṇyāvirbhavanti tenaiva prakāreṇa tadvijñānaṁ teṣāṁ yāthārthyānubhavostu tatrāśīrvādenaivānugrahe vyañjite’pi punarmad-anugrahapadopādānaṁ paramāntaraṅgamatkṛpāśaktivṛttiviśeṣasādhanabhaktipremabhaktyorvṛddhitāratamyenaiva tadrūpaguṇādimādhuryānubhavatāratamye samutpatsyamānepyetasmādapi matsvarūpādadhikatamamādhuryaṁ paramadurlabhaṁ kṛṣṇasvarūpaṁ māṁ brajabhūmau tvaṁ sākṣādanubhaviṣyasīti sūcayati etena catuḥślokyā nirviśeṣasvarūpamātraparatvena vyākhyānaṁ parāstam ||31||

———————————————————————————————————————

**jīva-gosvāmī (krama-sandarbhaḥ) : **atra sādhyayor vijñāna-rahasyayor āvirbhāvārtham āśiṣaṁ dadāti—yāvān aham iti | **yāvān** svarūpato yat-parimāṇako’**ham** | **yathā bhāvaḥ** sattā yasyeti, yal-lakṣaṇo’ham ity arthaḥ | yāni svarūpāntaraṅgāni **rūpāṇi** śyāmatva-catur-bhujatvādīni, **guṇā** bhakta-vātsalyādyāḥ, **karmāṇi** tat-tal-līlā yasya, sa **yad-rūpa-guṇa-karmako’ham** | **tathaiva** tena tena sarva-prakāreṇaiva **tattva-vijñānaṁ** yāthārthyānubhavo **mad-anugrahāt te tavāstu** bhavatād iti | etena catuḥśloky-arthasya nirviśeṣatvaṁ svayam eva parāstam | vakṣyate ca catuḥślokīm evoddiśatā śrī-bhagavatā svayam uddhavaṁ prati—purā mayā ity-ādau, jñānaṁ paraṁ man-mahimāvabhāsaṁ [bhā.pu. 3.4.13] iti | tatra vijñāna-padena rūpādīnām api svarūpa-bhūtatvaṁ vyaktam | atrra vijñānāśīḥ spaṣṭā | rahasyāśīś ca paramānandātmaka-tat-tad-yāthārthyānubhavenāvaśyaṁ premodayāt ||31|| (bhagavat-sandarbhaḥ 103)

———————————————————————————————————————

**viśvanātha-cakravartī (sārārtha-darśiṇī) : **kiṁ ca jñānaṁ śabda-dvārā yāthārthya-nirdhāraṇaṁ parokṣaṁ, tac ca kiṁcit śuddha-cittānām āstikānāṁ sambhaved api | vijñāna tv a-parokṣānubhavaḥ—mat-svarūpasya yāthārthyena sākṣāt-kāraḥ, sa ca rahasya-tad-aṅga-śabdābhyāṁ mat-prema-bhakti-sādhana-bhaktibhyaṁ vinā naiva bhavatīti bodhayaṁs tad-artham āśiṣaṁ dadāti | yāvān yat-pramāṇākāraḥ—yādṛśa-sthaulya-kārśya-dairghya-tuṅgatā-vṛttatādy-aucitya-saṁniveśa-viśiṣṭāvayava ity arthaḥ | yathā bhāvo yādṛśābhiprāyaḥ | yāni rūpāṇi śyāmatva-caturbhujatva-kṛṣṇatva-rāmatva-nṛsiṁhatvādīni, guṇā bhakta-vātsalyādyāḥ, karmāṇi lakṣmī-parigraha-govardhanoddhāraṇādīni yasya saḥ | tathaiveti yena yena prakāreṇa mama parimāṇābhiprāya-rūpa-guṇa-karmāṇy āvirbhavanti tenaiva prakāreṇa tattva-vijñānaṁ teṣāṁ yāthārthyānubhavo’stu | tatrāśīrvādenaivānugrahe vyañjite’pi punar mad-anugraha-padopadānaṁ paramāntaraṅga-mat-kṛpā-śakti-vṛtti-viśeṣa-sādhana-bhakti-prema-bhaktyor vṛddhi-tāratamyenaiva tad-rūpa-guṇādi-mādhuryānubhava-tāratamye samutpatsyamāne’py etasmād api yat svarūpād adhikatama-mādhuryaṁ parama-durlabhaṁ kṛṣṇa-svarūpaṁ māṁ vraja-bhūmau tvaṁ sākṣād anubhaviṣyasīti sūcayati | etena catuḥ-ślokyā nirviśeṣa-svarūpa-mātra-paratvenānya-vyākhyānaṁ svayam eva parāstam ||31||

———————————————————————————————————————

**śrīnivāsācārya-kṛta-catuḥ-ślokī-bhāṣyaṁ :** yāvān ahaṁ goloka-dhāmā gopa-veśo gopī-patiḥ | 


        kaṁ prati kathayitum īśe, samprati ko vā pratītim āyātu | 


    gopati-tanayā-kuñje gopa-vadhūṭī-viṭaṁ brahma || [padyā. 98]

viṭaś copapatiḥ smṛtaḥ | ataḥ patir eka-deśopacāraḥ | 

yathā-bhāvo yathojjvalādi-bhāvāśrayaḥ | yad-rūpa-guṇa-karmakaḥ śyāmasundaraḥ koṭi-kandarpa-lāvaṇya-dhāmā asādhāraṇa-guṇa-catuṣṭaya-muralī mohanatvādivān | karma-līlā-vinodī | tathaiveti nigama-nigūḍhatvāt | nagama-kartreti brahmaṇe ata evāśīrvādaḥ | tad agocaratvād aśakyatvāc ca | goloka-nāmni nija-dhāmni [bra.saṁ. 5.46], goloka eva nivasati [bra.saṁ. 5.37] ity ādi, kṛṣṇaṁ gopāla-rūpiṇaṁ [gautamīya-tantre], bhaveyus tāni tulyāni na mayā gopa-rūpiṇā [brahmāṇḍa-purāṇe], gopa-veśo me purastād āvirbabhūva [go.tā.u. 1.28], gopī-jana-vallabhaḥ sa vo hi svāmī bhavati [go.tā.u. 2], kṛṣṇa-vadhvaḥ [bhā.pu. 10.33.7], vallavyo me’nuśāntaye [] ity ādi | 

aviṣṭātṛtvam, nṛsiṁho nanda-nandanaḥ [bha.ra.si. 2.5.119], śṛṅgāra-rasa-sarvasvaṁ [kṛ.ka. 1.97], janmādy asya yataḥ [bhā.pu. 1.1.1], śṛṅgāraḥ sakhi mūrtimān [gīgopāla-tāpin. 1.11], yaṁ śyāmasundaram acintya-guṇa-svarūpaṁ [bra.saṁ. 5.38], śyāmam eva paraṁ rūpaṁ [padyā. 83] ity ādi, kandarpa-koṭi-lāvaṇyaḥ [stava-mālā], kandarpa-koṭi-ramyāya [stava-mālā] ity ādi | veṇuṁ kvaṇantaṁ [bra.saṁ. 5.30], veṇu-vādya-mahollāsa [gautamīya-stava-rāja 13], govindaṁ kala-veṇu-vādana-paraṁ [padyā. 46] ity ādi |

govardhana-girau ramye sthitaṁ rāsa-rasotsukaṁ [gautamīya-stava-rāja 13], nahi jāne smṛte rāse mano me kīdṛśaṁ bhavet [bṛhad-vāmana, bha.ra.si. 2.1.209], abhūd ākulito rāsaḥ pramadā-śata-koṭibhiḥ [], rāsotsavaḥ sampravṛtto gopī-maṇḍala-maṇḍitaḥ [bhā.pu. 10.33.3], jayati śrī-patir gopī-rāsa-maṇḍala-maṇḍanaḥ [bhāvārtha-dīpikā 10.29.1] ity ādi ||31||

 **...**

**|| 2.9.32 ||**

**aham evāsam evāgre nānyad yat sad-asat-param |**

**paścād ahaṁ yad etac ca yo’vaśiṣyeta so’smy aham ||**

**madhvācāryaḥ (bhāgavata-tātparyam) : **paraṁ svatantraṁ na |


        viṣṇor adhīnaṁ prāk-sṛṣṭes tathaiva ca layād anu |


        asya sattva-pravṛtty-ādi viśeṣeṇādhigamyate ||


        svātantryaṁ sthiti-kāle tu kathaṁcid buddhi-mohataḥ |


        pratīyamānam api tu tasmān naiveti gamyate ||


        janiṣye’haṁ layiṣye’ham iti na hy abhisandhitaḥ |


        ato jīvanam apy etad bhaved īśābhisaṁhitam ||


        ataḥ svarūpa-bhede’pi hy ātmaivedam iti śrutiḥ |


        vadaty asyeśa-tantratvād yad aśaktas tv asann iti ||


        vidyante hi tadā jīvāḥ kāla-karmādikaṁ tathā |


    kvānyathā hi punaḥ sṛṣṭiḥ pūrva-karmānusāriṇī || iti brahma-tarke |

———————————————————————————————————————

**śrīdhara-svāmī (bhāvārtha-dīpikā) :** etad eva samyag upadiśan yāvān ity asyārthaṁ sphuṭayati—aham iti | **aham evāgre** sṛṣṭeḥ pūrvam **āsaṁ** sthitaḥ, **nānyat** kiñcit, **yatsat** sthūlam **asat** sūkṣmaṁ **paraṁ** tayoḥ kāraṇaṁ pradhānam, tasyāpy antarmukhatayā tadā mayy eva līnatvāt | ahaṁ ca tadā āsam eva kevalaṁ na cānyad akaravam | **paścāt** sṛṣṭer anantaram apy **aham**[^241] evāsmi | **yad**[^242]**etad** viśvaṁ tad apy aham asmi | pralaye **yo’vaśiṣyeta so’py aham** eva | anena cānādy-anantatvād advitīyatvāc ca paripūrṇo’ham ity uktaṁ bhavati ||32||

	

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **svāmivyākhyānaṁ sphuṭārtham eva evaṁ catuḥślokyā deyatvena jñānādikaṁ pratiśrutya tatprāptāvāśiṣaiva yogyatāmāpādya ca prathama jñānamupadiśanneva parāvare yathārūpe jānīyām iti praśnasyottaramāha—ahamevāgre sṛṣṭeḥ pūrvamāsam iti tarjanyā svavakṣaḥ spṛśati | evakāreṇānyayogavyavacchedakena maddvijātīyaṁ prākṛtaṁ vastu kim api nāsīd iti labhyate | ayamarthaḥ saṁprati bhavantaṁ prati prādurbhavannasau paramamanoharākāro rūpaguṇamādhurīmahodadhirahamevāgre mahāpralayakālepyāsam eva vāsudevo vā idamagra āsīnna brahmā na ca śaṅkaraḥ iti ātmaivedamagra āsītpuruṣavidhaḥ iti, puruṣo ha vai nārāyaṇa iti, eko ha vai nārāyaṇa āsīditi, puruṣo ha vai nārāyaṇo'kāmayata | atha nārāyaṇādajo ajāyata yataḥ sarvāṇi bhūtāni nārāyaṇaḥ paraṁ brahma tattvaṁ nārāyaṇaḥ parama ṛtaṁ satyaṁ paraṁ brahma puruṣaḥ| kṛṣṇapiṅgalamiti, eko nārāyaṇa āsīnna brahmā neśānaḥ ity-ādiśrutibhyaḥ bhagavāneka āsedam ity-ādismṛteś ca | atra vaikuṇṭhatatpārṣadādīnām api tadupāṅgatvādahaṁpadenaiva grahaṇaṁ rājāsau prayātītivat | atasteṣāñca tadvadeva sthitirbodhyate tathā ca rājapraśnaḥ—


    sa cāpi yatra puruṣo viśvasthityudbhavāpyayaḥ | 

muktvātmamāyāṁ māyeśaḥ śete sarvaguhāśayaḥ || 

iti śrīvidurapraśnaśca—


    tattvānāṁ bhagavaṁsteṣāṁ katidhā pratisaṁkramaḥ | 


    tatremaṁ ka upāsīranka usvidanuśerate ||

iti svāmicaraṇānāṁ vyākhyā ca tatra pralaye imaṁ parameśvaraṁ śayānaṁ rājānamiva cāmaragrāhiṇaḥ ke upāsīranke vānuśerate śayānamanu svapantītyeṣā| kāśīkhaṇḍepyuktaṁ—


    na cyavante’pi yadbhaktā mahatyāṁ pralayāpadi | 

atocyutokhile loke sa ekaḥ sarvagovyayaḥ || iti | 

āsamevetyayogavyavacchedaḥ| asteḥ sattārthakatvāt tadānīṁ madvidyamānatāyā abhāvaḥ sarvathā nābhūdityevārthapratīteḥ| ahamevāsam eva na kimapyakaravam iti kriyāntaravyāvṛttiś ca vastuto na ghaṭeta asteḥ sarvadhātvartheṣvevānusyūtatvāt | pūrvasminvarṣe'smingrame caitra āsīdevetyukte caitrasya śayanāśanabhojanādikriyā naiva vyāvartante kiṁtvabhāva eveti kiṁ tūktaparipāṭyā ghaṭate ca yathā sandarbha āsam eveti brahmādibahirjanajñānagocarasṛṣṭyādilakṣaṇakriyāntarasyaiva vyāvṛttirna tu svāntaraṅgalīlāyā api yathādhunā rājāsau sa kiñcidapi karotītyukte rājasambandhi kāryam eva niṣidhyate na tu śayanabhojanādikamapīti tattvam iti dṛṣṭam | nanu kvacinnirviśeṣam eva brahmāsīd iti śrūyate tatrāha satkāryamasatkāraṇaṁ tābhyāṁ paraṁ yadbrahma tanna mattonyat kvacidadhikāriṇi śāstre vā svarūpabhūtanānāviśeṣavyutpattyasamarthe soyamaham eva nirviśeṣabrahmatayā pratibhāmītyarthaḥ| tvaṁ tu pūrvaślokoktamāśīrvādānugrahābhyāṁ rūpaguṇādiviśiṣṭam eva māṁ jānīhīti bhāvaḥ | nanu sṛṣṭeranantaraṁ jagadeva na tu tvamupalabhyase tatrāha paścātsṛṣṭeranantaramapyahamevāsmyeveti vaikuṇṭheṣu bhagavadādyākāreṇa prapañceṣvantaryāmirūpeṇa gaśāmā pratyārāvanārapeṇa ca nana tarhi prathinyādikaṁ ṭevanirgagāṭikana - anamoni- talapanimnanāṭa garena vyaṣṭisamaṣṭivirāṇmayaṁ viśvaṁ tadapyaham eva macchaktijanyatvānmamaiva prākṛtaṁ rūpaṁ parāvare yathārūpe jānīyām iti tvayā yadaparaṁ rūpaṁ pṛṣṭaṁ tadevedaṁ tvaṁ jānīhīty arthaḥ | tathā yovaśiṣyate bhavānekaḥ śiṣyate śeṣasaṁjñaḥ ityādyuktaḥ parameśvaraḥ so'ham asmi tatrāhamityasya trirāvṛttyā nirdvāraṇasya sūcitatvāt etadrūpaguṇādiviśiṣṭasya mama traikālikanityasthityā pararūpatvaṁ sṛṣṭisaṁhārayormadhya eva dṛśyam idaṁ māyikaprapañcajātamaparaṁ rūpam iti parāvararūpayorjñānamuktam | vijñānaṁ tu pararūpasya prathamasyaiva tacca tadaiva syādyadā śravaṇakīrtanādijanyapremabhaktyā tadrūpaguṇādimādhuryamāsvādyamānaḥ syād iti caturthaśloke vyaktaṁ bhāvīti viśvanāthaḥ| sandarbhopyetādṛśavyākhyaḥ ||32||

———————————————————————————————————————

**kaivalya-dīpikā**: **aham** ity-ādi | **aham eva** iti kutrāntarasya vyāvṛttiḥ | **āsam eva** iti kriyāntarasya | **agre** māyā-sambandhāt prāk | māyā-sambandhe’pi **yat** **sat** kāryam **asat** kāraṇaṁ yac ca **paraṁ** tābhyāṁ paraṁ pradhānaṁ, **tan na **mad **anyat** | māyā-sambandhād asty eva tridhā vibhakta ity arthaḥ | **paścān** māyā-viyogād anantaram apy **aham eva** | prapañcasyādi-madhyāvasāneṣv aham ity arthaḥ | yac caitat prapañca-rūpaṁ, tad apy aham | anyatra siddhaṁ mayi āropitam | yathānyatra siddhaḥ sarpo rajjau | evaṁ-vidhe paścād bhrame nivṛtte **yo’vaśiṣyeta so’ham asmi** | idantayā svarūpasya nirdeṣṭam aśakyatvāt evam ucyate  | etena yathā kaṭakādiṣv avasthā-traye’pi suvarṇatvam eva satyaṁ, tathā jagad-ādi-madhyānteṣv anusyūtaṁ sattā-mātraṁ bhagavat-svarūpam iti lakṣaṇārtha ity uktam | na tāvad asyāsambhavaḥ | sad eva someyedam [chā.u. 6.2.1] ity-ādi śruti-siddhatvāt | na ca kālākāśādiṣv iti vyāptiḥ | tad-utpatteḥ śrutatvāt | vimatam anityaṁ bādhyatvāt śukti-rūpyavad ity anumānāś ca  | nāpi sākāreṣu caturṣv ativyāptiḥ | teṣām ākāra-tirohitatvāt | tasmān nirdoṣaṁ lakṣaṇam ||32|| [mu.pha. 1.6]

———————————————————————————————————————

**jīva-gosvāmī (krama-sandarbhaḥ) : **tad eva upadeśya-catuṣṭayaṁ catuḥślokyā nirūpayan prathamaṁ jñāna-vijñānārthaṁ sva-lakṣaṇaṁ pratipādayati dvābhyām | tatra jñānārtham āha—aham evāsam iti |atrāhaṁ-śabdena tad-vaktā mūrta evocyate, na tu nirviśeṣaṁ brahma tad-aviṣayatvāt | ātma-jñāna-tātparyake tu tat tvam asi itivat “tvam evāsīr eva” vaktum upayuktatvāt | 

tataś cāyam arthaḥ—samprati bhavantaṁ prati prādurbhavann asau parama-manohara-śrī-vigraho’ham evāgre mahā-pralaya-kāle’py āsam eva | vāsudevo vā idam agra āsīn na brahmā na ca śaṅkaraḥ | eko nārāyaṇa āsīn na brahmā neśānaḥ [mahā.u. 1] ity-ādi-śrutibhyaḥ | bhagavān eka āsedam agra ātmātmanāṁ vibhuḥ [bhā.pu. 3.5.23] ity-ādi tṛtīyāt | ato vaikuṇṭha-tat-pārṣadādīnām api tad-upāṅgatvād ahaṁ-padenaiva grahaṇaṁ, “rājāsau prayāti” itivat | tatas teṣāṁ ca tadvad eva sthitir bodhyate | tathā ca rāja-praśnaḥ—

sa cāpi yatra puruṣo viśva-sthity-udbhavāpyayaḥ |


    muktvātma-māyāṁ māyeśaḥ śete sarva-guhāśayaḥ || [bhā.pu. 2.8.10] iti |

śrī-vidura-praśnaś ca—

tattvānāṁ bhagavaṁs teṣāṁ katidhā prati-saṅkramaḥ |


    tatremaṁ ka upāsīran ka u svid anuśerata || [bhā.pu. 3.7.37] iti |

kāśī-khaṇḍe’py uktaṁ śrī-dhruva-carite—

na cyavante hi mad-bhaktā mahatyāṁ pralayāpadi |


    ato’cyuto’khile loke sa ekaḥ sarvago’vyayaḥ || iti |

**aham eva** ity eva-kāreṇa kartr-antarasyārūpatvādikasya ca vyāvṛttiḥ | **āsam eva** iti tatrāsambhāvanāyā nivṛttiḥ | tad uktaṁ yad-rūpa-guṇa-karmakaḥ [bhā.pu. 2.9.32] ity ata eva | 

yad vā, āsam eveti brahmādi-bahirjana-jñāna-gocara[^243]-sṛṣṭy-ādi-lakṣaṇa-kriyāntarasyaiva vyāvṛttiḥ, na tu svāntaraṅga-līlāyā api | yathādhunāsau rājā kāryaṁ na kiñcit karotīty ukte rājya-sambandhi-kāryam eva niṣidhyate, na tu śayana-bhojanādikam apīti tadvat | yad vā, asa gati-dīpty-ādāneṣv ity asmāt āsaṁ sāmprataṁ bhavatā dṛśyamānair viśeṣair ebhir agre’pi virājamāna evātiṣṭham iti nirākāratvādikasyaiva viśeṣato vyāvṛttiḥ | 

tad uktam anena ślokena sākāra-nirākāra-viṣṇu-lakṣaṇa-kāriṇyāṁ muktā-phala-ṭīkāyām api—

nāpi sākāreṣv avyāptiḥ | teṣām ākārātirohitatvād iti | aitareyaka-śrutiś ca—ātmaivedam agra āsīt puruṣa-vidhaḥ [bṛ.ā.u. 4.1.1] iti | etena prakṛtīkṣaṇato’pi prāg-bhāvāt puruṣād apy uttamatvena bhagavaj-jñānam eva kathitam | 

nanu kvacin nirviśeṣam eva brahma āsīd iti śrūyate ? tatrāha—**nānyad yat sad-asat-param** iti | **sat** kāryam **asat** kāraṇaṁ, tayoḥ **paraṁyad** brahma, tan na matto’nyat | kvacid adhikāriṇi śāstre vā svarūpa-bhūta-viśeṣa-vyutpatty-asamarthe so’yam aham eva nirviśeṣatayā pratibhātīty arthaḥ | yadā tadānīṁ prapañce viśeṣābhāvān nirviśeṣa-cin-mātrākāreṇa vikuṇṭhe tu sa-viśeṣa-bhagavad-rūpeṇeti śāstra-dvaya-vyavasthā | etena ca brahmaṇo hi pratiṣṭhāhaṁ [gītā 14.27] ity atroktaṁ bhagavaj-jñānam eva pratipāditam | ata evāsya parama-guhyatvam uktam |

nanu sṛṣṭer anantaraṁ nopalabhyase ? tatrāha—**paścāt** sṛṣṭer anantaram apy** aham** evāsmy eva vaiku ṇṭheṣu bhagavad-ādy-ākāreṇa prapañceṣv antaryāmy-ākāreṇeti śeṣaḥ | etena sṛṣṭi-sthiti-pralaya-hetur ahetur asya [bhā.pu. 11.3.35][^244] ity-ādi pratipāditaṁ bhagavaj-jñānam evopadiṣṭam |

nanu sarvatra ghaṭa-paṭākārā ye dṛśyante, te tu tad-rūpāṇi na bhavantīti tavāpūrṇatva-prasaktiḥ syāt ? ity āśaṅkyāha—yad etad viśvaṁ tad apy aham eva mad-ananyatvān mad-ātmakam evety arthaḥ | anena so’yaṁ te’bhihitas tāta bhagavān viśva-bhāvanaḥ | samāsena harer nānyad anyasmāt sad-asac ca yad ity ādy uktaṁ bhagavaj-jñānam evopadiṣṭam | tathā pralaye yo’vaśiṣyate so’ham evāsmy eva | etena bhavān ekaḥ śiṣyate śeṣa-saṁjña ity uktaṁ bhagavaj-jñānam evopadiṣṭam | tathā pūrvaṁ svānugraha-prakāśyatvena pratijñātaṁ yāvat tvaṁ sarva-kāla-deśāparikcchedyatva-jñāpanāyopadiṣṭam | evaṁ nānyad yat sad-asat-param ity anena brahmaṇo hi pratiṣṭhāham iti jñāpanayā yathā-bhāvatvam | sarvākārāvayava-bhagavad-ākāra-nirdeśena vilakṣaṇānanta-rūpatva-jñāpanayā yad-rūpatvam | sarvāśrayāti-nirdeśena vilakṣaṇānanta-guṇatva-jñāpanayā yad-guṇatvam | sṛṣṭi-sthiti-pralayopalakṣita-vividha-kriyāśrayatva-kathanena laukikānanta-karmatva-jñāpanayā yat-karmatvaṁ ca ||32|| (bhagavat-sandarbha 104)

———————————————————————————————————————

**viśvanātha-cakravartī (sārārtha-darśiṇī) : **evaṁ ślokābhyāṁ deyatvena jñānādikaṁ pratiśruty, tat-prāptāv āśiṣyaiva yogyatām āpadya ca prathamaṁ jñānam upadiśann eva parāvare yathā-rūpe jānīyāṁ [bhā.pu. 2.9.25] iti praśnasyottaram āha aham evāgre sṛṣṭeḥ pūrvam āsam iti tarjanyā sva-vakṣaḥ spṛśati | eva-kāreṇānya-yoga-vyavacchedakena mad-vijātīyaṁ prākṛtaṁ vastu kim api nāsīd iti labhyate ayam arthaḥ | samprati bhavantaṁ prati prādurbhavann asau parama-manoharākāro rūpa-guṇa-mādhurī-mahodadhir aham evāgre mahā-pralaya-kāle’py āsam eva | vāsudevo vā idam agra āsīn na brahmā na ca śaṅkaraḥ iti | puruṣo ha vai nārāyaṇaḥ iti | eko ha vai nārāyaṇa āsīt iti | puruṣo ha vai nārāyaṇo’kāmayata | atha nārāyaṇād ajo’jāyata, yataḥ sarvāṇi bhūtāni | nārāyaṇaḥ paraṁ brahma, tattvaṁ nārāyaṇaḥ param | ṛtaṁ satyaṁ paraṁ brahma puruṣaṁ kṛṣṇa-piṅgalam iti | eko nārāyaṇa āsīn na brahmā neśānaḥ ity ādi-śrutibhyaḥ | bhavān eka āsedaṁ [bhā.pu. 3.5.23] ity ādi-smṛteś ca |

atra vaikuṇṭha-tat-pārṣadādīnām api tad-upāṅgatvād aham-padenaiva grahaṇaṁ rājāsau prayātītivat | atas teṣāṁ ca tadvad eva sthitir bodhyate | tathā ca rāja-praśnaḥ—

sa cāpi yatra puruṣo viśva-sthity-udbhavāpyayaḥ |


    muktvātma-māyāṁ māyeśaḥ śete sarva-guhāśayaḥ || [bhā.pu. 2.8.10] iti |

śrī-vidura-praśnaś ca –


        tattvānāṁ bhagavaṁs teṣāṁ katidhā pratisaṅkramaḥ |


    tatremaṁ ka upāsīran ka u svid anuśerate || [bhā.pu. 3.7.37] iti |

śrī-svāmi-caraṇānāṁ vyākhyā ca—tatra pralaye imaṁ parameśvaraṁ śayānaṁ rājānam iva cāmara-grāhiṇaḥ ke upāsīran ke vā tad anuśerate śayānam anusvapantīty eṣā | 

kāśī-khaṇḍe’py uktaṁ—

na cyavante hi mad-bhaktā mahatyāṁ pralayāpadi |


    ato’cyuto’khile loke sa ekaḥ sarvago’vyayaḥ || iti |

āsam evety ayogya-vyavacchedaḥ | asteḥ sattārthakatvāt tadānīṁ mad-vidyamānatāyā abhāvaḥ sarvathā mābhūd ity evārtha-pratīteḥ | aham evāsam eva na kim apy akaravam itit kriyāntara-vyāvṛttis tu vastuto na ghaṭate | asteḥ sarva-dhātv-artheṣv evānusyūtatvāt | pūrvasmin varṣe tatra grāme caitra āsīd evety ukte caitrasya śayanāsana-bhojanādi-kriyā naiva vyāvartante, kintv abhāva eveti, kintūkti-paripāṭyā ghaṭate ca | yathā sandarbhe—āsam eveti brahmādi-bahirjana-jñāna-gocara-sṛṣṭy-ādi-lakṣaṇa-kriyāntarasyaiva vyāvṛttiḥ | na tu svāntaraṅga-līlāyā api | yathādhunāsau rājā kāryaṁ na kiñcit karotīty ukte rājya-sambandhi-kāryam eva niṣidhyate na tu śayana-bhojanādikam apīti tadvad [bhagavat-sandarbha 104] iti dṛṣṭam |

nanu kvacin nirviśeṣam eva brahma āsīd iti śrūyate | tatrāha sat kāryam asat kāraṇaṁ tābhyāṁ paraṁ yad brahma tan na matto’nyat | kvacid adhikāriṇi śāstre vā mat-svarūpa-bhūta-nānā-viśeṣa-vyutpatty-asamarthe so’yam aham eva nirviśeṣa-brahmatayā pratibhāmīty arthaḥ | tvaṁ tu pūrva-ślokokta-mad-āśīrvādānugrahābhyāṁ rūpa-guṇādi-viśiṣṭam eva māṁ jānīhīti bhāvaḥ | 

nanu sṛṣṭer anantaraṁ jagad eva, na tu tvam upalabhyase | tatrāha paścāt sṛṣṭer anantaram apy aham evāsmy eveti vaikuṇṭheṣu bhagavad-ādyākāreṇa prapañceṣv antaryāmi-rūpeṇa yathā-samayaṁ matsyādy-avatāra-rūpeṇa ca | 

nanu tarhi pṛthivyādikaṁ deva-tiryag-ādikaṁ ca tvaṁ na bhavasīti tavāpūrṇatva-prasaktiḥ ? tatrāha yad etac ca vyaṣṭi-samaṣṭi-virāṇ-mayaṁ viśvaṁ tad apy aham eva | mac-chakti-janyatvān mamaiva prākṛtaṁ rūpam | parāvare yathā rūpe jānīyām iti tvayā yad avaraṁ rūpaṁ pṛṣṭaṁ tad evedaṁ tvaṁ jānīhīty arthaḥ | tathā yo’vaśiṣyate bhavān ekaḥ śiṣyate śeṣa-saṁjñaḥ ity ādy-uktaḥ parameśvaraḥ so’ham asmi | tatra aham ity asya trir-āvṛttyā nirdhāraṇasya sūcitatvāt etad-rūpa-guṇādi-viśiṣṭasya mama traikālika-nitya-sthityā para-rūpatvaṁ sṛṣṭi-saṁhārayor madhya eva dṛśyam idaṁ māyika-prapañca-jātam avaraṁ rūpam iti parāvara-rūpayor jñānam uktaṁ vijñānaṁ tu para-rūpasya prathamasaiva | tac ca tadaiva syād yadā śravaṇa-kīrtanādi-janya-prema-bhaktyā tad-rūpa-guṇādi-mādhuryām āsvādyamānaṁ syād iti caturtha-śloke vyaktaṁ bhāvi ||32||

———————————————————————————————————————

**śrīnivāsācārya-kṛta-catuḥ-ślokī-bhāṣyaṁ **: aham eva pūrvokta-mahānubhāvo gopāla-rūpī | agre sarva-loka-mukuṭa-maṇi-śrī-golokākhye āsam eva śrī-rāsa-līlayā virājamāna evāvatiṣṭham, asudīptau atra nānyad ity ādi sat sad-rakṣārtham asura-vadhādi | asat prākṛta-darśanādi | paraṁ nija-gṛhiṇīṣu gopīṣu parakīyā-bhāvam | tad evaṁ mad-vinā yat etac ca jagad-ādi sarvaṁ ke kurvanti ? tatrāha paścād ahaṁ sarva-loka-madhye mūlādhāre saṅkarṣaṇa-kamaṭhādi-rūpeṇa, yo’vaśiṣyeta sarva-loka-madhye vilāsa-puruṣa-guṇāvatāra-līlāvatārāveśa-prabhāva-vaibhava-padmanābha-kṣīrodaśāyi-prabhṛtayo’ṁśa-kalā mama sarvaṁ vidhāsyanti, kārya-kāraṇayor abhedāt, paraṁ ca svayam ahaṁ gokule sarvaṁ kariṣyāmīti bhāvaḥ ||32||

 **...**

**|| 2.9.33 ||**

**ṛte’rthaṁ yat pratīyeta na pratīyeta cātmani |**

**tad vidyād ātmano māyāṁ yathābhāso yathā tamaḥ ||**

**madhvācāryaḥ (bhāgavata-tātparyam) : **arthavad iva pratīyate, na ca paramātmany arthavat pratīyate arthaṁ prayojanam ṛte | na hi jīva-prakāśibhyām īśvarasyārthaḥ | 


        mukhyato viṣṇu-śaktir hi māyā-śabdena bhaṇyate |


    upacāratas tu prakṛtir jīvaś caiva hi bhaṇyate || iti ca |

yathābhāso jīvaḥ |


        sarvaṁ pare sthitam api naiva tatreti bhaṇyate |


        yato harer na jīvena jīvanaṁ na harau tataḥ ||


        jīvaḥ prakṛtir apy atra yato naiva hi bandha-kṛt |


        karma cāphala-dātṛtvāt kālaś cāpariṇāmatvāt |


        yathā chatra-dharādyās tu rathasthā api sarvaśaḥ |


    rathino naiva bhaṇyante evaṁ hari-gatā api ||33||

———————————————————————————————————————

**śrīdhara-svāmī (bhāvārtha-dīpikā) : **yathātma-māyā-yogenety anena māyāyā api pṛṣṭatvād vakṣyamāṇopayogitvāc ca māyāṁ nirūpayati | ṛte arthaṁ vināpi vāstavam arthaṁ yad yataḥ kim apy aniruktam ātmany adhiṣṭhāne pratīyeta sad api ca na pratīyeta, tad ātmano mama māyāṁ vidyāt | yathā ābhāso dvi-candrādir ity arthaṁ vinā pratītau dṛṣṭāntaḥ | yathā tama iti sato’pratītau | tamo rāhur yathā graha-maṇḍale sthito’pi na dṛśyate tathā ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kiṁ ca,  jīvasya paramātmajñānavijñāne prati māyā khalvaṁśenānukūlā pratikūlā ca bhavati vijñāte ca paramātmani mayi yogamāyaivādhikaroti sā khalvanukūlaiveti te dve avaśyanirūpaṇīye iti jñāpayan yathātmamāyāyogenetyanena vyañjitasya tava māyā yogamāyā ca kīdṛśīti praśnasyottaraṁ tantreṇaiva krameṇāha ṛterthamiti, yadyato'rthaṁ satyaṁ vastu vinā na pratīyate kiṁ tvarthasatyaṁ vastveva pratīyate ity arthaḥ | tathā yataḥ arthaṁ vinā pratīyate artho na pratīyate kiṁtvanarthaḥ pratīyetetyarthaḥ | tattām ātmani svasminmukto baddhaś ca jīva ātmano mama māyāṁ krameṇa vidyāvidyeti vṛttidvayāṁ māyākhyāṁ śaktiṁ vidyāt jānīyāt vidyāyā dṛṣṭāntaḥ yathā bhāso dīpādiprakāśaḥ dīpādiprakāśādyathā gṛhe vidyamāno ghaṭapaṭādirartha eva pratīyate na tu dīpānayanātpūrvaṁ sambhāvito ghaṭapaṭādyabhāvastathā sarpavṛścikādirāgantukaś ca bhayakāraṇamanarthaḥ pratīyate evam eva vidyāyā hetormuktena jīvena svasminnityasambaddhaṁ jñānādikam eva pratīyate na tv avidyādaśāyāmiva tadabhāvaḥ nāpi svasminnasaṁbaddho dehadaihikaśokamohādikaś ca pratīyate avidyāyā dṛṣṭāntaḥ yathā tamondhakāraḥ andhakārādyathā svagṛhe vidyamāno ghaṭapaṭādirartho na pratīyate kiṁ tvavidyamāno'pi sambhāvyamānaḥ sarpacaurādikobhayakāraṇamanarthaḥ pratīyate evamevāvidyāyā hetor eva baddhena jīvena svasminnityasambandhitayā vartamānam api jñānānandādikaṁ na pratīyate kiṁtu svasminnasannapi svasambandhitvena vartamāno dehadaihikaśokamohādir eva pratīyate tena kusumaśṛṅgādīnāṁ satyatvepyākāśaśaśādīnāṁ tatsambandhā bhāvādevākāśakusumamalīkaṁ śaśaśṛṅgamalīkam iti yathocyate tathaiva dehānāṁ taddharmāṇāṁ śokamohasukhaduḥkhādīnāṁ ca prādhānikatvātsatyatve’pi jīvasya tatsambandhābhāvād eva jīvasya dehādayo mithyābhūtā iti śāstreṣūcyate jīvasya mithyābhūto'pi dehasambandhaḥ khalvavidyayā kalpate vidyayā lupyata iti vidyāvidyayordṛṣṭāntāvābhāsatamasī ity atra chāyātapau yatra na gṛdhrapakṣau ityaṣṭama-skandhe eva pramāṇaṁ jñeyam kecit tu tamo dṛṣṭāntoyamāvaraṇāṁśa eva āvaraṇavikṣepayostu dṛṣṭāntāḥ sarpavyāghrabhūtāveśādyā jeyā ityāhuste’pi tāmasatvāttamaḥśabdenaiva grāhyā ityapare| evaṁ jīve sārvadikavidyamānavastupratyāyanamavidyamānavastupratyāyanaṁ cetyavidyāyā dharmā vāvaraṇavikṣepaśabdābhyāmucyate | athārthaśabdasya dhanavācitvāccheṣeṇa bhāgyaprāptasvīyabahudhano vaṇigiva vidyālabdhajñānānando muktaḥ saṁpannatvena rūpyate | tathābhāgyānadhigatasvīyadhano vaṇigivāvidyāvṛtajñānānando baddhajīvo daridratveneti jñeyam | evaṁ vidyayā tvampadārthasya jīvātmano'nubhavo bhavati na tu tatpadārthasya paramātmanaḥ tasya nirguṇatvānirguṇayā bhaktyaivāparokṣānubhavaḥ sambhavet bhaktyāhamekayā grāhyaḥ iti bhagavadukteḥ | kiṁ ca kaivalyaṁ sāttvikaṁ jñātam iti bhagavadukterdehādivyatiriktātmajñānarūpā yeyaṁ vidyā tasyāḥ sattvaguṇatvādanayā guṇātītasya paramātmano naivānubhavaḥ pratyutāsyā apyabhāva eva tad uktaṁ bhagavatā—


    dravyaṁ deśaḥ phalaṁ kālo jñānaṁ karma ca kārakaḥ | 


    śraddhāvasthākṛtirniṣṭhā traiguṇyāḥ sarva eva hi | 


    yeneme nirjitā saumya guṇā jīvena cittajāḥ | 

bhakti-yogena manniṣṭho madbhāvāya prapadyate || iti | 

nanu tarhi muktajīvena paramātmano'parokṣānubhavārthaṁ bhaktiḥ kuto labhyatām | ucyate | jñānadhikāriṇaḥ sāṅkhyayogatapaādibhirbhaktimiśrair eva janitayā vidyayāvidyānivartikayā prathamaṁ tvaṁ padārthānubhavaḥ tatastasyā vidyāto vimuktasya nirindhanāgninyāyena vidyāyā apyuparamatāratamyena pūrvasiddhabhakticandrakalāyāstaduparāgavicyutāyāstata udgamatāratamyaṁ tathaiva bhaktyā punaḥpunarabhyastayā tatpadārthasya paramātmano'nubhavatāratamyaṁ tad uktaṁ bhagavatā gītāmu—


    brahmabhūtaḥ prasannātmā na śocati na kāṅkṣati | 


    samaḥ sarveṣu bhūteṣu madbhaktiṁ labhate parām ||

iti parāṁ paurvakālikaguṇībhāvarāhityāt śreṣṭhāṁ kevalāṁ vā tataś ca bhaktyā māmabhijānāti yāvānyaścāsmi tattvataḥ ity-ukterjātipramāṇābhyāmalpīyasyā tayā bhaktyā nirviśeṣabrahmaṇa evānubhavaḥ | na tvanantacidviśeṣabrahmaṇo bhagavataḥ yathālpatejaścakṣuṣkeṇa janena maṇimayī mūrtiḥ sāmānyatejomayyeva dṛśyate | na tu mukhanāsikānetrakarṇādiviśeṣamayī | tataś ca vidyāyāḥ sāmarūpeṇaivoparame satyadbhutanairguṇyasya tasya tayaiva bhaktyā brahmānubhavasyāpūrṇatvametad eva nirvāṇaśabdavācyaṁ jīvabrahmaikyaṁ tad uktaṁ tatraiva ato māṁ tattvato jñātvā viśate tadanantaram iti | yā tu cicchaktivṛttīnāṁ sārabhūtā kṛpāvilāsarūpā paramottamā śraddhā bhaktirjātipramāṇābhyāmatyadhikā sā prabalā paramasvatantrā guṇadoṣādikamapyagaṇayantī baddhe’pi jīve rākṣasapulindapulkasādau durācāro'pi yadṛcchayaivodayate | vipre saṁnyāsini mukte’pi nodayate | tayaivāvidyāparyantasamastakleśadhvaṁsastad uktaṁ jarayatyāśu yā kośaṁ nigīrṇamanalo yathā iti | tayaivānantacidviśeṣasya bhagavato'pyaparokṣyānubhavo bhavet | yathā bahutaratejasvicakṣuṣkeṇa janena sāmānyatastejomayī viśeṣataś ca mukhanāsikānetrakarṇādisaundaryamayī ca mūrtirbhadreṇaiva dṛśyate iti | tadevaṁ bhaktirdvividhā nirguṇā guṇamayī ca | tatrādyayā pākadaśāyāṁ premabhaktisaṁjñayā bhagavadaśīkāraḥ saccidānandamayabhagavadrūpaguṇalīlāmādhuryānubhavaśva | dvitīyayā sāttvikyā sattvaguṇādvicyutayaiva nirviśeṣabrahmasukhānubhavamātram iti | tasmādbrahmasukhānubhavadaśātaḥ pūrvāsveva daśāsu jīveṣu māyāyā adhikāra iti siddham—


    satyam eva pratītaṁ syādyato'satyaṁ tathā yataḥ | 

tadvidyādātmano māyāṁ yathā bhāso yathā tamaḥ || 

ityanukterityanyasminnarthepyāśaya īkṣyate | ṛterthaśabdo parivṛtyasahāvapitau yataḥ sa cārtho yathā brahmānubhavavatsvapi janeṣu nānāvidheṣu yā spaṣṭamadhikaroti bhagavadicchāvaśāttadīyasvarūpaguṇalīlāprakāśāvaraṇadhurandhurā svarūpabhūtā śaktistasyāyogamāyāyā api lakṣaṇaṁ tantreṇaivāha—ṛta iti | ātmani paramātmani mayi ṛte jñāte sati artergatyarthatvena jñānārthatvātsākṣādanubhūte satīty arthaḥ | yad iti iṇ gatau ityasya śatrantaṁ tatpadenaiva yatpadasyākṣepāt | yataḥ arthaṁ yatprayojanaṁ prāpnuvadvastu aprākṛtaṁ prākṛtaṁ ca pratīyate | yayā prakāśitasatprayojanaṁ vastu paramātmasākṣātkāravatā janena sākṣādanubhūyetetyarthaḥ | yataḥ sakāśānna pratīyate yayāvṛtaṁ tad eva vā samayāntare vā na pratīyetetyarthaḥ| tāmātmano bhagavato mama māyāṁ yogamāyākhyāmantaraṅgāṁ śaktiṁ vidyājānīyāt | māyayā prayojanaṁ vinaivādriyate yogamāyayā tu prayojanamuddiśyaiveti vivecanīyam | yathā bhāso yathā tamaḥ iti ābhāsena dīpādinā prakāśitaṁ ghaṭapaṭādikaṁ yathā pratīyate tamasā vṛtaṁ tannānubhūyate ca tathaiva sā madicchāvaśādābhāsatamodharmavatī yogamāyetyarthaḥ| udāharaṇaṁ tu yathā aiśvaryadarśane’pi premasaṅkocābhāvajñāpanārthaṁ bhagavatkukṣau yayā prakāśitaṁ prākṛtamaprākṛtaṁ gokulayaśodākṛṣṇādisvarūpaṁ ca yayā mohitā śrīyaśodā sākṣādanubabhūva kṣaṇāntare ca yayāvaraṇānnānubabhūva ca yathā caiśvāryānubhūtyā premasaṅkocajñāpanārthaṁ yayā prakāśitaṁ viśvarūpaṁ paramātmasvarūpaṁ cārjunaḥ sākṣādanubabhūva tatraiva vartamānam api kṛṣṇasvarūpaṁ yayāvaraṇānnānubabhūva samayāntare ca yayācchāditaṁ viśvarūpādikaṁ nānubabhūva dvibhujaṁ śrīkṛṣṇamevānubabhūva atraikadaivaikasya svarūpasya prakāśanamanyasyāvaraṇam iti pūrvato viśeṣaḥ yathā mañjumahimadarśanayā brahmaṇa īśvaratvābhimānanivartanārthaṁ yayāvaraṇaprakāśanābhyāṁ līlāpārakaravatsabālāghadarśanatadadarśanakṛṣṇasvarūpasūtavatsabālādidarśanacaturbhujatvādidarśanatadadarśanaśrīkṛṣṇasvarūpadarśanāni prāpa | yayā mohitaḥ parameṣṭhī atraikasminneva parameṣṭini vivadhasvarūpāvaraṇaprakāśanayoḥ paunaḥpunyam iti viśeṣaḥ | yathā ca bhagavadvapuḥ svarūpata evaṁ paricchinnamaparicchinnaṁ cātakaryam iti jñāpanārthaṁ tathā kevalabhajanaśramastajanyā bhagavatkṛpā cetyubhābhyām eva bhagavadaśīkāra iti jñāpanārthañca dāmabandhanalīlāyāṁ yugapadeva yaśodākṛṣṇayorabhīpsitabandhanābandhane vibhutvasya yugapadevāvaraṇaprakāśanābhyāṁ veṣṭayantyā kiṁkiṇyā dvyaṅgulanyūnadānnā cāveṣṭayatā sūcite darśayantyāpi vastutaḥ kṛṣṇasyaivābhīpsitamabaṁdhanaṁ sādhayantyā yayā mohitā vrajeśvarī vismayarasaṁ kṣaṇamanubabhūva paścāttasyā apyabhīpsitaṁ kṛṣṇasaṁmatyā sādhayituṁ vibhutvaṁ yayā khalvāvṛtamevetyattaḥ sā kṛṣṇaṁ babandhaiva tatraikadaivaikasyaiva vibhutvasyāvaraṇaprakāśane iti pūrvapūrvato viśeṣaḥ| yathā ca pratisvanimantraṇādisiddhyarthaṁ śrutadevabahulāśvarukmiṇīsatyabhāmādigṛhasthitasya tasya tattatsvarūpasya yayaiva yugapadevāvaraṇaprakāśanābhyāṁ tatra tatra līlāsiddhirvyāsyate | atra śrutadevabahulāśvādivyaktibhedamapekṣyaivāvaraṇaprakāśanayoyaigapadyaṁ pūrvatraikasyāṁ yaśodāyām eveti viśeṣaḥ | sā khalu yogamāyaiva na tu māyā | tayā mohitānām api teṣāṁ paramātmasākṣātkāradarśanātsa ca paramātmasākṣātkāro bhaktimiśrajñānavatāmavidyāvidyayoruparāme sati tathaivāvatārasamaye kṛṣṇaṁ prītyā paśyatāṁ tatkṛpāviṣayībhūtatvādapremavatām api | anyadā tu premavatāmevaṁ kṛṣṇarāmādisākṣātkāro bhāgavatamatenocyate | teṣu yogamāyaivādhikaroti na tu māyā | kṛṣṇaṁ tadicchayā paśyatām api kaṁsādīnāṁ dveṣalakṣaṇāntaḥkaraṇadoṣād eva na paramātmasākṣātkāro yathā matsyaṇḍikāṁ muñjānānām api pittadūṣitarasanānāṁ na matsyaṇḍikāsvādānubhavasteṣu māyevādhikaroti na tu yogamāyā māyāśaktiś ca yogamāyotthā tasyā vibhūtir eva yaduktaṁ nāradapañcarātre śrutividyāsaṁvāde asyā āvarikā śaktirmahāmāyākhileśvarī | yayā mugdhaṁ jagatsarvaṁ sarva-dehābhimāninaḥ iti bhagavatā svasvarūpatvenābhimanyamānā yogamāyā śaktiścideva saivāṁśena svecchāvaśātsvasvarūpatvenābhimanyamānā svasvarūpātpṛthagbhūtā satī māyāśaktirjaḍaiva | yathā sarpasya svarūpabhūtāpi tvak tena tyaktā cettataḥ pṛthagbhūtaṁ kañcukaṁ jaḍī syāt tathā coktaṁ śrutibhiḥ|| tamuta jahāsi tāmahiriva tvacamāttabhagaḥ iti sā ca māyā trividhā pradhānamavidyā vidyā ca pradhānasya lakṣaṇaṁ jāyanteyopākhyāne vakṣyate pradhānenopādhayaḥ mṛjyante te ca satyā eva | avidyayā jīveṣu tadadhyāsaḥ sṛṣṭaḥ | sa cāsatya eva vidyayā tadadhyāsadhvaṁsa iti tisṛṇāṁ śaktīnāṁ kāryaṁ tattanmayaṁ jagadidamaṁśenāsatyaṁ tathā jīvānāṁ nityatvāt | bhagavanniketanādibhaktyupakaraṇānāṁ nirguṇatvāccāṁśena nityatvam api vādibhiryathā svamataṁ nānārūpatayā nirūpitam—


    kāryaṁ prādhānikaṁ satyaṁ kāryamāvidyakaṁ mṛṣā | 


    nityaṁ tadbhaktisambaddham idaṁ tattritayātmakam |1| 


    prādhānikāḥ syurdehāstaddharmā āvidyakāḥ punaḥ | 


    jīveṣu tattatsambandho bhaktiścennirguṇāś ca te |2| 


    cijjīvamāyā nityāḥ syustisraḥ kṛṣṇasya śaktayaḥ | 


    tadvṛttayaś ca tābhiḥ sa bhātyekaḥ parameśvaraḥ |3| 


    kāryakāraṇayoraikyācchaktiśaktimator api | 


    ekamevādvayaṁ brahma neha nānāsti kiṁ ca, na |4| 


    bhaktānām eva siddhāntacatuḥślokīyamīlitā | 

śīlitā bhavatāduktaistair eva na kilāparaiḥ |5| 

iti **viśvanāthaḥ **| sandarbhastu atha tādṛśarūpādiviśiṣṭasyātmano vyatirekamukhena vijñāpanārthaṁ māyālakṣaṇamāha—ṛtertham iti | arthaṁ paramārthabhūtaṁ māṁ vinā tatpratīyate matpratītau tatpratītyabhāvāt | matto bahir eva yasya pratītir ity arthaḥ | yaccātmani na pratīyate yasya ca yadāśrayatvaṁ vinā svataḥ pratītirnāstītyarthaḥ| tathā lakṣaṇaṁ vastu ātmano mama parameśvarasya māyāṁ jīvamāyāguṇamāyeti dvyātmikāṁ māyākhyaśaktiṁ vidyāt | tatra śuddhajīvasyāpi cidrūpatvāviśeṣeṇa tadīyaraśmisthānīyatvena ca svāntaḥpāta eka vivakṣitaḥ| tatrāsyādvyātmakatvenābhidhānaṁ dṛṣṭāntadvaidhena labhyate tatra jīvamāyākhyasya prathamāṁśasya tādṛśatvaṁ dṛṣṭāntena spaṣṭayannasambhāvanāṁ nirasyati | yathā bhāsa iti | ābhāso jyotibimbasya svīyaprakāśādvayavahitapradeśe kaściducchalitapraticchaviviśeṣaḥ sa yathā tasmādbahir eva pratīyate na ca taṁ vinā tasya pratītistathā sāpīty arthaḥ | anena pratiparyāyābhāsadharmatvena tasyāmābhāsākhyatvam api dhvanitam | atastatkāryasyāpyābhāsākhyatvaṁ kacit ābhāsaś ca nirodhaś ca ityādau sa tathā kacidatyantodbhaṭātmāsvacākacikyacchaṭāpatitanetrāṇāṁ netraprakāśamāvṛṇoti tamāvṛtya ca svenātyantodbhaṭatejastvenaivaḥ draṣṭṛnetraṁ vyākulayansvopakaṇṭhe varṇaśāvalyamudgirati | kadācittad eva pṛthagbhāvena nānākāratayā pariṇamayati | tatheyam api jīvajñānamāvṛṇoti sattvādiguṇasāmyarūpāṁ guṇamāyākhyāṁ jaḍāṁ prakṛtimudgirati kadācitpṛthagbhūtān sattvādiguṇānnānākāratayā pariṇamayati cetyādyapi jñeyam | tad uktam—


    ekadeśasmitasyāgne jyotsnāvistāriṇī yathā | 

parasya brahmaṇo māyā tathedamakhilaṁ jagat || 

tathā cāyurvedavidaḥ—


    jagadyoneranicchasya cidānandaikarūpiṇaḥ | 


    puṁsosti prakṛtinityā praticchāyeva bhāsvataḥ | 


    acetanāpi caitanya yogena paramātmanaḥ | 

akarodviśvamakhilamanityaṁ nāṭakākṛtim || iti | 

tadevaṁ nimittāṁśo jīvamāyā upādānāṁśo guṇamāyetyagre’pi vivecanīyam | athaivaṁ siddhaṁ guṇamāyākhyaṁ dvitīyamapyaṁśaṁ dṛṣṭāntena spaṣṭayati | yathā tama iti | tamaḥśabdenātra pūrvatroktaṁ tamaḥprāyaṁ varṇaśābalyamucyate tadyathā—tanmūlajyotiṣyasadapi tadāśrayatvaṁ vinā na sambhavati tadvadiyamapīti | athavā māyāmātranirūpaṇa eva pṛthagdṛṣṭāntadvayaṁ tatrābhāsadṛṣṭānto vyākhyātaḥ| tamodṛṣṭāntaś ca yathāndhakārojyotiṣo'nyatraiva pratīyate jyotirvinā ca na pratīyate jyotirātmanā cakṣuṣaiva tatpratīterna pṛṣṭhādineti tatheyamapīti jñeyaṁ tataścāṁśadvayaṁ pravṛttibhedenaivotyaṁ na tu dṛṣṭāntabhedena prāktanadṛṣṭāntadvedhābhiprāyeṇa tu pūrvasyā ābhāsaparyāyacchāyāśabdena kvacitprayogaḥ uttarasyāstamaḥśabdenaiva ceti tathā sasarja cchāyayā vidyāṁ pañcaparvāṇamagrata ity atra | yathā ca kvāhaṁ tamo mahadaham ityādau pūrvatrāvidyākhyanimittaśaktivṛttikatvājjīvaviṣayakatvena jīvamāyātvam | uttaratra svīyatattadguṇamayamahadādyupādānaśaktivṛttikatvaṁ tathā tadguṇamāyātvaṁ sasarjetyādau chāyāśaktiṁ māyāmavalambya sṛṣṭayārambhe brahmā svayamavidyāmāvirbhāvitavānity arthaḥ | 


    vidyāvidye mama tanū viddhayuddhava śarīriṇām | 

bandhamokṣakarī ādye māyayā me vinirmite || ity-uktatvāt | 

anayorāvirbhāvabhedaś ca śrūyate tatra pūrvasyāḥ pādme śrīkṛṣṇasatyabhāmāsaṁvādīyakārtikamāhātmye devagaṇakṛtamāyāstutau 


    iti stuvatas te devās tejo-maṇḍala-saṁsthitam | 


    dadṛśur gagane tatra tejo-vyāpta-dig-antaram || 


    tan-madhyād bhāratīṁ sarve śuśruvur vyoma-cāriṇīm | 


    aham eva tridhā bhinnā tiṣṭhāmi trividhair guṇaiḥ || ity-ādi | 

uttarasyāḥ pādmottara-khaṇḍe asaṅkhyaṁ prakṛti-sthānaṁ niviḍa-dhvāntam avyayam iti vidyād iti prathamapuruṣanirdeśasyāyaṁ bhāvaḥ anyānpratyevakhalvayamupadeśaḥ tvaṁ tu maddattaśaktyā sākṣādevānubhavasīti evaṁ māyikadṛṣṭimatītyaiva rūpādiviśiṣṭaṁ māmanubhaved iti vyatirekamukhenānubhāvanasyāyaṁ bhāvaḥ śabdena nirdhāritasyāpi matsvarūpādermāyākāryāveśenaivānubhavo na bhavati tatastadarthaṁ māyātyājanam eva kartavyam iti | etena tadavinābhāvātpremāpyanubhāvita iti gamyate ||33||

———————————————————————————————————————

**jīva-gosvāmī (krama-sandarbhaḥ) : **atha tādṛśa-rūpādi-viśiṣṭasyātmano vyatireka-mukhena vijñāpanārthaṁ māyā-lakṣaṇam āha—ṛte’rtham ity ādi | arthaṁ paramārtha-bhūtaṁ māṁ vinā yat pratīyeta, mat-pratītau tat-pratīty-abhāvāt | matto bahir eva yasya pratītir ity arthaḥ | yac cātmani na pratīyate, yasya ca mad-āśrayatvaṁ vinā svataḥ pratītir nāstīty arthaḥ | tathā lakṣaṇaṁ vastu ātmano mama parameśvarasya māyāṁ jīva-māyā guṇa-māyeti dvy-ātmikāṁ māyākhya-śaktiṁ vidyāt | atra śuddha-jīvasyāpi cid-rūpatvāviśeṣeṇa tadīya-raśmi-sthānīyatvena ca svāntaḥpāta eva vivakṣitaḥ | tatrāsyā dvy-ātmikatvenābhidhānaṁ dṛṣṭānta-dvaividhyena labhyate | tatra jīva-māyākhyasya prathamāṁśasya tādṛśatvaṁ dṛṣṭāntena spaṣṭayann asambhāvanāṁ nirasyati—yathābhāsa iti | ābhāso jyotir-bimbasya svīya-prakāśād vyavahita-pradeśe kathañcid ucchalita-praticchavi-viśeṣaḥ | sa yathā tasmād bahir eva pratīyate, na ca taṁ vinā tasya pratītis tathā sāpīty arthaḥ | anena praticchavi-paryāyābhāsa-dharmatvena tasyām ābhāsākhyatvam api dhvanitam | atas tat-kāryasyābhāsākhyatvaṁ kvacit ābhāsaś ca nirodhaś[bhā.pu. 2.10.7] _c_ety ādau | atra sa yathā kvacid atyantodbhaṭātmā sva-cākcikya-cchaṭāpatitanetrāṇāṁ netra-prakāśam āvṛṇoti | tam āvṛtya ca svenātyantodbhaṭa-tejastvenaiva draṣṭṛ-netraṁ vyākulayan svopakaṇṭhe varṇa-śāvalyam udgirati | kadācit tad eva pṛthag-bhāvena nānākāratayā pariṇamayati | tatheyam api jīva-jñānam āvṛṇoti | sattvādi-guṇa-sāmya-rūpāṁ guṇa-māyākhyāṁ jaḍāṁ prakṛtim udgirati | kadācit pṛthag-bhūtān sattvādi-guṇān nānākāratayā pariṇamayati ceti jñeyam | tad uktam—eka-deśa-sthitasyāgner [vi.pu. 1.22.56] ity ādi | 

tathā ca āyurveda-vidaḥ—


    jagad-yoner anicchasya cid-ānandaika-rūpiṇaḥ |


    puṁso’sti prakṛtir nityā praticchāyeva bhāsvataḥ ||


    acetanāpi caitanya-yogena paramātmanaḥ |


    akarod viśvam akhilam anityaṁ nāṭakākṛtir || iti** ||**

tad evaṁ nimittāṁśo jīva-māyā upādānāṁśo guṇa-māyety agre’pi vivecanīyam | athaivaṁ siddhaṁ guṇa-māyākhyaṁ dvitīyam apy aṁśaṁ dṛṣṭāntena spaṣṭayati, _yathā tama _iti | tamaḥ-śabdenātra pūrvoktaṁ tamaḥ-prāyaṁ varṇa-śāvalyam ucyate | tad yathā tan mūla-jyotiṣy-asad api tad-āśrayatvaṁ vinā na sambhavati tadvad iyam apīti | athavā māyāmātra-nirūpaṇa eva pṛthak dṛṣṭānta-dvayam | tatrābhāsa-dṛṣṭānto vyākhyātaḥ |

tamo-dṛṣṭāntaś ca | yathāndhakāre jyotiṣo’nyatraiva pratīyate, jyotir vinā ca na pratīyate jyotirātmanā cakṣuṣaiva tat pratīter na pṛṣṭhādineti tatheyam apīty evaṁ jñeyam | tataś cāṁśa-dvayaṁ tu pravṛtti-bhedenaivohyaṁ na tu dṛṣṭānta-bhedena | prāktana-dṛṣṭānta-dvedhābhiprāyeṇa tu pūrvasyā ābhāsa-paryāya-cchāyā-śabdena kvacit prayogaḥ uttarasyās tamaḥ śabdenaiva ceti | yathā sasarja chāyayāvidyāṁ pañca-parvāṇam agrataḥ [bhā.pu. 3.20.18] ity atra | yathā ca kvāhaṁ tamo mahad ahaṁ [bhā.pu. 10.14.11] ity ādau | pūrvatrāvidyāvidyākhya-nimitta-śakti-vṛttikatvāj jīv-viṣayakatvena jīva-māyātvam |

tathā sasarjety ādau chāyā-śaktiṁ māyām avalambya sṛṣṭyārambhe brahmā svayam avidyām āvirbhāvitavān ity arthaḥ | 


    vidyāvidye mama tanū 


    vddhy uddhava śarīriṇām |


    bandha-mokṣa-karī ādye 


    māyayā me vinirmitte || [bhā.pu. 11.11.3] ity uktatvāt | 

anayor āvirbhāva-bhedaś ca śrūyate | tatra pūrvasyāḥ pādme śrī-kṛṣṇa-satyabhāmā-saṁvādīya-kārttika-māhātmye deva-gaṇa-kṛta-māyā-stutau—


    iti stutavantas te devās tejo-maṇḍala-saṁsthitam |


    dadṛśur gagane tatra tejo-vyāpta-dig-antaram ||


    tan-madhyād bhāratīṁ sarve śuśruvur vyoma-cāriṇīm |


    aham eva tridhā bhinnā tiṣṭhāmi trividhair guṇaiḥ || ity-ādi ||

uttarasyāḥ pādmottara-khaṇḍe asaṅkhyaṁ prakṛti-sthānaṁ niviḍa-dhvāntam avayayam iti ||33|| (bhagavat-sandarbha 16)

pūrvaṁ vyākhyātam eva| saṅkṣepaś cāyam arthaḥ | parama-puruṣārtha-bhūtaṁ mām ṛte mad-darśanād anyatraiva yat pratīyate yac cātmani na pratīyeta māṁ vinā svataḥ pratītir api yasya nāstīty arthaḥ tad vastu ātmano mama parameśvarasya māyāṁ vidyāt | atra dṛṣṭāntaḥ | yathā’’bhāsaḥ pratibimba-raśmiḥ | yathā ca tamas timiram iti | tatrābhāsasya tādṛśatvaṁ spaṣṭam eva | tamaso’pi jyotir darśanād anyatraiva pratīter jyotir ātmakaṁ cakṣur vinā cāpratītir iti | vidyād iti prathama-puruṣa-nirdeśasyāyaṁ bhāvaḥ | anyān praty eva khalv ayam upadeśaḥ | tvaṁ tu mad-datta-śaktyā sākṣād evānubhavann asīti | evaṁ māyika-dṛṣṭim atītyaiva rūpādi-viśiṣṭaṁ mām anubhaved iti | vyatireka-mukhenānubhāvanasyāyaṁ bhāvaḥ | śabdena nirdhāritasyāpi sat-svarūpāder māyā-kāryāveśenaivānubhavo na bhavati | atas tad-arthaṁ māyā-tyajanam eva kartavyam iti | etena tad-avinābhāvāt premāpy anubhāvita iti gamyate ||33|| (bhagavat-sandarbha 105)

———————————————————————————————————————

**viśvanātha-cakravartī (sārārtha-darśiṇī) : **kiṁ ca, jīvasya paramātma-jñāna-vijñāne prati māyā khalv aṁśenānukūlā pratikūlā ca bhavati | vijñāte ca paramātmani mayi yoga-māyaivādhikaroti | sā khalv anukūlaiveti te dve avaśya-nirūpaṇīye iti jñāpayan | yathātma-māyā-yogena [bhā.pu. 2.9.26] ity anena vyañjitasya tava māyā yoga-māyā ca kīdṛśī ? iti praśnottaraṁ tantreṇaiva krameṇāha ṛte’rtham iti | yad yataḥ arthaṁ satyaṁ vastu vinā na pratīyate, kintv arthaḥ satyaṁ vastv eva pratīyeta ity arthaḥ | tathā, yataḥ arthaṁ vinā pratīyeta, artho na pratīyeta, kintv anarthaḥ pratīyetety arthaḥ | tat tām ātmani svasmin mukto baddhaś ca jīva ātmano mama māyāṁ krameṇa vidyā avidyeti vṛtti-dvayāṁ māyākhyāṁ śaktiṁ vidyāt jānīyāt | vidyāyā dṛṣṭāntaḥ | yathābhāso dīpādi-prakāśaḥ | dīpādi-prakāśād yathā gṛhe vidyamāno ghaṭa-paṭādir artha eva pratīyate, na tu dīpānayanāt pūrvaṁ sambhāvito ghaṭa-paṭādy-abhāvaḥ | tathā sarpa-vṛścikādir āgantukaś ca bhaya-kāraṇam anarthaḥ pratīyate | evam eva vidyāyā hetor muktena jīvena svasminn ity asambandhaṁ jñānādikam eva pratīyate, na tv avidyādaśāyām iva tad-abhāvaḥ | nāpi svasminn asambandho deha-daihika-śoka-mohādikaś ca pratīyate | 

avidyāyā dṛṣṭāntaḥ | yathā tamo’ndhakāraḥ | andhakārād yathā sva-gṛhe vidyamāno ghaṭa-paṭādir artho na pratīyate, kintv avidyamāno’pi sambhāvyamānaḥ sarpa-caurādiko bhaya-kāraṇam anarthaḥ pratīyate | evam evāvidyāyā hetor eva baddhena jīvena svasmin nitya-sambandhitayā vartamānam api jñānānandādikaṁ na pratīyate, kintu svasminn asann api sva-sambandhitvena vartamāno deha-daihikaśoka-mohādir eva pratīyate | tena kusuma-śṛṅgādīnāṁ satyatve’pi ākāśa-śaśādīnāṁ tat-sambandha-bhāvād eva ākāśa-kusumam alīkaṁ śaśa-śṛṅgam alīkam iti yathocyate, tathaiva dehānāṁ tad-dharmāṇāṁ śoka-moha-sukha-duḥkhādīnāṁ ca prādhānikatvāt satyatve’pi jīvasya tat-sambandhābhāvād eva dehādayo mithyā-bhūtā iti śāsteṣūcyate | jīvasya mithyā-bhūto’pi deha-sambandhaḥ khalv avidyayā kalpyate, vidyayā lupyate iti vidyāvidyayor dṛṣṭāntāvābhāsa-tāmasī | ity atra chāyā-tapau yatra na gṛdhra-pakṣau [bhā.pu. 8.5.27] ity aṣṭama-skandha eva pramāṇaṁ jñeyam | 

kecit tu—tamo-dṛṣṭānto’yam āvaraṇāṁśa eva, āvaraṇa-vikṣepayos tu dṛṣṭāntāḥ sarpa-vyāghra-bhūtāveśādyā jñeyāḥ ity āhus te’pi tāmastvāt tamaḥ-śabdenaiva grāhyā ity apare | evaṁ jīve sārvadik-vidyamāna-vastv-apratyāyanaṁ cety avidyāyā dharmāvaraṇa-vikṣepa-śabdābhyām ucyate | 

athārtha-śabdasya dhana-vācitvāt śleṣeṇa bhāgya-prāpta-svīya-bahu-dhano vaṇig iva vidyālabdha-jñānānando muktaḥ sampannatvena nirūpyate, tathā abhāgyānadhigata-svīya-dhano vaṇig ivāvidyāvṛta-jñānānando baddha-jīvo daridratveneti jñeyam | evaṁ vidyayā tvaṁ-padārthasya jīvātmano’nubhavo bhavati, na tu tat-padārthasya paramātmanaḥ tasya nirguṇatvān nirguṇayā bhakyaivāparokṣānubhavaḥ sambhavet | bhaktyāham ekayā grāhyaḥ [bhā.pu. 11.14.21] iti bhagavad-ukteḥ | kiṁ ca, kaivalyaṁ sāttvikaṁ jñānaṁ [bhā.pu. 11.25.24] iti bhagavad-ukteḥ | dehādi-vyatiriktātma-jñāna-rūpā yeyaṁ vidyā, tasyāḥ sattva-guṇatvād anayā guṇātītasya paramātmano naivānubhavaḥ | pratyutāsyā apy apāya eva | yad uktaṁ bhagavatā—


        dravyaṁ deśaḥ phalaṁ kālo jñānaṁ karma ca kārakaḥ |


        śraddhāvasthākṛtir niṣṭhā trai-guṇyaḥ sarva eva hi ||


        yeneme nirjitāḥ saumya guṇā jīvena citta-jāḥ |


    bhakti-yogena man-niṣṭho mad-bhāvāya prapadyate || [bhā.pu. 11.25.30, 32] iti |

nanu, tarhi mukta-jīvena paramātmano’parokṣānubhavārthaṁ bhaktiḥ kuto labhyatām ? ucyate jñānādhikāriṇaḥ sāṅkhya-yoga-tapa-ādibhir bhakti-miśrair eva janitayā vidyayā avidyānivartikayā prathamaṁ tvaṁ-padārthānubhavaḥ | tatas tvasyāvidyāto vimuktasya nirindhanāgni-nyāyena vidyāyā apy uparama-tāratamyena pūrva-siddha-bhakti-candra-kalāyās tad-uparāga-vicyutāyās tata udgama-tāratamyam | tayaiva bhaktyā punāh punar abhyastayā tat-padārthasya paramātmāno’nubhava-tāratamyam | yad uktaṁ bhagavatā gītāsu—


        brahma-bhūtaḥ prasannātmā na śocati na kāṅkṣati |


    samaḥ sarveṣu bhūteṣu mad-bhaktiṁ labhate parām || [gītā 18.54] iti |

parāṁ paurvakālīka-guṇī-bhāva-rāhityāt śreṣṭhāṁ kevalāṁ vā | tataś ca—bhaktyā mām abhijānāti yāvān yaś cāsmi tattvataḥ [gītā 18.55] ity ukter jāti-pramāṇābhyām alpīyasyā tayā bhaktyā nirviśeṣa-brahmaṇa evānubhava na tv ananta-cid-viśeṣa-brahmaṇo bhagavataḥ | yathā alpa-tejasvi-cakṣuṣkeṇa janena maṇi-mayī mūrtiḥ sāmānyatas tejomayy eva dṛśyate, na tu mukha-nāsikā-netra-karṇādi-viśeṣa-mayī | 

tataś ca vidyāyāḥ sāmastyenaivoparame saty udbhūta-nairguṇyasya tasya tayaiva bhaktyā brahmānubhavasyāpi pūrṇatvam etad eva nirvāṇa-śabda-vācyaṁ jīva-brahmaikyam | yad uktaṁ tatraiva—tato māṁ tattvato jñātvā viśate tad-anantaraṁ [gītā 18.55] iti | 

yat tu cic-chakti-vṛttīnāṁ sāra-bhūtā kṛpā-vilāsa-rūpā paramottamā śuddhā bhaktir jāti-pramāṇābhyām atyadhikā sā prabalā parama-svatantrā guṇa-doṣādikam apy agaṇayantī baddhe’pi jīve rākṣasa-pulinda-pukkaśādau durācāre’pi yadṛcchayaivodayate vipre sannyāsini mukte’pi nodayate, tayaivāvidyā-paryanta-samasta-kleśa-dhvaṁsaḥ | yad uktaṁ—jarayaty āśu yā kośaṁ nigīrṇam analo yathā [bhā.pu. 3.25.33] iti | tayaivānanta-cid-viśeṣasya bhagavato’py aparokṣānubhavo bhavet | yathā bahutara-tejasvi-sva-cakṣuṣkeṇa janena sāmānyatas tejomayī viśeṣataś ca mukha-nāsikā-netra-karṇādi-saundarya-mayī ca mūrtir bhadreṇaiva dṛśyata iti | 

tad evaṁ bhakti-dvividhā—nirguṇā guṇa-mayī ca | tatrādyayā pāka-daśāyāṁ prema-bhakti-saṁjñayā bhagavad-vaśīkāraḥ, sac-cid-ānanda-maya-bhagavad-rūpa-guṇa-līlā-mādhuryānubhavaś ca | dvitīyayā sāttvikyā sattva-guṇād vicyutayaiva nirviśeṣa-brahma-sukhānubhava-mātram iti | tasmād brahma-sukhānubhava-daśātaḥ pūrvāsv eva daśāsu jīveṣu māyāyā adhikāra iti siddham | 

“satyam eva pratītaṁ syād yato’satyaṁ tathā yataḥ tad vidyād ātmano māyāṁ yathābhāso yathā tamaḥ” ity anukter ity anāsminn arthe’py āśaya īkṣate | ṛte’rtha-śabdau parivṛtty-asahāv arpitau yataḥ | sa cārtho yathā, brahmānubhavavatsv api janeṣu nānā-vidheṣu yā spaṣṭam adhikaroti bhagavad-icchā-vaśāt tvadīya-svarūpa-guṇa-līlā-prakāśāvaraṇa-dhurandharā svarūpa-bhūtā śaktis tasyā yoga-māyāyā api lakṣaṇaṁ tantreṇaivāha ṛte iti ātmani paramātmani mayi ṛte jñāte sati, arterr gaty-arthatvena jñānārthatvāt sākṣād-anubhūte satīty arthaḥ |

yad itīn gatau śatr-antaṁ, tat-padenaiva yat-padasyākṣepāt | yataḥ arthaṁ yat prayojanaṁ prāpnuvad vastu aprākṛtaṁ prākṛtaṁ ca pratīyeta, yayā prakāśitaṁ sat sa-prayojanaṁ vastu paramātma-sākṣātkāravatā janena sākṣād anubhūyety arthaḥ | yataḥ sakāśāt na pratīyeta ca, yayā āvṛtaṁ tadaiva vā samayāntare vā na pratīyetety arthaḥ | tām ātmano bhagavato mama māyāṁ yogamāyākhyām antaraṅgāṁ śaktiṁ vidyāt jānīyāt | māyayā prayojanaṁ vinaivāvriyate, yogamāyayā tu prayojanam uddiśyaiveti vivecanīyam | yathābhāso yathā tama iti ābhāsena dīpādinā prakāśitaṁ ghaṭa-paṭādikaṁ yathā pratīyeta tamasā āvṛtaṁ tan nānubhūyeta ca | tathaiva sā mad-icchā-vaśād ābhāsa-tamo-dharmavatī yogamāyety arthaḥ | udāharaṇaṁ tu yathā—aiśvarya-darśane’pi prema-saṅkocābhāva-jñāpanārthaṁ bhagavat-kukṣau yayā prakāśitaṁ prākṛtaṁ viśvam aprākṛtaṁ gokula-yaśodā-kṛṣṇādi-svarūpaṁ ca yayā mohitā śrī-yaśodā sākṣād anubabhūva, kṣaṇāntare ca yayā āvaraṇān nānubabhūva ca | 

yathā caiśvaryānubhūtyā prema-saṅkoca-jñāpanārthaṁ yayā prakāśitaṁ viśva-rūpaṁ paramātma-svarūpaṁ cārjunaḥ sākṣād anubabhūva, tatraiva vartamānam api kṛṣṇa-svarūpaṁ yayā āvaraṇān nānubabhūva, samayāntare ca yayācchāditaṁ viśva-rūpādikaṁ nānubabhūva, dvibhujaṁ śrī-kṛṣṇam evānubabhūva | atraikadaiva ekasya svarūpasya prakāśanam anyasyāvaraṇam iti pūrvato viśeṣaḥ | 

yathā mañju-mahima-darśanayā brahmaṇa īśvaratvābhimāna-nivartanārthaṁ yayā āvaraṇa-prakāśanābhyāṁ līlā-parikara-vatsa-bālādy-adarśana-kṛṣṇa-svarūpa-bhūta-vatsa-bālādi-darśana-tad-adarśana-caturbhujādi-darśana-tad-adarśana-śrī-kṛṣṇa-svarūpa-darśanāni prāpa, yayā mohitaḥ parameṣṭhī | atraikasminn eva parameṣṭhini vividha-svarūpāvaraṇa-prakāśanayoḥ paunaḥpunyam iti viśeṣaḥ | 

yathā ca bhagavad-vapuḥ svarūpata eva paricchinnam aparicchinnaṁ cātarkyam iti jñāpanārthaṁ, tathā kevala-bhajana-śramas taj-janyā bhagavat-kṛpā cety ubhayābhyām eva bhagavad-vaśīkāra iti jñāpanārthaṁ ca dāma-bandhana-līlāyāṁ yugapad eva yaśodā-kṛṣṇayor abhīpsate bandhanābandhane vibhutvasya yugapad evāvaraṇa-prakāśanābhyāṁ veṣṭayantyā kiṅkiṇyā dvy-aṅgula-nyūna-dāmnā cāveṣṭayatā sūcite darśayantyāpi vastutaḥ kṛṣṇasyaivābhīpsitam abandhanaṁ sādhayantyā yayā mohitā vrajeśvarī vismaya-rasaṁ kṣaṇam anubabhūva | paścāt tasyā apy abhīpsitaṁ kṛṣṇa-saṁmatyā sādhayituṁ vibhutvaṁ yayā khalv āvṛtam evety ataḥ sā kṛṣṇaṁ babandhaiva | tatraikadaivaikasyaiva vibhutvasyāvaraṇa-prakāśena iti pūrva-pūrvato viśeṣaḥ | 

yathā ca pratisva-nimantraṇādi-siddhy-arthaṁ śrutadeva-bahulāśva-rukmiṇī-satyabhāmādi-gṛha-sthitasya tasya tat-tat-svarūpasya yayaiva yugapad evāvaraṇa-prakāśanābhyāṁ tatra tatra līlā-siddhir vyākhyāsyate | atra śrutadeva-bahulāśvadi-vyakti-bhedam apekṣaivāvaraṇa-prakāśanayor yaugapadyaṁ pūrvatraikasyāṁ yaśodāyām eveti viśeṣaḥ | sā khalu yogamāyaiva, na tu māyā | tayā mohitānām api teṣāṁ paramātma-sākṣātkāra-darśanāt | sa paramātma-sākṣātkāro bhakti-miśra-jñānavatām avidyāvidyayor uparāme sati tathaivāvatāra-samaye kṛṣṇaṁ prītyā paśyatāṁ tat-kṛpā-viṣayībhūtatvād apremavatām api, anyadā tu premavatām eva kṛṣṇa-rāmādi-sākṣātkāro bhāgavata-matenocyate | teṣu yogamāyaivādhikaroti, na tu māyā | kṛṣṇaṁ tadīcchayā paśyatām api kaṁsādīnāṁ dveṣa-lakṣaṇāntaḥ-karaṇa-doṣād eva na paramātma-sākṣātkāro yathā, matsyaṇḍikāṁ bhuñjānānām api pitta-dūṣita-rasanānāṁ na matsyaṇḍikāsvādānubhavaḥ | teṣu māyaivādhikaroti, na tu yogamāyā | māyā-śaktiś ca yoga-māyotthā tasyā vibhūtir eva | yad uktaṁ nārada-pañcarātre śruti-vidyā-saṁvāde—


        asyā āvaraṇikā śaktir mahā-māyākhileśvarī |


    yayā mugdhaṁ jagat sarvaṁ sarva-dehābhimāninaḥ || iti |

bhagavatā sva-svarūpatvenābhimanyamānā yogamāyā-śaktiś cid eva | saivāṁśena svecchā-vaśāt sva-svarūpatvenānabhimanyamānā sva-svarūpāt pṛthag-bhūtā satī māyā-śaktir jaḍaiva | yathā sarpasya svarūpa-bhūtāpi tvak tena tyaktā cet, tataḥ pṛthag-bhūtaṁ kañcukaṁ jaḍaṁ syāt | tathoktaṁ śrutibhiḥ—tvam uta jahāsi tām ahir iva tvacam ātta-bhagaḥ iti | 

sā ca māyā trividhā—pradhānam avidyā vidyā ca | pradhānasya lakṣaṇaṁ jāyanteyopākhyāne vakṣyate—pradhānenopādhayaḥ sṛjyante te ca satyā eva | avidyayā jīveṣu tad-adhyāsaḥ sṛṣṭaḥ sa cāsatya eva | vidyayā tad-adhyāsa-dhvaṁsa iti tisṛṇāṁ śaktīnāṁ kāryam | tat-tan-mayaṁ jagad idam aṁśena satyam aṁśenāsatyam | tathā jīvānāṁ nityatvāt bhagavan-niketanādi-bhakty-upakaraṇānāṁ nirguṇatvāc cāṁśena nityatvam api vādibhir yathā sva-mataṁ nānā-rūpatayā nirūpitam | 


    kāryaṁ prādhānikaṁ satyaṁ kāryaṁ vidyakaṁ mṛṣā |


    nityaṁ tad-bhakti-sambandham idaṁ tat tritayātmakam ||


    prādhānikāḥ syur dehās tad-dharmā āvidyakāḥ punaḥ |


    jīveṣu tat-tat-sambando bhaktiś cen nirguṇāś ca te ||


    cij-jīva-māyā nityāḥ syus tisraḥ kṛṣṇasya śaktayaḥ |


    tad-vṛttayaś ca tābhiḥ sa bhāty ekaḥ parameśvaraḥ |


    kārya-kāraṇayor aikyāc chakti-śaktimator api |


    ekam evādvayaṁ brahma neha nānāsti kiṁcana ||


    bhaktānām eva siddhāntaś catuḥślokīya-mīlitā |


    śīlitā bhavatād bhaktais tair eva na kilāparaiḥ || iti ||33||

———————————————————————————————————————

**śrīnivāsācārya-kṛta-catuḥ-ślokī-bhāṣyaṁ **: nanu imam arthaṁ sarve kathaṁ nānubhavanti ? tatrāha—ṛte’rtham iti | etad eva parama-kautukaṁ tat tāṁ bhrū-kṣepeṇa sakala-bhuvanaṁ nakharāgre nartayantīm ātmano mama māyāṁ vidyāt | ṛte satye cātmani mayīmam arthaṁ parama-puruṣārtha-rūpaṁ premāṇaṁ yat yasyāḥ prabhāvena na karoti | nañaḥ prathama-padenānvayaḥ | ātmani ātmaupamyeṣu strī-putrādiṣu pratīyate karoti ca | vaiparītye dṛṣṭāntaḥ—yathābhāsaḥ ghaṭādi-jñānaṁ na karoti, tamas tu karoty eva | mama māyaiva ātmatiśayena vidyāt vidyām attīti ||33||

 **...**

**|| 2.9.34 ||**

**yathā mahānti bhūtāni bhūteṣūccāvaceṣv anu |**

**praviṣṭāny apraviṣṭāni tathā teṣu na teṣv aham ||**

**madhvācāryaḥ (bhāgavata-tātparyam) : **

yathā mahānti bhūtāni śarīreṣu bahis tathā |


        evaṁ hariś ca bhūteṣu bahiś ca vyāpti-hetutaḥ |


    tasmāt tat-stho na tat-sthaś ca procyate harir īśvaraḥ || iti ||34||

———————————————————————————————————————

**śrīdhara-svāmī (bhāvārtha-dīpikā) : **yathābhāva ity etat spaṣṭayati | yathā mahābhūtāni bhautikeṣv anu sṛṣṭer anantaraṁ praviṣṭāni teṣūpalabhyamānatvāt | apraviṣṭāni ca prāg eva kāraṇatayā teṣu vidyamānatvāt | tathā teṣu bhūtabhautikeṣv ahaṁ na ca teṣv aham | evaṁbhūtā mama sattety arthaḥ ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti alaukikyeva mama satteti bhāvaḥ | sandarbha atha tasyaiva premṇorahasyattvaṁ bodhayati yatheti | yathā mahānti bhūtāni bhūteṣvapraviṣṭāni bahiḥsthitānāmapyanupraviṣṭānnyantaḥsthitāni bhānti tathā lokātītavaikuṇṭhasthitatvenāpraviṣṭopyahaṁ teṣu tattadguṇavikhyāteṣu praṇatajaneṣu praviṣṭo hṛdi sthito'haṁ bhāmi tatra mahābhūtānāmaṁśabhedena praveśāpraveśau tasya tu prakāśabhedeneti bhedo'pi praveśāpraveśamātrasāmyena dṛṣṭāntaḥ tadevaṁ teṣāṁ tādṛgātmavaśakāriṇī premabhaktirnāma rahasyam iti sūcitaṁ tathā ca brahmasaṁhitāyām | 


    ānandacinmayarasapratibhāvitābhistābhirya eva nijarūpatayā kalābhiḥ | 


    goloka eva nivasatyakhilātmabhūto goviṁdamādipuruṣaṁ tamahaṁ bhajāmi || premāñjanacchuritabhaktivilocanena santaḥ sadaiva hṛdaye’pi vilokayanti | 

taṁ śyāmasundaramacintyaguṇasvarūpaṁ govindamādipuruṣaṁ tamahaṁ bhajāmi iti | 

acintyaguṇasvarūpam api premākhyaṁ yadañjanacchuritavaduccaiḥ prakāśamānaṁ bhaktirūpaṁ vilocanaṁ tenetyarthaḥ | yad vā, yathā teṣu tāni bahiḥsthitāni ca bhānti tathā bhakteṣvapyahamantarmamovṛttiṣu bahirindriyavṛttiṁ ca visphurāmīti bhakteṣu sarvathānanyavṛttitā heturnāma kim api svaprakāśaṁ premākhyamānandātmaka vastu mama rahasyam iti bhāvaḥ | tathaiva śrībrahmāṇoktaṁ—


    na bhāratī meṅga mṛṣopalakṣyate na vai kvacinme manaso mṛṣā gatiḥ | 

na me hṛṣīkāṇi patantyasatpathe yanme hṛdautkaṇṭhyavatā dhṛto hariḥ || 

iti yadyapi vyākhyāntarānusāreṇāyamarthopalapanīyaḥ syāttathāpyasminnevārthe tatparyaṁ pratijñācatuṣṭayasādhanāyopakrantātvāttadanukramagatatvāñca | kiṁ ca, rthe na teṣvātichinnapadaṁ vyarthaṁ syāta dṛṣṭāntasyaiva kriyābhyāmanvayopapatteḥ | pi ca rahasyaṁ nāma hyetad eva yatparamadurlabhaṁ vastu iṣṭodāsīnajanadṛṣṭinivāraṇārthaṁ sādhāraṇavastvantareṇacachādyate tathā cintāmaṇeḥ sampuṭādinā ata evaṁ parokṣavādā ṛṣayaḥ parokṣaṁ mama ca priyam iti bhagavadvākyaṁ tad eva ca parokṣaṁ kriyate yadadeyaṁ viralapracāraṁ mahadvastu bhavati tasyaivādeyatvaṁ viralapracāraṁ mahatvaṁ ca muktiṁ dadāti karhicitsma na bhakti-yogam | ityādau  muktānām api siddhānām ityādau bhaktiḥ siddhergarīyasī ẏatyādau ca bahutra vyaktaṁ svayaṁ caitad eva śrībhagavatā paramabhaktābhyāmarjunoddhavābhyoṁ kaṣṭoktyaiva kathitaṁ sarvaṁ guhyatamaṁ bhūyaḥ śṛṇu me paramaṁ vacaḥ ity-ādinā sugopyam api vakṣyāmi ity-ādinā ca idam eva rahasyaṁ śrī-nāradāya svayaṁ brahmaṇaiva prakaṭīkṛtam | 


    idaṁ bhāgavataṁ nāma yanme bhagavatoditam | 


    saṁgrahoyaṁ vibhūtīnāṁ tvametadvipulīkuru || 


    yathā harau bhagavati nṛṇāṁ bhaktibhaviṣyati | 

sarvātmanyakhilādhāre iti samkalpya varṇaya || iti | 

tasmātsādhu vyākhyātaṁ svāmicaraṇair api rahasyaṁ bhaktiriti | viśvanāthastu evaṁ ca māyāṁ yogamāyāñca tantreṇaiva lakṣayitvā tābhyāmadhikṛteṣu saguṇanirguṇalokeṣu brahmaṇā pṛṣṭaṁ svasvaprakāraṁ tantreṇaivāha yatheti | yathā mahābhūtānyākāśādīni bhūteṣu devamanuṣyatiryagādiṣvanupraviṣṭāni teṣupalabhyamānatvāt | aprāviṣṭāni ca pṛthagvidyamānatvāt | tathā teṣu bhūtabhautikeṣvahaṁ praviṣṭaḥ sānnapi pṛthakśaddhasattvātmakatvadhāmani vartamānatvādapraviṣṭaścāsmi | kiṁ tu mahābhūtānāmacetanatvād eva teṣu bhūteṣu praveśa āsaṅgarahitaḥ mama tu cetanatvepyākāśa ivāsau khagṛheṣvalipta eva vasatītivatteṣu sarveṣu praveśaniyamanapālanādīnyāsaṅgarahitānītyevambhūteṣu māyikeṣvāsaṅgarahitaiva krīḍeti bhāvaḥ | tathā teṣu prasiddheṣu nateṣu praṇatabhaktajaneṣu praviṣṭontaḥkaraṇeṣu darśanaṁ dātuṁ tathāpraviṣṭaḥ bahisthitaś ca teṣāṁ nayaneṣu khasaundaryamarpayituṁ nāsāsu svasaurabhyaṁ praveśayituṁ taiḥ sahoktipratyuktī kurvaṁsteṣāṁ karṇeṣu svasausvaryāmṛtaṁ pūrayituṁ sparśanāliṅganādidānaisteṣāmaṅgeṣu svīyasaukumāryādikaṁ cānubhāvayitum iti teṣu guṇātītabhakteṣvantarbahirmayātyaktumaśakyeṣvāsaṅgasahitaiva mama krīḍevi bhāvaḥ ||34||

———————————————————————————————————————

**jīva-gosvāmī (krama-sandarbhaḥ) : **atha tasyaiva premno rahasyatvaṁ bodhayati—yathā mahāntīty ādi |yathā mahābhūtāni bhūteṣv apraviṣṭāni bahiḥ-sthitāny api anupraviṣṭāny antaḥ-sthitāni bhānti | tathā lokātīta-vaikuṇṭha-sthitatvenāpraviṣṭo’py ahaṁ teṣu tat-tad-guṇa-vikhyāteṣu na teṣu praṇata-janeṣu praviṣṭo hṛdi sthito’haṁ bhāmi | atra mahābhūtānām aṁśa-bhedena praveśāpraveśau tasya tu prakāśa-bhedeneti bhede’pi praveśāpraveśa-mātra-sāmyena dṛṣṭāntaḥ | tad evaṁ teṣāṁ tādṛg-ātma-vaśakāriṇī prema-bhaktir nāma rahasyam iti sūcitam | 

tathā ca brahma-saṁhitāyām—


    ānanda-cinmaya-rasa-pratibhāvitābhis


    tābhir ya eva nija-rūpatayā kalābhiḥ |


    goloka eva nivasaty akhilātma-bhūto


    govindam ādi-puruṣaṁ tam ahaṁ bhajāmi || [bra.saṁ. 5.29]


    premāñjana-cchurita-bhakti-vilocanena


    santaḥ sadaiva hṛdayeṣu vilokayanti |


    yaṁ śyāmasundaram acintya-guṇa-svarūpaṁ


    govindam ādi-puruṣaṁ tam ahaṁ bhajāmi || [bra.saṁ. 5.30]

acintya-guṇa-svarūpam api premākhyaṁ yad añjanaṁ tena cchuritavat uccaiḥ prakāśamānaṁ bhakti-rūpaṁ vilocanaṁ tena ity arthaḥ | 


    ye bhajanti tu māṁ bhaktyā 


    mayi te teṣu cāpy aham | iti [gītā 9.29] gītopaniṣadaś ca |[^245]

yad vā, teṣu yathā tāni bahiḥ-sthitāni cāntaḥ-sthitāni ca bhānti tadvat bhakteṣu aham antar-mano-vṛttiṣu bahir-indriya-vṛttiṣu ca sphurāmīti ca | bhakteṣu sarvathā’nanya-vṛttitā-hetur nāma kim api sva-prakāśaṁ premākhyam ānandātmakaṁ vastu mama rahasyam iti vyañjitam | tathaiva śrī-brahmaṇoktam—


    na bhāratī me’ṅga mṛṣopalakṣyate


    na vai kvacin me manaso mṛṣā gatiḥ |


    na me hṛṣīkāṇi patanty asat-pathe


    yan me hṛdautkaṇṭhyavatā dhṛto hariḥ || [bhā.pu. 2.6.34] iti |

yadyapi vyākhyāntarānusāreṇāyam artho’palapanīyaḥ syāt tathāpy asminn evārthe tātparyaṁ pratijñā-catuṣṭaya-sādhanāyopakrāntatvāt tad-anuktrama-gatatvāc ca | kiṁ tasminn arthe na teṣu iti chinna-padam api vyarthaṁ syāt, dṛṣṭāntasyaiva kriyābhyām anvayopapatteḥ | api ca rahasyaṁ nāma hy etad eva yat parama-durlabhaṁ vastu duṣṭodāsīna-jana-dṛṣṭi-nivāraṇārthaṁ sādhāraṇa-vastv-antareṇācchādyate | yathā cintāmaṇiḥ sampuṭādinā | 

ata eva parokṣa-vādā ṛṣayaḥ parokṣaṁ ca mama priyam iti [bhā.pu. 11.21.35] śrī-bhagavad-vākyaṁ ca | tad evaṁ parokṣaṁ kriyate yad adeyaṁ virala-pracāraṁ mahad vastu bhavati | asyaivādeyatvaṁ virala-vicāratvaṁ mahattvaṁ ca, muktiṁ dadāti karhicit sma na bhakti-yogaṁ [bhā.pu. 5.6.18] ity ādau, muktānām api siddhānām ity ādau, bhaktiḥ siddher garīyasī ity ādau ca sarvatra vyaktam |

svayaṁ caitad eva śrī-bhagavatā parama-bhaktābhyām arjunoddhavābhyāṁ kaṇṭhoktyaiva kathitam | sarva-guhyatamaṁ bhūyaḥ śṛṇu me paramaṁ vaca ity-ādinā sugopyam api vakṣyāmīty ādinā ca | idam eva rahasyaṁ śrī-nāradāya svayaṁ śrī-brahmaṇaiva prakaṭīkṛtam—

idaṁ bhāgavataṁ nāma yan me bhagavatoditam |


    saṅgraho’yaṁ vibhūtīnāṁ tvam etad vipulī kuru || 

yathā harau bhagavati nṛṇāṁ bhaktir bhaviṣyati |


    sarvātmany akhilādhāre iti saṅkalpya varṇaya || [bhā.pu. 2.7.51-52] iti | 

tasmāt sādhu vyākhyātaṁ svāmi-caraṇair api rahasyaṁ bhaktir iti || (bhagavat-sandarbha 106)

———————————————————————————————————————

**viśvanātha-cakravartī (sārārtha-darśiṇī) : **evaṁ māyāṁ yoga-māyāṁ ca tantreṇaiva lakṣayitvā tābhyām adhikṛteṣu sa-guṇa-nirguṇa-lokeṣu brahmaṇā pṛṣṭaṁ sva-krīḍā-prakāraṁ tantreṇaivāha—yatheti | yathā mahā-bhūtāny ākāśādīni bhūteṣu deva-manuṣya-tiryag-ādiṣu anupraviṣṭāni teṣūpalabhyamānatvāt, apraviṣṭāni ca pṛthag-vidyamānatvāt, tathā teṣu bhūta-bhautikeṣv ahaṁ praviṣṭaḥ sann api, pṛthak-śuddha-sattvātmaka-sva-dhāmani vartamānatvād apraviṣṭaś cāsmi, kintu mahā-bhūtānām acetanatvād eva bhūteṣu praveśa āsaṅga-rahitaḥ, mama tu cetanatve’pi ākāśavad asau sva-gṛheṣv avalipta eva vasatītivat teṣu sarveṣu praveśa-niyamana-pālanādīny āsaṅga-rahitāpīty evaṁ-bhūtā bhūteṣu māyikeṣv āsaṅga-rahitaiva krīḍeti bhāvaḥ | 

tathā teṣu prasiddheṣu nateṣu praṇata-bhakta-janeṣu praviṣṭāntaḥkaraṇeṣu darśanaṁ dātuṁ, tathā apraviṣṭaḥ bahiḥ-sthitaś ca teṣāṁ nayaneṣu sva-saundaryam arpayituṁ, nāsāsu sva-saurabhyaṁ praveśayituṁ, taiḥ sahokti-pratyuktī kurvan teṣāṁ karṇeṣu sva-sausvaryāmṛtaṁ pūrayituṁ, sparśanāliṅganādi-dānais teṣām aṅgeṣu svīya-saukumārya-mādhuryādikaṁ cānubhāvayitum iti teṣu guṇātīta-bhakteṣv antar bahir yayā tyaktum aśakyeṣv āsaṅga-sahitaiva mama krīḍeti bhāvaḥ ||34||

———————————————————————————————————————

**śrīnivāsācārya-kṛta-catuḥ-ślokī-bhāṣyaṁ **: punar api mahāśayaḥ ātmano vibhutva-paricchannatve līlāyāḥ prakaṭatvāprakaṭatve dṛṣṭāntena nirūpayati, yathā mahāntīti | pṛthvy-ap-tejo-vāyv-ākāśāni vibhūni paricchinnāni ca | prakaṭāny aprakaṭāni ca | pṛthivī vyāpikā ananta-koṭi-brahmāṇḍātmikā paricchinnā loṣṭrādi-rūpā | jalaṁ vyāpi kāraṇārṇava-rūpaṁ brahāṇḍādhāraṁ karakādi-rūpam | tejo vyāpi sūkṣmaṁ brahmādi-rūpaṁ, paricchinnaṁ dīpa-śikhādi-rūpam | vāyur vyāpī sarva-gataḥ paricchinno vātyādi-rūpaḥ | ākāśaṁ sarva-gataṁ vyāpi, paricchinnaṁ ghaṭākāśādi-rūpam | evam ahaṁ na cāntar na bahir yasya na pūrvaṁ nāpi cāparaṁ [bhā.pu. 10.9.13] ity-ādinā vibhuḥ | babandha prākṛtaṁ yathā [bhā.pu. 10.9.14] ity-ādinā paricchinnaḥ | ananta-koṭi-brahmāṇḍāntaryāmitayā vibhuḥ , dvibhuja-caturbhujādi-rūpatayā paricchinnaḥ | tathā hi, vibhur api bhuja-yugmotsaṅga-paryāpta-mūrtiḥ [bha.ra.si. 2.1.198] acintānanta-śaktitvāt | paraṁ pṛthivyādy-apañcīkṛtās tan-mātrā-gandhādi-rūpāḥ praviṣṭā adṛśyāḥ sūkṣma-rūpāḥ yogi-pratyakṣāḥ | apraviṣṭāś ca sthūla-rūpā pañcīkṛtā mūrtamattvāc ca | evam ahaṁ virāḍ antaryāmitayā praviṣṭaḥ, dvibhujādi-rūpāpraviṣṭaḥ | tathā ca gītopaniṣadi (vibhutve) viṣṭabhyāham idaṁ kṛtsnam ekāṁśena sthito jagat [gītā 10.42], īśvaraḥ sarva-bhūtānāṁ hṛd-deśe’rjuna tiṣṭhati [gītā 18.61], ity ādi | mām eva ye prapadyante māyām etāṁ taranti te [gītā 7.14], mām aprāpyaiva kaunteya [gītā 16.20], māṁ kṛṣṇa-rūpaṁ paricchinnam | paraṁ ca yad vāg āha śarīriṇī | ākāśa-vāṇyā dikam api śrūyate tad aparicchinnasya | evaṁ mama līlāyā api aparicchinna tv a-paricchinnatve, yathā sadānantaiḥ prakāśaiḥ svair līlābhiś ca sa dīvyati [laghubhagavat-sandarbhā. 1.7.15] ity atrānanta-śabdenāparicchinna tv aṁ gokule mathurāyāṁ ca dvāravatyāṁ tataḥ kramāt **śrīdharaḥ **[10 upakramaṇikā 6] ity anena paricchinna tv am | kvacit prakaṭatvaṁ kvacid aprakaṭatvaṁ, yathā—mathurā bhagavān yatra nityaṁ sannihito hariḥ [bhā.pu. 10.1.28] ity-ādinā prakaṭa-līlāyāṁ dvārakāyāṁ śriyaḥ-patiḥ sva-janmanā caṅkramaṇena cāñcati [bhā.pu. 1.10.26] iti dvārakā-vāsi-vartamāna-kāla-prayogāt gokule ca | aprakaṭa-nitya-līlā sūcyate iti dik ||34||

 **...**

**|| 2.9.35 ||**

**etāvad eva jijñāsyaṁ tattva-jijñāsunātmanaḥ |**

**anvaya-vyatirekābhyāṁ yat syāt sarvatra sarvadā ||**

**madhvācāryaḥ (bhāgavata-tātparyam) : **anya-bhāvābhāva-kāla-deśe tad-vidyamānāvidyamāna-śaktimāṁś cety anvaya-vyatirekau ||35 ||

———————————————————————————————————————

**śrīdhara-svāmī (bhāvārtha-dīpikā) :** sādhanam āha | ātmanas tattva-jijñāsunā etāvattvam eva jijñāsyaṁ vicāryam | tad evāha | anvayaḥ[^246] kāryeṣu kāraṇatvenānuvṛttiḥ | kāraṇāvasthāyāṁ ca tebhyo vyatirekaḥ | tathā jāgrad-ādy-avasthāsu tat-tat-sākṣitayānvayaḥ | vyatirekaś ca samādhy-ādau | evam anvaya-vyatirekābhyāṁ yat syāt sarvatra sarvadā ca tad[^247] evātmeti ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atha bhagavacchikṣitamahaṁ karavāṇi hyatandritaḥ iti brahmaṇā prārthitasya svaprāptisādhanasyātirahasyatvādvahiraṅgajanāgamyatayaivāha etāvadeveti | atra bahutaraśāstrānusandhānam api nāpekṣitavyam iti bhāvaḥ | tattvajijñāsunā ātmanaḥ svasya śreyaḥ sādhana tv aṁ jñātumicchrnā janena jijñāsyaṁ śrīgurucaraṇebhyaḥ śikṣaṇīyamity arthaḥ | tvayā tu mad-anugrahādavagamyata eveti bhāvaḥ | kiṁ tat yaccheyaḥ sādhaneṣa karmajñānayogabhaktyādiṣa madhye'nvayavyatirekābhyāṁ syāt sidhyati sthirībhavatīty arthaḥ | atra tāvatsvargāpavargādeḥ karmajñānayogādibhiḥ kevalairasidvaistairvināpi siddheḥ | karmajñānayogādayo'nvayavyatirekābhyāṁ naiva sādhanāni syustathā hi kovārtha āpto'bhajatāṁ svadharmataḥ iti kliśyanti ye kevalabodhalabdhaye iti pureha bhūmanbahavo'pi yoginaḥ iti yatkarmabhiryattapasā ityādau karmādibhirvināpi ||


    sarvaṁ madbhakti-yogena madbhakto labhateñjasā | 


    svargāpavargaṁ maddhāma kathañcidyadi vāñchati || iti | 


    yā vai sādhanasampattiḥ puruṣārthacatuṣṭaye | 


    tayā vinā tadāpnoti naro nārāyaṇāśrayaḥ || 

iti mokṣa-dharmīyavacanaṁ ca | bhaktyā tu kevalayaiva sarvāṇi śreyāṁsi siddhyanti tayā vinā tu naiva siddhyantītyanvayavyatirekābhyāṁ bhaktir eva sarvaśreyaḥsādhanatvena sthirībhavati tathāhi anvayena yathā—


    akāmaḥ sarvakāmo vā mokṣakāma udāradhīḥ | 


    tīvreṇa bhakti-yogena yajeta puruṣaṁ param || 

iti bhakti-yogasya kevalasyaiva tīvratvaṁ nirabhrasūryasyeveti jñeyam | yathā vā yat karmabhir yat tapasā ity-ādi-vyatirekeṇa yathā—


    mukhabāhūrupādebhyaḥ puruṣasyāśramaiḥ saha | 


    catvāro jajñire varṇā guṇairviprādayaḥ pṛthak || 


    ya eṣāṁ puruṣaṁ sākṣādātmaprabhavamīśvaram | 


    na bhajanty avajānanti sthānād bhraṣṭāḥ patanty adhaḥ || iti | 

yathā vā—


    tapasvino dānaparā yaśasvino manasvino mantravidaḥ sumaṅgalāḥ | 


    kṣemaṁ na vindanti vinā yadarpaṇaṁ tasmai subhadraśravase namonamaḥ || iti | 

atra deśakālaviśeṣābhāvamāha—sarvatra sarvadeśeṣu sarvādhikāriṣu ca sarvadā sarveṣveva kāleṣu yatsyāttathāhi—śucāveva deśe śucī tatkālajīvī karma kuryāt , śuddhāntaḥkaraṇa eva jñānaṁ labhate, śucau deśe pratiṣṭhāpya sukhamāsanamātmanaḥ| yogī yogaṁ yuñjīta iti karmajñānādīnāṁ na sārvatrikatā tathā yatkarma tatsannyāsabhogaprāptāvadhiyogaḥ siddhyavadhiḥ sāṅkhyamātmajñānāvadhi jñānaṁ mokṣāvadhīti nāpi sārvatrikatā bhakteś ca sārvatrikatāsādikate atiprasiddhe eva—


    na deśaniyamastatra na kālaniyamastathā| 


    nocchiṣṭādau niṣedhosti śrīharernāmni labdhakā || iti |


    tasmātsarvātmanā rājanhariḥ sarvatra sarvadā | 


    śrotavyaḥ kīrtitavyaś ca smartavyo bhagavānnṛṇām || iti | 

karmijñāniprabhṛtiṣu sarveṣvevādhikāriṣu bhaktervyāptiruktaiva kirātahūṇāndhrapulindapulkasāḥ ity-ādinā jāticāṇḍālakarmacāṇḍālādiṣvapi dṛṣṭā | tathā sarvāvasthāsvapi garbhe prahlādāderbālye dhruvādeyauvanembaṣādervārddhakyeddhamye yayātyādermaraṇe'jāmilādernārakitāyām api yannāmnyudite nārakopīyukteḥ | 


    yathāyathā harernāma kīrtayanti ca nārakāḥ | 


    tathātathā harau bhaktimudvahanto divaṁ yayuḥ || 

iti nṛsiṁhapurāṇokteśceti bhakter eva sādhana tv aṁ nirdhāritam | atha premabhaktirūpaṁ rahasyam api tantreṇaivāha—etāvad iti | tattvajijñāsunā puṁsā etāvadeva śreyaḥ su svargāpavargapremasu madhye jijñāsyaṁ kiṁ tat yacchreya ātmanaḥ svasyaivānvayavyatirekābhyāṁ sarvatra sarvadā syāt tatra na tāvatsvargāpavargoṁ svānvayavyatirekābhyāṁ siddhayataḥ premā tu svasyaivānvayavyatirekābhyāṁ siddhayati premṇo'pi bhaktiśabdavācyatvātsādhanabhaktyaiva sādhyabhakteḥ premṇaḥ siddhidarśanāt | premṇaḥ svenaiva siddhiḥ tad uktaṁ bhaktyā sañjātayā bhaktyā vibhratyutpulakāṁ tanum ityato rahasyatadaṅgaśabdābhyāmucyamāne premabhaktisādhanabhaktī tantreṇaivokte tataś ca premabhaktisādhanatvenaiva bhaktiḥ kartavyā na tu svargāpavargādisādhanatveneti bhagavataḥ śikṣā vyañjitā bhagavacchikṣitamahaṁ karavāṇi hyatandritaḥ iti brahmaṇā prārthitatvāt śuddhasādhanabhaktisiddhayā premabhaktyaiva yadrūpaguṇādimādhuryarasānubhavastasya premabhaktyanubhāvarūpatvād iti vijñānaṁ svata eva labdhamato rahasyatadaṅgavijñānāni ślokenānenaivoktāni | kiṁ ca,  raso vai saḥ ityanantaraṁ, saiṣā rasasya mīmāṁsā bhavati iti śruteḥ | sarvaśreyovadhirūpo rasa eva mūrta eva raṅgabhūmau mallānāmaśaniḥ ityādyākāra eva darśitastasya ca vijñānamatraiva śloke tantreṇokteḥ | yathā jijñāsyeṣu madhye etāvadeva jijñāsyamanububhūṣaṇīyaṁ kiṁ tat anvayavyatirekābhyāṁ yogāyogābhyāṁ saṁyogavipralambhābhyāṁ yatsyātsarvatra sarvabrahmāṇḍavartini śrīvṛndāvanādau dāsasakhigurupreyasīṣu sarvadā nityam eva mahāpralayasamayepīti dāsyasakhyavātsalyaśṛṅgārarasānāmāsvādanaṁ vyañjitam | evamatirahasyapremabhaktirasavyañjakaḥ śloko'yaṁ jñānarūpārthāṁtareṇa bhagavataivācchāditaścintāmaṇiriva kanakasaṁpuṭena bahiraṅgajanāśakyoddhāṭanena | tathā ca śrutiḥ nāyamātmā pravacanena labhyo na medhayā na bahudhā śrutena yamevaiṣa bṛṇute tena labhyastasyaiṣa ātmā vivṛṇute tanūṁ svām iti | tacca jñānarūpamarthāṁtaraṁ yathā svāmicaraṇairvyākhyātaṁ tathaiveti **viśvanāthaḥ **| atra sandarbhaḥ| atha kramaprāptaṁ rahasyaparyantasādhakatvāt rahasyatvenaiva tadaṅgamupadiśati—etāvadeveti | ātmano mama bhagavatastattvajijñāsunā yāthārthyamanubhavitumicchunā etāvadeva jijñāsyaṁ śrīgurucaraṇebhyaḥ śikṣaṇīyaṁ kiṁ tat yadekam eva vastu anvayavyatirekābhyāṁ vidhiniṣedhābhyāṁ sadā sarvatra syādityupapadyate tatrānvayena yathā etāvāneva lokesmin ity-ādi īśvaraḥ sarva-bhūtānām ity-ādi manmanā bhava madbhakta ity-ādi ca vyatirekeṇa yathā mukhabāhūrūpādebhyaḥ ity-ādi ṛṣayo devayuṣmatprasaṅgavimukhā iha saṁpatanti ity-ādi, na māṁ duṣkṛtino mūḍhāḥ ity-ādi yāvajjano bhavati no khalu viṣṇubhaktaḥ ity-ādi ca kutrakutropapadyeta sarvatra śāstrakartṛdeśākāraṇadravyakriyākāryaphaleṣu samasteṣveva tatra samastaśāstreṣu yathā skānde brahmanādasaṁvāde—


    saṁsāresminmahāghore janmamṛtyusamākule |  


    pūjanaṁ vāsudevasya tārakaṁ vādibhiḥ smṛtam || iti | 

tatrānvayena yathā bhagavānbrahma kārtsnyena ity-ādi | tathā pādme skānde laiṅge ca—


    āloḍya sarvaśāstrāṇi vicārya ca punaḥ punaḥ | 


    idamekaṁ suniṣpannaṁ dhyeyo nārāyaṇaḥ sadā || 

iti vyatirekodāharaṇaṁ—


    pāraṅgato'pi vedānāṁ sarvaśāstrārthavidyādi | 


    yo na sarveśvaraṁ bhaktastaṁ vidyātpuruṣādhamam || 

ity-ādikaṁ sarvatrāvagantavyam | tānte darśayiṣyate ekādaśe—


    śabdabrahmaṇi niṣṇāto naniṣṇāyātpare yadi | 


    śramastasya śramaphalo hyadhenumiva rakṣataḥ || iti | 

sarvakartṛṣu yathā—


    te vai vidantyatitaranti ca devamāyāṁ strīśū drahūṇaśabarā api pāpajīvāḥ | yadyadbhutakramapasayaṇaśīlaśikṣāstiryagjanā api kimu śubhadhāraṇāṁ ye || iti | 

gāruḍe ca—


    koṭapakṣimṛgāṇāñca harau sannyastakarmaṇām | 


    ūrdhvam eva gatiṁ manye kiṁ punarjñānināṁ nṛṇām || iti | 

tatraiva sadācāre durācāre jñāninyajñānini virakte rāgiṇi mumukṣau mukte bhaktyasiddhe bhakti-siddhe tasmin bhagavat-pārṣadatām prāpte'sminn ity apārṣade ca sāmānyena darśanād api sārvatrikatā | tatra sadācāre durācāre ca tathā—


    api cet sudurācāro bhajate māmananyabhāk | 


    sādhur eva sa mantavyaḥ samyagvyavasito hi saḥ || iti | 

sadācārastu kiṁ vaktavya ity aper arthaḥ—jñāninyajñānini ca jñātvājñātvātha ye vai mām ity-ādi harir harati pāpāni duṣṭa-cittair api smṛtaḥ || iti | 

virakte rāgiṇi ca—


    bādhyamāno'pi madbhakto viṣayair ajitendriyaḥ | 


    prāyaḥ pragalbhayā bhaktyā viṣayair nābhibhūyate || 

iti abādhyamānastu sutarāṁ nābhibhūyata ityaperarthaḥ | mumukṣau mukte ca mumukṣavo ghorarūpān ity-ādi, ātmārāmāś ca munayaḥ ity-ādi bhakty-asiddha bhakti-siddhe ca kecit kevalayā bhaktyā vāsudeva-parāyaṇāḥ iti na calati bhagavat-padāravindāl lava-nimiṣārdham api sa vaiṣṇavāgryaḥ iti bhagavat-pārṣadatāṁ prāpne, mat-sevayā pratītaṁ ca ity-ādi | nityapārṣade vāpīṣu vidrumataṭāsvamalāmṛtāpsu ity-ādi-sarveṣu varṣeṣu brahmāṇḍeṣu teṣāṁ bahiś ca taistaiḥ śrībhagavadupāsanāyāḥ kriyamāṇāyāḥ śrī-bhāgavatādiṣu prasiddhiḥ siddhairebhiḥ sarvadeśodāharaṇaṁ jñeyaṁ sarveṣu karaṇeṣu yathā—


    mānasenopacāreṇa paricarya hariṁ mudā | 


    pare vāṅ manasāgamye taṁ sākṣātpratipedire || iti | 

evaṁ bhūtavacane hi astu tāvadbahirindriyeṇa manasā vacasāpi tatsiddhiriti prasiddhiḥ | sarvadravyeṣu yathā patraṁ puṣpaṁ phalaṁ toyaṁ yo me bhaktyā prayacchati ity-ādi | sarvakriyāsu yathā—


    śrutonupaṭhito dhyāta ādṛto vānumoditaḥ | 


    sadyaḥ punāti saddharmo devaviśvadruho'pi hi || iti |

yatkaroṣi yadaśnāsi ity-ādi, evaṁ bhaktabhāseṣu bhaktā bhāsāparādheṣvapyajāmilamūṣikādayo dṛṣṭāntā gamyāḥ| sarveṣu kāryeṣu yathā—


    yasya smṛtyā ca nāmoktyā tapoyajñakriyādiṣu | 


    nyūnaṁ saṁpūrṇatāṁ yāti sadyo vande tamacyutam || 

iti sarvaphaleṣu yathā akāmaḥ sarvakāmo vā ity-ādi | tathā yathā tarormūlaniṣecanena ity-ādivākyena hariparicaryāyāṁ kriyamāṇāyāṁ sarveṣāmanyeṣām api devādīnāmupāsanā svata eva bhavatītyato'pi sārvatrikatā yathoktaṁ skānde śrībrahmanāradasaṁvāde—


    acinte devadeveśe śaṅkhacakragadādhare| 


    arcitā sarvadevāḥ syuryataḥ sarvagato hariḥ || iti | 

evaṁ yo bhaktiṁ karoti yadgavādikaṁ bhagavate dīyate yena dvārabhūtena bhaktiḥ kriyeta yasmai śrībhagavate prīṇanārthaṁ dīyate yasmādgavādikātpayaādikamādāya bhagavate nivedyate yasmindeśādau kule vā kaścidbhaktimanutiṣṭhati teṣām api kṛtārthatvaṁ purāṇeṣu dṛśyata iti kārakagatāpi evaṁ sārvatrikattvaṁ sādhitaṁ sanātana tv amapyāha—sarvadeti | tatra sargādau yathā kālena naṣṭā pralaye vāṇīyaṁ vedasaṁjñitā ity-ādi, sargamadhye tu bahutraiva caturvidhapralaye’pi tatremaṁ ka upāsīran iti vidurapraśne sarveṣu yugeṣu—


    kṛte yaddhayāyato viṣṇuṁ tretāyāṁ yajato makhaiḥ | 


        dvāpare paricaryāyāṁ kalau taddharikīrtanāt ||

iti kiṁ bahunā—


    sā hānistammahacchidraṁ sa mohaḥ sa ca vibhramaḥ | 

yanmuhūrtaṁ kṣaṇaṁ vāpi vāsudevo na cintyate || ity-ādi vaiṣṇave | 

sarvāvasthāsvapi garbhe śrī-nāradakāritaśravaṇena śrīprahlāde prasiddhaṁ bālye dhruvādiṣu yauvane śrīmadambarīṣādiṣu vārddhakye dhṛtarāṣṭrādiṣu maraṇe'jāmilādiṣu svargitāyāṁ śrīcitraketvādiṣu nārakitāyāmapi—


    yathāyathā harernāma kīrtayanti sma nārakāḥ | 

tathātathā harau bhaktimudvahato divaṁ yayuḥ || iti nṛsiṁhapurāṇe | 

ata evoktaṁ durvāsasā mucyeta yannāmnyudite nārako'pi iti | tathā etannirvidyamānānām ityādāvapi sarvāvasthodāhṛtiḥ | atha tatratatra vyatirekodāharaṇāni ca kiyanti darśyante—


    pāraṅgato'pi vedānāṁ sarvaśāstrārthavedyapi | 

yo na sarvaśvare bhaktastaṁ vidyātpuruṣādhamam || iti | 


    kiṁ vedaiḥ kimu śāstrairvā kiṁ vā tīrthaniṣevaṇaiḥ | 

viṣṇubhaktivihīnānāṁ kiṁ tapobhiḥ kimadhvaraiḥ || iti | 


    kiṁ tasya bahubhiḥ śāstraiḥ kiṁ tapobhiḥ kimadhvaraiḥ | 

vājipeyasahasrairvā bhaktiryasya janārdane || iti garuḍabṛhannāradīyapādmavacanāni | 

tathā—


    tapasvino dānaparā yaśasvino manasvino mantravidaḥ sumaṅgalāḥ | 

kṣemaṁ na vidanti vinā yadarpaṇaṁ tasmai subhadraśravase namonamaḥ || iti | 


    na yatra vaikuṇṭhakathāsudhāpagā na sādhano bhāgavatāstadāśrayāḥ | 


    na yatra yajñeśarakhā mahotsavāḥ sureśaloko'pi na jātu sevyatām || 

yathā ca ānamya kirīṭakoṭibhiḥ ity-ādi, sāyujyaṁ sārṣṭisālokyasāmīpyetyādi, na dānaṁ na tapo nejyā ity-ādi, naiṣkarmyamapyacyutabhāvavarjitam ity-ādi, nātyantika vigaṇayantyapi te prasādam ityādayaḥ| atha sarvatra sarvadā yadupapadyata iti yojanikārthopayugapad yathā tasmātsarvātmanā rājanhariḥ sarvatra sarvadā ity-ādi anvayavyatirekābhyāṁ sarvatra sarvadā yadupapadyate ity atra yathā smartavyaḥ satataṁ viṣṇuḥ ity-ādi sākalye’pi yathā na hyatonyaḥ śivaḥ panthāḥ ityupasaṁhāre tasmātsarvātmanā rājanhariḥ sarvatra sarvadā | śrotavyaḥ kīrtitavyaś ca smartavyo bhagavānnṛṇām | jīvānām iti nṛgatiṁ vivicya kavayaḥ itivat etad uktaṁ bhavati | yatkarma tatsannyāsabhogaśarīraprāptāvadhiyogaḥ siddhyavadhiḥ sāṅkhyamātmajñānāvadhi jñānamokṣāvadhiḥ tathā tattadyogyatādikāni ca sarvāṇi evaṁbhūteṣu karmādiṣu śāstrādivyabhicāritā ca jñeyā haribhaktis tu anvayavyatirekābhyāṁ sadā sarvatra tattanmahimabhirupapannatvāttathābhūtasya rahasyasyāṅgatvaṁ yuktam | ato rahasyasyāṅgatvena ca jñānarūpārthāntarācchannatayaivedamuktamiti| tathāpyātmavidyayaivānyārthasaṅgopanādasau sādhanabhaktir api kvacidbāhyaṁ brahmājñānādisādhanaṁ syād iti gamyate | atreyaṁ prakriyā sādhanabhakteḥ sārvatrikatvātsadātanatvāc ca prathamaṁ sā gurorgrāhyā tatastadanuṣṭhānādbāhyasādhanaṁ vairāgyapuraḥ saratāśīlamātmajñānamānuṣaṅgikaṁ bhavati | tato bhūyaś ca tathābhūtatvādbhaktiranuvartata eva brahmabhūtaḥ prasannātmā ity-ādibhyaḥ ātmārāmāś ca munayaḥ ity-ādibhyaś ca tadaiva bhagavajjñānavijñāne ca iti | tasmājjñānavijñānarahasyatadaṅgānāmupadeśena catuḥślokyā api svayaṁ bhagavānevopadeṣṭā atra tasmai svalokaṁ bhagavānsabhājita iti bhagavacchabdena dadarśa tatrākhilasātvatāṁ patim ity atra parārddhānte na so'budhyata gopaveśo me purastādāvirbabhūve titāpanīśrutādanukūlitaśrīkṛṣṇatvaliṅgena cāsya vaktuḥ śrībhagavattvam eva spaṣṭaṁ na jātu tadaṁśabhūtanārāyaṇākhyagarbhodaśāyipuruṣatvam | ata evāsya mahāpurāṇasyāpi śrī-bhāgavatamityeva vyākhyā tathaivoktaṁ kasmai yena vibhāṣitoyamatulo jñānapradīpaḥ purā ityādau purāśabdena bhagavadvaktṛtvamevoktam | ādyo'vatāraḥ puruṣaḥ parasya iti dvitīye'bhidhānāt | ata—


    idaṁ bhagavatā pūrvaṁ brahmaṇe nābhipaṅkaje | 

sthitāya bhavabhītāya kāruṇyātsaṁprakāśitam || 

ityatrāpi bhagavacchabdaḥ prayuktaḥ śrīnābhipaṅkaje sthitaṁ brahmāṇaṁ prati svayaṁ bhagavatā tatraiva vyāpi mahāvaikuṇṭhe prakāśyedaṁ purāṇaṁ prakāśitamity arthaḥ | anugataṁ caitadvitīyaskandhetihāsasyeti ||35||

———————————————————————————————————————

**jīva-gosvāmī (krama-sandarbhaḥ) : **atha krama-prāpta-rahasya-paryanta-sādhakatvāt rahasyatvenaiva tad-aṅgam upadiśati—etāvad eveti | ātmano mama bhagavatas tattva-jijñāsunā yāthārthyam anubhavitum icchunā etāvad eva jijñāsyaṁ śrī-guru-caraṇebhyaḥ śikṣaṇīyam | kiṁ tat ? yad ekam eva vastu anvaya-vyatirekābhyāṁ vidhi-niṣedhābhyāṁ sadā sarvatra syād upapadyate | 

tatrānvayena, yathā—etāvān eva loke’sminn [bhā.pu. 3.25.44] ity ādi, īśvaraḥ sarva-bhūtānāṁ [gītā 18.61] ity ādi, man-manā bhava mad-bhakta [gītā 18.65] ity ādi ca | vyatirekeṇa, yathā—mukha-bāhūru-pādebhya [bhā.pu. 11.5.2] ity ādi, ṛṣayo’pi deva yuṣmat-prasaṅga-vimukhā iha saṁsaranti [bhā.pu. 3.9.10] ity ādi, na māṁ duṣkṛtino mūḍhā [gītā 7.15] ity ādi, yāvaj jano bhavati no bhuvi viṣṇu-bhakta ity ādi ca | 

kutra kutropapadyate sarvatra śāstra-kartṛ-deśa-karaṇa-dravya-kriyā-kārya-phaleṣu samasteṣv eva | tatra samasta-śāstreṣu, yathā skānde brahma-nārada-saṁvāde—


        saṁsāre’smin mahā-ghore janma-mṛtyu-samākule |


    pūjanaṁ vāsudevasya tārakaṁ vādibhiḥ smṛtam || iti |

tatrāpy anvayena, yathā—


        bhagavān brahma kārtsnyena triranvīkṣya manīṣayā |


    tad adhyavasyat kūṭastho ratir ātman yato bhavet || [bhā.pu. 2.2.34] iti |

tathā pādme skānde laiṅge ca—


        āloḍya sarva-śāstrāṇi vicārya ca punaḥ punaḥ |


    idam ekaṁ suniṣpannaṁ dhyeyo nārāyaṇaḥ sadā || iti | 

vyatirekodādaraṇam, 


        pāraṅgato’pi vedānāṁ sarva-śāstrārtha-vid yādi |


        yo na sarveśvare bhaktas taṁ vidyāt puruṣādhamam ||

ity ādikaṁ sarvatrāvagantavyam | tac cānte darśayiṣyate ekādaśe—


        śabda-brahmaṇi niṣṇāto na niṣṇayāt pare yadi |


    śramas tasya śrama-phalo hy adhenum iva rakṣataḥ || [bhā.pu. 11.11.18] iti |

sarva-kartṛṣu yathā, 


        te vai vidanty atitaranti ca deva-māyāṁ 


        strī-śūdra-hūṇa-śabarā api pāpa-jīvāḥ | 


        yady adbhuta-krama-parāyaṇa-śīla-śikṣās 


    tiryag-janā api kim u śruta-dhāraṇā ye || [bhā.pu. 2.7.46] iti |

gāruḍe ca—

kīṭa-pakṣi-mṛgāṇāṁ ca harau sannyasta-cetasām |


    ūrdhvam eva gatiṁ manye kiṁ punar jñānināṁ nṝṇām || [ga.pu. 1.234.31]

atraiva sācāre durācāre, jñāniny ajñānini, virakte rāgiṇi, mumukṣau mukte, bhakty-asiddhe bhakti-siddhe, tasmin bhagavat-pārṣadatāṁ prāpte tasmin nitya-pārṣade ca sāmānyena darśanād api sārvatrikatā | 

tatra sācāre durācāre yathā—

api cet sudurācāro bhajate mām ananyabhāk |


    sādhur eva sa mantavyaḥ samyag vyavasito hi saḥ || [gītā 9.30] iti |

sad-ācāras tu kiṁ vaktavya ity aper arthaḥ | jñāniny ajñānini ca— jñātvājñātvātha ye vai māṁ [bhā.pu. 11.11.33] ity ādi | harir harati pāpāni duṣṭa-cittair api smṛtaḥ ity ādi | 

virakte rāgiṇi ca—

bādhyamāno’pi mad-bhakto viṣayair ajitendriyaḥ |


    prāyaḥ pragalbhayā bhaktyā viṣayair nābhibhūyate || [bhā.pu. 11.14.18] iti |

abādhyamānas tu sutarāṁ nābhibhūyata ity aper arthaḥ | mumukṣau mukte ca mumukṣavo ghora-rūpān [bhā.pu. 1.2.26] ity ādi | ātmārāmāś ca munayaḥ [bhā.pu. 1.7.10] ity ādi | 

bhakty-asiddhe bhakti-siddhe ca—

kecit kevalayā bhaktyā vāsudeva-parāyaṇāḥ |


    aghaṁ dhunvanti kārtsnyena nīhāram iva bhāskaraḥ || [bhā.pu. 6.10.15] iti |

na calati bhagavat-padāravindāl


    lava-nimiṣārdham api sa vaiṣṇavāgryaḥ || [bhā.pu. 11.2.51] iti |

bhagavat-pārṣadatāṁ prāpte—

mat-sevayā pratītaṁ te sālokyādi-catuṣṭayam |


    necchanti sevayā pūrṇāḥ kuto’nyat kāla-viplutam || [bhā.pu. 9.4.67] iti |

nitya-pārṣade—


    vāpīṣu vidruma-taṭāsv amalāmṛtāpsu


    preṣyānvitā nija-vane tulasībhir īśam |


    abhyarcatī svalakam unnasam īkṣya vaktram


    uccheṣitaṁ bhagavatety amatāṅga yac-chrīḥ || [bhā.pu. 3.15.22]

sarveṣu varṣeṣu bhuvaneṣu brahmāṇḍeṣu teṣāṁ bahiś ca tais taiḥ śrī-bhagavad-upāsanāyāḥ kriyamāṇāyāḥ śrī-bhāgavatādiṣu prasiddhiḥ siddhaiveti sarva-deśodāharaṇaṁ jñeyam | sarveṣu karaṇeṣu yathā—


    mānasenopacāreṇa paricarya hariṁ mudā |


    pare’vāṅ-manasāgamyaṁ taṁ sākṣāt pratipedire || ity-ādi |

evambhūta-vacane hy astu tāvad-bahir-indriyeṇa manasā vacasāpi tat-siddhir iti prasiddhiḥ | sarva-dravyeṣu yathā—


    patraṁ puṣpaṁ phalaṁ toyaṁ yo me bhaktyā prayacchati |


    tad ahaṁ bhakty-upahṛtam aśnāmi prayatātmanaḥ || [gītā 9.26, bhā. 10.81.4] iti |

sarva-kriyāsu yathā—


    śruto’nupaṭhito dhyāta ādṛto vānumoditaḥ |


    sadyaḥ punāti sad-dharmo deva-viśva-druho’pi hi || [bhā.pu. 11.2.11]


    yat karoṣi yad aśnāsi yaj juhoṣi dadāsi yat |


    yat tapasyasi kaunteya tat kuruṣva madarpaṇam || [gītā 9.27]

evaṁ bhakty-ābhāseṣu bhaktyābhāsāparādheṣv api ajāmila-mūṣikādayo dṛṣṭāntā gamyāḥ | 

sarveṣu kāryeṣu yathā—


    yasya smṛtyā ca nāmoktyā tapo-yajña-kriyādiṣu |


    nūnaṁ sampūrṇatāṁ yāti sadyo vande tam acyutam || iti |

sarva-phaleṣu yathā— akāmaḥ sarva-kāmo vā mokṣa-kāma udāra-dhīḥ [bhā.pu. 2.3.10] ity ādi | yathā taror mūla-niṣecanena [bhā.pu. 4.31.12] ity ādi-vākyena hari-paricaryāyāṁ kriyamāṇāyāṁ sarveṣām anyeṣām api devādīnām upāsanā svata eva sidhyatīty ato’pi sārvatrikatā | yathoktaṁ skānde brahma-nārada-saṁvāde—


    arcite deva-deveśa śaṅkha-cakra-gadādhare |


    arcitāḥ sarva-devāḥ syur yataḥ sarva-gato hariḥ ||

evaṁ yo bhaktiṁ karoti yad gavādikaṁ bhagavate dīyate yena dvāra-bhūtena bhaktiḥ kriyate, yasmai śrī-bhagavat-prīṇanārthaṁ dīyate, yasmād gavādikāt paya-ādikam ādāya bhagavate nivedyate, yasmin deśādau kule vā kaścid bhaktim anutiṣṭhati teṣām api kṛtārthatvaṁ purāṇeṣu dṛśyate iti kāraka-gatā | evaṁ sārvatrikatvaṁ sādhitam |

sadātana tv am āha sarvadeti | tatra sargādau yathā—kālena naṣṭā pralaye vāṇīyaṁ veda-saṁjñitā [bhā.pu. 11.14.3] iti vidura-praśne |

sarveṣu yugeṣu—


    kṛte yad dhyāyato viṣṇuṁ tretāyāṁ yajato makhaiḥ |


    dvāpare paricaryāyāṁ kalau tad dhari-kīrtanāt || [bhā.pu. 12.3.52] iti |

kiṁ bahunā—


    sā hānis tan mahac chidraṁ sa mohaḥ sa ca vibhramaḥ |


    yan-muhūrtaṁ kṣaṇaṁ vāpi vāsudevo na cintyate || iti vaiṣṇave |

sarvāvasthāsv api—garbhe śrī-nārada-kārita-śravaṇe prahlāde prasiddham | bālye śrī-dhruvādiṣu | yauvane śrīmad-ambarīṣādiṣu | vārdhakye dhṛtarāṣṭrādiṣu | maraṇe’jāmilādiṣu | svargitāyāṁ śrī-citraketv-ādiṣu | nārakitāyām api—


    yathā yathā harer nāma 


    kīrtayanti sma nārakāḥ |


    tathā tathā harau bhaktiṁ 


    udvahanto divaṁ yayuḥ || [nṛ.pu. 8.31] iti śrī-nṛsiṁha-purāṇāt |

ata evoktaṁ durvāsasā mucyeta yan-nāmny udite nārako’pi [bhā.pu. 9.4.45] iti | yathā—


    etan nirvidyamānānām icchatām akuto-bhayam |


    yogināṁ nṛpa nirṇītaṁ harer nāmānukīrtanam || [bhā.pu. 2.1.11] ity atrāpi |

tatra tatra vyatirekodāharaṇāni ca kiyanti darśyante—


    kiṁ vedaiḥ kim u śāstrair vā kiṁ vā tīrtha-niṣevaṇaiḥ |


    viṣṇu-bhakti-vihīnānāṁ kiṁ tapobhiḥ kim adhvaraiḥ || [nā.pu. 1.30.111] iti |


    kiṁ tasya bahubhiḥ śāstraiḥ kiṁ tapobhiḥ kim adhvaraiḥ |


    vājapeya-sahasrair vā bhaktir yasya janārdane || iti bṛhan-nāradīya-pādma-vacanādīni |


    tapasvino dāna-parā yaśasvino 


    manasvino mantra-vidaḥ sumaṅgalāḥ |


    kṣemaṁ na vindanti vinā yad-arpaṇaṁ 


    tasmai subhadra-śravase namo namaḥ || [bhā.pu. 2.4.17]


    na yatra vaikuṇṭha-kathā-sudhāpagā


    na sādhavo bhāgavatās tadāśrayāḥ |


    na yatra yajñeśa-makhā mahotsavāḥ


    sureśa-loko’pi na vai sa sevyatām || [bhā.pu. 5.19.24]


    yayāca ānamya kirīṭa-koṭibhiḥ


    pādau spṛśann acyutam artha-sādhanam |


    siddhārtha etena vigṛhyate mahān


    aho surāṇāṁ ca tamo dhig āṭhyatām || [bhā.pu. 10.59.41]

sālokya-sārṣṭi-sārūpya-sāmīpya [bhā.pu. 3.29.11] ity ādi, no dānaṁ no tapo nejyā [bhā.pu. 7.7.44] ity ādi | naiṣkarmyam apy acyuta-bhāva-varjitaṁ [bhā.pu. 1.5.12] ity ādi | nātyantikaṁ vigaṇayanty api te [bhā.pu. 3.15.48] ity ādayaḥ |

atha “sarvatra sarvadā yad upapadyata” iti yojanikārtho yugapad yathā, tasmāt sarvātmanā rājan hariḥ sarvatra sarvadā [bhā.pu. 2.2.36] ity ādi | “anvaya-vyatirekābhyāṁ sarvatra sarvadā yad upapadyata” ity atra yathā, smartavyaḥ satataṁ viṣṇur [pa.pu. 6.71.100] ity-ādi sākalye’pi yathā, na hy ato’nyaḥ śivaḥ panthā [bhā.pu. 2.2.33] ity upakramya tad-upasaṁhāre 


    tasmāt sarvātmanā rājan hariḥ sarvatra sarvadā |


    śrotavyaḥ kīrtitavyaś ca smartavyo bhagavān nṝṇām || [bhā.pu. 2.2.36] iti |

nṝṇāṁ jīvānām iti nṛgatiṁ vivicya kavayaḥ [bhā.pu. 10.87.16] itivat | etad uktaṁ bhavati— yat karma tat sannyāsa-bhoga-śarīra-prāpty-avadhi yogaḥ siddhy-avadhiḥ | sāṅkhyam ātma-jñānāvadhi | jñānaṁ mokṣāvadhi | tathā tathā tat-tad-yogyatādikāni ca sarvāṇi | evaṁ teṣu karmādiṣu śāstrādi-vyabhicāritā jñeyā | hari-bhaktes tu anvaya-vyaktirekābhyāṁ sadā sarvatra tat-tan-mahimabhir upapannatvāt tathā-bhūtasya rahasyasyāṅgatvaṁ yuiktam | yato rahasyāṅgatvena ca jñāna-rūpārthāntarācchannatayaivedam uktam iti | [bhakti-sandarbha 115]

tatrāpy ātma-vidyayaivānyārtha-saṅgopanād asau sādhana-bhaktir api kvacid bāhyaṁ brahma-jñānādi-sādhane syād iti gamyate | tatreyaṁ prakriyā, sādhana-bhakteḥ sārvatrikatvāt sadātanatvāc ca prathamaṁ sā guror grāhyā | tatas tad-anuṣṭhānād bāhya-sādhanaṁ vairāgya-puraḥsaratā śīlam ātma-jñāna-vijñāne ceti ānuṣaṅgikaṁ bhavati | tato bhūyaś ca tathā-bhūtatvād bhaktir anuvartita eva, brahma-bhūtaḥ prasannātmā [gītā 18.55] ity ādibhyaḥ, ātmārāmāś ca munayaḥ [bhā.pu. 1.7.11] ity ādibhiś ca | 

tadaiva bhagavaj-jñāna-vijñāne ceti | tasmāt jñāna-vijñāna-rahasya-tad-ajñānām upadeśena catuḥślokyā api svayaṁ bhagavān evopadiṣṭaḥ | atra, tasmai sva-lokaṁ bhagavān sabhājita [bhā.pu. 2.9.9] iti bhagavac-chabdena, dadarśa tatrākhila-sātvatāṁ patiṁ [bhā.pu. 29.14] ity atra, parārdhānte so’budhyata gopa-veśo me purastād āvirbabhūva iti tāpanī-śruty-ādy-anukūlita-śrī-kṛṣṇatva-liṅgena cāsya vaktuṁ śrī-bhagavattvam eva spaṣṭam | na jātu tad-aṁśa-bhūta-nārāyaṇākhya-garbhodaśāyi-puruṣatvam | ata evāsya mahā-purāṇasyāpi śrī-bhāgavatam ity evākhyā | tathaivoktam, kasmai kena vibhāṣito’yam atulo jñāna-pradīpaḥ purā [bhā.pu. 12.13.19] ity ādau purā-śabdena bhagavad-vaktṛtvam evoktam | ādyo’vatāraḥ puruṣaḥ parasya [bhā.pu. 2.6.41] iti dvitīye’bhidhānāt | ataḥ idaṁ bhagavatā pūrvaṁ brahmaṇe nābhi-paṅkaje sthitāya bhava-bhītāya kāruṇyāt saṁprakaśitam | ity atrāpi bhagavac-chabdaḥ prayuktaḥ śrī-nārāyaṇa-nābhi-paṅkaje sthitaṁ prati svayaṁ bhagavatā, tatraiva vyāpi-mahā-vaikuṇṭha-lokaṁ prakāśyedaṁ purāṇaṁ prakāśitam ity arthaḥ | anugataṁ caitat dvitīya-skandhetihāsasyeti |

jīyād asau bhagavataḥ pratijñā cāturarthikī |

vyākhyā ca svāmi-pādānāṁ yā yā’bhūn mama jīvikā ||35||

 [atra bhagavat-sandarbhasya (107) vyākhyā kiñcid bhidyate, yathā—

atha kathaṁ tathābhūtaṁ rahasyam udayetety apekṣāyāṁ krama-prāptaṁ tad-aṅga-bhūtaṁ tadīya-sādhanam upadiśati—**etāvad eva jijñāsyam i**ti | ātmano mama bhagavatas tattva-jijñāsunā prema-rūpaṁ rahasyam anubhavitum icchunā etāvad eva jijñāsyaṁ śrī-guru-caraṇebhyaḥ śikṣaṇīyam | kiṁ tat ? sad ekam eva anvaya-vyatirekābhyāṁ vidhi-niṣedhābhyāṁ sadā sarvatra syād upapadyate | yathā—


    na hy ato’nyaḥ śivaḥ panthā viśataḥ saṁsṛtāv iha |


    vāsudeve bhagavati bhakti-yogo yathā bhavet || [bhā.pu. 2.2.33]

iti vyatirekeṇopakramya, tad-upasaṁhāre—


        tasmāt sarvātmanā rājan hariḥ sarvatra sarvadā |


    śrotavyaḥ kīrtitavyaś ca smartavyo bhagavān nṝṇām || [bhā.pu. 2.2.36]

ity anvayena sarvadety uktam |

tasmāt sva-jñāna-vijñāna-rahasya-tad-aṅgānām upadeśena catuḥślokyām api svayaṁ śrī-bhagavac-chabdena dadarśa tatrākhila-sātvatāṁ patiṁ [bhā.pu. 2.9.15] ity atra tāpanī-śruty-anukūlitaṁ śrī-kṛṣṇa-liṅgatvena cāsya vaktuḥ śrī-bhagavattvam eva sphuṭam | na jātu tad-aṁśa-bhūta-nārāyaṇākhya-garbhodaśāyi-puruṣatvam |

ata evāsya mahā-purāṇasyāpi śrī-bhāgavatam ity eva vyākhyā | tathaivoktam—kasmai kena vibhāṣito’yam atulo jñāna-pradīpaḥ purā ity ādau, tac chuddhaṁ vimalaṁ viśokam amṛtaṁ satyaṁ paraṁ dhīmahi [bhā.pu. 12.13.19] ity atra para-śabdena bhagavad-vaktṛtvam | ādyo’vatāraḥ puruṣaḥ parasya [bhā.pu. 2.6.41] iti dvitīye bhedābhidhānāt | ata idaṁ bhagavatā pūrvaṁ brahmaṇe nābhi-paṅkaje sthitāya bhava-bhītāya kāruṇyāt samprakāśitam ity atrāpi bhagavac-chabda-prayogaḥ | śrī-nārāyaṇa-nābhi-paṅkaje sthitaṁ brahmāṇaṁ prati svayaṁ śrī-bhagavatā tatraiva vyāpi-mahā-vaikuṇṭhaṁ prakāśyedaṁ purāṇaṁ prakāśitam ity arthaḥ | anugataṁ caitad dvitīya-skandhetihāsasyeti || (bhagavat-sandarbha 107)

———————————————————————————————————————

**viśvanātha-cakravartī (sārārtha-darśiṇī) : **atha bhagavac-chikṣitam ahaṁ karavāṇi hy atandritaḥ [bhā.pu. 2.9.28] iti brahmaṇā prārthitaṁ sva-prāpti-sādhanam atirahasyatvād bahiraṅga-janāgamyatayaivāha—etāvad eveti |

atra bahutara-śāstrānusandhānam api nāpekṣitavyam iti bhāvaḥ | tattva-jijñāsunā ātmanaḥ svasya śreyaḥ-sādhana-tattvaṁ jñātum icchunā janena jijñāsyaṁ śrī-guru-caraṇebhyaḥ śikṣaṇīyam ity arthaḥ | tvayā tu mad-anugrahād avagamyata eveti bhāvaḥ | kiṁ tat ? yat śreyaḥ-sādhaneṣu karma-jñāna-yoga-bhakty-ādiṣu madhye anvaya-vyatirekābhyāṁ syāt sidhyati sthirībhavatīty arthaḥ | atra tāvat svargāvargādeḥ karma-jñāna-yogādibhiḥ kevalair asiddhais tair vināpi siddheḥ karma-jñāna-yogādayo’nvaya-vyatirekābhyāṁ naiva sādhanāni syuḥ | tathā hi—ko vārtha āpto bhajatāṁ sva-dharmataḥ [bhā.pu. 1.5.17] iti, kliśyante ye kevala-bodha-labdhaye [bhā.pu. 10.14.4] iti, pureha bhūman bahavo’pi yoginaḥ [bhā.pu. 10.14.5] iti, yat karmabhir yat tapasā [bhā.pu. 11.20.32] ity ādau karmādibhir vināpi, 


        sarvaṁ mad-bhakti-yogena mad-bhakto labhate’ñjasā | 


    svargāpavargaṁ mad-dhāma kathañcid yadi vāñchati | [bhā.pu. 11.20.33] iti |


        yā vai sādhana-sampattiḥ puruṣārtha-catuṣṭaye |


    tayā vinā tad āpnoti naro nārāyaṇāśrayaḥ || iti mokṣa-dharmīya-vacanaṁ ca |

bhaktyā tu kevalayaiva sarvāṇi śreyāṁsi sidhyanti | tayā vinā tu naiva sidhyantīti anvaya-vyatirekābhyāṁ bhaktir eva sarva-śreyaḥ-sādhanatvena sthirībhavati | tathā hi, anvayena yathā—


        akāmaḥ sarva-kāmo vā mokṣa-kāma udāra-dhīḥ |


    tīvreṇa bhakti-yogena yajeta puruṣaṁ param || [bhā.pu. 2.3.10] iti |

bhakti-yogasya kevalasyaiva tīvratvaṁ nirabhra-sūrya-seveti jñeyam | yathā vā, yat karmabhir yat tapasā [bhā.pu. 11.20.32] ity ādi | 

vyatirekeṇa, yathā—


        mukha-bāhūru-pādebhyaḥ puruṣasyāśramaiḥ saha |


        catvāro jajñire varṇā guṇair viprādayaḥ pṛthak ||


        ya eṣāṁ puruṣaṁ sākṣād ātma-prabhavam īśvaram |


    na bhajanty avajānanti sthānād bhraṣṭāḥ patanty adhaḥ || [bhā.pu. 11.5.2-3] iti |

yathā vā,


        tapasvino dāna-parā yaśasvino 


        manasvino mantra-vidaḥ sumaṅgalāḥ |


        na vindanti vinā yad-arpaṇaṁ 


    tasmai subhadra-śravase namo namaḥ || [bhā.pu. 2.4.17]

tatra deśa-kāla-viśeṣābhāvam āha—sarvatra sarva-deśeṣu sarvādhikāriṣu ca, sarvadā sarveṣv eva kāleṣu yat syāt | tathā hi, śucāv eva deśe śuci tat-kāla-jīvī karma kuryāt | śuddhāntaḥ-karaṇa eva jñānaṁ labheta |


        śucau deśe pratiṣṭhāpya sukham āsanam ātmanaḥ |


    yogī yogaṁ yuñjīta || [gītā 6.11] iti karma-jñānādīnāṁ na sārvatrikatā |

tathā, yat karma, tat sannyāsa-bhoga-prāpty-avadhi | yogaḥ siddhy-avadhiḥ | sāṅkhyam ātma-jñānāvadhiḥ | jñānaṁ mokṣāvadhīti nāpi sārvatrikatā | bhaktes tu sārvatrikatā sārvadikte atiprasiddhe eva | 


        na deśa-niyamas tatra na kāla-nirṇayas tathā |


    nocchiṣṭādau niṣedho’sti śrī-harer nāmni lubdhake || iti |


        tasmāt sarvātmanā rājan hariḥ sarvatra sarvadā |


    śrotavyaḥ kīrtitavyaś ca smartavyo bhagavān nṛṇām || [bhā.pu. 2.2.36]

iti karmi-jñāni-prabhṛtiṣu sarveṣv adhikāriṣu bhakter vyāptir uktaiva | kirāṭa-hūnāndhra-pulinda-pukkaśāḥ [bhā.pu. 2.4.18] ity-ādinā jāti-cāṇḍāla-karma-cāṇḍālādiṣv api dṛṣṭā |

tathā sarvāvasthāsv api garbhe prahlādādeḥ | bālye dhruvādeḥ | yauvane ambarīṣādeḥ | nārakitāyām api mucyeta yan nāmny udite nārako’pīty ukteḥ | 


        yathā yathā harer nāma kīrtayanti ca nārakāḥ |


        tathā tathā harau bhaktim udvahanto divaṁ yayuḥ || 

iti nṛsiṁha-purāṇokteś ceti bhakter eva sādhana tv aṁ nirdhāritam | 

atha prema-bhakti-rūpaṁ rahasyam api tatreṇaivāha etāvad iti | tattva-jijñāsunā puṁsā etāvad eva śreyaḥsu svargāpavarga-premasu madhye jijñāsyam | kiṁ tat ? yat śreyaḥ ātmanaḥ svasyaiva anvaya-vyatirekābhyāṁ sarvatra sarvadā syāt | tatra na tāvat svargāpavargau svānvaya-vyatirekābhyāṁ sidhyataḥ | premā tu svasyānvaya-vyatirekābhyāṁ sidhyati | premno’pi bhakti-śabda-vācyatvāt sādhana-bhaktyaiva sādhya-bhakteḥ premnaḥ siddhi-darśanāt premnaḥ svenaiva siddhiḥ | yad uktaṁ bhaktyā sañjātayā bhaktyā bibhraty utpulakāṁ tanuṁ [bhā.pu. 11.3.31] ity ato rahasya-tad-aṅga-śabdābhyām ucyamāne prema-bhakti-sādhana-bhaktīti tantreṇaivokte | tataś ca prema-bhakti-sādhanatvenaiva bhaktiḥ kartavyā, na tu svargāpavargādi-sādhanatvenaeti bhagavataḥ śikṣā vyañjitā | bhagavac-chikṣitam ahaṁ karavāṇi [bhā.pu. 2.9.28] iti brahmaṇā prārthitatvāt śuddha-sādhana-bhakti-siddhayā prema-bhaktyaiva yad-rūpa-guṇādi-mādhurya-rasānubhavas tasya prema-bhakty-anubhāva-rūpatvād iti vijñānaṁ svata eva labdhavato rahasya-tad-aṅga-vijñānāni ślokenānenaivoktāni | 

kiṁ ca, raso vai saḥ [ṭaittū] ity anantaraṁ saiṣānandasya mīmāṁsā bhavatīti śruteḥ | sarva-śreyo’vadhi-rūpo rasa eva mūrta eva, raṅga-bhūmau mallānām aśaniḥ [bhā.pu. 10.43.17] ity ādyākāra eva darśitaḥ | tasya ca vijñānam atraiva śloke tantreṇoktam | yathā, jijñāsyeṣu madhye etāvad eva jijñāsyam anububhūṣaṇīyam | kiṁ tat ? anvaya-vyatirekābhyāṁ yogāyogābhyāṁ saṁyoga-vipralambhābhyāṁ yat syāt sarvatra sarva-brahmāṇḍa-vartini śrī-vṛndāvanādau dāsa-sakhi-guru-preyasīṣu sarvadā nityam eva mahā-pralaya-samaye’pīti dāsya-sakhya-vātsalya-śṛṅgāra-rasānām āsvādanaṁ vyañjitam | evam atirahasya-prema-bhakti-rasa-vyañjakaḥ śloko’yaṁ jñāna-rūpārthāntareṇa bhagavataivācchāditaś cintāmaṇir iva kanaka-saṁpuṭena bahiraṅga-janāśakyodghāṭanena | tathā ca śrutiḥ—


    nāyam ātmā pravacanena labhyo


    na medhayā na bahunā śrutena |


    yam evaiṣa vṛṇute tena labhyas


    tasyaiṣa ātmā vivṛṇute tanūṁ svām || [ka.u. 1.2.23] iti |

tac ca jñāna-rūpam arthāntaraṁ yathā – ātmanas tattva-jijñāsunā etāvad eva jijñāsyam | kiṁ tat ? yad anvaya-vyatirekābhyāṁ sarvatra sarvadā syāt, tad evātmā | tathā hy ātmanaḥ kāraṇatvena jagaty anvayaḥ jagatas tv ātmani vyatirekaḥ | tathā ca jāgrad-ādy-avasthāsu tat-sākṣitayā ātmano’nvayaḥ | ātmani tu jāgrad-ādy-avasthā vyaktireka iti ||35||

———————————————————————————————————————

**śrīnivāsācārya-kṛta-catuḥ-ślokī-bhāṣyaṁ **: tad evaṁ madhureṇa samāpayet—etāvad eveti | ātmano mama tattvaṁ pūrvoktaṁ sugopyaṁ sarva-guhyatamaṁ parama-rahasyaṁ jijñāsunā jñātum icchunā śiṣyeṇa etāvad eva jijñāsyaṁ—punaḥ punar jñātavyaṁ, kutaḥ param astu ? parama-sādhana-parama-puruṣārtha-vicāra-nipuṇa-śrī-bhāgavata-rakta-rasikāsaṅga-saṅgi-prasannojjvala-citta-jīvanī-bhūta-govinda-pāda-padma-sudhāsvādaka-śrī-caitanya-candra-caraṇābja-cañcarīka-śrī-rādhā-pada-nakha-candra-cakora-śrī-gurutaḥ śikṣaṇīyaṁ, pūrvoktam eva, śrī-kṛṣṇa-līlā-rahasya-svakīyā-parakīyā, gopīṣu parakīyā-bhāvādikaṁ nānyat | 

kena prakāreṇa ? ity āha—anvaya-vyatirekābhyām | anvayena anugamanena anusevayety arthaḥ | vyatirekeṇa viśiṣṭena atirekeṇa autkaṭyena | yat śrī-guror anugamanaṁ sarvatra sarva-bhajana-sādhane anusaraṇaṁ sarvadā sarva-kālena jīvane maraṇe vipadi sampadi dūre nikaṭe dinādau niśādau saṅkīrtanādau mahā-prasāde anuśīlane ity-ādi | ata eva tasmād guruṁ prapadyeta [bhā.pu. 11.3.21] ity ādi | tatra bhāgavatān dharmān śikṣed gurv-ātma-daivataḥ [bhā.pu. 11.3.22], gurur eva ātmā daivataṁ ca | tasmai śrī-gurave namaḥ | ye mayā guruṇā vācā taranty añjo bhavārṇavaṁ [bhā.pu. 10.80.33], yathāhaṁ jñāna-do guruḥ [bhā.pu. 10.80.32] guror anugraheṇaiva pūrṇaḥ | hari-guru-caraṇāravinda-yugalānuśīlanena,


        balavān ādaro yasya na syād guru-pādāmbuje |


        śrutair apy asya sac-chāstraiḥ kṛṣṇe bhaktir na jāyate ||

harir eva guruḥ, gurur eva hariḥ | guru-karṇa-dhāraṁ [bhā.pu. 11.20.17] guruṣu nara-matiḥ [pa.pu.], guror avajñā śruti-śāstra-nindanaṁ [pa.pu.], ācāryaṁ māṁ vijānīyāt [bhā.pu. 11.17.20] ity ādi | kiṁ bahunā ? nāsti tattvaṁ gurau param iti dik ||35|| 

iti śrīnivāsācārya-prabhu-viracitā śrī-catuḥ-ślokī-vyākhyā samāptā ||

 **...**

**|| 2.9.36 ||**

**etan mataṁ samātiṣṭha parameṇa samādhinā |**

**bhavān kalpa-vikalpeṣu na vimuhyati karhicit ||**

**śrīdhara-svāmī (bhāvārtha-dīpikā) :** yat prārthitaṁ “nehamānaḥ prajāsargam” iti tat prasādīkaroti | **etan mataṁ** **samyag anutiṣṭha** | **samādhinā** cittaikāgryeṇa | **kalpeṣu** ye **vikalpā** vividhāḥ sṛṣṭayaḥ, teṣu vimo'haṁ kartṛtvābhiniveśaṁ na yāsyatīti ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanv atigambhīrārthaṁ catuḥślokī-bhāgavatam idaṁ kathaṁ mayāvagantuṁ śakyaṁ vivadamānānāṁ mata-vaividhyāt ? ity ata āha—**etan mataṁ** madīyaṁ **sam**yag **anutiṣṭha** samādhinā cittaikāgryeṇa vimṛśety arthaḥ | **kalpa-vikalpeṣu **mahā-kalpānukalpeṣu | iyaṁ viśva-janīnātiramyā bhāvārtha-darśinī bhakti-śāstram adhīyānair janair dṛśyā na cāparair iti || 

asya mahā-purāṇatve tu sargādi-daśa-lakṣaṇavattvena bhāvyaṁ tac cātra catuḥślokyāṁ durvijñeyaṁ vinā śrī-nandanandana-kṛpayety etad-arthaṁ tad api sūkṣma-dhiyā jñeyam atrāsūcy eva tathā hi me mat-sambandhi yaj jñānaṁ vedānta-pratipāditatvād aguhyaṁ prasiddham eva vijñānam etatriyavastham aṅge ity-ādinaikādaśa-skandhe bhagavad-ukter vijñānaṁ pradhānaṁ tat-sahitaṁ mayā śrī-gītāsu bhārate ahaṁ brahma paraṁ dhāma ity-ādinā. daivī hy eṣā guṇamayī ity-ādinā ca. gaditam uktam eva sa prārthayitā tvaṁ rahasyaṁ rahasye kānte sthāpyaṁ rahasyaṁ surebhyo gopitatvād vā rahasyaṁ pādma uktam etat—parīkṣite kathāṁ vaktuṁ sabhāyāṁ saṁsthite śuke ity-ādinā guhyaṁ putrāya śāntāya paraṁ guhyam idaṁ jagau iti navama-skandhe śrī-śukokteś ca paraṁ rahasyaṁ śrī-bhāgavatam eva na vedādipailādibhyo vedadānepyetadadānāt hitvā svaśiṣyānpailādīn iti tatraivokteś ca guhyādguhyataraṁ muktiṁ dadāti kārhīcitsma na bhakti-yogam ity-ukter atiguhyasyaivādānaṁ bhavati na tv aguhyasyāta eva bhaktir eva rahasyaṁ na tu jñānādīti rahasyam asty atra pratipādyatveneti rahasyaṁ śrīmad-bhāgavatam eva atra matv-arthīyoc | yad vā, pratipādya-pratipādakayor abhedopacārāt | tad-aṅgaṁ bhakty-aṅgam ekatvaṁ sāmānyāpekṣaṁ tad-aṅgānīty arthaḥ | tāni ca satsaṅgādīny eva śrī-bhāgavata-prāptir api satsaṅgādīni vinā na bhavaty atas tasyāpi tāny evāṅgānīti jñeyaṁ sudhiyā yathaiva guṇa-karmako'ham asmi tathaiva tattva-vijñānaṁ mad-anugrahāt te tavāstu kiṁ bhūto'haṁ yacchaty uparamayati saṁsārān nija-bhaktāniti vā mokṣād apy uparamayati vā | yā vā mad-bhaktāḥ sarvathā rājan naiva vāñchanti kiṁ ca, na iti purāṇāntarāt—


    gṛheṣu dāreṣu suteṣu bandhuṣu dvipottama syandana-vāji-vastuṣu | 


    akṣayya-ratnābharaṇāyudhādiṣv ananta-kośeṣv akarod asanmatim || 

ity ambarīṣopākhyānokteḥ | sālokyādi-catuṣṭayam | dīyamānaṁ na gṛhṇanti vinā matsevanaṁ janāḥ iti śrī-kapilokteś ca | yama uparame asmādantarbhāvitaṇyarthātkartarivanipi yamasyātvam, iti masyātve rājavatsādhanam | punaḥ na vidyatesti kathaṁbhūtaṁ rahasyaṁ paraṁ sarvotkṛṣṭamevāhaṁbhāvo yasya sonahaṁbhāvaḥ chandasi pare'pi, vyavahitāś ca iti yathāśabdavyavadhānamadoṣo prākṛtavastuṣvasya sākṣādvedasyāpi bījatvāt | ata eva catuḥślokyopadeśādvedā api catvāra evodbhūtā anyathā tribhiḥ pañcabhirvā kathaṁ nopadiṣṭam iti tattvaṁ tad uktaṁ catuḥślokī caturvedabījabhūtā na saṁśayaḥ iti saṁhitoktervarṇitaṁ caitadādyapadyavyākhyāśatake | aprākṛte tu ahamādirhi devānāṁ ahaṁ sarvasya prabhava ity-ādibhagavadukterevāhaṁbhāvostyeveti jñeyam | yatpramāṇamasyeti | yāvāniti vivṛtau tvaprameyatvaṁ bhagavato vidīryeta nāṁ to na cādirna ca saṁpratiṣṭhā iti śrīgītokteḥ | anantaṁ brahma iti śruteś ca bhagavataḥ pramāṇaṁ nāstīti gamyate 31 

atha sargādīnāha—ahamevāsamevāgre ity anena sthānaṁ dhvanitam | yadetaccetyanena visargo dhnanitaḥ | nānyadyatsadasadity anena virodho dhvanitaḥ | yovaśiṣyatetyanenāśrayo dhvanitaḥ 32 

ṛte satyasvarūpe brahmaṇi arthaṁ prati bhūbhārahṛtiṁ sanmārgapravṛttyādiprayojanaṁ prati yadrāmakṛṣṇādirūpaṁ pratiyeta kāryānte na pratī yeta tadātmano me māyāṁ līlāṁ vidyādity anenāvatārānucaritarūpeśakathā dhvanitā| anenaivotayo'pi dhvanitās tathā hi—ṛte śuddhe ātmany antaḥkaraṇe yat pratīyeta artham uddiśya anyathā na pratīyeta tadātmano jīvasya mīyate bhāvi śubhāśubham anayeti māyā-vāsanā tāṁ vidyāt | sā ca dvidhā | śubhāśubhā ca prathamāyāṁ dṛṣṭānto yathā bhāsa iti | ābhāsaḥ sūryādis tadvat prakāśa-kartrīty arthaḥ | dvitīyāyāṁ yathā tama iti | tamovad duḥkha-hetur ity arthaḥ 33 

yathā mahānti bhūtāni bhūteṣu sarva-deheṣu praviṣṭāni deharakṣaṇārthaṁ tatra sthitāni teṣāṁ vinirgame dehe svadhātuvigame tu viśīryanta ity-ukterdehanāśaśravaṇāt | anena poṣaṇam uktam | apraviṣṭānīti | mukhya-praveśāsambhavāduktam | atra bhūtapadena bhautikam api jñeyaṁ kāraṇasya kāryasyāpi lakṣakatvāt | tena manvantaraṁ lakṣyate sarveṣāṁ manvādīnāṁ bhautikatvāt | tathā teṣu na teṣvahamity anenāsaṅgatvakathanena svasya nityamuktatvaṁ sūcitam iti muktiruktā | yad vā, jīvarūpeṇa praviṣṭo'pi svarūpeṇapraviṣṭa evetyarthaḥ 34 

etāvadeva jijñāsyam ity anenāśrayaśravaṇajijñāsādāvavaśyaṁ yatitavyamity-uktam | anvayavyatirekābhyāmity-ādināpyāśraya evoktaḥ | 


    anvaya-vyatirekeṇa jāgrat-svapna-suṣuptiṣu | 

māyā-mayeṣu tad brahma-jīva-vṛttiṣv apāśrayaḥ || 

iti dvādaśe vakṣyamāṇatvāt 35 

etatphalamāha—etanmatam iti śrīhariṁ sveṣṭadevaṁ ca natvā tasya kṛpāvaśāt | mūlabhāgavatavyākhyāṁ kurve gurvanumoditaḥ 1 śrīmannārāyaṇo vedaiś ca sarveraham eva vedyo vedāntakṛdvedavideva cāham ity-ādibhiḥ sarvavedakṛtsarvavedāṁ tasāraṁ śrīmad-bhāgavataṁ brahmaṇe upadiśaṁstatra vaktavyārthasaṁgrahaṁ kurvaṁstaṁ grāhayituṁ brahmāṇaṁ sammukhīkaroti | jñānam iti | na ca bhāgavatasya vedāntasāratve pramāṇābhāva iti vācyam | 


    sarvavedāntasāraṁ yadbrahmātmaikatvalakṣaṇam | 

vastvadvitīyaṁ taniṣṭhaṁ kaivalyaikaprayojanam || iti tatraiva nirdeśāt | 

tatra bhāgavatasya sarvavedāntasāratvaṁ pratijñāya tadāpādanāyaiva hetugarbhitaṁ viśeṣaṇamāha—brahmātmaikatvalakṣaṇam iti | ata brahmaśabdena māyopahitaḥ sarvajñatvasarveśvaratvasarvaniyantṛtvādidharmaviśiṣṭaḥ paramātmā tatpadavācya ātmaśabdena cāvidyādyupahito'lpajavādigaṇāvāśī jīvātmā tvaṁpadayācyā tayoḥ apisiyala mirogānupātī ko dekara imādau barasānālanta tracāmarādiviśiṣṭasya taddeśakāladaṇḍakamaṇḍalvādiviśiṣṭenaikyānupapattyā viruddhāṁśaparityāgenāviruddhadevadattapiṇḍābhedabodhavadviruddhamāyāvidyādyupādhisarvajñatvālpajñatvādidharmarūpāṁśau vihāya sañcidānandasvarūpātmakatvalakṣaṇamaikyaṁ jahahadajallakṣaṇayā lakṣyatīti tathā | nanu jahadajahallakṣaṇātmaikyasiddhāvapyupādhyavaśeṣānnādvaitaparyavasānaṁ tatrāha—vastvadvitīyaṁ taniṣṭham iti | na hi lakṣaṇayaikyaṁ bodhayañśāstramupādhiṁ pṛthagavasthāpyaikyaṁ bodhayati yenaivamāśaṅkyeta kiṁtu neha nānāsti kiṁ ca, na idyādinopādhīṁstadadhīnataddharmādi nikhiladvaitamapabādhya yadadvitīyaṁ vastu tadekaniṣṭhaṁ bhavatīti ca | tathā ca vedānteṣu śrūyamāṇasarvopāstīnāṁ cittaikādhyadvārā brahmavidyaikaparyavasāyitayā brahmādvaitavidyaikanirūpakaśrīmad-bhāgavatasya sarvavedāntasāratvamupapannaṁ viṣayataḥ sāratvamuktvā phalato'pi sāratvamāha—kaivalyaikaprayojanam iti | nanu brahmāvabodhasya brahmavidāpnoti paraṁ, brahma veda brahmaiva bhavati, yaṁ eṣa veda viṣṇur eva bhavati ity-ādiśrutau brahmāvāptiphalaśravaṇātkathaṁ phalāntaroktiriti cenna|  nityam eva prāptaṁ brahma tasya māyāvidyādyupādhikalpitabhedabhramamantareṇāprāptyasambhavādvodhena bhedabhramabādhadvārā kaivalyamṛte prāptyantarāsambhavāt | kaivalyasyaiva brahmāvāptiśabdorthatvaṁ yanme matsvarūpaviṣayaṁ paramaguhyaṁ jñānaṁ tadaṅga sādhanakalāpaṁ ca mayā gaditaṁ gṛhāṇetyanvayaḥ| tatra yajjñānaṁ karmaviṣayaṁ tadvaudikam api na guhyaṁ brāhmaṇo yajet ityādau bāhyādhyastabrāhmaṇatvādijātimaddehādipuraskāreṇa tatpravṛtteḥ vā hyete adṛḍhā yajñarūpā aṣṭādaśoktamavaraṁ yeṣu karma ity-ādibhiradṛḍhatvaśravaṇāc ca | upādhiviviktikeva pratyaksvarūpaviṣayajñānamāntaratvādguhyaṁ brahmābhedajñānaṁ tu paramaguhyaṁ tadapyuktaṁ kaivalyaṁ sāttvikaṁ jñānaṁ maniṣṭhaṁ nirguṇaṁ smṛtam iti | tatra satvasyāmānānyathābhānaprayojakatvābhāvenādhyāsānāpādakatvādupā dhiviviktajñānaṁ sāttvikaṁ brahmātmāvabodhaṁ vinā vivekājñānamātreṇa guṇabādhānupapattyā na nirguṇaṁ matsvarūpe ātmatvaniṣṭhārūpaṁ manniṣṭhaṁ tu māyāguṇabādhakatvānnirguṇamity arthaḥ |  kiṁ bhūtaṁ tajjñānaṁ tatrāha—vijñānasamanvitam iti viśeṣeṇa prameyagatasaṁśayanirāsena jñāyate svarūpaṁ yena tadvijñānaṁ mananaṁ phalopakāryaṅgaṁ tena samanvitaṁ rahasyaṁ nididhyāsanākhyaṁ dhyānaṁ tat dvividhaṁ yatnasādhyamayatnasādhyaṁ ca | tatrādyaṁ sākṣātkārātpūrvaṁ smaraṇabhaktyantaḥpātitayā sādhanarūpam | dvitīyaṁ tu jñāninastasya kāryaṁ na vidyate ity-ādinā kartavyapravṛttyanupapattyā yatnaṁ vinaiva svābhāvikajīvanmuktidaśāyāṁ svarūpānusādhanaṁ—


    brahmabhūtaḥ prasannātmā na śocati na kāṅkṣati | 

samaḥ sarveṣu bhūteṣu madbhaktiṁ labhate parām || 

ity-ādivākyasiddhaṁ parābhaktirūpaṁ tena sahitaṁ tadaṅgaṁ sādhanajātaṁ ca | nanu bhagavadgaditajñānagrahaṇāya nāhaṁ samarthastatrāha—yāvāniti | yāvān vibhusaccidānandaikarasasarvāṅgaḥ tathā yathābhāvaḥ paramārthasadrūpaḥ| yad vā, yathā svabhakteṣu vātsalyādibhāvo yasya sa tathā | yad vā, yathā nṛtyādau netrakaracālanādibhāvo yasya sa tathā | nanu svarūpasya bhavatu vedyatvaṁ karacalanādikarmaṇāṁ tadatiriktatvena ato nyadārtām ity-ādiśrutyā vedyatvābhāva ityāśaṅkyāha—yadrūpaguṇa-karmakaḥ iti | yasya rūpāṇi svarūpāṇyeva guṇāḥ karmāṇi ca yasya sa tathā tathā | ca bhagavadguṇānāṁ karmaṇāṁ ca svarūpātmakatvenanāvedyatvābhāva eveti bhāvaḥ | evaṁ yādṛk matsvarūpaṁ tathaiva tattva-vijñānaṁ paramārthaṁ vastvaparokṣaṁ te mad-anugrahādevāstu yasya deve parā bhaktiryathā deve tathā gurau ity-ādi śrutau gurvīśvarabhaktānāṁ tayor anugrahājjñānalābhādhyavasāye’pi tava tu gururiṣṭadevaścāham eveti mad-anugrahādevāstu evamanugrahādhīnatattvajñānotpattyuktyā—


    vāsudeve bhagavati bhakti-yogaḥ prayojitaḥ | 


    janayatyāśu vairāgyaṁ jñānaṁ yattadahaitukam || 


    madbhaktivimukhānāṁ hi śāstragarteṣu muhyatām | 

na jñānaṁ na ca mokṣaḥ syātteṣāṁ janmaśatair api || 

ity-ādivākyaśataiḥ yasyāsti bhaktibhaṅgavatyakiṁ ca, nā sarvaiguṇaistatra samāsate surāḥ ity-ādinā svaprabhāvaleśamātreṇa sarvasādhanasampādikā | 


    yā yā sādhanasampattiḥ puruṣārthacatuṣṭaye | 

tayā vinā tadāpnoti naro nārāyaṇaśrayaḥ || 

ity-ādinā sarvasādhanapratirūpatayābhiṣiktā sādhanasvarūpā navadhā bhaktiranugrahāvirbhāvikā mukhyaṁ jñānotpattisādhanam iti jñāpitam| jñānakāraṇasāmagryāṁ bhaktir eva garīyasī iti śrībhagavatpūjyapādokteḥ | 


    niyujyamānayā bhaktyā bhagavatyakhilātmani | 

sadṛśosti śivaḥ panthā yogināṁ brahmasiddhaye || 

iti śrīkapilokteś ca evaṁ tatvajñānādbrahmāṇaṁ saṁmukhīkṛtya svānugrahāt tatprāptiṁ sambhāvyāstviti varadānena tasmiṁstadgrahaṇaśaktimādhāya tattvamevāha—aham eva saccidānandavigrahaḥ svarūpātmakadhāmopakaraṇapariṣadādirūpaḥ satyātmaprāṇānām ity-ādiśrutisiddhastavāparokṣaḥ sattvasya manniyamyopādherabhānānyathābhānāprayojakatayā śuddhasvarūpabhūtaḥ sarvādhiṣṭhānātmakaevāgre sargātpūrvabhāsaṁ śrūyamāṇamacchabdasyānupapattimantareṇārthāntarakalpānupapapatteḥ sargrādagre kāryyasya kāraṇāvyatirekeṇa pratīterapyabhāvānmamaiva sarvakāraṇatvādahamevāsam iti bhāvaḥ | ātmā vā idameka evāgra āsīt iti śruteḥ| na cāgre iti padena kālasadbhāvapratīterevakārānupayoga iti vācyam kālo'smi lokakṣayakṛtpravṛttaḥ iti bhagavadvacanāttasya tadanatirekāt | kiṁ ca suṣuptau ajñānāvṛtasvarūpātiriktakālabhāne'pi samutthitasya kālavāsanāviṣṭatayā tadā sukhamasvāpsaṁ na kimapyavediṣam iti tadāśabdena kālaparāmarśasya darśanavattad uktyupapatteḥ | uktaṁ ca vṛddhaḥ—


    kālābhāve puretyuktiḥ kālavāsanayā yutam | 

śiṣyaṁ pratyeva tenātra dvitīyaṁ na hi śaṅkyate || iti | 

kiṁ cāgre iti padasya pūrvatvavācitve’pi kālavācitvābhāva eveti na tacchaṅkāvakāśaḥ na ca pūrvatvābhidhāne bhūtatvapratīteḥ kathaṁ kālaṁ vinā bhūtatvādivyavahāra iti vācyam | kālamasvīkurvatām api sāṅkhyānāṁ bhūtabhaviṣyadādivyavahārābādhāt | nanu kathaṁ sadrūpaviṣṇor eva pūrvasattvamucyate yataḥ—


    asadvā idamagra āsīt , asadevedamagra āsīt | 

tatsadāsīta tadvaika āhuḥ, asadevedamagra āsīt || 

iti śrutiṣu asatpūrvakatvaśravaṇāt tadvedaṁ tarhyavyākṛtamāsīt tannāmarūpābhyām eva vyākriyate ity atra cākartṛkaiva sṛṣṭiḥ śrūyate tatrāha—āsam eveti na āsam iti na na codāhṛtaśrutivirodhaḥ| samākarṣāt iti sūtre bhagavadvyāsena tadvirodhaparihārasya darśitatvāt | tathāhi—asadvā idamagra āsīt iti nāsatkāraṇatvavivakṣā | 


    asanneva sambhavati asadbrahmetivedacet | 

asti brahmeti cedveda santamenaṁ tato viduḥ || 

ityasadapavādena sata eva brahmaṇo'nnamayādiguhāntaḥsthatvena pratyaktvamuktvā so'kāmayat iti samākṛṣya tataḥ sṛṣṭiṁ nirūpya tatsatyamityācakṣate ityupasaṁhṛtya tatraivemaṁ ślokamāha—asadvā iti atrāsadyadyabhipretaṁ syāttadānyaṁ samākṛṣyānyoktau bākyamasambaddhaṁ syāttasmādavyaktanāmarūpatayā sūkṣmatvena durlakṣyaṁ asadityupacayete asadevemagre āsīt ityatrāpi tatsadāsīt iti samākarṣādiyam eva gatiḥ | taddhaika āhurasadevedamagra āsīt ityatrāpi na atyantāsatyoktirbhrantakalpanānuvādena śrautapratyakṣadārḍhyayam eva taddhedaṁ tarhyavyākṛtamāsīt ityatrāpi nāhetuvyākṛtiḥ sarva eva iha praviṣṭaḥ iti vyākartuḥ praviṣṭatvena samākarṣāt | vyākarturabhāve kamākṛṣyeta cetanasyaivāyaṁ praveśaḥ paśyaṁścakṣuḥ śṛṇvañśrotram iti cetanatvokteḥ | anena jīvanātmanānupraviśya nāmarūpe vyākaravāṇi iti śrutyantare’pi vyākṛteścetanahetutvadarśanāt lūyate kṣetraṁ svayamevetivadvyākriyate ityatrāpi satyeva kartaryupapatteś ca | evakāravyāvṛttimāha—nānyad iti | nānyatkiṁ ca, na miṣat iti śruteḥ | miṣād iti calaṁ naśvaramity arthaḥ | anyacchabdārtham eva vivṛṇoti yatsadasatparam iti | sat sthūlam asatsūkṣmaṁ paraṁ tayoḥ kāraṇaṁ cetyarthaḥ| na ca bhavatu sthūlasūkṣmayorabhāvaḥ nāsadāsīnno sadāsīt iti śruteḥ | tama āsīt iti śrute kathaṁ kāraṇābhāvoktiriti vācyam | nosadāsīttama āsīt ity atra tamasaḥ sattvapratiṣedhādāsīd iti prayogasyaivānupapatteḥ | sadyogāttamasaḥ sattvaṁ na svatastanniṣedhanāt iti vṛddhokteḥ sattvaniṣedhena svatastatprayogānupapattāvapi sadadhiṣṭhānādhyāsikasambandhena tatsattayaivāsīd iti prayogasambhāvanāyām api tacchaktitvenaiva tadanyatvānanyatvābhyāmanirvacanīyatayā nānyad iti bhagavaduktyanupapattyabhāvāt | na hi vahneḥ śaktistadanyā tatpārthakyena tatsattākharūpābhānāt | nāpi vahnir eva tacchaktistathātve śaktiśaktimadbhāvānupapattarekasminnādhārādheyabhāvasya vaktumaśakyatvātpratibandhakamaṇimantrādisannidhau vahnisvarūpasamavadhāne'pi sphoṭākhyakāryādarśanena tatpratirodhadarśanāt |  na cānyatvānanyatvatadubhayātmakatvaśaktevirodhāt mithobhāvaḥ bhāvarūpayostayor ekādhikaraṇatvāsambhavāttasmādanyatvānanyatvatadubhayātmakatvairnirvaktumaśakyaiva śaktiḥ | tathaiva tamorūpāsataḥ śaktirapyanirvacanīyatayā na tadanyāsīt | kiṁ ca sataḥ śaktestadananyatvāsambhavenaiva na sattvaṁ kāryadarśanena ca nāsatyaṁ virodhāc ca | nobhayātmatvam iti sattvāsattvānyatvānanyatvatadubhayātmatvebhyonirvacanīyatayā śaktermithyātvena tatkārsyāpyanirvacanīyatayā mithyātvāttadā tadanudbhavāca nānyādāsīdityabhiprāyaḥ | nanvanirvacanīyatvena māyāyā jagataścānirvacanīyatayoktau bhavanmate brahmaṇopyanirvacanīyatayā mithyātvāpattistathā ca brahmāpi mithyā anirvacanīyatvād iti prayogāpattiriti cet | na | atra brahmāpītyapiśabdena sarvaprapaścasyāpi pakṣāntaḥpātitayā hetoranupasaṁhāritvāpatteḥ | anvayavyatirekadṛṣṭāntarahito hyanupasaṁhārī sarvasya pakṣatve taditaradṛṣṭāntālābhāt | api śabdānuktāvapi śabdabrahmādāya siddhasādhanatā cetanaviśeṣaṇe’pi brāhmaṇādyādāya siddhasādhana tv am paratvaviśeṣaṇe'pi māyopahitakāraṇabrahmādāya siddhasā dhanam | siddhasādhanatāyā adūṣakatvam | anadhigatārthagamakasyaiva pramāṇatvena siddhasyānadhigatatvābhāvāt | tatsādhakasya pramāṇatvānupapatteḥ | sandigdhasādhyavānhipakṣaḥ sādhyasya tatra siddhatve niścitasādhyavān sa pakṣa iti tallakṣaṇāpatyā pakṣatvānupattestaṁ dasiddhau ca pakṣasyaiva hetvāśrayatayā hetorāśrayāsaddhyāpatiś ca kiṁ cātraṁ brahmaśabdenāsmadabhimatasvarūpaṁ pratīyate na vā? | nāntyaḥ pakṣasvarūpābhānepyāśrayasiddhyā hetusādhyādisamarthanānupapatteḥ | nādyaḥ brahmaśabdena tatpratīto brahmaśabdagocaratvenaivānirvacanīyatvahetorasiddhyā śabdo'nityaścākṣuṣatvāddhaṭavadity-ādivatpakṣe hetvavartanalakṣaṇasvarūpāsiddhyāpatteḥ | kiṁ ca brahmaṇo'pi mithyātvaṁ vadatāḥ kiñcitasvīkriyate na vā svīkriyate cettajjaḍaṁ cidvā jaḍaṁ cettasya svataḥ siddhatvānupapattyā tatsiddhyaicitsvīkārāpatteḥ ciccetsiddhaṁ na samīhitaṁ saccidaikasiddhyaivādvaitavādināmiṣṭasiddheḥ | nāgnyeva vivādo na vastuni na svīkriyate cenniradhiṣṭhānāropāsiddhyā brahmaṇo mithyātvāsiddhiḥ| kiṁ ca mithyātvaśabdenāsatyatvamabhipreyate | sadvilakṣaṇatvaṁ vā? | sadasadbhyāmanirvacanīyatvaṁ vā? nādyadvitīyau | tathātve tucchatvāpattyā pratyakṣeṇāvabhāsamānaśuktirūpyasvapnaprapañcādau tadasambhavena dṛṣṭānte sādhyavaikalyaṁ tataś ca vyāptasiddhiḥ| hetusattve sādhyasattvamanvayavyāptiḥ | sādhyabhāve hetvabhāvo vyatirekavyāptiḥ| atra ta yatra yatra svapnādau anirvacanīyatvaṁ hetustatra pratyakṣatvena tucchatvābhāva iti nānyavyāptistathā tatraiva svapnādau tucchatvasādhyābhāvepyanirvacanīyasvahetusadbhāvānna vyatirekavyāptiḥ | ata eva niścitasādhyābhāvavadvipakṣavṛttitvena sādhyābhāvavartitaḥ sādhāraṇānaikāntika iti | savyabhicārapāryasādhāraṇāsādhāraṇānupasaṁhāritrividhānakāntikāntaḥpātisādhāraṇyaṁ ca śaśaśṛṅgādau niścitatacchatvasādhyavarti sapakṣe cānirvacanīyatvahetoravṛtteḥ vipakṣamātravṛttitayāsādhyābhāvatā heturviruddha iti | sādhyābhāvopādakatvena viruddhatā ca tṛtīye tu sadasadbhyāmanirvacanīyatvasya sādhyatve tasyaiva hetutvena hetoḥ sādhyāvaiśeṣyaṁ tathā ca sādhyasya pakṣe sandigdhatayā hetoratisaṁsigdhāsiddhatayāsvarūpāsiddhir eva pakṣannaye'pi tattrividhavikalpitasādhyābhāvasya satyatvasya brahmaṇi pakṣe satyaṁ jñānamanantaṁ brahma, tadevartaṁ tadusatyamāhustad eva brahma paramaṁ kavīnām ity-ādiśrutibhirbodhanāt yasya sādhyābhāvaḥ pramāṇāntareṇa bādhitaḥ sa bādhita iti bādhalakṣaṇasadbhāsādvādhaś ca | kiñcānirvacanīyatvaṁ kiṁ nāma sadasadbhyāmanirvacanīyatvaṁ vā? śabdajanyajñānābhāsyatvaṁ vā? ādye udāhṛtaśrutyaiva pakṣe brahmaṇi satyatvādhyavasāyātsvarūpāsiddhiḥ| dvitīye—sārparūpyādiśabdajajñānabhāsye rajjusarpaśuktirūpyādau ghaṭapaṭādiśabdajajñānabhāsye svapnajāgraddhaṭādau sādhyavati sapakṣe dṛṣṭānte sādhanavaikalyaṁ tathā coktarūpamithyātvasādhyābhāvavati tucche śaśaśṛṅgādau vipakṣe tacchabdajajñānabhāsye cāvartamānatve sati pakṣamātravṛttitvena śabdajajñānābhāsyatvarūpānirvacanīyatvahetoḥ sapakṣavipakṣavyāvṛttaḥ pakṣavṛttirasādhāraṇa iti lakṣaṇalakṣitāsādhāraṇyaṁ ca | na ca śabdajajñānābhāsyatve brahmaṇo vedāntavedyatvānupapattiḥ| vedāntānāṁ tadgatājñānāvaraṇabādhakatvenaiva tadabhāsakatve’pi tatra pramāṇatvasya tasya ca tajjanyajñānaprayuktājñānabādhaphalabhāktvenaiva svaprakāśatvenaiva tadabhāsyatve’pi tadvedyatvasya copapatteḥ | na ca hetau vikalpamanudbhāvyānirvacanīyatvaśabdamātreṇa mithyātvāpādanaṁ tathātve svarṇaṁ tu kuṇḍalādibhūṣaṇopādānaṁ kanakaśabdavācyatvāt dhattūravat | dhattūraphalaṁ kaṇṭakādibahumūlyabhūṣaṇo pādānaṁ kanakatvāt svarṇavat | sūraṅgabhastayo dugdhadohā gotvāddhenuvat | dhenavo na dugdhadohā gotvādgabhastyādivat mandāro jagadavabhāsako'rkatvātsūryavat | sūryo nāvabhāsako'rkatvānmandāravat | viṣṇurna saṁsāratārako haritvātkapyādivat | kapyāditattārako haritvādviṣṇuvadityādyābhāsasamatvāpātāt | jaḍatvaparicchinnatvādayaścātropādhayaḥ | sādhyavyāpakatve sati sādhanāvyāpako hi upādhiḥ yatrayatra hetustatratatra sādhyam iti vyāptau vyāptinirūpakaṁ vyāpakaṁ sādhyaṁ vyāpyāśrayo vyāpyo hetustad eva liṅgaṁ sādhyavyāpakatvaṁ ca sarvasādhyavatsu niyamena vartamāna tv aṁ sādhanāvyāpakatvaṁ kvacitsādhanavati vartamānatve’pi sarvatra sādhanavatsu niyamenāvartamāna tv aṁ jaḍatvaparicchinnatvādayaś ca mithyātvasādhyavati sarvatra vyāpakatvena sādhyavyāpakatve’pi pakṣe vartamānatvābhāvātsādhanāvyāpakatvādupādhayaḥ | na ca svapnākāśādau tatra svaptṛpuruṣeṣu cāparicchinna tv acetanatvābhyāṁ sati mithyātve sādhye paricchinna tv ajaḍatvayorabhāvātsādhyāvyāpakatvam iti vācyam | svaprākāśādau deśaparicchedāsaṁpratipattāvapi vastuparicchedasampratipatteḥ saptapuruṣadehādau jaḍatvasampratipatteś ca | tadātmanaścetanasya jaḍatvābhāve’pi tatra brahmābhedena mithyātvāsampratipattyāsādhyāsatvena tadavyāpākatvābhāvāt brahma paramārthasatyaṁ cidrūpatvādvyatireke mithyārūpyādivad iti pratipakṣānumānaparāhatatvaṁ ca | na cāsya kevalavyatirekiṇaḥ sādhyasya pakṣe prasiddhau anumānī pravṛttiranyatra prasiddhau tatra hetusattve anvayavyāptisadbhāvena vyatirekamātravyāptikaṁ kevalavyatirekīti lakṣaṇakevalavyatirekitvabhaṅgaḥ apravṛttau sapakṣavyāvṛttatvenāsādhāraṇyam iti sarvathā sādhyāprasiddhireveti vācyam | sadvilakṣaṇatvaṁ kacidatyantābhāvapratiyogidharmatvādrūpavadityanavadhāritadharmikasatyatvasiddhau kevalavyatirekiṇā pakṣe sthāpanopapatteḥ | na ca prameyatvodiṣu vyabhicārasteṣu dharmatvahetusattve’pi kvacidatyantābhāvapratiyogitvābhāvāt sarvaṁ prameyaṁ sarvamavidheyaṁ sarvaṁ vyāvṛttamityaṅgīkārāditivācyam | aprameyamanādi ca, yato vāco nivartate, yadvācā nābhyuditam ity-ādibhisteṣāmatyantābhāvasya brahmaṇi śrutyaivāpādanāt | kiṁ ca prameyatvaṁ prameyatve vartate na vā? ādye ātmāśrayo dvitīye—svasminnevātyantābhāvapratiyogitvena kevalānvayitvakṣatiḥ | api ca pratyekapramāviṣayatvaṁ prameyatvaṁ kevalānvayi sarvapramāviṣayatvaṁ vā nobhayathāpi ghaṭapramāviṣayatvasya paṭe paṭapramāviṣayatvasya ghaṭe sarvapramāviṣayatvasya sarvatra ghaṭapaṭādāvatyantābhāvena kevalānvayitvānupapatteḥ | evamabhidheyatvādāvapyūhyaṁ tathā ca prameyatvādikevalānvayitvavādināṁ kutārkikāṇām eva sādhyāprasiddhyā kevalavyatirekyasambhavo nopaniṣadānām | na ca sādhyavyāptahetoḥ pakṣadharmatājñānalakṣaṇāliṅgaparāmarśasyaivānumānatvenātra kevalavyatirekiṇi hetusādhyavyāptisthalābhāvena tadvyāptyasiddhyāparāmarśāsambhava iti vācyam | anvayinyanvayavyāptivaddhyatirekiṇi vyatirekavyāptahetor eva sādhyagamakatvāt | na ca hetunā sādhyasiddhau sādhyābhāvahetvabhāvavyāpteranupayoga iti vācyam | yatra sādhyābhāvastatra hetvabhāva iti vipakṣe vyāptimudāhṛtya na tathā cāyaṁ tasmānna tathetyatra tadabhāvoktyā abhāvābhāvasya bhāvatvena hetusādhyavyāptāveva tatparyavasānāt | na caitādṛkasthale'rthāpattir eva mānam iti vācyam | yathopayogayorubhayor api mānatvopapatteḥ | evaṁ sargātpūrvaṁ svasattvamuktvā visargo'pi tadāha—paścād iti | paścādvisargāvasare brahmādirūpeṇāpi aham eva tadāpyuktaṁ—


    tvameka evāsya sataḥ prasūtistvaṁ sannidhānaṁ tvamanugrahaś ca | 


    tvanmāyayā saṁvṛtacetasastvāṁ paśyati nānā na vipaścito ye || 


    sattvaṁ rajastama iti prakṛterguṇāstairyuktaḥ paraḥ puruṣa eka ihāsya dhatte | 

sthityādaye hariviriñcihareti saṁjñāḥ śreyāṁsi tatra khalu sattvatanornṛṇāṁ syuḥ || 

ity-ādinā yad vā, paścāt prapañcasya layottaramapyaham eva sarvāṇi ca bhūtāni nārāyaṇād eva samutpadyate nārāyaṇe pralīyante - naṣṭe loke dviparārddhāvasāne mahābhūteṣvādibhūtaṁ gateṣu vyaktaṁvyaktaṁ kālavegena yāte bhavānekaḥ śiṣyate śeṣasaṁjñaḥ ity-ādiśrutismṛtibhyaḥ yañcaitanmadhye paridṛśyamānaṁ tadapyaham eva kāryasya kāraṇāvyatirekāt etadātmyam idaṁ sarvaṁ nārāyaṇa evedaṁ sarvaṁ yadbhūtaṁ yacca bhāvyaṁ puruṣa evedaṁ viśvaṁ sarvam idaṁ purāṇaḥ yasminnidaṁ sañcavicaiti sarve yasmindevā adhi viśve niṣeduḥ tadevabhūtaṁ tadubhabyamāhuḥ idaṁ tadakṣare parame vyoman yathā saumye kena mṛtpiḍo na sarvaṁ mṛnmayaṁ vijñātaṁ syādvācārambhaṇaṁ vikāro nāmadheyaṁ mṛttiketyeva satyam ity-ādiśrutibhyaḥ | 


    na yatpurastādutpannapaścānmadhye’pi tanna vyapadeśamātram | 


    bhūtaṁ prasiddhaṁ ca pareṇa yadyattad eva tatsyād iti me manīṣā || 


    sarveṣāmiha bhāvānāṁ bhāvārtho bhavati sthitaḥ | 


    tasyāpi bhagavānkṛṣṇaḥ kimatadvastu rūpyatām || 


    ātmaikatadidaṁ viśvaṁ sṛjyate sṛjati prabhuḥ | 


    trāyate trāti viśvātmā hriyate haratīśvaraḥ || 


    yadidaṁ manasā vācā dṛśyate'nyairapīndriyaḥ | 

ahamevaṁ na matto'nyad iti buddhyadhvamañjasā || ity-ādismṛtibhyaḥ | 

tadananyatvamā gādisya tilaka sabakyāvetalamilāpa hinādi hinda aśāna thāleko netineti ity-ādi śrutibhiḥ pratītimātrasarvaprapañcabādhe yo'vaśiṣyeta so'hamevāsmi— 


    anatarbhava'nantabhavantam eva tatyajanto mṛgayanti santaḥ | 


    asantamapyantyahimantareṇa santaṁ guṇantaṁ kimu yanti santaḥ || 


    śrutayastvayi hi phalaṁ tyatannirasanena bhavannidhanāḥ | 


    niṣedhaśeṣo jayatādaśeṣaḥ|| etāvānsarvavedārthaḥ śabda āsthāya māṁ bhidā | māyāmātramanūdyānte pratiṣidhya prasādati ||

ity-ādismṛtibhyaḥ niṣedhe kṛte netinetīti vākyaiḥ—


    samādhiṣṭhitānāṁ yadābhāti pūrṇamavasthātrayātītamadvaitamekam | 

paraṁbrahma nityaṁ tadevāhamasmi ity-ādivacanāc ca ||3|| 

nanu tvatsvarūpātiriktaṁ kiñcinnāsti cet kim iti prapañco bhāti na bhāti cānandavigraho bhavānityāśaṅkyāha—ṛte'rtham iti | yadviśvamartham | ṛtai vastuto nāsti tadyataḥ svarūpājñānādātmanyadhiṣṭhāne pratīyeta yacca saccidānandānantavigrahaṁ matsvarūpaṁ tadyato na pratīyeta tadadhiṣṭhānasyānyathābhānahetuvikṣepaśaktipradhānamadhiṣṭhānamatsvarūpābhānahetubhūtamāvaraṇaśaktipradhānamajñānamātmano mama māyāṁ vidyāt | tatrārthībhāve’pi bhāne dṛṣṭānto yathā bhāso dvicandrādiḥ āvaraṇenādhiṣṭhānabhagavatsvarūpābhāne dṛṣṭānto yathā tamo rāhurnakṣatramaṇḍale vartamāno'pi na pratīyate | yad vā, tasya svata evābhānātmakasya nāvaraṇakṛtyamato yathā atamāḥ sūryo meghācchannastanmeghaṁ viśvaṁ ca bhāsayannapi svayaṁ sāmānyena prakāśamāno'pi na viśeṣato bhāti pecakādīnāṁ svīyenaiva divāndhatvadoṣeṇāvṛta iva na bhāti | yad vā, yadviśvamartham ṛte tadyato'jñānavaśādātmani viśvādhiṣṭhāne pratīyeta atha ca suṣuptipralayādau kāraṇe layena svapne ca kāraṇājñānasya prapañcāntarākārapariṇāmena kṣaṇekṣaṇe cājñānasya pūrvapūrvabhramadṛṣṭasaṁskārodbodhe tattadviṣayāntarākārapariṇāmena brahmāvabodhe tu sakāraṇabādhena yat viśvaṁ na pratīyeta tadajñānaṁ tatkāryaṁ cātmano mama māyāṁ vidyāt | tatra dṛṣṭānto yathā bhāso rajjusarpaśuktirajatādi ca yadvadartham ṛte pratīyetātha cānyatra pravṛttau vā daṇḍamālābhrakaraṅgādibhramāntarodbodhe vā bādheva vā na pratīyeta yathā ca tamonabhonīlimā ṛterthaṁ pratīyeta tattahikaprānte'sannidhāne pratīyamāno'pi tattaddeśagamanena pratīyeta tadvat | yad vā, ātmani svadṛśi yathā bhāsaḥ svapnaprapañco yathā tamo nidrā jñānaṁ cārtham | ṛte pratīyetātha prabodhena pratīyeta yaś ca tadadhiṣṭhānamātmā sa na pratīyeta tathātmani mayi yadvibhuṁ yato'jñānatamasaḥ pratīyetātha ca layabādhādau na pratīyeta tadadhiṣṭhānaṁ matsvarūpaṁ ca yadyato na pratīyeta tadajñānamātmano mama māyāṁ vidyāt | tasmādidaṁ jagadaśeṣamasatsvarūpaṁ svapnāsamastadhiṣaṇaṁ puru duḥkhaduḥkham | tvayyeva nityasukhabodhatanāvanante māyāta udyadapi yatsadivāvabhāti || 


    ātmānamevātmatayāvijānatā tenaiva jātaṁ nikhilaṁ prapañcitam | 


    jñānena bhūyo'pi ca sampralīyate rajjvāmaherbhogabhavābhavau yathā | 


    ajñānasaṁjñau bhavabandhamokṣau dvau nāma nānyau sta ṛtajñabhāvāt | 

ajasya cityātmani kevale pare vicāryamāṇe taraṇāvivāhanī ||

na ca kathaṁ māyāvādo'tra likhyate māyāvādasyāsadvādatvapracchannabauddhatvayoḥ smaraṇād iti vācyam | tadbodhakavākyasya prāmāṇyāniścayāt | māyāyā vādaḥ kathanaṁ māyāvādastathā ca tadvākye'pi māyoktidarśanāt | svāsadvādatvabauddhatvāpādakasyātmaghātinastasyāsadvādatvād eva śāstrāntarādūṣakatvāpatteḥ|  kiṁ ca māyāṁ tu prakṛtiṁ vidyānmāyinaṁ tu maheśvaram ity-ādiśrutau devī hyeṣā guṇamayī mama māyā duratyayā | sambhavāmyātmamāyayā | nāhaṁprakāśaḥ sarvasya yogamāyāsamāvṛtaḥ ity-ādigītāyām | eṣā māyā bhagavataḥ sargasthityantakāriṇī ityādau śrīmad-bhāgavate evaṁ sarvatra māyā śabdaprayogadarśanātsarvaśrutismṛtipurāṇetihāsādiśāstrasyāsadvādatvāpādanāya pravṛttaṁ svayam api māyāśabdakathanena māyāvādātmakaṁ tadevāsadvādatayā tyajedekaṁ kulasyārthe iti nyāyena heyam | na ca māyayā jagatkāraṇatvavāda eva māyāvāda iti vācyam | udāhṛtaśrutismṛtyādau sarvatra tathopalambhāt | kiṁ ca tadvākyasya prāmāṇye'pi sarvāviruddhoyam eva vicāro nyāyaḥ | yathā brahmasatyatvavādina  eva brahmavādinastathā māyākāraṇatvasya sarvatra śrūyamāṇasya tattacchāstrebhyo niḥsāraṇāsambhavātsarvaprāmāṇyāsvīkāre ca nāstikatvāpatterthe māyāyāḥ satyatvavādinasta eva tatpakṣapātitayā māyāvādinasteṣāṁ matasyaiva punarmithyābhūtamāyāyāṁ satyatvabhrameṇāsadvādatvamāyātakāryasatyatvāpādanena sarvavedāntapratipādyasya atha nityo niṣkalo nirākhyāto nirvikalpo nirañjanaḥ śuddho'dvitīyo nārāyaṇo na dvitīyo'sti kaścit ity-ādi śrutisidvādvaitasya bādhanenārthāt boddhatve'pi vāṅmātreṇa vedaprāmāṇyasvīkāroktyā pracchanna tv aṁ yo māṁ paśyati sarvatra sarvaṁ ca mayi paśyati | tasyāhaṁ na praṇaśyāmi sa ca me na praṇaśyati iti bhagavataivāparicchinnadṛṣṭīnāṁ svanāśābhāvoktyā paricchinnamatīnāṁ viṣlṛ vyāptau ityasmātsarvavyāpakasya viṣṇoḥ sarvato nāśenaikatra paricchedābhimatyā svadveṣyatvabodhanādato māyāsatyatvāda eva māyāvādo na tanmithyātvavādasteṣāṁ tanmithyātvāpādanena tadapavādakatvāt ||4|| nanu sarvathā dvaitaprapañcasya māyāmātratvena mithyātve yato vā imāni bhūtāni jāyante yena jātāni jīvanti yatprayantyabhisaṁviśati, ānandāddhyeva khalvimāni bhūtāni jāyante tasmādvā etasmādātmana ākāśaḥ sambhūta ākāśādvāyuḥ, atha puruṣoha vai nārāyaṇo'kāmayata prajāḥ srajeya nārāyaṇātprāṇo jāyate manaḥ sarvendriyāṇi ca khaṁ vāyuryotirāpaś ca pṛthivī viśvasya dhāriṇī ity-ādiśrutibhiḥ janmāyasya yataḥ iti sūtrāc ca kathaṁ tatkāraṇatvenaiva brahma nirūpyate tatsṛṣṭvā tadaivānuprāviśat ity-ādinā tatpraveśoktistatrāha—yathā mahānti bhūtānīti | yathā mahānti bhūtāni pañcīkṛtamahābhūtāni uccāvaceṣu brahmādistambaparyanta prāṇideheṣu brahmāṇḍādighaṭānteṣu ca paṭādiṣu tatvādivattatsṛṣṭvā tadanupraviṣṭāni pratīyante tathāpi vastuto yathāsaumyakena mṛtpiḍo na sarvaṁ mṛnmayaṁ vijñātaṁ syādvācārambhaṇaṁ vikāro nāmadheyaṁ mṛttiketyeva satyam ity-ādiśrutibhyaḥ | paṭādīnāṁ taṁtvādisvarūpātirekeṇa pṛthak sattvābhāvād eva kasmin praviṣṭāni svīkriyeraniti tadapraveśavat prāṇidehānāṁ brahmāṇḍādeś ca mahābhūtātmamātratvena vastutastatpṛthaksattvābhāvāt spaṣṭaṁ tathānubhavāt kṣityādīnāmihārthānāṁ chāyā na katamāpi hi | na sanghāto vikāro vā na pṛthaṅ nānvito mṛṣā ity-ādivacanāc ca | atastadabhāvād eva kutra praviṣṭāḥ syurityapraviṣṭānyeva tathā teṣu bhūteṣu saccidātmanānupraviṣṭatayā bhāsamānopyahaṁ saccidvivecane tadasattvābhānāpattyā—


    dhātavo'vayavitvāc ca tanmātrāvayavairvinā | 


    na syurasatyavaccavinyasannavayavontataḥ || 


    ya ātmano dṛśyaguṇeṣu sanniti vyavasyate svavyatirekato'budhaḥ | 


    vinānuvādaṁ na ca tanmanīṣitaṁ samyagyatastyaktamupādadatpumān || 

ity-ādivacanaiś ca tatpṛthak—svarūpānavasthānād eva teṣu nāhaṁ praviṣṭaḥ || 


    tadanutvaṁ hyapraviṣṭaḥ praviṣṭa iva bhāvyase | 


    vyāpyavyāpakatā mithyā sarvātmeti hi śāsanāt || ity-ādivacanāt | 

kāraṇatvādinā nirūpaṇaṁ tu—


    naitanmano viśati vāguta cakṣurātmā prāṇendriyāṇi ca yathānalamarciṣaḥ svāḥ | 


    śabdo'pi bodhakaniṣedhatayātmamūlamarthoktamāha yadṛte na niṣedhasiddhiḥ || 

yato vāco nivartate aprāpya manasā saha ity-ādinā manovāgagocarasya brahmaṇaḥ sākṣādvaktumaśakyatayā—


    adhyāropāpavādābhyāṁ niḥprapañcaṁ prapañcyate | 


    ajñātajabodhārthe vidvadbhiḥ kalpitaḥ kramaḥ || 

iti nyāyamāśritya kāraṇatvānuvādapratiṣedhābhyāṁ tatsvarūpāvabodhāyaiva—


    itthaṁbhāvena kathito bhagavān bhagavattamaḥ | 


    netthaṁbhāvena hi paraṁ jñātumarhati sūrayaḥ || 


    nāsya karmaṇi janmādau parasyānuvidhīyate | 


    kartṛtvapratiṣedhārthaṁ māyayāropita hi tat || ity-ādivacanāt | 


    na nirodho na cotpattirna baddho na ca sādhakaḥ | 


    na mumukṣurna vai mukta ityeṣā paramārthatā || 

ity-ādi-śrutyā paramārthasṛṣṭayādiniṣedhāc ca ||5|| evaṁ jñānaṁ paramaguhyaṁ nirūpyānvayavyatirekarūpayuktyā mananena bhedabhramabādhapūrvakaṁ pratyagabhinnādvayabrahmaiva jijñāsyamityāha—etāvadeveti | ātmano yattattvaṁ paramārthasvarūpaṁ tajijñāsunā puruṣeṇa etāvadeva jijñāsyam | ato anyadārtam ity-ādiśrutyā tatonyasya mṛṣātvena jijñāsyatvabhāvāt kiṁ tadityapekṣāyāmāha—yatsyātsarvatra sarvadā sarvatrākāśavāyutejobannāṇḍamuvanaghaṭapaṭādiṣu kāraṇatayā saccidānandasvarūpeṇa yadanugataṁ tad uktaṁ bhagavatpūjyapādaiḥ | 


    asti bhāti priyaṁ rūpaṁ nāma cetyaṁśapañcakam | 


    ādyaṁ trayaṁ brahmarūpaṁ jagadrūpaṁ tato dvayam || iti | 

yadeva punaḥ pratyak caitanyaṁ sarvadā jāgratsvapnasuṣuptyavasthāsu tattatsākṣitayānugatam | tadanvayavyatirekābhyāṁ jijñāsyam | anvayaśabdenātrānuvṛttiḥ| vyatirekaśabdena vyāvṛttiḥ| ākāśādighaṭapaṭānteṣu saccidānandasvarūpabrahmaṇaḥ sarvatrānvayastattannāmarūpayoś ca mitho vyatirekaḥ ākāśosti tathā bhāti priyo vāyustathaiva san | bhāti priyastathā tejobannaṁ sadbhāti tatpriyam | brahmāṇḍādighaṭānteṣu sattābhānaṁ priyaṁ tatam | brahmaṇo nāma rūpaṁ ca nānyasyānyantra dṛśyate || asti bhāti priyaṁ nāmarūpābhyāṁ vyatiricyate | anuvṛtteryathā sūtraṁ maṇibhyo bhidyate tathā || nāma rūpaṁ ca sadbhānapriyādbhinnaṁ tatheṣyate | vyāvṛtatvena maṇayo yathā sūtrād iti dhruvam || nāmarūpātmakaṁ viśvamasadbhinnaṁ sato yataḥ |  abhānaṁ bhānabhinnatvādapriyaṁ priyabhedataḥ |  uktaṁ bhāgavate'thāpi asadduḥkhātmakaṁ jaḍam | jagatsaccitparānandavigraho brahma śrīhariḥ tasmādidaṁ jagadaśeṣamasarasvarūpaṁ svapnāsamastadhiṣaṇaṁ puruduḥkhaduḥkham | tvayyeva nityasukhabodhatanāvanante māyāta udyadapi yatsadivāvabhāti | yo'haṁ nāvediṣaṁ kiñcidasvāpsaṁ sukhatastadā |  dṛṣṭavānvividhānsvapnānso'haṁ jāgarmi tatsmaran | sākṣipratyakcaitanyānuvṛttiriti sarvadā | sarvāvasthāsu tāsāṁ tu mitho vyāvṛttir eva hi | svapne jāgaraṇo'līkaḥ svapno hi jāgare na hi | dvayam eva laye nāsti layo'pi hyubhayorna ca | satyaṁ sākṣyanuvṛttatvāt triṣvavasthāsu śuktivat | vyāvṛttatvānmṛṣāvasthārūpyaraṅgābhrakādivat | traya āvasa || thāsrayaḥ svapnā iti śrutīraṇāt | jāgratsuptī mṛṣā syātāmavasthātvāddhi svapnavat || jāgranmṛṣaiva jāgratvāsuptajāpradyathā tathā | suptirmṛṣaiva suptitvātsvapnadṣṭasusuptivat || jāgradviśvaṁ mṛṣā sarvaṁ viśvatvātsvapnaviśvavat | bādhyatvaṁ nahyupādhiḥ syātpakṣe sādhanavyāptitaḥ | 


    neha nānāsti śrutito bādhyatvaṁ tasya niścitam | 


    svapna tv aṁ na hyapādhiḥ syātsādhanavyāptitastathā || 


    trayaḥ svaprāḥ iti śrutestatra svapna tv aniścayāt | 


    tayostadvayatireke kai hyupādhiścitsva rūpatā || 


    brahmaṇi sādhyavyāpitvātpakṣe ca tadasambhavāt | 


    sākṣī tu sarvadā satyaṁ sākṣitvātsvaprasākṣivat || 


    sarvatrānugataṁ brahma saccidānandavigraham | 


    vyāvṛttebhyonuvṛttatvādyanmṛṣābhyo vivecitam || 


    tathā sākṣyanuvṛttatvādvyāvṛtābhyo vivecitaḥ | 


    sarvābhyo jāgradādibhyo mṛṣābhyaḥ sarvadaiva sat || 


    anvayavyatirekābhyāṁ  yatsyāsarvatra sarvadā |


    brahma pratyagabhinnaṁ tattatvamasyādigocaram || 


    etāvadeva jijñāsyaṁ tattvajijñāsunātmanaḥ | 


    ityevaṁ bhagavatpakṣaḥ śrīdbhāgavatāmṛte ||6|| 

evaṁ nirūpitaṁ svamatamupasaṁharaṁstadaṅga nirdiśati—etanmatam iti | etanmama mataṁ tvaṁ samātiṣṭa samyak tatra sthiro bhava tādṛksthityai tadaṅgamāha—parameṇa samādhineti | samādhiśabdenātra yogaḥ sa ca trividhaḥ karmayogo bhakti-yogo jñānayogaś ca | 


    yogāśrayo mayā proktā nṛṇāṁ śreyovidhitsayā | 


    jñānaṁ karma ca bhaktiś ca nopāyo'nyosti karhicit || ity-ādivacanāt | 

yujyate bhagavatsvarūpe aneneti yoga iti vyutpattyā sarvāpekṣā hi vidyā yajñādiśruteraśvavad iti nyānena sarveṣāṁ teṣāṁ vidyāṅgatayā yogatvam | tatra karmayogastrividhaḥ tatrādyaḥ—phalamanabhisamdhāya svavarṇāśramavihitadharmānuṣṭhānarūpaḥ—


    karmaṇyevādhikāraste mā phaleṣu kadācana | 


    mā karmaphalaheturbhūrmā te saṅgo'stvakarmaṇi || ity-ādivacanāt | 

dvitīyaḥ—sarvakarmaṇāmīśvare'rpaṇaṁ—


    yatkaroṣi yadaśnāsi yajjuhoṣi dadāsi yat | 


    yattapasyasi kaunteya tatkuruṣva madarpaṇam || 


    kāyena vācā manasendriyairvā buddhayātmanā vānusṛtasvabhāvāt | 


    karoti yadyatsakalaṁ parasmai nārāyaṇāyeti samarpayettat || 


    yadatra kriyate karma bhagavatparitoṣaṇam | 


    jñānaṁ yattadadhīnaṁ hi bhakti-yogasamanvitam || ity-ādivacanāt | 

tṛtīyaḥ—kartṛtvādyananusandhāyānuṣṭhīyamānaḥ—


    prakṛteḥ kriyamāṇāni guṇaiḥ karmāṇi sarvaśaḥ| 


    ahaṁkāravimūḍhātmā kartāham iti manyate || 


    tattvavit tu mahābāho guṇa-karmavibhāgayoḥ | 


    guṇā guṇeṣu vartanta iti matvā na sajjate || iti vacanāt | 

sakāmakarmaṇastu svargādiphalaparatvena bhagavatsvarūpe ayojakatvād eva vedavihitakarmatve’pi na karmayogatvaṁ—


    parokṣavādo vedoyaṁ bālānāmanuśāsanam | 


    karmamokṣāyaṁ karmāṇi vidhatte hyagadaṁ yathā || 

iti nyāyena tadvākyānāṁ phalena pralobhya vaidikapravṛttyā bhagavatpathasaṁmukhīkaraṇatātparyavattve tu bhavatu paramparayā saṁmukhīkāradvārā karma-yogatvaṁ, bhakti-yogaś ca dvividhaḥ parāpara-bhedāt tatra parā tu sā parānuraktir īśvare iti bhagavatā śāṇḍilyena sūtritā īśvare yānuraktiḥ sā parā bhaktis tu phala-rūpā—


    brahma-bhūtaḥ prasannātmā na śocati na kāṅkṣati | 


    samaḥ sarveṣu bhūteṣu mad-bhaktiṁ labhate parām || 

ity-ādivacanānna sādhanatvena tasyājñānotpattāvaṅgatva, dvitīyā navadhā—


    śravaṇaṁ kīrtanaṁ viṣṇoḥ smaraṇaṁ pāda-sevanam | 


    arcanaṁ vandanaṁ dāsyaṁ sakhyam ātma-nivedanam || ity-ādi vacanāt | 

sā tu niṣpratyūha-jñāna-sādhanaṁ—


    vāsudeve bhagavati bhakti-yogaḥ prayojitaḥ | 


    janayaty āśu vairāgyaṁ jñānaṁ yat tad ahaitukam || 


    pureha bhūman bahavo'pi yoginas tvad-arpitehā nija-karma-labdhayā | 


    vibuddhya bhaktyaiva kathopanītayā prapedire'jo'cyuta te gatiṁ parām || 


    bhaktyā mām abhijānāti yāvān yaś cāsmi tattvataḥ | 


    tato māṁ tattvato jñātvā viśate tad-anantaram || 


    yasya deve parā bhaktir yathā deve tathā gurau | 


    tasyaite kathitā hy arthāḥ prakāśante mahātmanaḥ || 


    mad-bhakti-vimukhānāṁ hi śāstra-garteṣu muhyatām | 


    na jñānaṁ na ca mokṣaḥ syāt teṣāṁ janma-śatair api || ity-ādi-vacanāt | 

jñāna-yogo'pi jñānasya bahiraṅgāntaraṅga-bhāvena dvividho vivekādiḥ śravaṇādiś ca | tatrādyaś catur-vidho nityānitya-vastu-viveko vairāgyaṁ śamādi-ṣaṭ-sampattir mumukṣutā ca tatrāpi prathamaṁ tv ātmaiva nityaṁ tad-itarat sarvam anityam iti na jāyate mriyate vā vipaścit ato'nyadā rte tad yatheha karma-cito lokaḥ kṣīyate evam evāmutra puṇya-cito lokaḥ kṣīyate ity-ādi-śruteḥ nityam ātma-svarūpaṁ hi dṛśyaṁ yad viparītagam iti yā niścitā buddhir viveko vastunaḥ sarvai ity ācāryokteś ca | dvitīyam aihikāmuṣmika-viṣaya-virāgaḥ parīkṣya lokān karma-citān brāhmaṇo nirvedamāyā nāsty akṛtaḥ kṛtena ity-ādiśruteḥ—


    brahmādi-sthāvarānteṣu vairāgyaṁ viṣayesv anu | 


    yathaiva kāka-viṣṭhāyāṁ vairāgyaṁ tad-vinirmalam || 

ity ācāryokteś ca śamādi-sampat tu ṣoḍhā śamo dama uparatis titikṣā śraddhā samādhānatā ca śānto dānto uparatas titikṣuḥ samāhito bhūtvā ātmany evātmānaṁ paśyet iti śruteḥ | śākhāntare śraddhānvito bhūtvā iti pāṭhāc ca | tatra śravaṇādītara-viṣayebhyo mano-nirodhaḥ śamaḥ sadaiva vāsanā-tyāgaḥ śamo'yam iti śabdita ity ācāryokteḥ |  bāhyendriyāṇām api tato nirodho damaḥ nigraho bāhya-vṛttīnāṁ dama ity abhidhīyate iti tad-vacanāt | na ca mano-nigraheṇaibālaṁ kim indriyaniheṇeti vācyam | 


    indriyāṇi pramāthīni haranti prasabhaṁ manaḥ | 


    indriyāṇāṁ hi caratāṁ yan mano'nuvidhīyate | 


    tad asya harati prajñāṁ vāyur nāvam ivāmbhasi || iti bhagavad-vacanāt | 

na ca tarhi damenaivālaṁ—


    karmendriyāṇi saṁyamya ya āste manasā smaran | 


    indriyārthānvimūḍhātmā mithyācāraḥ sa ucyate || itīśvarokteḥ | 

nivartitānāmindriyamanasāṁ śravaṇāditaraviṣayebhyaḥ svābhāvikī paramamuparatiḥ tad uktamācāyyaḥ viṣayebhyaḥ parāvṛttiḥ paramoparatirhi sā iti | parameti parāvṛterviśeṣaṇaṁ svabhāvikīty arthaḥ | keciduparatiḥ sannyāsa ityāhustasya tu janakādau sākṣāttadabhāve’pi bodhadarśanādvarṇāśrayadharmādivajanmāntarīyasyāpi tasya bodhe'dṛṣṭadvāropakārakatvasambhavābrāhmaṇetareṣu—


    mukhajānāmayaṁ dharmo yadviṣṇorliṅgadhāraṇam | 


    bāhujātorujātānāṁ nāyaṁ dharmaḥ praśasyate || 

ity-ādibhiḥ tadanadhikārāt—


    aśvamedhaṁ gavālambhaṁ sannyāsaṁ palapaitṛkam | 


    devarāt tu sunotpattiṁ kalau pañca vivarjayet | 


    catvāryabdasahasrāṇi catvāryabdaśatāni ca | 


    kaleryadā gamiṣyati tadā tretāparigrahaḥ | 


    sannyāsaś ca na kartavyo brāhmaṇena vipaścitā ||

ity-ādinā sarvakālikatvābhāvāc ca | na jñānāṅgacatuṣṭayasādhaneṣvevāvaśyakāntarbhāva ityatrācāryairupekṣitaṁ jñānasādhanapravṛttau prārabdhavādāgataduḥkhairanudvegastitikṣā sahanaṁ sarvaduḥkhānāṁ titikṣā sā śubhā matā ityācāryavacanāt | guruvedāntavākyeṣu viśvāsaḥ śraddhā guruvedāntavākyeṣu bhaktiḥ śraddheti viśrutā ityācāryokteḥ | anenaiva tadvijñānārthaṁ sa gurumevābhigacchetsamitpāṇiḥ śrotriyaṁ brahmaniṣṭham iti śrutisiddhagurulakṣaṇaṁ tadupasadanaṁ ca sūcitaṁ śrotriyatvañca yājñavalkyavākyena brāhmaṇa eva paryavasitam iti dhyeyaṁ tadvijñānārthaṁ sa brāhmaṇam eva gurumupāsīta iti śruteḥ | janmanā brāhmaṇo guruḥ iti śrīnandarājokterbrahmaṇādbrāmaṇyutpannadehesyaiva gurutvaṁ na jñānavataḥ kṣatriyāderapīti tattvam | śravaṇādau cittaikāgryaṁ samādhānatā dṛśyate tvayyayā buddhyā sūkṣmayā sūkṣmadarśibhiḥ iti śruteḥ| sattvātsañjāyate jñānam iti smṛteḥ | pramādāditamodharmasthaulyarajodharmacāñcalyarahitasūkṣmaikāgrabuddhyaiva bodhasambhavāt | cittaikāgryaṁ tu saṁlakṣyetsamādhānam iti smṛtam ityācāryavacanāc ca | pradīptaśiraso jalarāśiṁ prati pravṛttivatsaṁsāraduḥkhataptasya tato'navaratamokṣecchā mumukṣutā—


    saṁsāra bandhanirmuktiḥ kathaṁ syānme kadā vidhe | 


    iti yā sudṛḍhā buddhirvaktavyā sā mumukṣutā || ity ācārya-vacanāt | 

iti bahiraṅgam | dvitīyastu—trividhaḥ śravaṇamanananididhyāsanabhedāt | ātmā vā are draṣṭavyaḥ śrotavyo mantavyo nididhyāsitavya iti śruteḥ sa śravaṇādisvantaraṅgaṁ śravaṇāderjñānāṅgatve’pi mithopyaṅgāṅgitvaṁ tatra sarvavedāntānāṁ pratyagabhinnadvayabrahmaṇi tātparyāvadhāraṇaṁ śravaṇaṁ kṛtyanadhīnatayā | vidhyanarhatvādātmadarśanasyārharthikatavyapratyayenātmā darśanārha iti sākṣāttadṛrśanamuddiśya vidhānāt vedāntapramāṇagocaratvāc ca | prādhānyena tasya śravaṇasyāṅgitvaṁ nānopapattibhistadvicārātmakamananasya tatprameyagatā sambhāvanā nirāsakatvāttatprameyāviṣayakānavaratapratyayapravāhātmakanididhyāsanasya ca tatprameyagataviparītabhāvanānirāsakatvāttatphalopakāryagatvaṁ nididhyāsanopamaryāviparītabhāvanā dvividhā dvaitaprapañcasya satyatvarūpā tadbhānarūpā ca | tatra prathamā tu sādaranairantaryakiyatkālābhyāse nāpanīyate tadapanaye eva jijñāsorvidvadvyavahāraḥ saṁśayaviparyayāpratibaddhajñānatvāt | prapañcabhānātmakaviparītabhāvanānivṛttau tu tadbhānaṁ vinā bhogāsambhavātsvaphalabhogāya prārabdhaṁ karma tatpratibadhnāti prārabdhakarmaṇāṁ vinaśyadavasthāyāṁ tattadrakṣaṇe prayojanābhāvāttatpratibandhakṣaye nididhyāsanopakṛtatattvajñānaṁ sakāraṇaleśaṁ tam api bhānāprayojakaṁ viparyāsaṁ nivartayati bhūyaścānte viśvamāyānivṛttiḥ iti śruteḥ | tacca nididhyāsanaṁ dvividhaṁ yogasādhyaṁ kevalaṁ ca | vikṣiptacittānāṁ cittadarpopaśamapūrvakatvābhimukhyāya yogasādhyaṁ harigurubhaktyā tatkṛpālavena svata eva tattvābhimukhacittānāṁ tu kevalaṁ—


    tac-cintanaṁ tat-kathanam anyonyaṁ tat-prabodhanam | 


    etad eka-paratvaṁ ca brahmābhyāsaṁ vidur budhāḥ || ity-ādi-vacanāt | 


    samāhitaikaḥ karaṇair guṇātmabhir guṇo bhaven mat-suvivikta-dhāmnaḥ | 


    vikṣipyamāṇair uta kiṁ nu dūṣaṇaṁ dhanair upetair vigatai raveḥ kim || 

ity-ādi-śrīmad-bhagavatokteś ca | tad etad yāvad yatra sādhyaṁ yogaḥ samādhir ity-ādi-śabdābhidheyaṁ tataś ca svābhāvikaṁ tu paramaḥ samādhiḥ parābhaktirity-ādiśabdābhidheyaṁ syāt—


    dehābhimāne galite vijñāte paramātmani | 


    yatra yatra mano yāti tatra tatra mamādhayaḥ || 


    sarva-bhūteṣu yaḥ paśyed bhagavad-bhāvam ātmanaḥ | 


    bhūtāni bhagavaty ātmany eṣa bhāgavatottamaḥ || 

ity-ādivacanaiḥ tatra dehābhimāne galite ity atra dehābhimānaśabdo nāmarūpamātropalakṣaṇaṁ prāpañcikanāmarūpasatyatvabhramanivṛttau paramātmani sarvatra sattābhānapriyarūpeṇānugate saccidānandavigrahe kṛṣṇabrahmaṇi vijñāta ityarthaḥ| śrīmad-bhāgavatavākye’pi sarva-bhūteṣvātmano bhagavadbhāvaṁ bhūtāni bhagavatyātmanītyuktyā prapañcasyātmavyatirekoktyā bādhenātmabhagavacchabdayormukhyasāmānādhikaraṇyācca| pratyagabhedenādvaitam eva paryavasitaṁ tathā caivaṁvidhana parameṇa samādhinātiṣṭhatsarvasyaitasya 


    yasyāsti bhaktir bhagavaty akiṁcanā 


    sarvair guṇais tatra samāsate surāḥ | 


    harāv abhaktasya kuto mahad-guṇā 


    manorathenāsati dhāvato bahiḥ || 

ity-ādi-vacanaiḥ bhagavad-bhakty-adhīnatayā tasyāś ca—


    bhavāpavargo bhramato yadā bhavej


    janasya tarhy acyuta-sat-samāgamaḥ | 


    satsaṅgamo yarhi tadaiva sadgatī 


    parāvareśe tvayi jāyate matiḥ ||  

ity-ādinā sat-saṅgādhīnatayā mamāpi sādhūttamatayā mat-saṅga-labdhayā bhaktyaivātiṣṭha | tat-kalam āha—bhavān iti | tatra sthityā bhavān kalpa-vikalpeṣu kalpasya vividha-sargeṣv api madaikātma-dṛṣṭyā karhicin na vimuhyati, tatra ko mohaḥ kaḥ śokaḥ ekatvam anupaśyataḥ iti śrutiḥ | 


    nārāyaṇa-parā rājan na kutaścana bibhyati |


    svargāpavarga-nirayeṣv api tulyārtha-darśinaḥ || 

ity-ādi-vacanair nirayādiṣv api nāma-rūpa-bheda-dṛṣṭer eva duḥkha-maya-hetutayā tad-apabādhyaḥ svargāpavarga-nirayeṣv api tulyo’rthaḥ sattā-bhānādy-ātmaka-nārāyaṇa-svarūpaṁ tad-darśino'ta eva nārāyaṇa-parās tathā ca dvitīyād vai bhayaṁ bhavati | bhayaṁ dvitīyābhiniveśataḥ syāt ity-ādi-śruti-smṛti-varṇita-pratyakṣānubhūta-bhaya-hetu-dvitīyābhāvān na bibhetīti bhāvaḥ | 


    yāvat syād guṇa-vaiṣamyaṁ tāvan nānātvam ātmanaḥ | 


    nānātvam ātmano yāvad akhātantryaṁ tadaiva hi || 


    yāvad asyāsvatantratvaṁ tāvad īśvarato bhayam | 


    ya etat samupāsīraṁs te muhyanti śucārpitāḥ || 

ity-ādibhiś ca guṇa-vaiṣamya-nimitta-nānātva-bhāne eva bhaya-śoka-moha-nirdeśāt || 

bhakti-jñānopadeśena brahmāṇaṁ viśvam eva ca ||

yo'mūmucad dhariḥ svātmā taṁ vande svātmano gurum ||

hṛt-stho vyākhyātavāñ chrīśo man-mukhāt sva-mukhodbhavam | 

vedābudhyamṛtaṁ sveṣṭantaṁ svātmānaṁ guruṁ bhaje ||36||

———————————————————————————————————————

**jīva-gosvāmī (krama-sandarbhaḥ) : **tad evaṁ śrī-bhāgavataṁ saṅkṣepeṇopadekṣyantaṁ śrī-nāradaṁ śrī-brahmāpi tathaiva saṅkalpaṁ kāritavān, yathā harau bhagavati nṛṇāṁ bhaktir bhaviṣyati [bhā.pu. 2.7.52] ity-ādi śrī-nāradenāpi tan-mahā-purāṇāvirbhāvārthaṁ tathaivopadiṣṭam, atho mahabhāga bhavān [bhā.pu. 1.5.13] ity-ādinā ||36||

———————————————————————————————————————

**viśvanātha-cakravartī (sārārtha-darśiṇī) : **nanv atigambhīrārthaṁ catuḥślokī-bhāgavatam idaṁ kathaṁ mayā avagantuṁ śakyaṁ, vaivadamānānāṁ mata-vaividhyāt ? ity ata āha | etan-mataṁ madīyaṁ samyag anutiṣṭha samādhinā cittaikāgryeṇa vimṛśety arthaḥ | kalpa-vikalpeṣu mahā-kalpānukalpeṣu |

iti catuḥślokī bhāgavata-vivṛtiḥ sampūrṇā |

iyaṁ viśva-janīnātiramyā sārārtha-darśinī |

bhakti-śāstram adhīyānair janair dṛśyā na cāparaiḥ ||36||

 **...**

**|| 2.9.37 ||**

**śrī-śuka uvāca**—

**sampradiśyaivam ajano janānāṁ parameṣṭhinam |**

**paśyatas tasya tad rūpam ātmano nyaruṇad dhariḥ ||**

**śrīdhara-svāmī (bhāvārtha-dīpikā) : **evaṁ sampradiśyopadiśya | janānāṁ parameṣṭhinaṁ parame ādhipatye sthitaṁ brahmāṇam | ātmanas tad-rūpaṁ nyaruṇad antarhitavān ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **janmano rupaṁ nyaruṇat anena vaikuṇṭhasyāpyātmarūpatvamevāṅgīkṛtam iti | atra sandarbhaḥ tadevaṁ śrīmad-bhāgavataṁ saṅkṣepeṇopadeśyanta śrī-nāradaṁ brahmāpi tathaiva saṁkalpaṁ kāritavān yathā harau bhagavati nṛṇāṁ maktirbhaviṣyati ity-ādi śrī-nāradenāpi atho mahābhāga bhagavānamoghadṛk ity-ādinā tanmahāpurāṇāvirbhāvārthaṁ tayaivopadiṣṭam ||37||

———————————————————————————————————————

**jīva-gosvāmī (krama-sandarbhaḥ) : **ātmano rūpaṁ nyaruṇad ity anena vaikuṇṭhādikam api svarūpatvena evāṅgīkṛtam | evam eva hi vyākhyātam | aham evāsam evāgra ity atrāpi ata ṛte’rtham ity atrāpi artha-śabdasyāpy arthaḥ sa antaraṅga-vaibhava eva bhagavān gamyate ||37||

———————————————————————————————————————

**viśvanātha-cakravartī (sārārtha-darśiṇī) : **parameṣṭhinaṁ sraṣṭāram ātmano rūpam iti vaikuṇṭhādikam api tasyaiva rūpam iti jñāpitam | nyaruṇad antardhāpayāmāsa ||37||

 **...**

**|| 2.9.38 ||**

**antarhitendriyārthāya haraye vihitāñjaliḥ |**


    **sarva-bhūtamayo**[^248]** viśvaṁ sasarjedaṁ**[^249]** sa pūrvavat ||38||**

**madhvācāryaḥ (bhāgavata-tātparyam) : **sarvasyāpi pradhānatvāt sa sarva-maya īryate iti ca ||38||

———————————————————————————————————————

**śrīdhara-svāmī (bhāvārtha-dīpikā) : **antarhita indriyārthaḥ pratyakṣa-rūpaṁ yena tasmai baddhāñjaliḥ san ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **antarhitaḥ sva-bhakta-cakṣur-ādīnām arthaḥ parama-puruṣārthaḥ sva-saundarya-sausvarya-saurabhyādiko yena tasmai sa brahmā pūrvavat pūrva-pūrvasmin vyatīte kalpa ity arthaḥ | tena brahmaṇaḥ sva-kanyābhigama-rūpo mohaḥ pūrva-kalpe tatraivābhūt na tu catuḥślokī-bhāgavatopadeśānantaram api bhavān kalpa-vikalpeṣu na vimuhyati iti bhagavad-ukteḥ | yat tu kṛṣṇāvatāre brahma-mohanaṁ tat bhagavat-kṛpā-vilasitam eva jñeyam ||38||

———————————————————————————————————————

**jīva-gosvāmī (krama-sandarbhaḥ) : **antarhite iti | antarhita indriyāṇāṁ cakṣur-ādīnām arthaḥ parama-puruṣārtha-svarūpaḥ svasya prakāśo yena tasmaīti vyākhyeyam ||38||

———————————————————————————————————————

**viśvanātha-cakravartī (sārārtha-darśiṇī) : **antarhita indriyāṇām | sva-bhakta-cakṣur-ādīnām arthaḥ parama-puruṣārtha-sva-saundarya-saurabhyādiko yena tasmai | pūrvavat pūrva-pūrvasmin vyatīte kalpe ity arthaḥ | tena brahmaṇaḥ sva-kanyābhigama-rūpo mohaḥ pūrva-kalpe tatraivābhūt, na tu catuḥślokī-bhāgavatopadeśāntaram api, bhavān kalpa-vikalpeṣu na vimuhyatīti bhagavad-ukteḥ | yat tu kṛṣṇāvatāre brahma-mohanaṁ tat tu bhagavat-kṛpā-vilasitam eva jñeyam ||38||

 **...**

**|| 2.9.39 ||**

**prajāpatir dharma-patir ekadā niyamān yamān |**

**bhadraṁ prajānām anvicchann ātiṣṭhat svārtha-kāmyayā ||**

**śrīdhara-svāmī (bhāvārtha-dīpikā) : **tad-anantaraṁ pūrvokto brahma-nārada-saṁvādaḥ pravṛtta ity āha—prajāpatir iti pañcabhiḥ | prajānāṁ bhadram anvicchan vimṛśan | saiva svārthe kāmyā sva-prayojanecchā[^250] tayā yama-niyamān anvatiṣṭhat ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadanantaraṁ ca brahmanāradasaṁvādaḥ pravṛtta ityāha pañcabhiḥ| yamaniyamānātiṣṭhatsvācaraṇena śikṣayan matprajā yamaniyamānātiṣṭhantvityeva svārthakāmyā tayā ||39||

———————————————————————————————————————

**jīva-gosvāmī (krama-sandarbhaḥ) : **prajāpatir iti | svārthasya sva-sraṣṭṛtvasya vāñchayā niyamān yamān ātiṣṭhat | tatra ca kiṁ kurvan ? prajānāṁ bhadraṁ, mātrārthaṁ ca bhavārthaṁ ca ātmane’kalpanāya cety ukta-lakṣaṇam iti ||39||

———————————————————————————————————————

**viśvanātha-cakravartī (sārārtha-darśiṇī) : **tad-anantaraṁ pūrvokta-brahma-nārada-saṁvādaḥ pravṛtta ity āha pañcabhiḥ | prajānāṁ bhadram anvicchan yama-niyamān ātiṣṭhat svācaraṇe śikṣayan mat-prajā yama-niyamān ātiṣṭhantv ity eva svārtha-kāmyā tayā ||39||

 **...**

**|| 2.9.40 ||**

**taṁ nāradaḥ priyatamo rikthādānām anuvrataḥ |**

**śuśrūṣamāṇaḥ śīlena praśrayeṇa damena ca ||**

**śrīdhara-svāmī (bhāvārtha-dīpikā) : **rikthādānāṁ[^251] putrāṇāṁ madhye priyatamas taṁ pitaraṁ sevamānaḥ śīlādinā paritoṣayāmāsety uttareṇānvayaḥ ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **rikthaṁ dhanaṁ paitṛkaṁ dāyaprāptatvenādadat iti rikthādāḥ putrāsteṣāṁ madhye priyatama iti karmayogajñānayogabhakti-yogānāṁ paitṛkadhanānāṁ madhye dakṣādayaḥ karmayogamāpuḥ, sanakādayo jñānaṁ, nārado bhaktiṁ prāpeti nāradasyotkarṣāt | anuvrataḥ pitṛbhaktaḥ ||40||

———————————————————————————————————————

**jīva-gosvāmī (krama-sandarbhaḥ) : **tam iti yugmakam ||40||

———————————————————————————————————————

**viśvanātha-cakravartī (sārārtha-darśiṇī) : **rikthaṁ dhanaṁ paitṛkaṁ dāyaṁ prāptatvenādadate iti rikthādāḥ putrāḥ, teṣāṁ madhye priyatama iti karma-yoga-jñāna-yoga-bhakti-yogānāṁ paitṛka-dhanānāṁ madhye dakṣādayaḥ karma-yogaṁ prāpuḥ | sanakādayo jñānaṁ, nārado bhaktiṁ prāpeti, nāradasyotkarṣāt | anuvrataḥ pitṛ-bhaktaḥ ||40|| 

 **...**

**|| 2.9.41 ||**

**māyāṁ vividiṣan viṣṇor māyeśasya mahā-muniḥ |**

**mahā-bhāgavato rājan pitaraṁ paryatoṣayat ||**

**madhvācāryaḥ (bhāgavata-tātparyam) : **māyāṁ māhātmyaṁ vividiṣuḥ | anyeṣāṁ māhātmya-pateḥ |


        mukhyato viṣṇu-māhātmyaṁ māyā-śabdoditaṁ bhavet |


    pradhānatvāc ca mātṛtvān meyatvaṁ caiva tasya hi || iti ca ||41||

———————————————————————————————————————

**śrīdhara-svāmī (bhāvārtha-dīpikā) : **kim icchan viṣṇor māyāṁ vividiṣan ||41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **māyāṁ bahiraṅgaśaktiṁ kṛpāṁ vā tasyā vaicitryaṁ jñātumicchannityarthaḥ| māyeśasya māyābhartuḥ māyayā kṛpayā īṣṭe sarvaṁ vaśīkarotīti māyeśastasyeti vā ||41||

———————————————————————————————————————

**jīva-gosvāmī (krama-sandarbhaḥ) : **māyāṁ kṛpāṁ vividiṣan tasyā vaicitrīṁ jñātum icchann ity arthaḥ | māyeśasya māyayā kṛpayā īṣṭe sarvaṁ vaśīkarotīti tasya ||41||

———————————————————————————————————————

**viśvanātha-cakravartī (sārārtha-darśiṇī) : **māyāṁ bahiraṅga-śaktiṁ kṛpāṁ vā, tasyā vaicitrīṁ jūātum icchann ity arthaḥ | māyeśasya māyā-bhartuḥ, māyayā kṛpayā īṣṭe sarvaṁ vaśīkarotīti tasyeti vā ||41||

 **...**

**|| 2.9.42 ||**

**tuṣṭaṁ niśāmya pitaraṁ lokānāṁ prapitāmaham |**

**devarṣiḥ paripapraccha bhavān yan mānupṛcchati ||**

**śrīdhara-svāmī (bhāvārtha-dīpikā) : **niśāmya dṛṣṭvā jñātvety arthaḥ | mā mām ||42||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śāmyatirdarśane minna iti hasvābhāvaḥ| pitā kaśyapaḥ pitāmaho marīciḥ prapitāmaho brahmoti vivekaḥ ||42||

———————————————————————————————————————

**jīva-gosvāmī (krama-sandarbhaḥ) : **tuṣṭam iti bhavān yan mānupṛcchatīty ādikaṁ tatra tatra tat tat sarvasya samāveśayituṁ śakyatvāt ||42||

———————————————————————————————————————

**viśvanātha-cakravartī (sārārtha-darśiṇī) : **niśāmya dṛṣṭvā | mā mām ||42||

 **...**

**|| 2.9.43 ||**

**tasmā idaṁ bhāgavataṁ purāṇaṁ daśa-lakṣaṇam |**

**proktaṁ bhagavatā prāha prītaḥ putrāya bhūta-kṛt ||**

**śrīdhara-svāmī (bhāvārtha-dīpikā) : **bhagavatā catuḥ-ślokyā saṁkṣepeṇa proktaṁ vistareṇa prāha | daśa-lakṣaṇāni lakṣaṇīyā arthā vidyante yasmiṁs tat ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **idaṁ buddhisthaṁ bhagavad-upadiṣṭaṁ daśa-lakṣaṇam iti janmādy asya itivac catuḥślokyām api tat-tad-antar bhāvayituṁ śakyatvāt | tac ca yathā kathañcit pradarśitam api na ca pūrṇam idam upadideśeti vyākhyeyaṁ, tvam etad vipulīkuru iti brahmaṇaḥ prāg-ukti-virodhāt | kecit tu prathamaṁ saṁkṣepeṇa catuḥślokyā procya punardaśalakṣaṇaṁ dvādaśaskandhātmakaṁ sapūrṇam eva bhagavatā proktamityāhuḥ | bhūtāni carācarāṇi karotyutpādayati bhagavatsattayeti bhūtakṛdbrahmā ||43||

———————————————————————————————————————

**jīva-gosvāmī (krama-sandarbhaḥ) : **tasmā iti daśa-lakṣaṇam iti janmādy asyetivat catuḥ-ślokyām api tat tad antarbhāvayituṁ śakyatvāt, na ca pūrṇam upadideśeti vyākhyeyam | tvam etad vipulīkuru [bhā.pu. 2.7.51] iti brahmaṇaḥ prāg-ukti-virodhāt ||43||

———————————————————————————————————————

**viśvanātha-cakravartī (sārārtha-darśiṇī) : **bhagavatā catuḥślokyā saṁkṣepeṇa proktaṁ vistareṇa daśa-lakṣaṇaṁ brahmā prāha | catuḥślokyā saṅkṣepeṇa procya daśa-lakṣaṇaṁ dvādaśa-skandhātmakaṁ sampūrṇam eva bhagavatā proktam iti ca kecid āhuḥ ||43||

 **...**

**|| 2.9.44 ||**

**nāradaḥ prāha munaye sarasvatyās taṭe nṛpa |**

**dhyāyate brahma paramaṁ vyāsāyāmita-tejase ||**

**madhvācāryaḥ (bhāgavata-tātparyam) : **

harir vyāsādi-rūpeṇa sarvajño’pi svayaṁ prabhuḥ |


    śṛṇoti nāradādibhyo mohāyaiṣāṁ prasiddhaye || iti pādme ||44||

———————————————————————————————————————

**śrīdhara-svāmī (bhāvārtha-dīpikā) : **tat sampradāyato bhāgavataṁ mayā jñātam ity āśayenāha—nārada iti ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **evaṁ nārāyaṇo brahmaṇe brahmā nāradāya nārado vyāsāya vyāso mahyamahaṁ tubhyamākhyāsye iti ṣaṭsaṁvādīyā bhāgavatī kathā prasiddheti nāradaḥ prāheti ca samādhinānusmara tadviceṣṭitamity anenaivopadideśetyarthaḥ | tena brahmahṛdetivat brahma paramaṁ nirviśeṣarūpaṁ dhyāyate ity anena tatotyutkṛṣṭatā śrīmad-bhāgavatasya dyotitā ||44||


    iti śrī bhāgavata-bhāvārtha-dīpikā-prakāśe dvitīya-skandhe navamo'dhyāyaḥ ||9||

———————————————————————————————————————

**jīva-gosvāmī (krama-sandarbhaḥ) : **nāradaḥ prāpteti ca samādhinānusmara tad-viceṣṭitaṁ [bhā.pu. 1.5.13] ity anenainopadideśety arthaḥ, tena brahma hṛdā [bhā.pu. 1.1.1] itivat brahma paramaṁ nirviśeṣa-rūpaṁ dhyāyate iti tato’py uparyetat dyotitam ||44||

———————————————————————————————————————

**viśvanātha-cakravartī (sārārtha-darśiṇī) : **evaṁ nārāyaṇo brahmaṇe prāha, brahmā nāradāya, nārado vyāsāya, vyāso mahyam, ahaṁ tu tubhyam ākhyāsya iti bhāgavatīyā kathā ṣaṭ-saṁvādīyā prasiddhā ||44||

 **...**

**|| 2.9.45 ||**

**yad utāhaṁ tvayā pṛṣṭo vairājāt puruṣād idam |**

**yathāsīt tad upākhyāste praśnān anyāṁś ca kṛtsnaśaḥ ||**

**madhvācāryaḥ (bhāgavata-tātparyam) : **

virāḍ brahmā samuddiṣṭas tad-gataḥ paramo mataḥ |


    ato vairājam ity enam āhur īśatvato virāṭ || iti bṛhat-saṁhitāyām ||45||

———————————————————————————————————————

**śrīdhara-svāmī (bhāvārtha-dīpikā) : **bhāgavata-vyākhyānenaiva tvat-praśnānām uttaraṁ dāsyāmīty āha—yad uteti | puruṣāvayavairlokāḥ sa-pālāḥ pūrva-kalpitāḥ [bhā.pu. 2.8.11] ity-ādinā vairājāt puruṣād idaṁ viśvaṁ katham āsīd iti yad ahaṁ tvayā pṛṣṭaḥ tad yathāvad upākhyāsyāmi śṛnv iti ||45||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : śrī-**bhāgavata-vyākhyānenaiva tvat-praśnānām uttaraṁ dāsyāmīty āha—yad uteti | pṛṣṭa iti—puruṣāvayavairlokāḥ sa-pālāḥ pūrva-kalpitāḥ… śuśruma [bhā.pu. 2.8.11] iti vadatā tvayā tad-viśeṣa-bubhūtsayā ahaṁ vyañjanayā pṛṣṭa evety arthaḥ | yathā yathāvat ||45||

 **...**

iti sārārtha-darśinyāṁ harṣiṇyāṁ bhakta-cetasām |

dvitīye navamo’dhyāyaḥ saṅgataḥ saṅgataḥ satām ||

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyāṁ

dvitīya-skandhe śrī-bhāgavata-pravṛttir nāma

navamo’dhyāyaḥ

|| 2.9 ||

**...**

 

(2.10)


## atha daśamo’dhyāyaḥ


## purāṇa-lakṣaṇāni, virāṭ-puruṣa-vigrahe indriya-tad-adhiṣṭhātṛ-devānām utpattiś ca | 

**|| 2.10.1 ||**

**śrī-śuka uvāca—**

**atra sargo visargaś ca sthānaṁ poṣaṇam ūtayaḥ |**

**manvantareśānukathā nirodho muktir āśrayaḥ ||**

**śrīdhara-svāmī (bhāvārtha-dīpikā) :**

** **

tato bhāgavata-vyākhyā-dvāraiva daśame sphuṭam |

rāja-praśnottaraṁ vaktum ārebhe bādarāyaṇiḥ ||1||

daśa-lakṣaṇaṁ purāṇaṁ prāhety uktam | tāni daśa lakṣāni darśayati—atreti | manvantarāṇi īśānukathāś ceti dvandvaḥ | sargādayo’tra daśārthā lakṣyante ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tato rājapraśnānantaram 1 atra śrīmad-bhāgavate ||1||

———————————————————————————————————————

**jīva-gosvāmī (krama-sandarbhaḥ) : **tad eva hy āśraya-saṁjñaṁ mahā-purāṇa-lakṣaṇa-rūpaiḥ sargādibhir arthaiḥ samaṣṭ-nirdeśa-dvārāpi lakṣyata ity atrāha dvābhyām—atra sargo visargaś ceti | manvantarāṇi ceśānukathāś ca manvantareśānukathāḥ | atra sargādayo daśārthā lakṣyanta ity arthaḥ ||1|| [tattva-sandarbhaḥ 56]

———————————————————————————————————————

**viśvanātha-cakravartī (sārārtha-darśiṇī) : **

atra sarga-visargādi-daśārthāḥ suṣṭhu lakṣitāḥ |

adhyātmādi-vibhāgaś ca daśame samyag īritaḥ ||

pūrvādhyāyānte daśa-lakṣaṇaṁ purāṇaṁ prāhety uktam | tāni daśa lakṣāni darśayati—atreti | manvantarāṇi īśānukathāś ceti dvandvaḥ ||1||

 **...**

**|| 2.10.2 ||**

**daśamasya viśuddhy-arthaṁ navānām iha lakṣaṇam |**

**varṇayanti mahātmānaḥ śrutenārthena cāñjasā ||**

**śrīdhara-svāmī (bhāvārtha-dīpikā) : **nanv evam artha-bhedāc chāstra-bhedaḥ syāt ? tatrāha | daśamasyāśrayasya viśuddhy-arthaṁ tattva-jñānārthaṁ navānāṁ lakṣaṇaṁ svarūpam | ekasyaiva[^252] prādhānyān nāyaṁ doṣa ity arthaḥ | nanv atra naivaṁ pratīyate’ta āha | śrutena śrutyaiva stuty-ādi-sthāneṣv añjasā sākṣād varṇayanti | arthena tātparya-vṛttyā ca tat-tad-ākhyāneṣu ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanviti | viśuddhivastvantareṇāmiśritatvaṁ tadarthaṁ tattvajñānārthamity arthaḥ | vastvantaraṁ cātra sargādinavakaparameśvarahetukaṁ jīvagatam eva jīvasyaiva sṛjyatvapālyatvasaṁhāryatvadarśanāt || ity artha iti | ata ekasyaiva āśramasya śāstraviṣayatvānnāyaṁ doṣa iti bhāvaḥ| mahātmāno maitreyādayaḥ ||2||

———————————————————————————————————————

**jīva-gosvāmī (krama-sandarbhaḥ) : **tatra ca daśamasya viśuddhy-arthaṁ tattva-jñānārthaṁ navānāṁ lakṣaṇaṁ svarūpaṁ varṇayanti | nanv atra naivaṁ pratīyate ? ata āha śrutena śrutyā kaṇṭhoktyaiva stuty-ādi-sthāneṣu, añjasā sākṣād varṇayanti | arthena tātparya-vṛttyā ca tat-tad-ākhyāneṣu ||2|| [tattva-sandarbhaḥ 56]

———————————————————————————————————————

**viśvanātha-cakravartī (sārārtha-darśiṇī) : **nanv evam artha-bhedāc chāstra-bhedaḥ syāt ? tatrāha | daśamasyāśrayasya viśuddhir vastv-antareṇāmiśritatvaṁ, tad-arthaṁ tattva-jñānārtham ity arthaḥ | vastv-antaraṁ cātra svargādi-narakaṁ parameśvara-hetukaṁ jīva-gatam eva, jīvasyaiva sṛjyatva-pālyatva-saṁhāryatva-darśanāt | ata ekasyāśrayasyaiva śāstra-viṣayatvān nāyaṁ doṣa ity arthaḥ | śrutena kvacit stuty-ādiṣu tad-vācaka-śabdenaiva sākṣād varṇayanti | arthena ca tātparya-vṛttyā ca tat-tad-ākhyāneṣu | mahātmāno vidura-maitreyādayaḥ ||2||

 **...**

**|| 2.10.3 ||**

**bhūta-mātrendriya-dhiyāṁ janma sarga udāhṛtaḥ |**

**brahmaṇo guṇa-vaiṣamyād visargaḥ pauruṣaḥ smṛtaḥ ||**

**madhvācāryaḥ (bhāgavata-tātparyam) : **

mahad-ādy-aṇḍa-paryantaḥ sargānte brahmaṇas tu yaḥ |


        anusarga iti proktaḥ pauruṣeyaś ceti kathyate ||


        pañca-bhūta-samūhena jātaḥ puruṣa ucyate |


    bahutvāt tatra bhūtānāṁ tāvattvāt tattvam ekajam || iti vyoma-saṁhitāyām ||3||

———————————————————————————————————————

**śrīdhara-svāmī (bhāvārtha-dīpikā) : **sargādīnāṁ pratyekaṁ lakṣaṇam āha | bhūtāny ākāśādīni, mātrāṇi ca śabdādīni, indriyāṇi ca, dhī-śabdena mahad-ahaṁkārau | gunānāṁ vaiṣamyāt pariṇāmād brahmaṇaḥ[^253] parameśvarāt kartur bhūtādīnāṁ yad virāṭ-rūpeṇa svarūpataś ca janma sa sargaḥ | visargam āha | puruṣo vairājas tat-kṛtaḥ pauruṣaś carācara-sargo visarga ity arthaḥ ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **puruṣo brahmā tat-kṛtaśncarācara-sarga iti vā jīvānāṁ yathā-yogaṁ bhakti-mukti-bhukti-sādhana-buddhīndriyādi-prāptis tayā sṛṣṭir uktā ||3||

———————————————————————————————————————

**jīva-gosvāmī (krama-sandarbhaḥ) : **tam eva daśamaṁ vispaṣṭayituṁ teṣāṁ daśānāṁ vyutpādikāṁ sapta-ślokīm āha—bhūta-mātreti | bhūtāni khādīni | mātrāṇi ca śabdādīnīndriyāṇi ca | dhī-śabdena mahad-ahaṅkārau | guṇānāṁ vaiṣamyāt pariṇāmāt | brahmaṇaḥ parameśvarāt kartṛ-bhūtādīnāṁ janma sargaḥ | puruṣo vairājo brahmā, tat-kṛtaḥ pauruṣaś carācara-sargo visarga ity arthaḥ ||3|| [tattva-sandarbhaḥ 56]

———————————————————————————————————————

**viśvanātha-cakravartī (sārārtha-darśiṇī) : **sargādīnāṁ pratyekaṁ lakṣaṇam āha | brahmaṇaḥparameśvarāt sakāśāt, guṇa-vaiṣamyaṁ tat-pariṇāmaḥ | tato hetor bhūtādīnāṁ svarūpato virāṭ-rūpeṇa ca janma sa sargaḥ | dhī-śabdena mahad-ahaṅkārau | puruṣo brahmā | tat-kṛtaḥ carācara-sargo visarga ity arthaḥ | jīvānāṁ yathā-yogaṁ bhakti-mukti-bhukti-sādhana-buddhīndriyādi-prāpti-rūpā sṛṣṭir uktā ||3||

 **...**

**|| 2.10.4 ||**

**sthitir vaikuṇṭha-vijayaḥ poṣaṇaṁ tad-anugrahaḥ |**

**manvantarāṇi sad-dharma ūtayaḥ karma-vāsanāḥ ||**

**śrīdhara-svāmī (bhāvārtha-dīpikā) : **vaikuṇṭhasya bhagavato vijayaḥ sṛṣṭānāṁ tat-tan-maryādā-pālanenotkarṣaḥ | sthitiḥ sthānam | sva-bhakteṣu tasyānugrahaḥ poṣaṇam | tad-anugṛhītānāṁ satāṁ manvantarādhipatīnāṁ dharmaḥ sad-dharmaḥ[^254] | karmaṇāṁ vāsanāḥ, veñ tantu-santāne | ūyante karmabhiḥ santanyanta ity ūtayaḥ | yad vā, vṛddhy-arthāt saṁśleṣārthād vāvater dhātor idaṁ rūpam | ūyante karmabhir bṛṁhyante saṁśliṣyanta iti vā ūtaya ity arthaḥ ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yato vaikuṇṭhasya bhagavato vijayaḥ sṛṣṭikarturbrahmaṇaḥ saṁhata rudrāccotkarṣaḥ| yad vā, vaikuṇṭho haristatkartṛko jīvaduḥkhābhibhavaḥ jayaterabhibhavārthakatvāt | evaṁ sṛṣṭyanantaraṁ sthitiruktā sthitāveva keṣucitsādhakabhakteṣu daivādvikarmapareṣvapi tasyānugrahaḥ poṣaṇaṁ dharmastattaccarite vyakta iti sthitāveva keṣāñcitkarmiṇāṁ sāttvikajīvānāmācaraṇīyo dharma uktaḥ| dhātūnāmanekārthatvamapekṣyāha—yad veti | yat tu kvacidavateriti pāṭhastanna suṣṭhu pratibhāti | tasya saṁprasāraṇabhāvādyaki pratyaye ūyanta iti na sādhuḥ | kintvavyanta iti sādhuḥ | ato vṛddhyārthātsaṁśleṣārthādvā vayata ityeva pāṭhaḥ praśastaḥ | ity artha iti | prākṛtāprākṛtakarmotthā vāsanāḥ śubhā aśubhāś ca bhāvināṁ sukṛtaduṣkṛtānāṁ kāraṇabhūtāḥ sthitāvevotkṛṣṭāpakṛṣṭajīvānāṁ svabhāva ukta iti bhāvaḥ ||4||

———————————————————————————————————————

**jīva-gosvāmī (krama-sandarbhaḥ) : **sthitir iti | vaikuṇṭhasya bhagavato vijayaḥ sṛṣṭānāṁ tat-tan-maryādā-pālanenotkarṣaḥ | sthitiḥ saṁsthānam | utkarṣa-sthityor bheda upacārāt | tataḥ sthiteṣu sva-bhakteṣu tasyānugraiḥ poṣaṇam | manvantarāṇi tat-tan-manvantara-sthitānāṁ manv-ādīnāṁ tad-anugṛhītānāṁ satāṁ caritāni | tāny eva dharmas tad-upāsanākhyaḥ sad-dharmaḥ | tatraiva sthitau nānā-karma-vāsanā ūtayaḥ ||4|| [tattva-sandarbhaḥ 56]

———————————————————————————————————————

**viśvanātha-cakravartī (sārārtha-darśiṇī) : **sthānam ity asya lakṣaṇaṁ sthitiḥ pālanam | yato vaikuṇṭhasya bhagavato vijayaḥ sṛṣṭi-kartur brahmaṇaḥ saṁhāra-kartuḥ śambhoś ca sakāśād utkarṣaḥ | sthitiḥ sthānam | yad vā, vaikuṇṭho haris tat-kartṛko jīva-duḥkhābhibhavaḥ, jayater abhibhavārthakatvāt | evaṁ sṛṣṭy-antaraṁ jīvānāṁ sthitir uktā | sthitāv eva keṣucit sādhaka-bhakteṣu daivād vikarma-pareṣv api tasyānugrahaḥ poṣaṇam | satāṁ manvantarādhipatīnāṁ dharmaḥ, tatra tatra tac-carite vyakta iti | sthitāv eva keṣāṁcit karmiṇāṁ sāttvika-jīvānām ācaraṇīyo dharma uktaḥ | ūyante karmabhiḥ santanyanta ity ūtayaḥ, karma-vāsanāḥ | prākṛtāprākṛta-karmotthā vāsanāḥ | śubhā aśubhāś ca bhāvināṁ sukṛta-duṣkṛtānāṁ kāraṇa-bhūtā iti sthitāv evotkṛṣṭāpakṛṣṭa-jīvānāṁ svabhāva uktaḥ ||4||

 **...**

**|| 2.10.5 ||**

**avatārānucaritaṁ hareś cāsyānuvartinām |**

**puṁsām īśa-kathāḥ proktā nānākhyānopabṛṁhitāḥ ||**

**śrīdhara-svāmī (bhāvārtha-dīpikā) : **harer avatārānucaritam asyānuvartināṁ ca sat-kathā īśānukathāḥ proktā ity arthaḥ ||5||

———————————————————————————————————————

**jīva-gosvāmī (krama-sandarbhaḥ) : **sthitāv eva harer avatārānucaritam asyānuvartināṁ ca kathā īśānukathāḥ proktā ity arthaḥ ||4|| [tattva-sandarbhaḥ 57]

———————————————————————————————————————

**viśvanātha-cakravartī (sārārtha-darśiṇī) : **harer avatārānucaritaṁ tathā asyānuvartinām avatāra-parikara-rūpāṇāṁ bhaktānām avatārānucaritam īśa-kathā iti | tāsāṁ śravaṇīya-kīrtanīyatvādibhyaḥ sthitāv eva keṣāṁcit sādhaka-bhaktānāṁ śravaṇa-kīrtanādīni bhakty-aṅgāny uktāni ||5||

 **...**

**|| 2.10.6 ||**

**nirodho’syānuśayanam ātmanaḥ saha śaktibhiḥ |**

**muktir hitvānyathā rūpaṁ svarūpeṇa vyavasthitiḥ ||**

**madhvācāryaḥ (bhāgavata-tātparyam) : **

anupraviśya paramaṁ jīvasya śayanaṁ tu yat |


        sahaiva śaktibhiḥ svīyair icchādyair aprakāśitaiḥ |


    sannirodha iti prokto vimuktir yatra mokṣiṇām || iti nāradīye ||6||

———————————————————————————————————————

**śrīdhara-svāmī (bhāvārtha-dīpikā) : **nirodham āha | asyātmano jīvasya harer yoga-nidrām anu paścāc chaktibhiś copādhibhiḥ saha śayanaṁ layo nirodhaḥ | anyathā rūpam avidyayādhyastaṁ kartṛtvādi hitvā svarūpeṇa brahmatayā vyavasthitir muktiḥ ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti | sthitāv evāsyānuvartinām avatāra-parikara-rūpāṇāṁ bhaktānāṁ ca caritam | īśa-kathās tāsāṁ śravaṇīyatva-kīrtanīyatvādibhyaḥ | keṣāñcit sādhaka-bhaktānāṁ śravaṇa-kīrtanādīni bhakty-aṅgāny uktāni  ||5-6||

———————————————————————————————————————

**jīva-gosvāmī (krama-sandarbhaḥ) : **nirodha iti | sthity-anantaraṁ cātmano jīvasya śaktibhiḥ svopādhibhiḥ sahāsya harer anuśayanaṁ, hari-śayanānugatatvena śayanaṁ nirodha ity arthaḥ | tatra hareḥ śayanaṁ prapañcaṁ prati dṛṣṭi-nimīlanam | jīvānāṁ śayanaṁ tatra laya iti jñeyam | tatraiva nirodhe’nyathārūpam avidyādhyastam ajñatvādikaṁ hitvā svarūpeṇa vyavasthitir muktir iti | [tattva-sandarbhaḥ 57]

svarūpeṇa vyavasthitir nāma svarūpa-sākṣātkāra ucyate | tad-avasthāna-mātrasya saṁsāra-daśāyām api sthitatvāt | anyathā-rūpatvasya ca tad-ajñāna-mātrārthatvena tad-dhānau tad-ajñāna[^255]-paryavasānāt | svarūpaṁ cātra mukhyaṁ paramātma-lakṣaṇam eva, raśmi-paramāṇūnāṁ sūrya iva | sa eva hi jīvānāṁ paramo’ṁśi-svarūpaḥ | yathoktaṁ brahmāṇaṁ prati śrīmatā garbhodaśāyinā—


    yadā rahitam ātmānaṁ bhūtendriya-guṇāśayaiḥ |	


    svarūpeṇa mayopetaṁ paśyan svārājyam ṛcchati || [bhā.pu. 3.9.33] iti |

upetaṁ yuktam ity evākliṣṭo’rtha ity arthaḥ | raso vai saḥ rasaṁ hy evāyaṁ labdhvānandī bhavati [tai.u. 2.7.1] iti śruteḥ ||6|| [prīti-sandarbhaḥ 1]

———————————————————————————————————————

**viśvanātha-cakravartī (sārārtha-darśiṇī) : **ātmano jīvasya harer yoga-nidrām anu paścāt śaktibhiḥ svopādhibhiḥ saha śayanaṁ nirodha iti sthity-anantaraṁ mahā-pralaye jīvānāṁ parameśvare laya uktaḥ | anyathā-rūpaṁ māyikaṁ sthūla-sūkṣma-rūpa-dvayaṁ hitvā svarūpeṇa śuddha-jīva-svarūpeṇa, keṣāñcid bhagavat-pārṣada-rūpeṇa ca, vyavasthitir muktir iti | sargādayo jīva-viṣayā navārthā uktāḥ ||6||

 **...**

**|| 2.10.7 ||**

**ābhāsaś ca nirodhaś ca yato’sty adhyavasīyate |**

**sa āśrayaḥ paraṁ brahma paramātmeti śabdyate ||**

**madhvācāryaḥ (bhāgavata-tātparyam) : **

sṛṣṭi-sthity-apyayābhāsā yad balād yatra ca sthitāḥ |


    tad brahma jagad-ādhāraṁ vāsudeveti tad viduḥ || iti bhāgavata-tantre ||7||

———————————————————————————————————————

**śrīdhara-svāmī (bhāvārtha-dīpikā) : **ābhāsaḥ sṛṣṭir nirodho layaś ca yato[^256] bhavaty adhyavasīyate prakāśate ca sa paraṁ brahmeti paramātmeti prasiddha āśrayaḥ kathyate ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sargādīnavārthānuktvā daśamamāśrayamāha—ābhāsa iti | cāsthitipoṣaṇādayaḥ dvitīyacānmuktiś ca yato'dhyavasīyate niścīyate sa āśrayo bhagavānnārāyaṇa eva tasmād eva sṛṣṭyādidarśanāttasyaivopāsakabhedena saṁjñāntaramāha—param iti | asya vivṛtiragre vidheyā | tathāhi—atra daśārthāḥ prathamaskandhānukrameṇa nirūpyante tathā sāmānyato lakṣitamapyāśrayatvaṁ śrīkṛṣṇa eva tu vaiśiṣṭyaṁ tadartham eva hyakhaṇḍaśrī-bhāgavataprakāśaḥ | atra prathama-skandhe śrīśaunakasūtayoḥ praśnottare tatparatvenaiva pratipādite tadanugatāveva prathamadvitīyādhyāyau tṛtīyādhyāyastu sphuṭa eva punarviśeṣatastatprastāvāya caturthādyadhyāyāḥ | atra tadekaparayoḥ śrī-śukaparīkṣitoḥ saṁvādaghaṭanā ato dvitīya-skandhe ca sāmānyato bhagavattattvaṁ praśaṁsannapi tatraiva tātparyaṁ vahati yatra brahmaṇaścatuśślokīvaktṛśrībhagavataś ca tātparyaṁ tatraiva darśitaṁ brahmakalpakathārambhastu tadartha eva tṛtīye pādmakalpakathā ca gatasya pūrvaparārddhasyādyantavarṇane madhyamānām api kalpānāṁ tadanusāreṇa jñāne sati daśamaikādaśayoḥ prastāvyāyāstatkathāyāḥ samyagavagamāt | evam eva gate svāyaṁbhuvacākṣuṣamanvantare'pi tṛtīyacaturthapañcamaṣaṣṭhasaptameṣu nirūpite'ṣṭame prācīnamiśravaivasvataṁ navamastu tatprādurbhāvāspadakevalavaivasvatānvaya eva dvādaśaḥ khalu samādhimudrāmayaḥ tatra tatra tattadanyakathā tu tatpoṣikaiva viśeṣatastattadavatārakatheti | tasmātsargādīnāṁ madhye kacidekadvārā kvacidanekadvārā ya āśrayo nirūpyate sa tu daśamādāvīśānukathāpradhānatattadvārā sarvata utkṛṣya śrīkṛṣṇarūpo nirūpyate iti sthitam ||7||

———————————————————————————————————————

**jīva-gosvāmī (krama-sandarbhaḥ) : **ābhāsaś ceti | ābhāsaḥ sṛṣṭiḥ | nirodho layaś ca yato bhavati | adhyavasīyate prakāśate, copalabhyate jīvānāṁ jñānendriyeṣu sa brahmeti paramātmeti prasiddha āśrayaḥ kathyate | iti-śabdaḥ prakārārthaḥ, tena bhagavān iti ca | asya vivṛtir agre vidheyā || [tattva-sandarbha 58]

tathā hi atra daśārthāḥ prathama-skandhānukrameṇa nirūpyante yathā, sāmānyato lakṣitasyāpy āśrayatvaṁ[^257] śrī-kṛṣṇe eva tu vaiśiṣṭyaṁ, tad-artham eva hy akhaṇḍa-śrī-bhāgavata-prakāśaḥ | tatra prathama-skandhe śrī-śaunaka-sūtayoḥ praśnottare tattvenaiva pratipādite tad-anugatāv eva prathama-dvitīyādhyāyau tṛtīyādhyāyas tu sphuṭa eva punar-viśeṣatas tat-prastāvāya caturthādyadhyāyāḥ tatra tad-eka-parayoḥ śrī-śuka-parīkṣitoḥ saṁvāda-ghaṭanā | ato dvitīya-skandhaś ca sāmānya-bhagavat-tattvaṁ praśaṁsann api tatraiva tātparyaṁ vahati | yatra brahmaṇaś catuḥślokī-vaktṛ-śrī-bhagavataś ca tātparyaṁ ca tatraiva darśitam | brāhma-kalpa-kathārambhaś ca tad-artha eva, tṛtīye pādma-kalpa-kathā ca | gatasya pūrva-parārdhasyādy-anta-varṇane madhyamānām api kalpānāṁ tad-anusāreṇa jñāne sati daśamaikādaśayoḥ prastāvyāyās tat-kathāyāḥ samyag-avagamāt | evam eva gate svāyambhuva-cākṣuṣa-manvantare api tṛtīya-caturtha-pañcama-ṣaṣṭha-saptameṣu | nirūpite aṣṭame prācīna-miśra-vaivasvatam | navamas tu tat-prādurbhāvāspada-kevala-vaivasvatānvaya eva dvādaśaḥ khalu samādhi-mudrā-mayaḥ | tatra tatra tat-tad-anya-kathā tu tat-poṣikaiva | viśeṣatas tu tat-tad-avatāra-katheti | tasmāt sargādīnāṁ madhye kvacid eka-dvārā kvacid aneka-dvārā ya āśrayo nirūpyate, sa tu daśamādāv īśānukathā-pradhāna-tat-tad-dvārā sarvata utkṛṣya śrī-kṛṣṇa-rūpo nirūpyate iti sthitam ||7||[^258]

———————————————————————————————————————

**viśvanātha-cakravartī (sārārtha-darśiṇī) : **sargādīnāṁ navānāṁ lakṣaṇenaiva tad-viṣayībhūtān sarvān lakṣayitvā, ekasyāśrayasya lakṣaṇena parameśvaraṁ lakṣayati—ābhāsaḥ sargaḥ | ca-kārāt sthiti-poṣaṇādayaḥ | nirodhaś ceti ca-śabdān muktiś ca | yata evādhyavasīyate niścīyate sa āśrayo bhagavan-nārāyaṇa eva, tasmād eva sṛṣṭy-ādi-darśanāt | tasyaivopāsaka-bhedena saṁjñāntaram āha—param iti ||7||

 **...**

**|| 2.10.8 ||**

**yo’dhyātmiko’yaṁ puruṣaḥ so’sāv evādhidaivikaḥ |**

**yas tatrobhaya-vicchedaḥ puruṣo hy ādhibhautikaḥ ||**

**śrīdhara-svāmī (bhāvārtha-dīpikā) : **āśraya-svarūpam aparokṣānubhavena spaṣṭaṁ darśayitum adhyātmādi-vibhāgam āha | yo’yam ādhyātmikaḥ puruṣaś cakṣur-ādi-karaṇābhimānī draṣṭā jīvaḥ sa evādhidaivikaś cakṣur-ādy-adhiṣṭhātā sūryādiḥ | tatraikasminn evobhayo dvi-rūpo vicchedo[^259] yasmāt sa ādhibhautikaś cakṣur-golakādy-upalakṣito dṛśyo dehaḥ puruṣa iti puruṣasya jīvasyopādhih | sa vā eṣa puruṣo’nna-rasa-mayaḥ [tai.u. 2.1] ity-ādi-śruteḥ ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatretyasya vivaraṇamekasminniti | taittirīyaśrutau dehe’pi puruṣapadaprayogo dṛśyate tathā hi sa vā ity-ādispaṣṭārthā śrutiḥ | atra sandarbhaḥ | atha svayaṁ bhagavallakṣaṇaparamarūpaṁ tadevāśrayaṁ stotuṁ sthitau ca tatrāśrayasvarūpamaparokṣānubhavena vyaṣṭidvārā darśayituṁ tadaṁśabhūtasya puruṣasya vaibhavaṁ tādṛśatvena darśayannadhyātmādivibhāgamāha | dehasṛṣṭeḥ pūrvaṁ karaṇānāmadhiṣṭhānābhāvenākṣamatayā karaṇaprakāśakartṛtvābhimānitatsahāyayor api tayovṛttibhedānudayena jīvatvamātrāviśeṣāt | tataścobhayaḥ karaṇābhimānitadadhiṣṭhātṛrūpadvirūpo vicchedo yasmād iti sarvamanyatsvāmivat  | cakravartinā tvasyāvataraṇikā prakārāntareṇoktā | tathāhi atha viṣṭhabhyāham idaṁ kṛtsnamekāṁśena sthito jagat ity-ukteḥ pratidehamevāntaryāmirūpeṇa sthitaṁ tadevāśrayarūpamadhyātmādibhyo vibhāgena spaṣṭaṁ darśayitumāha dvābhyām | ubhayo golakarūpaḥ śabdasparśādirūpaś ca vicchedo yasya saḥ puruṣasya jīvasyopādhitvātsarvatra puruṣapadaprayoga iti viśeṣaḥ ||8||

———————————————————————————————————————

**jīva-gosvāmī (krama-sandarbhaḥ) : **atha svayaṁ bhagaval-lakṣaṇa-parama-rūpaṁ tad evāśrayaṁ stotuṁ sthitau ca tatrāśraya-svarūpam aparokṣānubhavena vyaṣṭi-dvārāpi spaṣṭaṁ darśayituṁ tad-aṁśa-bhūtasya puruṣasya vaibhavaṁ tādṛśatvena darśayan adhyātmādi-vibhāgam āha—yo’dhyātmiko’yam iti dvabhyām | 

yo’yam ādhyātmikaḥ puruṣaś cakṣur-ādi-karaṇābhimānī draṣṭā jīvaḥ | sa evādhidaivikaś cakṣur-ādy-adhiṣṭhātā sūryādiḥ | deha-sṛṣṭeḥ pūrvaṁ karaṇānām adhiṣṭhānābhāvenākṣamatayā karaṇa-prakāśa-kartṛtvābhimāni-tat-sahāyayor ubhayor api tayor  vṛtti-bhedānudayena jīvatva-mātrāviśeṣāt | tataś cobhayaḥ karaṇābhimāni-tad-adhiṣṭhātṛ-devatā-rūpo dvirūpo vicchedo yasmāt | sa ādhibhautikaś cakṣur-golakādy-upalakṣito dṛśyo dehaḥ puruṣa iti puruṣasya jīvasyopādhiḥ | sa vā eṣa puruṣo’nna-rasa-mayaḥ [tai.u. 2.1.3] ity ādi śruteḥ ||8|| [tattva-sandarbhaḥ 59] 

———————————————————————————————————————

**viśvanātha-cakravartī (sārārtha-darśiṇī) : **atha viṣṭabhyāham idaṁ kṛtsnam ekāṁśena sthito jagat [gītā 10.42] ity ukteḥ pratideham evāntaryāmi-rūpeṇa sthitaṁ tad evāśraya-rūpam adhyātmādibhyo vibhāgena spaṣṭaṁ darśayitum āha dvābhyām | yo’dhyātmiko’yam iti sarvaṁ vinayāditvāt svārthe ṭhak | yo’yam adhyātmikaḥ puruṣaḥ, yad idam adhyātmakaṁ cakṣur-ādi-karaṇam ity arthaḥ | sa evādhidaivikaś cakṣur-ādy-adhiṣṭhātā sūryādir indriya-tad-adhiṣṭhātror ubhayor eva sūryādy-aṁśatvenaika-rūpād ity arthaḥ | tatra tattveṣu madhye ubhaya adhyātmādhidaiva-rūpo vicchedo vibhāgo yasmin saḥ | ādhibhautikaś cakṣur-golakādy-upalakṣito dṛśyo dehaḥ | yad vā, ubhayaḥ golaka-rūpaḥ śabda-sparśādi-rūpaś ca vicchedo bhedo yasya saḥ | puruṣasya jīvasyopādhitvāt sarvatra puruṣa-pada-prayogaḥ | sa vā eṣa puruṣo’nna-rasa-mayaḥ [tai.u. 2.1] ity-ādi-śruteḥ ||8||

 **...**

**|| 2.10.9 ||**

**ekam ekatarābhāve yadā nopalabhāmahe |**

**tritayaṁ tatra yo veda sa ātmā svāśrayāśrayaḥ ||**

**madhvācāryaḥ (bhāgavata-tātparyam) : **suptāv api yaḥ sarvaṁ vetti jīvānāṁ sa paraḥ | svapnena śārīram abhiprahatyā suptaḥ suptān abhicākaśīti śruteḥ | suṣṭhv-āśrayāṇām apy āśrayaḥ ||9||

———————————————————————————————————————

**śrīdhara-svāmī (bhāvārtha-dīpikā) : **ekam ekatarābhāva ity eteṣām anyonya-sāpekṣa-siddhitvenānātmatvaṁ[^260] darśayati | tathāhi | dṛśyaṁ vinā tat-pratīty-anumeyaṁ[^261] karaṇaṁ na sidhyati, nāpi draṣṭā, na ca tad vinā[^262] karaṇa-pravṛtty-anumeyas tad-adhiṣṭhātā sūryādiḥ, na ca taṁ vinā kāraṇaṁ pravartate, na ca tad vinā dṛśyam ity evam ekatarasyābhāve ekaṁ nopalabhāmahe | tatra tadā tat tritayam[^263] ālocanātmakena pratyayena yo veda sākṣitayā paśyati sa paramātmā āśrayaḥ | teṣām api parasparam āśrayatvam asty eveti tad-vyavacchedārthaṁ viśeṣaṇam | svāśrayo’nanyāśrayaḥ sa cāsāvanyeṣām āśrayaś ceti | tathā ca bhagavān vakṣyati—


    dṛg-rūpam ārkaṁ vapur atra randhre 


    parasparaṁ sidhyati yaḥ svataḥ khe |


    ātmā yad eṣām aparo ya ādyaḥ 


    svayānubhūtyākhila-siddha-siddhiḥ|| [bhā.pu. 11.22.31] iti |

etenaiva vyabhicāritvāt teṣāṁ māyāmayatvam apy uktam | ata eva –


    puruṣāvayavair lokāḥ sapālāḥ pūrva-kalpitāḥ |


    lokair amuṣyāvayavāḥ sapālaiḥ [bhā.pu. 2.1.10]

ity anenokto virodho’pi parihṛtaḥ ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etenaiva ślokena teṣāmadhyātmādīnāṁ parasparaṁ vyabhicāravattvāt | ata eva māyāmayatvād eva virodho hi paramārthayostejastimirayoriva bhavati na tu vandhyātmajaśaśaśṛṅgayoraparamārthayorapīti | atra sandarbhaḥ | atrāṁśāṁśino śuddhajīvaparamāmanorabhedāṁśasvīkāraṇavāśraya uktaḥ | ataḥ paro’pi manute'nartham iti | 


    jāgrat-svapna-suṣuptaṁ ca guṇato buddhi-vṛttayaḥ | 


    tāsāṁ vilakṣaṇo jīvaḥ sākṣitvena viniścata || iti | 

śuddho vicaṣṭe hy aviśuddha-kartuḥ ity-ādy-uktasya sākṣi-saṁjñinaḥ śuddhajīvasyāśrayatvaṁ nāśaṅkanīyam | atha vā nanvādhyātmikādīnāmanyāśrayatvamastyeva | satyam, tathāpi parasparāśrayitvānna tatrāśrayatā kaivalyam iti | te tvāśrayaśabdena mukhyatayā nocyante tatrāha—ekam iti | tarhi sākṣiṇa evāstāmāśrayatvaṁ tatrāha—tritayam iti | sa ātmanā sākṣī jīvaḥ yaḥ svāśrayo'nanyāśrayaḥ paramātmā sa evāśrayo yasya sa tathābhūta iti vakṣyate ca sarvaṁ pumānveda guṇāṁś ca tajjño na veda sarvajñamanantamīḍyam iti tasmādābhāsa ity-ādinoktaḥ | paramātmaivāśraya iti sarvametattritayaṁ pumāñjīvo vedeti tatrārthaḥ | tathā cādhyātmādīnāṁ parasparāśrayāṇāṁ jīva āśrayaḥ paramātmāśrayaḥ paramātmanaś ca paramātmaivāśraya ityāśrayattvaṁ paramātmaiva tathā viṣṭabhyāham idaṁ kṛtsnam ityādyukteḥ svaḥ kṛṣṇa evāśrayo yasya sa paramātmeti vyākhyāne śrīkṛṣṇasya mukhyamāśrayatvaṁ tadaṁśatvātparamātmanaś ca nirviśeṣasvarūpatvādbrahmaṇaścetyekamāśrayatattvamupāsakasya bhedāt tridhā bhāsata iti ||9||

———————————————————————————————————————

**jīva-gosvāmī (krama-sandarbhaḥ) : **ekam ekatarābhāva ity eṣām anyonya-sāpekṣa-siddhatve nānāśrayatvaṁ darśayati | tathā hi dṛśyaṁ vinā tat-pratīty-anumeyaṁ karaṇaṁ na sidhyati | nāpi draṣṭā na ca tad vinā karaṇa-pravṛtty-anumeyas tad-adhiṣṭhātā sūryādiḥ | na ca taṁ vinā karaṇaṁ pravartate | na ca tad vinā dṛśyam ity ekatarasyābhāva ekaṁ nopalabhāmahe | tatra tadā tat tritayam ālocanātmakena pratyayena | yo veda sākṣitayā paśyati sa paramātmā āśrayaḥ | teṣām api parasparam āśrayatvam astīti tad-vyavacchedārthaṁ viśeṣaṇaṁ svāśrayo’nanyāśrayaḥ | sa cāsāv anyeṣām āśrayaś ceti | tatrāṁśāṁśinoḥ śuddha-jīva-paramātmanor abhedāṁśa-svīkāreṇaivāśraya uktaḥ | ataḥ paro’pi manute’narthaṁ [bhā.pu. 1.7.5] iti | 


    jāgrat-svapna-suṣuptaṁ ca guṇato buddhi-vṛttayaḥ |


    tāsāṁ vilakṣaṇo jīvaḥ sākṣitvena vivakṣitaḥ || [bhā.pu. 11.13.27] iti |

śuddho vicaṣṭe hy aviśuddha-kartuḥ [bhā.pu. 5.11.12] ity ādy uktasya sākṣi-saṁjñinaḥ śuddha-jīvasyāśrayatvaṁ nāśaṅkanīyam | athavā, nanv ādhyātmikādīnām anyāśrayatvam asty eva ? satyam | tathāpi parasparāśrayitvān na tatra tadāśrayatā-kaivalyam iti te tv āśraya-śabdena mukhyatayā nocyanta ity āha—ekam iti | tarhi sākṣiṇa evāstām āśrayatvam | tatrāha —tritayam iti | sa ātmā sākṣī jīvaḥ, yaḥ svāśrayo’nanyāśrayaḥ paramātmā, sa evāśrayo yasya tathābhūta iti | vakṣyate ca haṁsa-guhya-stave, sarvaṁ pumān veda guṇāṁś ca taj-jño na veda sarvajñam anantam īḍe [bhā.pu. 6.4.25] iti | tasmāt ābhāsaś ca [bhā.pu. 2.10.7] ity ādinoktaḥ paramātmaivāśraya iti ||9|| [tattva-sandarbhaḥ 60]

———————————————————————————————————————

**viśvanātha-cakravartī (sārārtha-darśiṇī) : **ekam ekatarābhāva ity eteṣām anyonya-sāpekṣa-siddhitvenānātmatvaṁ darśayati | tathā hi, dṛśyaṁ vinā tat-pratīty-anumeyaṁkaraṇaṁ na sidhyati, nāpi draṣṭā, na ca tad vinākaraṇa-pravṛtty-anumeyas tad-adhiṣṭhātā sūryādiḥ, na ca taṁ vinā kāraṇaṁ pravartate, na ca tad vinā dṛśyam ity evam ekatarasyābhāve yadā ekaṁ nopalabhāmahe | tatra tadā tat tritayaṁ yo veda sa tan-nirapekṣa-siddhiḥ | ātmā jīvaḥ | yad uktaṁ—


        deho’savo’kṣā manavo bhūta-mātrām


        ātmānam anyaṁ ca viduḥ paraṁ yat |


        sarvaṁ pumān veda guṇāṁś ca taj-jño


    na veda sarva-jñam anantam īḍe || [bhā.pu. 6.4.25] iti |

sarvam etat tritayaṁ pumān jīvo vedeti tatrārthaḥ | tathaiva—


    jāgrat-svapna-suṣuptaṁ ca guṇato buddhi-vṛttayaḥ |


    tāsāṁ vilakṣaṇo jīvaḥ sākṣitvena vivakṣitaḥ || [bhā.pu. 11.13.27] iti |

sa kīdṛśaḥ ? svayam evāśrayo yasya saḥ | ayam arthaḥ—adhyātmādīnāṁ parasparāśrayāṇāṁ jīva āśrayaḥ | jīvasya paramātmā āśrayaḥ | paramātmānaḥ paramātmāivāśraya ity āśraya-tattvaṁ paramātmāiva | tathā—viṣṭabhyāham idaṁ kṛtsnam ekāṁśena sthito jagat [gītā 10.42] ity-ukteḥ svaṁ kṛṣṇa evāśrayo yasya sa paramātmeti vyākhyāne, śrī-kṛṣṇasya mukhyam āśrayatvaṁ tad-aṁśatvāt paramātmānaś ca nirviśeṣa-svarūpatvād brahmaṇaś cety ekam āśraya-tattvam upāsaka-bhedāt tridhā bhāṣata iti ||9||

 **...**

**|| 2.10.10 ||**

**puruṣo’ṇḍaṁ vinirbhidya yadāsau sa vinirgataḥ |**

**ātmano’yanam anvicchann apo’srākṣīc chuciḥ śucīḥ ||**

**madhvācāryaḥ (bhāgavata-tātparyam) : **vinirgataḥ prakāśitaḥ |


        aṇḍaṁ praviṣṭo yo viṣṇuḥ so’ṇḍaṁ bhittvā prakāśitaḥ |


    so’po’sṛjat tato nārā naro nāśāt paro yataḥ || iti nārāyaṇādhyātme ||10||

———————————————————————————————————————

**śrīdhara-svāmī (bhāvārtha-dīpikā) : **uktam evādhyātmādi-vibhāgaṁ prapañcayan –


    yad utāhaṁ tvayā pṛṣṭo vairājāt puruṣādidam |


    yathāsīt tad-upākhyāsye [bhā.pu. 2.9.45] 

iti yat pratijñātaṁ tad utpatti-prakāram āha—puruṣa ity-ādinā | puruṣo vairājo’ṇdaṁ vinirbhidya pṛthak kṛtya vinirgataḥ, pṛthak sthita ity arthaḥ | ayanaṁ sthānam anvicchan vimṛśan | yataḥ śuciḥ svayam | ataḥ śucīḥ śuddhā apo garbhodaka-saṁjñā asrākṣīt sasarja ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | pṛthasthitir eva nirgamapadārtha iti bhāvaḥ | atra viśvanāthaḥ—evaṁ daśabhirmahāpurāṇalakṣaṇairjīveśvaravibhāgaṁ nirūpya jīvānāmīśvarabhaktyaiva nistāramabhivyañjya yadutāhaṁ tvayā dṛṣṭo vairājātpuruṣādidam | yathāsīttadupākhyāsye iti pratijñātamarthaṁ vaktuṁ kathāṁ prastauti—puruṣoṇḍam iti | nanu kathaṁ muhur api vairājasyādhyātmādikathaiva prapañcyate | bhagavato'timadhuralīlāvatārarūpaguṇādikathāḥ kimalpīyasyo dṛṣṭāḥ satyantāḥ kathā āsvādanīyatvena keṣu khalūpadeṣṭavyāḥ ye tadbhaktisiddhā nityasiddhā vā mahānubhāvāste tatsaundaryāmṛtasindhau svata evāvirāmaṁ khelantyeva | ye punaranye viṣayānandatalpe nidrānti ye ca kukarmaphaladuḥkhataraṅge mūrcchanti te tataḥ prabodhayitumevāśakyāḥ kathaṁ bhagavallīlā upadeśyantāṁ yadupadeśād eva te sādhakabhaktā bhaveyuriti mahākāruṇikaḥ purāṇacūḍāmaṇirayaṁ tāḥ svataḥ prabodhayituṁ bhaṅgyā kim api muhur api yatate sma | tatra yathā vahninā taptamaṅgaṁ vahninaivopaśāmyati yathā ca bhūtāviṣṭo bhūtamantreṇaiva prabudhyate tathaiva jīvānāṁ māyānidrāveśo māyākathayaivāpayāti yaduktaṁ—


    māyāṁ varṇayato'muṣya īśvarasyānumodataḥ | 


    śṛṇvataḥ śraddhayā nityaṁ māyayātmā na muhyati || iti | 

kiṁ ca,  | yadyapi bhāgavatakṛpālabdhabhagavallīlāmṛtavṛṣṭyaiva māyāsukhanidrāṇo'pi karmaduḥkhamūrcchito'pi jāgarti asyati jīvati nṛtyatyānandena mādyati ca tadapi tādṛśamahatkṛpā yairavalabhyate tair eva kṛtārthībhūyate, na tu saverevātodhyātmakathayā muhuḥ śrutayā labdhasaṁsāratitīrṣāṇāṁ gurupādāśrayeṇa prodbhūtayatnānāṁ nikṛṣṭajīvānām api nistāro bhavatvityetadarthamevādhyātmakathāpaunaḥpunyaṁ bhagavadbhaktānāmāstikyavatāṁ tu sarvam eva śrī-bhāgavatamamṛtamivāsvādyam eva | api ca | śāstrasyāsya na kevalaṁ bhagavantamevādhikṛtya pravṛttir api tu tannirviśeṣasvarūpatadaṁśabhūtau brahmaparamātmānāvapi | tad uktaṁ śāstrārambhe eka brahmeti paramātmeti bhagavāniti śabdyate iti | brahmaparamātmopāsakānāmadhyātmādikathābhyāsa upayukta eva | kiṁ ca,  śāstrasyāsya mahinnā brahmaparamātmopāsakānām api bhaktipravartitatvāt | ataḥ phaladaśāyām api ātmārāmāś ca munayaḥ ityādeḥ prāyo bhaktir eva varīvartīti tena tatsādhanaṁ tatphalaṁ ca śuddhabhaktair api na kaṭākṣaṇīyam api tvanumodanīyam eva | tasmādyathā brahmatvaparamātmatvamatsyakūrmādyanekāvavatāratvadharmajñānabalaiśvaryarūpaguṇalīlāmādhuryaparipūrṇaḥ śrīkṛṣṇaḥ sarvavidhabhaktair eva paricaryate | evam eva brahmatvaparamātmatvamatsyakūrmādyavatārāvatāritattatsarvamūlabhūtaśrīkṛṣṇatadīyarūpaguṇalīlāmādhuryeśvaryatatprāptisādhanabhaktipremadharmajñānayogavairāgyādyakhilatattvapradarśako grantho'yam api svarūpabhūta iti sarvaṁ samañjasam | sandarbhaḥ| atha svayaṁ bhagavallakṣaṇaparamarūpaṁ tadevāśrayaṁ sthātuṁ tadaṁśabhūtasya puruṣasya vaibhavaṁ tādṛśatvena darśayati yadāsau vinirgata ādyo'vatāraḥ puruṣaḥ parasya ity-uktarītyā śrībhagavata āvirbhūtastadā tvaṇḍamātmani līnaṁ tatsamūhaṁ vinirbhidhātmanaḥ pṛthakkurmārabhyetyarthaḥ | athavāṇḍaṁ nijāvirbhāvasthānaṁ śrībhagavantaṁ vinirbhidya tataḥ pṛthagbhūtvā vinirgataḥ apastatpayantāni tattvānīty arthaḥ | pṛthivyapi tadantarbhūtatvena jñeyetyāha ||10||

———————————————————————————————————————

**jīva-gosvāmī (krama-sandarbhaḥ) : **atha svayaṁ-bhagaval-lakṣaṇa-parama-rūpaṁ tad evāśrayaṁ stotuṁ tad-aṁśa-bhūtasya puruṣasya vaibhavaṁ tādṛśatvena darśayati—puruṣa iti | yadāsau vinirgataḥ ādyo’vatāraḥ parasya [bhā.pu. 2.6.42] ity-ādy-ukta-rītya śrī-bhagavata āvirbhūtaḥ | tadā tv aṇḍam ātmani līnaṁ tattva-samūhaṁ[^264]vinirbhidya ātmanaḥ pṛthak kartum ārabhyety arthaḥ | athavā, aṇḍaṁ nijāvirbhāva-sthānaṁ śrī-bhagavantaṁ, vinirbhidya tataḥ pṛthag bhūtvā vinirgataḥ san, apas tat-paryantāni tattvānīty arthaḥ | pṛthivy api tad-antar-bhūtatvena jñeyā ||10||

———————————————————————————————————————

**viśvanātha-cakravartī (sārārtha-darśiṇī) : **evaṁ daśabhir mahā-purāṇasya lakṣaṇair jīveśvara-vibhāgaṁ nirūpya, jīvānām īśvara-bhaktyaiva nistāram abhivyajya, 


    yad utāhaṁ tvayā pṛṣṭo vairājāt puruṣādidam |


    yathāsīt tad-upākhyāsye [bhā.pu. 2.9.45] 

iti yat pratijñātam arthaṁ vaktuṁ kathāṁ prastauti—puruṣo’ṇḍam ity ādi | 

nanu kathaṁ muhur api vairājasyādhyātmādi-kathaiva prapañcyate bhagavato’timadhura-līlāvatāra-rūpa-guṇādi-kathāḥ kim asvīyasyo dṛṣṭāḥ ? satyam | tāḥ kathā āsvādanīyatvena teṣu khalūpadeṣṭavyāḥ ? ye tad-bhakti-siddhā nitya-siddhā vā mahānubhāvās te tat-saundaryāmṛta-līlāmṛta-sindau svata evāvirāmaṁ khelanty eva | ye punar anye viṣayānanda-talpe nidrānti, ye ca karma-phala-duḥkha-taraṅge mūrcchanti, te tataḥ prabodhayitum evāśakyāḥ kathaṁ bhagaval-līlā upadeśyantām ? yad-upadeśād eva te sādhaka-bhaktā bhaveyur iti mahā-kāruṇikaḥ purāṇa-cūḍāmaṇir ayaṁ tāṁs tataḥ prabodhayituṁ bhaṅgyā kim api muhur api yatate sma | tatra yathā vahninā taptam aṅgaṁ vahninaivopaśāmyati, yathā ca bhūtāviṣṭo bhūta-mantreṇaiva prabudhyate, tathaiva jīvānāṁ māyā-nidrāveśo māyā-kathayaivāpayāti | yad uktaṁ—


        māyāṁ varṇayato’muṣya īśvarasyānumodataḥ |


    śṛṇvataḥ śraddhayā nityaṁ māyayātmā na muhyati || [bhā.pu. 2.7.53] iti |

kiṁ ca, yadyapi bhāgavata-kṛpā-labdha-bhagaval-līlāmṛta-vṛṣṭyaiva māyā-sukha-nidrāṇo’pi karma-duḥkha-mūrcchito’pi jāgarti, stimyati jīvati nṛtyaty ānandena mādyati ca, tad api tādṛśa-mahat-kṛpā yair eva labhyate, tair eva kṛtārthībhūyate, na tu sarvair eva | ato’dhyātma-kathayā muhuḥ śrutayā labdha-saṁsāra-titīrṣāṇāṁ guru-pādāśrayeṇa prodbhūta-yatnānāṁ nikṛṣṭa-jīvānām api nistāro bhavatu ity etad-artham evādhyātma-kathā-paunaḥpunyam | bhagavad-bhaktānām āstikyavatāṁ tu sarvam eva śrī-bhāgavatam amṛtam ivāsvādyam eva | 

api ca, śāstrasyāsya na kevalaṁ bhagavantam evādhikṛtya pravṛttiḥ, api tu tan-nirviśeṣa-svarūpa-tad-aṁśa-bhūtau brahma-paramātmanor api | yad uktaṁ śāstrārambha eva—brahmeti paramātmeti bhagavān iti śabdyate [bhā.pu. 1.2.11] iti brahma-paramopāsakānām adhyātmādi-kathābhyāsa upayukta eva | kiṁ ca, śāstrasyāsya mahimnā brahma-paramātmopāsakānām api bhakti-pravartitatvāt | ataḥ phala-daśāyām api, ātmārāmāś ca munayaḥ [bhā.pu. 1.7.10] ity ādeḥ prāyo bhaktir eva varīvartīti, te tat-sādhanaṁ tat-phalaṁ ca śuddha-bhaktair api na kaṭākṣaṇīyam, api tv anumodanīyam eva |

tasmād yathā brahmatva-paramātmatva-matsya-kūrmādy-anekāvatāratva-dharma-jñāna-balaiśvarya-rūpa-guṇa-līlā-mādhurya-paripūrṇaḥ śrī-kṛṣṇaḥ sarva-vidha-bhaktair eva paricaryate, evam eva brahma-paramātma-matsya-kūrmādy-avatārāvatāri-tat-tat-sarva-mūla-bhūta-śrī-kṛṣṇa-tadīya-guṇa-līlā-mādhuryaiśvarya-tat-prāpti-sādhana-bhakti-prema-dharma-jñāna-yoga-vairāgyādy-akhila-tattva-pradarśako grantho’yam api tat-svarūpa-bhūta iti sarvaṁ samañjasam | 

puruṣaḥ prakṛtīkṣaṇa-kartā aṇḍaṁ sṛṣṭvā yadā vinirbhidya svarūpa-bhūtād ātmanaḥ sakāśāt pṛthak-kṛtya vinirgato bahiḥ sthitaḥ, tadā ātmanaḥ svasya ayanaṁ śayana-sthānaṁ tasminn eva brahmāṇḍe anvicchan tapo garbhoda-saṁjño asrākṣīt | śuciḥ svayam ataḥ śucīḥ śuddhāḥ, na tu kṣīrodādi-tulyā ity arthaḥ ||10||

 **...**

**|| 2.10.11 ||**

**tāsv avātsīt sva-sṛṣṭāsu sahasraṁ parivatsarān |**

**tena nārāyaṇo nāma yad āpaḥ puruṣodbhavāḥ ||**

**śrīdhara-svāmī (bhāvārtha-dīpikā) : **apsu vāsaṁ nārāyaṇa-nāma-niruktyā[^265] spaṣṭayati | **tena** apsu vāsena | **yad** yasmāt **puruṣo** naraḥ, tasmād **udbhavo** yāsāṁ, tā **nārā** āpo’**yanam** asyeti **nārāyaṇa** ity arthaḥ | tad uktam—


    āpo nārā iti proktā āpo vai nara-sūnavaḥ |


    ayanaṁ tasya tāḥ pūrvaṁ tena nārāyaṇaḥ smṛtaḥ || iti ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti | _nāreṣu_ sthitatvān **nārāyaṇa** iti bhāvaḥ | atra pramāṇam āha—_tad uktam_ iti | narasya bhagavataḥ sūnavaḥ putrāḥ, tā āpaḥ pūrvaṁ pralaye yato'yanaṁ vāsa-sthānaṁ, tena hetuneti smṛty-arthaḥ ||11||

———————————————————————————————————————

**jīva-gosvāmī (krama-sandarbhaḥ) : **tad evaṁ brahmāṇḍaṁ kartum ārabhyāpi śayana-līlārthaṁ kañcit kālaṁ sthagita-ceṣṭa āsīd ity āha—**tāsv avātsīd** iti ||11||

———————————————————————————————————————

**viśvanātha-cakravartī (sārārtha-darśiṇī) : **apsu vāsaṁ nārāyaṇa-nāma-niruktyā spaṣṭayati | tena apsu vāsena nārāyaṇa iti nāma abhūt | kutaḥ ? **yad** yasmād **āpaḥ puruṣād udbhavanti** iti tā iti | naraḥ **puruṣaḥ**, tasmāj jātā nārā **āpo’yanaṁ** yasya sa **nārāyaṇa** iti **nāma** | tad uktam—


    āpo nārā iti proktā āpo vai nara-sūnavaḥ |


    ayanaṁ tasya tāḥ pūrvaṁ tena nārāyaṇaḥ smṛtaḥ || iti ||11||

 **...**

**|| 2.10.12 ||**

**dravyaṁ karma ca kālaś ca svabhāvo jīva eva ca |**

**yad-anugrahataḥ santi na santi yad-upekṣayā ||**

**śrīdhara-svāmī (bhāvārtha-dīpikā) : **tasya prabhāvam āha | dravyam upādānam | karmādīni nimittāni | jīvo bhoktā | yasyānugrahāt santi, kārya-kṣamā bhavantīty arthaḥ ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasya samaṣṭivirāḍantaryāmiṇaḥ upādāḥ pṛthivyādi jīvo hiraṇyagarbhaḥ anugrahādanvayāt | ity artha iti | iti na hi paramātmānaṁ vinā jīvo vā tiṣṭhed iti bhāvaḥ ||12||

———————————————————————————————————————

**jīva-gosvāmī (krama-sandarbhaḥ) : **tataś ca sarvaṁ tad vyartham evasīd ity āha—dravyam iti ||12||

———————————————————————————————————————

**viśvanātha-cakravartī (sārārtha-darśiṇī) : **tasya samaṣṭi-virāḍ-antaryāmiṇaḥ prabhāvam āha—dravyam upādānaṁ pṛthivy-ādikam | karmādīni nimittāni | jīvo hiraṇyagarbho bhoktā | yasyānugrahāt yad-anvayāt | na hi paramātmanā vinā jīvo deho vā tiṣṭhet, sva-kārya-kṣamo vā bhavet ||12||

 **...**

**|| 2.10.13 ||**

**eko nānātvam anvicchan yoga-talpāt samutthitaḥ |**

**vīryaṁ hiraṇmayaṁ devo māyayā vyasṛjat tridhā ||**

**madhvācāryaḥ (bhāgavata-tātparyam) : **

tat-tan-niyāmakatvena bahutvaṁ prāptum īśvaraḥ |


    aṇḍaṁ sva-vīryaṁ tat-sthaḥ san kāmād antas tridhā vyadhāt || iti ca ||13||

———————————————————————————————————————

**śrīdhara-svāmī (bhāvārtha-dīpikā) : **yoga eva talpaṁ śayyā tasmāt | vīryaṁ garbha-rūpaṁ[^266] deham | hiraṇmayam iva prakāśa-bahulam ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **samaṣṭi-virāḍ eva katham abhūd ity apekṣāyām āha—ekaḥ pralaye svāṁśājīvānātmani vilāpyaikatvena sthitaḥ anu anantaraṁ sṛṣṭikāle eko'haṁ bahusyām iti śruternānātvamicchaṁstāneva jīvānātmanaḥ sakāśādvibhaktān kurvan yogaḥ svamahimasthitilakṣaṇa eva talpaṁ śayyā tasmānmahāpralaye rātristhānīye śayitvā sṛṣṭikāle prātarutthitaḥ san devo dīvyan puruṣaḥ māyayā svaśaktyā mahattattvādīni kāraṇāni sṛṣṭvā taiḥ kāryabhūtaṁ vīryaṁ hiraṇmayaṁ kanakavarṇaṁ prakāśabahulaṁ brahmāṇḍaṁ sāvaraṇamasṛjad iti mahāsamaṣṭisṛṣṭiḥ tataś ca teṣām eva mahattatvādīnāṁ kiñcitkiñcidaṁśairbhagavacchaktyaiva parasparaṁ militaiḥ samaṣṭivirāṭpañcāśatkoṭiyojanaparimitāṇḍakaṭāhamadhyagaḥ sṛṣṭobhūt | tadaivādiṣuruṣastadevāṇḍakaṭāhaṁ praviśya tadarddhaṁ svasṛṣṭajalenāpūrya tatrasthaṁ samaṣṭivirājaṁ khajaṭharamadhyagataṁ kṛtvā sahastravarṣāṇi tasmin garbhoda eva suṣvāpa tadante yogatalpātsamusthitaḥ san hiraṇmayaṁ vīryaṁ samaṣṭivirājaṁ tridhā vyasṛjat ||13||

———————————————————————————————————————

**jīva-gosvāmī (krama-sandarbhaḥ) : **eka iti sārdham | tatra mahā-samaṣṭi-vyaṣṭi-jīvānāṁ trayāṇāṁ tad-upādhīnāṁ ca sṛṣṭi-prakriyām abheda-prāyatayā vivarītum āha—eka iti | ekaḥ pralaye svāṁśān jīvān ātmani vilāpyaikatvena sthitaḥ, saṁprati tu tat-tat-svāṁśān āvirbhāvya nānātvam anvicchan yoga-nidrā-sthānāt samutthitaḥ | tataś ca vīryaṁ brahmāṇḍa-samūhotpādanārtham aṁśato vibhaktīkṛtaṁ tattva-samudāya-rūpaṁ brahmāṇḍa-samūha-bījam ||13||

———————————————————————————————————————

**viśvanātha-cakravartī (sārārtha-darśiṇī) : **samaṣṭi-virāḍ eva katham abhūt ? ity ākāṅkṣāyām āha—ekaḥ pralaye svāṁśān jīvān ātmani vilāpya ekatvena sthitaḥ | anu anantaraṁ, sṛṣṭi-kāle | nānātvam icchan, tān eva jīvān ātmanaḥ sakāśād vibhaktān kurvan | yoga eva talpaṁ śayyā tasmād iti mahā-pralaye rātri-sthānīye śayitvā, sṛṣṭi-kāle prātar utthitaḥ san, devo divyān puruṣaḥ | māyayā sva-śaktyā | mahat-tattvādīni kāraṇāni sṛṣṭvā, taiḥ kārya-bhūtaṁ vīryaṁ hiraṇmayaṁ kanaka-varṇaṁ, prakāśa-bahulaṁ brahmāṇḍaṁ sāvaraṇam asṛjad iti mahā-samaṣṭi-sṛṣṭiḥ | tataś ca teṣām eva mahat-tattvādīnāṁ kiñcit-kiñcid-aṁśair bhagavac-chaktyaiva paraspara-militaiḥ samaṣṭi-virāṭ pañcāśat-koṭi-yojana-parimitāṇḍa-kaṭāha-madhya-gataḥ sṛṣṭo’bhūt | tadaivādi-puruṣas tad evāṇḍa-kaṭāhaṁ praviśya, tad-ardhaṁ sva-sṛṣṭa-jalenāpūrya, tatrasthaṁ samaṣṭi-virājaṁ sva-jaṭhara-madhya-gataṁ kṛtvā sahasra-varṣāṇi tasmin garbhoda eva suṣvāpa | tad-ante yoga-talpāt samutthitaḥ hiraṇmayaṁ vīryaṁ samaṣṭi-virājaṁ tridhā vyasṛjat | tridhaiva kim ? tatrāha—adhidaivam ity ādi | eṣa eva samaṣṭis tasya nābhi-dvārāt karmala-nālātmako bhaviṣyati | sa eva punaś caturdaśa-lokātmako virāja-saṁjñaḥ sthūlo bhāvī | sūkṣmas tu hiraṇyagarbhaḥ samaṣṭi-jīvaḥ, vairāja eva visargādy-arthaṁ caturmukho bhāvīti brahmaṇas traividhyam | atha prakṛtam anusarāmaḥ ||13|| 

 **...**

**|| 2.10.14 ||**

**adhidaivam athādhyātmam adhibhūtam iti prabhuḥ |**

**athaikaṁ pauruṣaṁ vīryaṁ tridhābhidyata tac chṛṇu ||**

**śrīdhara-svāmī (bhāvārtha-dīpikā) : **tasyaiva prapañcaḥ athety ādinā ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tridhaiva kiṁ tatrāha—adhidaivamity-ādi | eṣa eva samaṣṭistasya nābhidvārākamalanālātmako bhaviṣyati | sa eva punaścaturdaśalokātmako vairājasaṁjñaḥ sthūlo bhāvī sūkṣmaṁ tu hiraṇyagarbhaḥ samaṣṭijīvo vairāja eva visargādyarthaṁ caturmukho bhāvīti brahmaṇastraividhyam | atha prakṛtamanusarāmaḥ atha iti | ādhidaivādikādyuktvā trividhādanyadidaṁ trividhamity arthaḥ ||14||

———————————————————————————————————————

**jīva-gosvāmī (krama-sandarbhaḥ) : **athety ardhakam ||14||

———————————————————————————————————————

**viśvanātha-cakravartī (sārārtha-darśiṇī) : **atheti adhidaivāikād uktā trividhād anyad idaṁ trividham ity arthaḥ ||14||

 **...**

**|| 2.10.15 ||**

**antaḥ śarīra ākāśāt puruṣasya viceṣṭataḥ |**

**ojaḥ saho balaṁ jajñe tataḥ prāṇo mahān asuḥ ||**

**śrīdhara-svāmī (bhāvārtha-dīpikā) : **antaḥ śarīre ya ākāśas tasmāt kriyā-śaktyā tatra vividhaṁ ceṣṭamānasya sataḥ | oja indriya-śaktiḥ | saho manaḥ-śaktiḥ | balaṁ deha-śaktiḥ | tataḥ śakty-ātmakāt sūkṣmād rūpāt prāṇaḥ sūtrākhyaḥ | mahān mukhyaḥ | asuḥ prāṇaḥ sarveṣām ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **asurjīvanavyañjakaḥ ||15||

———————————————————————————————————————

**jīva-gosvāmī (krama-sandarbhaḥ) : **atha tridhātvaṁ vivarītuṁ prathamaṁ prāṇaṁ vivṛṇoti—antar iti dvābhyām | antaḥ śarīre tasyaiva garbhī-bhūtasya mahā-samaṣṭi-rūpasya puruṣasyābhyantare ya ākāśas tasmāt prāṇo jajñe spaṣṭī-babhūva | tato viceṣṭamānasya sataḥ ojaḥ saho balaṁ ca jajñe ity anvayāh ||15||

———————————————————————————————————————

**viśvanātha-cakravartī (sārārtha-darśiṇī) : **antaḥ śarīre ya ākāśas tasmāt kriyā-śaktyā tatra vividhaṁ ceṣṭamānasya puruṣasya samaṣṭi-virājaḥ | oja indriya-śaktiḥ | saho manaḥ-śaktiḥ | balaṁ deha-śaktiḥ | tatas trividha-śakty-ātmakāt sūkṣmād rūpāt | prāṇaḥ sūtrākhyaḥ | mahān śreṣṭhaḥ | anujīvana-vyañjakaḥ ||15||

 **...**

**|| 2.10.16 ||**

**anuprāṇanti yaṁ prāṇāḥ prāṇantaṁ sarva-jantuṣu |**

**apānantam apānanti nara-devam ivānugāḥ ||**

**śrīdhara-svāmī (bhāvārtha-dīpikā) : **mahattvaṁ darśayati | prāṇā indriyāṇi yaṁ prāṇantaṁ ceṣṭāṁ kurvantam anu paścāt prāṇanti ceṣṭāṁ kurvanti | apānantaṁ ceṣṭāṁ tyajantam anu apānanti ceṣṭāṁ tyajanti | rājānam anu bhṛtyā iva ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jīvanavyañjakatvena mahattvaṁ darśayati anviti ||16||

———————————————————————————————————————

**jīva-gosvāmī (krama-sandarbhaḥ) : **anv iti | prāṇā vyaṣṭi-gatā vāyavaḥ | mukhya-prāṇa-śaktyeva vyaṣṭi-prāṇa-śaktir ity evātra vivakṣitam | avivakṣita-vācyārtha-dhvanitvāt ||16||

———————————————————————————————————————

**viśvanātha-cakravartī (sārārtha-darśiṇī) : **jīvana-vyañjakatvena mahattvaṁ darśayati—anv iti | prāṇā indriyāṇi | yaṁ prāṇantaṁ ceṣṭāṁ kurvantaṁ tam anu paścāt prāṇanti ceṣṭāṁ kurvanti | apānantaṁ ceṣṭāṁ tyajantam anu apānanti | rājānam anu bhṛtyā iva ||16||

 **...**

**|| 2.10.17 ||**


    **prāṇenākṣipatā kṣut tṛḍ antarā jāyate vibhoḥ**[^267]** |**

**pipāsato jakṣataś ca prāṅ mukhaṁ nirabhidyata ||**

**śrīdhara-svāmī (bhāvārtha-dīpikā) : **kṣipatā cālayatā[^268] nimittena kṣut-tṛḍādikam | prabhor iti virāḍ-jīvābhedena upāsanārtham uktam | ājāyate sma | tato jakṣataḥ, bhakṣayitum icchata ity arthaḥ | prāk prathamam | nirabhidyata vibhaktam abhūt ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pipāsato jakṣataścetyanena suptatadvāsanāmātramucyate yadeva svabhāvarūpaṁ sa tattatkāryaṁ sampādayatītyevamuttaratrāpi jñeyam | mukham iti | vyaṣṭimukham eva tanmukhatvenopadiśyate tattatsamudā yakāraṇamātrarūpatvāttanmukhasya, evamuttaratrāpi ekatvaṁ samūhāpekṣayā ekopalakṣaṇatvena vā jñeyam | antarā udaramadhye prabhorvairājasya ||17||

———————————————————————————————————————

**jīva-gosvāmī (krama-sandarbhaḥ) : **pipāsato yakṣataś cety anena supta-tat-tad-vāsanā-mātram ucyate, yad eva svabhāva-rūpaṁ sat tat-tat-kāryaṁ sampādayatīti | evam uttaratrāpi jñeyam | mukham iti vyaṣṭi-mukham eva tan-mukhatvenopadiśyate tat samudāya-kāraṇa-mātra-rūpatvāt tan-mukhasya | evam uttaratrāpi | ekatvam atra samūhāpekṣayā ekopalakṣaṇatvena vā jñeyam ||17||

———————————————————————————————————————

**viśvanātha-cakravartī (sārārtha-darśiṇī) : **kṣipatā cālayatā nimittena kṣut-tṛḍādikaṁ jāyate sma | prabhor ity upāsanārtham | tatra samaṣṭau parameśvaratvāropaḥ | tato jakṣataḥ, bhakṣayitum icchata ity arthaḥ | prāk prathamam | nirabhidyata vibhaktam abhūt ||17||

 **...**

**|| 2.10.18 ||**

**mukhatas tālu nirbhinnaṁ jihvā tatropajāyate |**

**tato nānā-raso jajñe jihvayā yo’dhigamyate ||**

**śrīdhara-svāmī (bhāvārtha-dīpikā) : **tālv adhiṣṭhānam, jihvendriyam, nānā-raso viṣayaḥ, varuṇaś ca devatā jñātavyā | evaṁ sarvatrādhiṣṭhānam indriyaṁ devatā viṣaya ity etac catuṣṭayam anuktam apy ūhyam ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pūrvamupakrāntamadhidaivāditraividhyaṁ vivṛṇoti mukhata iti | mukhataḥ mukhotpatteranantaramityarthaḥ| tatrādhiṣṭhānaviṣayāvadhibhūtamindriyamadhyātmaṁ devatādhidaivam iti sarvatra cāturvidhye’pi traividhyam eva draṣṭavyam | tatra tāluni | tato jihnotpatteranantaram | yo nānā rasaḥ | yad vā, mukhata iti saptamyarthe tasiḥ mukhe tālu nirbhinnamity arthaḥ ||18||

———————————————————————————————————————

**jīva-gosvāmī (krama-sandarbhaḥ) : **tridhātvaṁ vivṛṇvaṁs tad upalakṣya caturdhātvam api darśayati—mukhata iti | tato nānā-raso jajñe iti tu samaṣṭer eva dharmaḥ ||18||

———————————————————————————————————————

**viśvanātha-cakravartī (sārārtha-darśiṇī) : **pūrvam upakrāntam adhidaivādi-traividhyaṁ vivṛṇoti—mukhataḥ mukhotpatty-anantaram ity arthaḥ | tālv adhiṣṭhānam | jihvā indriyam | nānā-raso viṣayaḥ | varuṇaś ca devatā jñātavyā | tatrādhiṣṭhāna-viṣayāvadhi-bhūtaṁ, indriyam adhyātmam | devatā adhidaivam iti sarvatra cāturvidhye’pi traividhyam eva draṣṭavyam ||18||

 **...**

**|| 2.10.19-20 ||**


    **vivakṣor mukhato bhūmno vahnir vāg vyāhṛtaṁ tayoḥ**[^269]** | \
jale vai tasya**[^270]** suciraṁ nirodhaḥ**[^271]** samajāyata ||19||**

**nāsike nirabhidyetāṁ dodhūyati nabhasvati |**

**tatra vāyur gandha-vaho ghrāṇo nasi jighṛkṣataḥ ||**

**śrīdhara-svāmī (bhāvārtha-dīpikā) : **vivakṣor vaktum icchoḥ mukhata eva | vahnir devatā, vāg indriyam, vyāhṛtaṁ bhāṣaṇam | tayor  itīndriya-devatādhīna tv aṁ karmaṇo[^272] darśayati ||19||

nabhasvati prāṇa-vāyau dodhūyati dodhūyamāne’tyantaṁ pracalati sati | tatra nāsikāyāṁ vāyur devatā gandhaṁ vahatīti tathā | anena gandho viṣayo darśitaḥ | ghrāṇa indriyam | jighṛkṣato gandhaṁ grahītum icchataḥ ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhūnna iti | bhagavadabhedāpekṣayoktam | tasya virājaḥ yadā jale virājo nirodho'jāyata tadā śvāsacalanaṁ vinā nirvāha iti śvāsacalanamārgabhūte nāsike abhūtām iti bhāvaḥ | tayor vahnivācoḥ sambandhi tadadhīnaṁ vyāhṛtamity arthaḥ | karmaṇo vyāhṛtasyeti svāmipadavivṛtiḥ| yad vā, tasya vyāhṛtasya  ||19-20||

———————————————————————————————————————

**jīva-gosvāmī (krama-sandarbhaḥ) : **vivakṣor ity ardhakam | jale vā iti sārdhakam ||19-20||

———————————————————————————————————————

**viśvanātha-cakravartī (sārārtha-darśiṇī) : **mukhato mukhe’dhiṣṭhāne | vahnir devatā, vāg indriyam, vyāhṛtaṁ bhāṣaṇaṁ viṣayaḥ | tayor  indriya-devatayor  ādhīnam ity arthaḥ ||19||

yadā jale virājo virodho’jāyata, tadā śvāsa-calanaṁ vinā na nirvāha iti śvāsa-mārga-bhūte nāsike adhiṣṭhānam | tatra nabhasvati prāṇa-vāyau | dodhūyamāne’tyantaṁ calati sati | vāyur devatā, gandhaṁ vahatīti tathā | anena gandho viṣayo darśitaḥ | ghrāṇa indriyam | jighṛkṣato gandhaṁ grahītum icchataḥ ||20||

 **...**

**|| 2.10.21 ||**

**yadātmani nirālokam ātmānaṁ ca didṛkṣataḥ |**

**nirbhinne hy akṣiṇī tasya jyotiś cakṣur guṇa-grahaḥ ||**

**śrīdhara-svāmī (bhāvārtha-dīpikā) : **nirālokaṁ prakāśa-śūnyam[^273] āsīd iti śeṣaḥ | nirmakṣikam itivad avyayībhāvaḥ | tadā ātmānaṁ dehaṁ ca-kārād anyac ca vastu didṛkṣataḥ | akṣiṇī sthānam, jyotir ādityo devatā, cakṣur indriyam, tato guṇasya rūpasya graho grahaṇam | anena rūpaṁ viṣayo darśitaḥ ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yadā ātmā svasmin nirālokaṁ nirmakṣikam itivad avyayī-bhāvaḥ, ālokya-bhāva āsīd ity arthaḥ | ātmānaṁ svam anyac ca vastu didṛkṣataḥ, akṣiṇī adhiṣṭhānaṁ, jyotir ādityo devatā, cakṣur indriyaṁ, tato guṇasya rūpasya grahaṇam | anena rūpaṁ viṣayo darśitaḥ ||21||

 **...**

**|| 2.10.22 ||**

**bodhyamānasya ṛṣibhir ātmanas taj jighṛkṣataḥ |**

**karṇau ca nirabhidyetāṁ diśaḥ śrotraṁ guṇa-grahaḥ ||**

**śrīdhara-svāmī (bhāvārtha-dīpikā) : **ṛsibhir vedair[^274] bodhyamānasya | tad ātmanaḥ prabodhanaṁ grahītum icchataḥ | tato guṇa-grahaḥ śabdasya grahaṇam ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatas tena cakṣuṣā anena guṇagraha iti vacanena ||21-22||

———————————————————————————————————————

**jīva-gosvāmī (krama-sandarbhaḥ) : **bodhyeti svasya bodhyamānatā-jñānam antaḥ samānvayākāreṇa sphuraṇaṁ ca parā-paśyantī-madhyamākhya-veda-dvārā paramātmanaiveti jñeyam ||22||

———————————————————————————————————————

**viśvanātha-cakravartī (sārārtha-darśiṇī) : **ṛsibhir vedair bodhyamānasya ātmanaḥ tat-prabodhanaṁ grahītum icchataḥ | tato guṇa-grahaḥ śabda-grahaṇam ||22||

 **...**

**|| 2.10.23 ||**

**vastuno mṛdu-kāṭhinya- laghu-gurv-oṣṇa-śītatām |**

**jighṛkṣatas tvaṅ nirbhinnā tasyāṁ roma-mahī-ruhāḥ |**

**tatra cāntar bahir vātas tvacā labdha-guṇo vṛtaḥ ||**

**śrīdhara-svāmī (bhāvārtha-dīpikā) : **mṛdutvaṁ ca kāṭhinyaṁ ca laghutvaṁ ca gurutvaṁ ca ā uṣṇatvam īṣad uṣṇatvaṁ ca śītatāṁ cety arthaḥ | yadyapy atyuṣṇatvam apīndriya-viṣaya eva tathāpi tasya jighṛkṣābhāvād oṣṇatvam ity uktam | gurvuṣṇeti pāṭhe ṣaṇ-ādeśaś chāndasaḥ | vastuna etān dharmān jighṛkṣatas tvaṅ nirbhinnā | tvag-indriyādhiṣṭhānaṁ carma jātam ity arthaḥ | tasyāṁ romāṇīndriyaṁ, mahī-ruhāś ca devatā jātāḥ | vastuni hastenātolite laghutva-gurutvayor jñānāt tayor  api tvag-indriya-viṣayatvam iti paurāṇikāḥ | tatra tvacy antar bahiś ca vāto vṛta āvṛtya sthitaḥ | kartari niṣṭhā | kathambhūtaḥ ? tvacā labdho guṇaḥ sparśo yena | ayam arthaḥ—tvag-indriyam eva bahiḥ kaṇḍūti-sahitaṁ sparśaṁ gṛhṇal loma-śabdenocyate, tatra mahī-ruhāṇāṁ devatvam, antar bahiś ca sparśaṁ gṛhṇat tad eva tvak-śabdenocyate, tatra vāto devatā | tathā ca tṛtīye vakṣyati—


    tvacam asya vinirbhinnāṁ viviśur dhiṣṇyam oṣadhīḥ |


    aṁśena lomabhiḥ kaṇḍūṁ yair asau pratipadyate ||


    nirbhinnānyasya carmāṇi loka-pālo’nilo’viśat |


    prāṇenāṁśena saṁsparśaṁ yenāsau pratipadyate || [bhā.pu. 3.6.18-19] iti | 

tatra carmāṇīti carmopalakṣitā tvag ity arthaḥ | prāṇenāṁśeneti, prāṇa-vāyu-vyāptena tvag-indriyeṇety arthaḥ | bahv-ṛca-śrutau[^275] tv eka evāṁśo nirdiṣṭaḥ, tvaṅ nirabhidyata tvaco lomāni lomabhya oṣadhi-vanaspatayaḥ iti ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti | 


    īṣadarthe kriyāyoge maryādābhividhau tathā | 


    etamātaṁ ḍitaṁ vidyādvākyasmaraṇayoraṅit || 


    ākārastu nipātoyaṁ ḍidaṅidbhedato dvidhā | 


    tatrāpi ca ḍidākāraḥ sandhi prāpnoti na tvaṅit || 

ity-uktaratrākārasya ṅittvātsandhirjāta iti bhāvaḥ | yaṇādeśa iti | akaḥ savarṇe dīrghaḥ iti dīrghe prāpte yaṇādeśo'trārṣaḥ | ity artha iti atrādhiṣṭheyenādhiṣṭānagrahaṇamupacārād iti bhāvaḥ | niṣṭhāktapratyayaḥ | atrāśayaṁ sphoṭayati | ayamartha iti | tatra tṛtīyaskandhaśloke ity artha ityubhayatreyaṁ vyākhyeti eka eva tvadrūpa evetyarthaḥ ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **mṛdutvaṁ kāṭhinyaṁ laghutvaṁ gurutvam ā uṣṇatvam īṣad uṣṇatvaṁ śītatāṁ grahītum icchataḥ | yadyapy uṣṇatvam apīndriya-viṣaya eva, tathāpi tasya jighṛkṣābhāvād oṣṇam ity uktam | gurv-uṣṇeti pāṭhe ṣaṇ-ādeśaś chāndasaḥ | vastuna etān dharmān jighṛkṣatas tvaco nirbhinnāḥ | tvag-indriyādhiṣṭhānaṁ carma jātam | vastuni hastenātolite laghutva-gurutvayor jñānāt tayor  api tvag-indriya-viṣayatvam iti paurāṇikāḥ | tvag adhiṣṭhānaṁ, tatra tvacy antar bahir vṛta āvṛtya sthitaḥ | vāto devatā | kīdṛśaḥ ? tvacā tvag-indriyeṇa labdho guṇaḥ sparśo yena saḥ | tathā tasyāṁ tvaci adhiṣṭhāne, roma indriyaṁ, mahīruhā devatāḥ, kaṇḍūtayo viṣayāś ca jñeyāḥ | iti tvacīndriya-dvayaṁ tiṣṭhati | ayam arthaḥ—tvag-indriyam eva bahiḥ kaṇḍūti-sahitaṁ saṁsparśaṁ gṛhṇat roma-śabdenocyate | tatra mahī-ruhāṇāṁ devatātvaṁ, antar bahiś ca sparśaṁ gṛhṇat tad eva tvak-śabdenocyate, tatra vāto devatā | tathā ca vakṣyati tṛtīye—


    tvacam asya vinirbhinnāṁ viviśur dhiṣṇyam oṣadhīḥ |


    aṁśena lomabhiḥ kaṇḍūṁ yair asau pratipadyate ||


    nirbhinnānyasya carmāṇi loka-pālo’nilo’viśat |


    prāṇenāṁśena saṁsparśaṁ yenāsau pratipadyate || [bhā.pu. 3.6.18-19] iti | 

[^276]tatra carmāṇīti carmopalakṣitā tvag ity arthaḥ | prāṇenāṁśeneti, prāṇa-vāyu-vyāptena tvag-indriyeṇety arthaḥ | bahv-ṛca-śrutautv eka evāṁśo nirdiṣṭaḥ, tvaṅ nirabhidyata tvaco lomāni lomabhya oṣadhi-vanaspatayaḥ iti ||23||

 **...**

**|| 2.10.24 ||**

**hastau ruruhatus tasya nānā-karma-cikīrṣayā |**

**tayos tu balavān indra ādānam ubhayāśrayam ||**

**śrīdhara-svāmī (bhāvārtha-dīpikā) : **ruruhatur nirbhinnau | balam indriyam, indro devatā, tad-ubhayāśrayam ādānaṁ karma ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ubhayāśrayamindriyadevatādhīnamity arthaḥ ||24||

———————————————————————————————————————

**jīva-gosvāmī (krama-sandarbhaḥ) : **ādānam ādīyamānaṁ vastu viṣaya ity arthaḥ ||24||

———————————————————————————————————————

**viśvanātha-cakravartī (sārārtha-darśiṇī) : **tayor  hastayor  balam indriyam, tad-yukta indro devatā, ubhayāśrayam indriya-devatādhīnam ādānaṁ viṣayaḥ ||24||

 **...**

**|| 2.10.25 ||**

**gatiṁ jigīṣataḥ pādau ruruhāte’bhikāmikām |**

**padbhyāṁ yajñaḥ svayaṁ havyaṁ karmabhiḥ kriyate nṛbhiḥ ||**

**śrīdhara-svāmī (bhāvārtha-dīpikā) : **abhikāmikām abhīṣṭāṁ hitām ity arthaḥ | padbhyāṁ saha yajño viṣṇur eva svayaṁ tad-adhiṣṭhātṛ-rūpeṇa sthitaḥ | karmabhir iti gaty-ākhyā karma-śaktir indriyam uktam | havyaṁ kriyata iti gati-prāpyaṁ yajñārthaṁ dravyaṁ viṣaya ity uktam | nṛbhir iti vyaṣṭi-jīveṣv apīyam eva rītir iti darśayann arādhikāritvaṁ yajñādīnāṁ darśayati ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yajño viṣṇuśaktyāviṣṭo devatāviśeṣaḥ | svayam iti tasyāpyanyadevāpekṣayā prādhānyamāha—gatiṁ gamanaṁ jigīṣata iti dhātvarthasyāvivakṣitatvādicchata ity arthaḥ | yadyapi guṇaḥ prakṛtyartho'nyatra sāt ityanubhūtinā sannante prakṛtyarthasyaiva prādhānyamuktaṁ tathāpyasya śāstrasya chandorūpatvātpratyayārthasyāpi prādhānyamatra na doṣāyeti ||25||

———————————————————————————————————————

**jīva-gosvāmī (krama-sandarbhaḥ) : **gatim iti | jigīṣato vaśīkartum icchataḥ ataḥ padbhyām iti pūrvavat pañcamy eva | yajño viṣṇu-śakty-āviṣṭa-rūpā kācid devatā svayam iti tathāpi sarvataḥ prādhānya-vivakṣayā yatra ca sati nṛbhiḥ kartṛbhiḥ karmabhiḥ kṛtvā havyaṁ kriyate karmabhir iti bahutvaṁ tad-vṛtti-bhedāpekṣayā havyam iti mukhyatvenoktaṁ sarvam apy āhavanīyaṁ tu jñeyam, tad-artham eva tatra tatra gamanāt ||25||

———————————————————————————————————————

**viśvanātha-cakravartī (sārārtha-darśiṇī) : **gatiṁ gamanam | jigīṣata iti dhātv-arthasyāvivakṣitatvād icchata ity arthaḥ | abhikāmikām abhīṣṭām | yajño viṣṇu-śakty-āviṣṭo devatā, padbhyāṁ padoḥ tad-adhiṣṭhātṛ-rūpeṇa sthita ity arthaḥ | karmabhir iti gaty-ākhya-karma-śaktir indriyam uktam | karmabhir indriyeṇa havyaṁ kriyata iti havanīyaṁ dravyaṁ deśāntara-sthaṁ gati-prāpyaṁ kriyate iti viṣaya uktaḥ | nṛbhir iti vyaṣṭi-jīveṣv iyam eva rītiḥ sarvatra, tathā sarva eva viṣayāḥ śāstra-vihitā eva grāhyā iti bodhitam ||25||

 **...**

**|| 2.10.26 ||**

**nirabhidyata śiśno vai prajānandāmṛtārthinaḥ |**

**upastha āsīt kāmānāṁ priyaṁ tad-ubhayāśrayam ||**

**śrīdhara-svāmī (bhāvārtha-dīpikā) : **prajā apatyam ānando ratir amṛtaṁ svargādi tad-arthinaḥ | śiśno’dhiṣṭhānam upastham indriyaṁ prajāpatiś cāsīd iti jñeyam | tad-ubhayāśrayaṁ kāmānāṁ sambandhi priyaṁ sukham ||26||

———————————————————————————————————————

**jīva-gosvāmī (krama-sandarbhaḥ) : **prajānandāmṛtāni viṣayāḥ | tatrānanda-śabdena tad-dhetavaḥ striya eva ucyante | tatra ca strīṇāṁ viṣayatvaṁ sākṣāttvena bhogyatvāt anyayos tu tad-utpādyatayā bhoga-hetutvāt | svargādikaṁ ca gārhasthya-dharma-maya-prajā-strī-parikarād utpādyaṁ bhavati ||26||

———————————————————————————————————————

**viśvanātha-cakravartī (sārārtha-darśiṇī) : **prajā apatyam | ānando ratiḥ | amṛtaṁ svargādi, tad-arthinaḥ | śiśno ‘dhiṣṭhānam | upastham indriyam | prajāpatir devatā jñeyaḥ | kāmānāṁ śrī-sambhogānāṁ sambandhi, priyaṁ sukhaṁ viṣayaḥ, tad ubhayāśrayam indriya-devatādhīnam ||26||

 **...**

**|| 2.10.27 ||**

**utsisṛkṣor dhātu-malaṁ nirabhidyata vai gudam |**

**tataḥ pāyus tato mitra utsarga ubhayāśrayaḥ ||**

**madhvācāryaḥ (bhāgavata-tātparyam) : **

malādikaṁ kadācit tu brahmā lokābhipattaye |


        ātmano nirmame kāmāt sarveṣām abhavat tataḥ |


    vaśitvāt tasya divyatvād icchayā bhavati prabhoḥ || iti ca ||27||

———————————————————————————————————————

**śrīdhara-svāmī (bhāvārtha-dīpikā) : **dhātu-malaṁ bhuktānnādīnām asārāṁśaṁ tyaktum icchoḥ | guda-pāyu-mitrotsargā adhiṣṭhānendriya-devatā-viṣayāḥ ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrānandaśabdena taddhetavaḥ striya evocyante tatra ca strīṇāṁ viṣayatvaṁ sākṣāttena bhogyatvāt | anyayostu tadutpādyatayā bhogahetutvāt | svargādikaṁ ca gārhasthyadharmamayaprajāstrīparikaratadutpādyaṁ bhavati tadubhayāśrayaṁ kāmasukhamindriyadevatādhīnam ||26-27||

———————————————————————————————————————

**jīva-gosvāmī (krama-sandarbhaḥ) : **utsarga utsṛjyamānaṁ malam ||27||

———————————————————————————————————————

**viśvanātha-cakravartī (sārārtha-darśiṇī) : **dhātu-malaṁ bhuktānnādīnām asārāṁśaṁ tyaktum icchoḥ | gudam adhiṣṭhānam | pāyur indriyam | mitro devatā | utsargo viṣayaḥ ||27||

 **...**

**|| 2.10.28 ||**

**āsisṛpsoḥpuraḥ puryā nābhi-dvāram apānataḥ |**

**tatrāpānas tato mṛtyuḥ pṛthaktvam ubhayāśrayam ||**

**śrīdhara-svāmī (bhāvārtha-dīpikā) : **puryā dehāt puro dehāntarāṇi āsisṛpsoḥ sarvato gantum icchoḥ | nābhi-dvāraṁ nirabhidyatety anuṣaṅgaḥ | apānato’pagacchataḥ | pṛthaktvaṁ maraṇam | nābhy-ādīny adhiṣṭhānādīni | nābhyāṁ hi prāṇāpānayor bandha-viśleṣe mṛtyur iti prasiddham ||28||

———————————————————————————————————————

**jīva-gosvāmī (krama-sandarbhaḥ) : **āsisṛpsor apānata iti | viśeṣaṇa-dvayaṁ kriyecchā-kriyayor bhedena | pṛthaktvam itīndriya-devatāśrayaṁ maraṇam iti śeṣaḥ ||28||

———————————————————————————————————————

**viśvanātha-cakravartī (sārārtha-darśiṇī) : **puryā dehāt puro dehāntarāṇi āsisṛpsoḥ sarvato gantum icchoḥ | apānato’pāna-mārgeṇa upalakṣaṇam idaṁ prāṇa-mārgeṇa ca, prāṇāpānayor bandha-viśleṣe mṛtyur iti prasiddheḥ | nābhi-dvāram adhiṣṭhānaṁ, apāna indriyaṁ, mṛtyur devatā, pṛthaktvaṁ maraṇaṁ viṣayaḥ ||28||

 **...**

**|| 2.10.29 ||**

**āditsor anna-pānānām āsan kukṣy-antra-nāḍayaḥ |**

**nadyaḥ samudrāś ca tayos tuṣṭiḥ puṣṭis tad-āśraye ||**

**śrīdhara-svāmī (bhāvārtha-dīpikā) : **anna-pānānām āditsoḥ saṁgrahecchoḥ kukṣiś cāntrāṇi ca nāḍyaś cāsan | tatra kukṣir adhiṣṭhānam | antrāṇy anna-saṁgrahe karaṇam indriya-sthānīyam | nāḍyas tu pānaṁ grahe | tayor  nāḍy-antra-vargayoḥ krameṇa nadyaḥ samudrāś ca devate | tuṣṭir udara-bharaṇaṁ, puṣṭis tu rasa-pariṇāmataḥ sthaulyam | tad-āśraye[^277] tad-ubhaya-nimitte | tatrānna-saṁgrahecchoḥ kukṣy-antra-samudra-tuṣṭaya iti catuṣṭayam | peya-saṁgrahecchoḥ kukṣi-nāḍī-nadī-puṣṭaya iti vivekaḥ ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tato’nantaram | apānato'pānamārgeṇa upalakṣaṇam idaṁ prāṇamārgeṇotpannasyāpi nābhidvāramadhiṣṭhānamapāna indriyaṁ mṛtyurdevatā maraṇaṁ viṣayaḥ ||28-29||

———————————————————————————————————————

**jīva-gosvāmī (krama-sandarbhaḥ) : **āditsor iti | anna-pānāni viṣayāḥ pānāni pānīyāni | tuṣṭi-puṣṭī dve dvayor api pratyekaṁ kriye jñeye ||29||

———————————————————————————————————————

**viśvanātha-cakravartī (sārārtha-darśiṇī) : **anna-pānānām āditsoḥ saṁgrahecchoḥ kukṣiś cāntrāṇi ca nāḍyaś cāsan | tatra kukṣir adhiṣṭhānam | antrāṇy anna-saṁgrahe karaṇam indriya-sthānīyam | nāḍyas tu pāna-saṅgrahe indriyaṁ, tayor  nāḍy-antra-vargayoḥ krameṇa nadyaḥ samudrāś ca devate | tuṣṭir udara-bharaṇaṁ, puṣṭis tu rasa-pariṇāmataḥ sthaulyam | krameṇaitau viṣayau, tad-āśrayeindriya-devatādhīne tuṣṭi-puṣṭī ||29||

 **...**

**|| 2.10.30 ||**

**nididhyāsor ātma-māyāṁ hṛdayaṁ nirabhidyata |**

**tato manaś candra iti saṅkalpaḥ kāma eva ca ||**

**śrīdhara-svāmī (bhāvārtha-dīpikā) : **nididhyāsor nitarāṁ cintayitum icchoḥ | kāmo’bhilāṣaḥ | hṛdaya-manaś candra-saṁkalpā adhiṣṭhānādayaḥ ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **māyāṁ māyikaṁ vastu ca saṁkalpastattatpadārthacintanaṁ kāmastattadviṣayābhilāṣaḥ hṛdayamadhiṣṭānaṁ mana indriyaṁ candro devatā saṁkalpo viṣayaḥ | tatra hṛdayamevādhiṣṭhānaṁ cittāhaṁkārabuddhaya itīṁndriyāṇi taddevatāś ca vāsudevarudrabrahmāṇastṛtīyaskandhājñeyāḥ | tadevamaṣṭādaśendriyāṇi prasiddhānyekādaśaiva jñeyāni  ||30||

———————————————————————————————————————

**jīva-gosvāmī (krama-sandarbhaḥ) : **nididhyāsor iti | mano-janmanaḥ pūrvam apīcchā manasaḥ kāraṇāvasthām avalambya jāyate | ātma-māyām ātma-viṣayikāṁ sa-kāryāṁ māyāṁ viṣayo’tra ātma-māyaiva, kāma-saṅkalpau tv icchā-kriye ||30||

———————————————————————————————————————

**viśvanātha-cakravartī (sārārtha-darśiṇī) : **ātmano māyāṁ māyikaṁ ca vastu nididhyāsoś cintayitum icchoḥ | hṛdayam adhiṣṭhānaṁ, mana indriyaṁ, candro devatā, saṅkalpābhilāṣādyā viṣayāḥ, atra hṛdaya evādhiṣṭhāne, cintāhaṅkāra-buddhayaḥ indriyāṇi, tad-devatāś ca vāsudeva-rudra-brahmāṇaḥ, devatāḥ tṛtīya-skandhāj jñeyāḥ | tad evam aṣṭādaśendriyāṇi prasiddhāny ekādaśaiva jñeyāni ||30||

 **...**

**|| 2.10.31 ||**

**tvak-carma-māṁsa-rudhira- medo-majjāsthi-dhātavaḥ |**

**bhūmy-ap-tejomayāḥ sapta prāṇovyomāmbu-vāyubhiḥ ||**

**śrīdhara-svāmī (bhāvārtha-dīpikā) : **tad evam adhidaivādi-bhedaṁ vibhajyoktvā tad-aṁśa-bhūtānāṁ dhātv-ādīnaṁ svarūpam āha—tvag iti dvābhyām | tvak sthūlam | carma tad-upari sthitaṁ sūkṣmam | tvag-ādayo’sthy-antā dvandvaikavad bhāvena nirdiṣṭāḥ sapta ye dhātavas te bhūmy-ap-tejo-mayāḥ | teṣāṁ ca pāñca-bhautikatve’pi vāyv-ākāśayor āhārādi-rūpeṇa saṁvardhakatvābhāvād evam uktam[^278] ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vyomāmbubhyāṁ puṣṭā vāyava eva prāṇa ity arthaḥ | tṛtīyābahuvacanamārṣam  ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **adhidaivādi-bhedaṁ vibhajyoktvā tad-aṁśa-bhūtānāṁ dhātv-ādīnaṁ svarūpam āha—tvag iti dvābhyām | tvak-carmaṇoḥ sthaulya-saukṣmyābhyāṁ bhedaḥ kalpyaḥ | tvag-ādayo’sthy-antā ye sapta dhātavo bhūmy-ap-tejo-mayāḥ, teṣāṁ ca pāñca-bhautikatve’pi vāyv-ākāśayor āhārādi-rūpeṇa saṁvardhakatvābhāvād evam uktam | prāṇa iti vyomāmbubhyāṁ puṣṭā vāyavaḥ prāṇa ity arthaḥ | tṛtīyā-bahu-vacanam ārṣam ||31||

 **...**

**|| 2.10.32 ||**

**guṇātmakānīndriyāṇi bhūtādi-prabhavā guṇāḥ |**

**manaḥ sarva-vikārātmā buddhir vijñāna-rūpiṇī ||**

**śrīdhara-svāmī (bhāvārtha-dīpikā) : **guṇātmakāni guṇeṣu śabdādiṣv ātmā yeṣām, viṣayābhimukha-svabhāvānīty arthaḥ | guṇāḥ śabdādayaḥ | bhūtādir ahaṁkāras tataḥ prakarṣeṇa bhavantīti tathā | ahaṁkāra-kalpita-śobhana-svabhāvāḥ, na tu vastutas tathety arthaḥ | atra hetuḥ—yato mana eva sarva-vikārāṇām ātmā[^279] svarūpam | tāmaseṣv eva viṣayeṣu saṁkalpa-vikalpa-mātraṁ karoti, na tu heyopādeya-vivekam | buddhis tu tathābhūtārtha-vijñāna-rūpiṇī natu paramārtha-grāhiṇīti vairāgyārtham uktam | anenaiva buddhi-manasoḥ svarūpaṁ coktam ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti vastutaḥ śabdādīnāṁ bandhakatvācchobhanatā nāstīti bhāvaḥ| atra guṇānāmaśobhanatve mana eva sarvavikārānsaṁjīvayatīti bhāvaḥ | tāmaseṣveva viṣayeṣu saṁkalpavikalpaṁ karoti na tu heyopādeyavivekaṁ buddhis tu tathābhūtārthavijñānarūpiṇī na tu paramārthaprāhiṇī anena buddhimanasoḥ svarūpaṁ coktam | sandarbhastu vikārā harṣaduḥkhādayaḥ| vijñānaṁ vivekaśaktiḥ | buddhīdriyamanaḥprāṇān ityādyukteḥ| pāramārthikyapi sā bhavatīti jñeyam ||32||

———————————————————————————————————————

**jīva-gosvāmī (krama-sandarbhaḥ) : **prasaṅgād indriyāṇāṁ lakṣaṇam āha—guṇātmakānīti | guṇeṣu viṣayeṣu ātmā svabhāva autpattikaḥ sambandho yeṣāṁ vikārā harṣa-duḥkhādayaḥ, vijñānaṁ viveka-śaktiḥ, buddhīndriya-manaḥ-prāṇān [bhā.pu. 10.87.2] ity ādy ukteḥ pāramārthiky api sā bhavatīti jñeyam ||32||

———————————————————————————————————————

**viśvanātha-cakravartī (sārārtha-darśiṇī) : **guṇātmakāni guṇeṣu śabdādiṣv ātmā pravṛtti-svabhāvo yeṣām, tāni viṣayābhimukha-svabhāvānīty arthaḥ | guṇāḥ śabdādayaḥ | bhūtādir ahaṁkāraḥ | tataḥ prakarṣeṇa bhavantīti tathā | sarva-vikārāṇām ātmā sarvān vikārān mana eva sañjīvayatīty arthaḥ | vijñānaṁ viveka-śaktis tad-rūpiṇī, anena buddhi-manasoḥ svarūpaṁ coktam ||32||

 **...**

**|| 2.10.33 ||**

**etad bhagavato rūpaṁ sthūlaṁ te vyāhṛtaṁ mayā |**


    **mahy-ādibhiś**[^280]** cāvaraṇair aṣṭabhir bahir āvṛtam ||**

**madhvācāryaḥ (bhāgavata-tātparyam) : **

sthūlaṁ bhagavato rūpaṁ brahma-deha udāhṛtaḥ |


    tat-tantratvāc ca sūkṣmaṁ ca śaṅkha-cakra-gadādharam || iti ca adhyātme ||33||

———————————————————————————————————————

**śrīdhara-svāmī (bhāvārtha-dīpikā) : **upasaṁharati—etad iti | prakṛtyā sahāṣṭabhiḥ ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahy-ādibhiḥ pṛthivy-ap-tejo-vāyv-ākāśa-mahad-ahaṁkāra-prakṛty-ākhyaiḥ pratyekaṁ daśa-daśa-guṇottaraiḥ  ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sthūlaṁ samaṣṭi-saṁjñaṁ, mahy-ādibhir iti mahā-samaṣṭi-saṁjñaṁ mahā-sthūlam ||33||

 **...**

**|| 2.10.34 ||**

**ataḥ paraṁ sūkṣmatamam avyaktaṁ nirviśeṣaṇam |**

**anādi-madhya-nidhanaṁ nityaṁ vāṅ-manasaḥ param ||**

**madhvācāryaḥ (bhāgavata-tātparyam) : **nirviśeṣaṇaṁ niratiśayaṁ, asya kāvyasya kavayo na samarthā viśeṣaṇa itivat ||34||

———————————————————————————————————————

**śrīdhara-svāmī (bhāvārtha-dīpikā) : **sthūlam uktvā sūkṣmaṁ samaṣṭi-liṅga-śarīram āha | ataḥ paramasya kāraṇa-bhūtaṁ sūkṣmam atīndriyam | yato’vyaktam[^281] | tat kutaḥ ? yato nirviśeṣaṇam[^282] anādi-madhya-nidhanam utpatti-sthiti-laya-śūnyam | nityaṁ sadaika-rūpam, apakṣayādi-śūnyam ity arthaḥ | ata eva vāk ca manaś ceti dvandvaikyam | tasmāt param ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ataḥ sthūlāt | asya sthūlasya | tadavyaktatvam | nirviśeṣaṇaṁ varṇākārādiśūnyam | yadeva sthūlena saha vyaṣṭipūtpattyādiyuktaṁ na bhavatīty āha--anādīti | atastadapekṣayā nityam api nirviśeṣaṇatvād eva vāṅmamanasātparamata eva sūkṣmatamamata evaṁ cāvyaktaṁ sūkṣmatamamity-uktyā sūkṣmamatisūkṣmaṁ ceti dvitayaṁ labhyate'tra sūkṣmaṁ liṅgaśarīramatisūkṣmaṁ māyārūpaṁ nirviśeṣaṇamity-ādibhiścaturbhiviśeṣaṇairuktam ||34||

———————————————————————————————————————

**jīva-gosvāmī (krama-sandarbhaḥ) : **ataḥ param iti | nirviśeṣaṇaṁ varṇākārādi-śūnyaṁ yad eva vyaṣṭiṣu sthūlena sahotpatty-ādi-yuktaṁ na bhavatīty āha—anādīti | atas tad-apekṣayā nityam api nirviśeṣaṇatvād eva vāṅ-manasaḥ param | ata eva sūkṣmatamam | ata eva cāvyaktam ||34||

———————————————————————————————————————

**viśvanātha-cakravartī (sārārtha-darśiṇī) : **sthūlam uktvā sūkṣmam āha—ata iti | sūkṣmatamam ity anenaiva sūkṣmam atisūkṣmaṁ ceti dvitīyaṁ labhyate, atra liṅga-śarīram atisūkṣmaṁ māyā-rūpaṁ nirviśeṣaṇam ity ādibhiś caturbhir viśeṣaṇair uktam ||34||

 **...**

**|| 2.10.35 ||**

**amunī bhagavad-rūpe mayā te hy anuvarṇite |**

**ubhe api na gṛhṇanti māyā-sṛṣṭe vipaścitaḥ ||**

**madhvācāryaḥ (bhāgavata-tātparyam) : **māyā-sṛṣṭe jagati, ye avipaścitaḥ ||35||

———————————————————————————————————————

**śrīdhara-svāmī (bhāvārtha-dīpikā) : **upāsanārthaṁ bhagavaty āropitaṁ rūpa-dvayam apavadati—amunī iti | na gṛhṇanti vastuto nāṅgīkurvanti | yato māyā-sṛṣṭe ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **amuni iti dvi-vacanaṁ sthūlayoḥ samaṣṭi-vyaṣṭyor-aikyāt sūkṣmayor apy aikyāt | na gṛhṇanti prāpyatvena na svīkurvanti kintūpāsanārthaṁ prathama-daśāyām eva, yato māyā-sṛṣṭe | tṛtīyam atisūkṣmaṁ yat tat tu kāraṇaṁ māyaiva | kintu vipaścitaḥ śuddhi-bhaktimantaḥ prathama-daśāyām api na eva gṛhṇanti, kintu rāma-kṛṣṇa-nārāyaṇa-nṛsiṁhādi-rūpaṁ śuddha-satvam eva sādhya-sādhana-daśāyāṁ gṛhṇantīti ||35||

———————————————————————————————————————

**jīva-gosvāmī (paramātma-sandarbhaḥ, 57): **tad evaṁ bhagavato rūpam [bhā.pu. 3.26.52] ity uktes tasyāpi prāgvad aprākṛtatvam āpatati, tan-niṣedhāyāha—amunīti | **amunī** amū upāsanārthaṁ bhagavaty āropite jagad-ātmake sthūla-sūkṣmākhye virāṭ-hiraṇyagarbhāpara-paryāye samaṣṭi-śarīre ye **mayā** tubhyam **anuvarṇite te ubhe api vipaścito na gṛhṇanti**, vastutayā nopāsate, kiṁ tarhi tadīya-bahiraṅgādhiṣṭhānatayaiva ? ity arthaḥ[^283] | tad uktaṁ vaiṣṇave—


    yad etad dṛśyate mūrtam etaj jñānātmanas tava | 


    bhrānti-jñānena paśyanti jagad-rūpam ayoginaḥ || [vi.pu. 1.4.39] iti | 

_etan mūrtaṁ jagad bhrānti-jñānena_ eva _tava rūpaṁ_ jānantīty arthaḥ | śrutiś ca—nedaṁ yad idam upāsate [kena.u. 1.4] iti, yad idaṁ jagad upāsate prāṇinaḥ, nedaṁ brahma iti śrī-rāmānuja-bhāṣyam | ata eva na gṛhṇantīty atra hetuḥ—**māyā-sṛṣṭe,** na tu svarūpa-śakti-prādurbhāvite | anena caturbhujādi-lakṣaṇasya sākṣād-rūpasya māyātītatvam api vyaktam | atrāsya jagato māyāmayasya puruṣa-rūpatve puruṣa-guṇāvatārāṇāṁ viṣṇv-ādīnāṁ sattvādi-mayās tad-aṁśā rūpāṇīti jñeyam | tāny apekṣya coktaṁ mārkaṇḍeye—


    viṣṇuḥ śarīra-grahaṇam aham īśāna eva ca |


    kāritās te yato’tas tvāṁ kaḥ stotuṁ śaktimān bhavet || iti |

_śarīra_-śabdasya tat-tan-nija-śarīra-vācitve tu tad-grahaṇāt pūrvaṁ viṣṇv-ādi-bhedāsambhavāt tan-nirdeśānupapatteḥ ||35||

———————————————————————————————————————

**jīva-gosvāmī (krama-sandarbhaḥ) : **amunī amū ||35||

———————————————————————————————————————

**viśvanātha-cakravartī (sārārtha-darśiṇī) : **upāsanārthaṁ bhagavaty āropitaṁ rūpa-dvayam apavadati | amunīti dvi-vacanaṁ sthūlayoḥ samaṣṭi-mahā-samaṣṭyor aikyāt sūkṣmayor apy aikyāt | na gṛhṇanti prāpyatvena na svīkurvanti | kintu upāsanārthaṁ prathama-daśāyām eva, yato māyā-sṛṣṭe | tṛtīyam atisūkṣmaṁ yat tat tu kāraṇaṁ māyaiva | kiṁ ca, vipaścitaḥ śuddha-bhaktimantaḥ prathama-daśāyām api naiva gṛhṇanti, kintu rāma-kṛṣṇa-nārāyaṇa-nṛsiṁhādi-rūpaṁ śuddha-sattvam eva sādhana-sādhya-daśayor gṛhṇanti ||35||

 **...**

**|| 2.10.36 ||**

**sa vācya-vācakatayā bhagavān brahma-rūpa-dhṛk |**

**nāma-rūpa-kriyā dhatte sakarmākarmakaḥ paraḥ ||**

**madhvācāryaḥ (bhāgavata-tātparyam) : **

nāmaiva vācakatvena nāma-rūpa-kriyā api |


    vācyatvena harir devo niyāmayati caika-rāṭ || iti ca |


    kartṛtvāt tu sa-karmāsau niṣphalatvād akarmakaḥ || iti ca ||36||

———————————————————————————————————————

**śrīdhara-svāmī (bhāvārtha-dīpikā) : **yad rūpa-guṇa-karmakaḥ [bhā.pu. 2.9.30] iti yad uktaṁ bhagavatā brahmāṇaṁ prati tat prapañcayituṁ brahmādi-rūpāṇi tat-karmāṇi cāha—sa ity-ādinā itthaṁbhāvenety ataḥ prāktanena granthena | sa bhagavān brahma-rūpa-dhṛk san vācya-vācakatayā namāni vācyatayā rūpāṇi kriyāś ca dhatte, sṛjatīty arthaḥ | māyayā sa-karmā sa-vyāpāraḥ san vastutas tv akarmakaḥ ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atha vyaṣṭīnāṁ sthiti-saṁhārān āha—sa ity ārabhyettham bhāvety antena | sa mahad-ādi-sraṣṭā puruṣaḥ | paraḥ parameśvaraḥ | akarmakaḥ prākṛta-kriyā-hīno’pi brahma-rūpa-dhṛk san, sakarmā sa-vyāpāraḥ, vakṣyamāṇānāṁ vyaṣṭi-jīvānāṁ dhatte sṛjatīty artha iti | dhātūnāmanekārthatvāt sarjane’pi dadhātiḥ prayukta iti bhāvaḥ | atra sandarbheṇa ata eva tat-sambandhi-sarvam api bhagavad-rūpatvenaiva kalpitam ity avataraṇikām uktvā yad-rūpa-guṇa-karmaka ity atra tva-prākṛtāni catuḥ-ślokyāṁ śrī-bhagavatā pratijñātāni svayam eva darśitānīti vyākhyātam eva ||36||

———————————————————————————————————————

**jīva-gosvāmī (krama-sandarbhaḥ) : **ata etat-sambandhi sarvam api bhagavad-rūpatvenaiva kalpitam ity āha—sa vācyeti | yad-rūpa-guṇa-karmaka ity atra tu aprākṛtāni catuḥ-ślokyāṁ śrī-bhagavatā pratijñātāni svayam eva darśitānīti vyākhyātam eva ||36||

———————————————————————————————————————

**viśvanātha-cakravartī (sārārtha-darśiṇī) : **atha vyaṣṭināṁ sṛṣṭi-sthiti-saṁhārān āha—sa ity-ādinā itthaṁ-bhāvety antena | sa mahad-ādi-sraṣṭā puruṣaḥ | paraḥ parameśvaraḥ | akarmakaḥ prākṛta-kriyā-hīno’pi brahma-rūpa-dhṛk san, sakarmā sa-vyāpāraḥ, vācya-vācakatayā vācyatayā rūpāṇi kriyāś ca, vācakatayā nāmāni, vakṣyamāṇānāṁ vyaṣṭi-jīvānāṁ dhatte sṛjati ||36||

 **...**

**|| 2.10.37-39 ||**

**prajā-patīn manūn devān ṛṣīn pitṛ-gaṇān pṛthak |**

**siddha-cāraṇa-gandharvān vidyādhrāsura-guhyakān ||**


    **kinnarāpsaraso nāgān sarpān kiṁpuruṣoragān**[^284]** |**

**mātṛ-rakṣaḥ-piśācāṁś ca preta-bhūta-vināyakān ||**

**kūṣmāṇḍonmāda-vetālān yātudhānān grahān api |**

**khagān mṛgān paśūn vṛkṣān girīn nṛpa sarīsṛpān |**

**dvi-vidhāś catur-vidhā ye’nye jala-sthala-nabhaukasaḥ ||**

**madhvācāryaḥ (bhāgavata-tātparyam) : **prajāpaty-ādīn dhatte ||37-39||

———————————————————————————————————————

**śrīdhara-svāmī (bhāvārtha-dīpikā) : **etat prapañcayati—**prajāpatīn**[^285] iti sārdhais tribhiḥ | dvitīyāntānāṁ dhatta ity anenānvayaḥ | tatra prajā-paty-ādīni nāmāni tat-tad-vācyāni rūpāṇi tat-tat-karmāṇi ca jñeyāni pṛthak tat-tad-avāntara-bhedena ||37-38||

girīn ity asyānantaraṁ nṛpeti sambodhanam | dvi-vidhāḥ sthāvara-jaṅgama-rūpeṇa | catur-vidhāḥ jarāyujāṇḍaja-svedajodbhijja-rūpeṇa | jala-sthala-nabhāṁsy okāṁsi yeṣāṁ tān api dhatta iti pūrveṇānvayaḥ ||39|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etad bahu-rūpa-guṇa-karmakatvam | sārdha-trikasyānvayaḥ | prajāpatīn dakṣādīn | manūn svāyaṁbhuvādīn | devān indrādīn | ṛṣīn marīcyādīn | pitṛ-gaṇān aryamādīn | siddhān kapilādīn | cāraṇān sujñādīn gandharvāṁścitrarathādīn | vidyāghrān sudarśanādīn | asurān namucyādīn | guhyakānkāmukādīn  || kinnarān markaṭādīn | apsaraso mañjughoṣādyāḥ |  nāga-sarporagāṇām avāntara-bhedo hi sarpa-siddhānta-granthājñeyaḥ | nāgāś śeṣādyāḥ | sarpās takṣakādyāḥ | uragāḥ kuṇḍadharādyāḥ | kiṁpuruṣāḥ vanacara-puruṣādyāḥ | mātaro brāhyadyāḥ | rakṣāṁsi sumālyādīni | piśācā ghaṇṭākarṇādyāḥ | pretā durmaraṇamṛtāḥ | bhūtā bhṛṅgyādyā rudragaṇāḥ | vināyakā vighna-viśeṣāḥ || kūṣmāṇḍāḥ svaṭbalādayaḥ | unmādāḥ kālakargādayaḥ | vetālāḥ suvegādyāḥ śiva-gaṇa-viśeṣāḥ | yātudhānā rakṣobhedā mṛgakarṇādyāḥ | grahā bāla-grahāḥ pūtanādyā vṛddha-grahā vairūpyādyās sūryādyā vā | khagā garuḍādyāḥ | mṛgā hariṇādyāḥ paśavo gavādyāḥ | vṛkṣā aśvatthādyāḥ | girayo mervādyā ḥ| sarīsṛpāḥ sahasra-pādādyāḥ | he nṛpeti | rājñāṁ hi nṛpālana-prasaṅgena sarvaṁ jñāta-prāyaṁ bhavatīti bhāvaḥ ||37-39||

———————————————————————————————————————

**jīva-gosvāmī (krama-sandarbhaḥ) : **prajāpatīn iti sārdha-trikam ||37-39||

———————————————————————————————————————

**viśvanātha-cakravartī (sārārtha-darśiṇī) : **tān eva darśayati—prajāpatīniti | dvitīyāntānāṁ dhatta ity anenānvayaḥ | nṛpeti sambodhanam | dvi-vidhāḥ sthāvara-jaṅgama-rūpeṇa | catur-vidhāḥ jarāyujāṇḍaja-svedajodbhijja-rūpeṇa | trividhāś ca jala-sthala-nabhauko-rūpeṇa, ye’nye tān api dhatta iti pūrveṇānvayaḥ ||39||

 **...**

**|| 2.10.40-41 ||**

**kuśalākuśalā miśrāḥ karmaṇāṁ gatayas tv imāḥ |**

**sattvaṁ rajas tama iti tisraḥ sura-nṛ-nārakāḥ ||**


    **tatrāpy ekaikaśo**[^286]** rājan bhidyante gatayas tridhā |**

**yadaikaikataro’nyābhyāṁ sva-bhāva upahanyate ||**

**madhvācāryaḥ (bhāgavata-tātparyam) : **

tāmasās tāmasā daityāḥ pradhānā deva-śatravaḥ |


        tāmasā rājasās teṣām anugās teṣu sāttvikāḥ ||


        anākhyātāsurāḥ proktā mānuṣā duṣṭa-cāriṇaḥ |


        rājasās tāmasāś caiva madhyā rājasa-rājasāḥ ||


        rājasāḥ sāttvikās tatra mānuṣeṣūttamā gaṇāḥ |


        devāḥ pṛthag-anākhyātāḥ smṛtāḥ sāttvika-tāmasāḥ ||


        atāttvikās tathākhyātāḥ smṛtāḥ sāttvika-rājasāḥ |


        sāttvikāḥ sāttvikās tatra tāttvikāḥ parikīrtitāḥ ||


        teṣāṁ ca sāttvikāḥ śeṣa-garutma-rudra-tat-striyaḥ |


        tato’pi devī brahmāṇī brahmā caiva tataḥ svayam ||


        sāttvikeṣu triṣu yadā tv ekasya pratibādhanam |


        rajas-tamobhyāṁ viṣṇur hi tadā prādurbhavaty ajaḥ |


    rājasāṁś tāmasān hatvā sāttvikān vadhayiṣyati || iti skānde ||40-41||

———————————————————————————————————————

**śrīdhara-svāmī (bhāvārtha-dīpikā) : **yac ca rājñā pṛṣṭaṁ yāvatyaḥ karma-gatayo yādṛśīr dvija-sattaṁ [bhā.pu. 2.8.13]iti tasyāpi prasaṅgād anenaivottaram āha | kuśalā uttamāḥ, akuśalā nīcāḥ | miśrā iti padāntaram | miśrā madhyamāḥ | karmaṇāṁ puṇya-pāpa-miśrāṇāṁ gatayaḥ phalāni |

sattvādi-bhedena karma-gati-vaicitryaṁ prapañcayati—sattvam iti sārdhena | sattvādayas tisro gatayaḥ | surādi-śabdā ṛsy-ādīnām upalakṣaṇārthāḥ | anyābhyāṁ guṇābhyāṁ svabhāvo guṇaḥ upahanyate’nuvidhyate[^287] ||40-41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu katham evaṁ viṣayān sṛjati ? tatrāha—imāḥ karmaṇāṁ gatayaḥ | kuśalāḥ puṇya-phala-rūpāḥ, akuśalāḥ pāpa-phala-rūpāḥ | miśrās tad-ubhaya-rūpāḥ, jīvāḥ pratisvakarmānurūpāḥ gatīḥ prāpnuvanti, sraṣṭuḥ ko doṣa iti bhāvaḥ | tatrāpi tisṛṣu gatiṣv api ekaikaśo gatayas-tridhā bhidyante nava-saṅkhyākā bhavanti | anyābhyāṁ svabhāvābhyāṁ tathāhi śuddha-sattvā rajomiśra-sattvā tamomiśra-sattvā ca evaṁ śuddha-rājasī tamomiśra-rājasī sattvamiśra-rājasī ca tathaiva śuddha-tāmasī rajomiśrā-tamasī sattvamiśra-tāmasī ceti | yathā rajaḥ-svabhāvo'pi naraḥ sattva-svabhāva-miśraṇādhikyād brāhmaṇaḥ, rajodhikyāt kṣatriyaḥ, rajastamasorādhikyād vaiśyaḥ, tamodhikyāc chūdra iti ||40-41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu katham evaṁ viṣayān sṛjati ? tatrāha—imāḥ karmaṇāṁ gatayaḥ | kuśalāḥ puṇya-phala-rūpāḥ, akuśalāḥ pāpa-phala-rūpāḥ | miśrās tad-ubhaya-rūpāḥ, jīvāḥ pratisvakarmānurūpāḥ gatīḥ prāpnuvanti, sraṣṭuḥ ko doṣa iti bhāvaḥ | etena yāvatyaḥ karma-gatayo yādṛśīr dvija-sattaṁ [bhā.pu. 2.8.13]iti rājñaḥ praśnasyottaraṁ dattam iti jñeyam | tāsāṁ gatīnām api guṇā eva kāraṇam ity āha—sattvam iti | tisro gatayaḥ krameṇa surādyāḥ | ekaikaśo gatayas tridhā bhidyanta iti nava-saṅkhyā bhavantīty arthaḥ | anyābhyāṁ svabhāvābhyāṁ, ekaikābhyām upahanyate anuvidhyate, yathā rajaḥ-svabhāvo’pi naraḥ sattva-svabhāva-miśraṇādhikyāt brāhmaṇaḥ, tamaḥ-svabhāva-miśraṇādhikyāt śūdra ity evam ||40-41|| 

 **...**

**|| 2.10.42 ||**

**sa evedaṁ jagad-dhātā**[^288]** bhagavān dharma-rūpa-dhṛk |**

**puṣṇāti sthāpayan viśvaṁ tiryaṅ-nara-surādibhiḥ ||**

**madhvācāryaḥ (bhāgavata-tātparyam) : **

matsyādi-rūpī poṣayati nṛsiṁho rudra-saṁsthitaḥ |


    vilāpayed viriñcasthaḥ sṛjate viṣayur avyayaḥ || iti vāmane ||42||

———————————————————————————————————————

**śrīdhara-svāmī (bhāvārtha-dīpikā) : **brahma-rūpeṇa sraṣṭṛtvam uktvā viṣṇu-rūpeṇa pālakatvam āha | sa eva bhagavāṁs tiryag-ādy-avatārair idaṁ viśvaṁ sthāpayan pālayan dharma-rūpeṇa[^289] puṣṇāti bhogaiḥ saṁvardhayati ||42||

———————————————————————————————————————

**jīva-gosvāmī (krama-sandarbhaḥ) : **jagad-dhartā śrī-viṣṇu-rūpeṇa tat-pālakaḥ san dharma-rūpa-dhṛk dharma-svarūpa-rakṣako bhūtvā tiryag-ādy-anukartṛ-rūpaiḥ śrī-matsyādy-avatāraiś ca puṣṇāti ||42||

———————————————————————————————————————

**viśvanātha-cakravartī (sārārtha-darśiṇī) : **dharmo viṣṇuḥ | dharma-padena dharmato rakṣā adharmato nāśaḥ dharmādharmābhyāṁ sṛṣṭir iti dyotayati, tiryag-ādīnām ātmabhiḥ sva-dattaiḥ svabhāvair iti paśu-pakṣiṇo’pi sva-suta-mitra-kalatrādīn pālayanti ||42||

 **...**

**|| 2.10.43 ||**

**tataḥ kālāgni-rudrātmā yat sṛṣṭam idam ātmanaḥ |**

**sanniyacchati kālena**[^290]**ghanānīkam ivānilaḥ ||**

**śrīdhara-svāmī (bhāvārtha-dīpikā) : **rudra-rūpeṇa saṁhartṛtvam āha—tata iti | ātmanaḥ sakāśād yad idaṁ sṛṣṭaṁ tat sanniyacchati saṁharati ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dharmo viṣṇuḥ dharmo dharmavid-uttamaḥ iti sahasranāmasu paṭhitatvāt | dharmato rakṣādharmato nāśaḥ dharmādharmābhyāṁ sṛṣṭir iti dyotayati | tiryag-ādīnāṁ svabhāvair iti paśu-pakṣiṇo’pi svasuta-mitra-kalanādīn pālayanti  ||42-43||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tata iti | ātmanaḥ sakāśād yad idaṁ sṛṣṭaṁ tat sanniyacchati saṁharati | ghanānīkaṁ megha-samūham ||43||

 **...**

**|| 2.10.44 ||**

**ittham-bhāvena kathito bhagavān bhagavattamaḥ |**

**nettham-bhāvena hi paraṁ draṣṭum arhanti sūrayaḥ ||**

**madhvācāryaḥ (bhāgavata-tātparyam) : **bhagavattamaḥ nā puruṣaḥ ||44||

———————————————————————————————————————

**śrīdhara-svāmī (bhāvārtha-dīpikā) : **kartṛtvādy-apavādena daśamasya śuddhim āha | ittham-bhāvena sraṣṭṛtvādi-rūpeṇa tasmād vā etasmād ātmana ākāśaḥ sambhūtaḥ [tai.u. 2.1.3], so’kāmayata bahu syāṁ prajāyeya [tai.u. 2.6] ity-ādi-śrutyā kathitaḥ | sūrayas tu paraṁ kevalam evaṁ-rūpeṇaiva draṣṭuṁ nārhanti ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sūrayaḥ kecit śuddha-bhaktimantas tu paraṁ kevalaṁ viśva-sraṣṭṛtvādi-rūpeṇa draṣṭuṁ nārhanti kintu vaikuṇṭhādau sva-dhāmani cid-vibhūtau sva-preyasy-ādibhir viharamāṇatvenaivety arthaḥ ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ittham-bhāvena sraṣṭṛtvādi-rūpeṇa, tasmād vā etasmād ātmana ākāśaḥ sambhūtaḥ [tai.u. 2.1.3], so’kāmayata bahu syāṁ prajāyeya [tai.u. 2.6] ity-ādi-śrutyā kathitaḥ | sūrayaḥ kecit śuddha-bhaktimantas tu paraṁ kevalaṁ viśva-sraṣṭṛtvādi-rūpeṇa draṣṭuṁ nārhanti kintu vaikuṇṭhādau sva-dhāmani cid-vibhūtau sva-preyasy-ādibhir viharamāṇatvenaivety arthaḥ ||44||

 **...**

**|| 2.10.45 ||**

**nāsya karmaṇi janmādau parasyānuvidhīyate |**

**kartṛtva-pratiṣedhārthaṁ māyayāropitaṁ hi tat ||**

**madhvācāryaḥ (bhāgavata-tātparyam) : **janma-karmāṇi vidhīyata iti kriyā-viśeṣaṇam |


        pratiṣedhāya bandhasya jīvānāṁ parameśituḥ |


    svecchayaiva tu kartṛtvaṁ nitya-rūḍhaṁ cid-ātmakam || iti bhaviṣya-purāṇe |

rūpopari-bhāva iti ca dhātuḥ | subhadrāṁ ratham āropyety ādivac ca | svabhāvikī jñāna-bala-kriyā ca iti ca ||45||

———————————————————————————————————————

**śrīdhara-svāmī (bhāvārtha-dīpikā) : **tat kim[^291] ? yataḥ asya viśvasya janmādau karmaṇi parasyeśvarasyettham-bhāvaḥ kartṛtvaṁ nāsti | śrutyāpi tātparyeṇa na pratipādyate | kintv anuvidhīyate’nūdyate[^292] | kim-artham ? kartṛtva[^293]-pratiṣedhārtham | hi yato māyayāropitaṁ prakāśitam | tathā ca śrutiḥ—niṣkalaṁ niṣkriyaṁ śāntaṁ niravadyaṁ nirañjanaṁ [śve.u. 6.19], indro māyābhiḥ puru-rūpa īyate ity ādyā ||45||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kiṁ ca, naitad bhagavato vastutaḥ karmety āha—asya viśvasya janmādau janma-sthiti-saṁhāre karmaṇi parasya parameśvarasya ittham-bhāvaḥ kartṛtvaṁ nāsti kiṁ anuvidhīyate śruti-smṛty-ādiṣu sarvatra varṇyate | kim-artham ? kartṛtva-pratiṣedhārtham | hi yato māyayā tad āropitaṁ sṛṣṭy-ādīnāṁ guṇa-kāryatvāt bahiraṅgayā māyayā eva kartṛtvaṁ parama-puruṣe āropitam iti mat-kṛtam apīdaṁ mat-svāmitvā tena parameśvareṇaiva kṛtaṁ, na tu vastutaḥ parameśvaraḥ sva-svarūpeṇa kartety arthaḥ | [viśvanāthaḥ]

atra pramāṇaṁ tathā ceti | indra ātmā yadyapi tatprabhāvata eva tad-bhavati tathāpy ayaskāntavat tatra tasya vikāro nāstīti bhāvaḥ | adhyāropāpavādāv api śuddha-svarūpāv agatyartham eva varṇitam iti jñeyam, adhyāropāpavādābhyāṁ niṣprapañcaṁ prapañcyate iti śruteḥ ||45||

———————————————————————————————————————

**jīva-gosvāmī (krama-sandarbhaḥ) : **nāsyeti | tat-kartṛtvaṁ parasya nāsti, kintu tat-kartṛtva-pratiṣedhārtham anūdyate mātraṁ hi | yasmān māyayeti | yadyapi tat-prabhāvata eva tat tad bhavati tathāpi ayaskāntavat tatra tasya vikāro nāstīti bhāvaḥ ||45||

———————————————————————————————————————

**viśvanātha-cakravartī (sārārtha-darśiṇī) : **kiṁ ca, naitad bhagavato vastutaḥ karmety āha—asya viśvasya janmādau janma-sthiti-saṁhāre karmaṇi parasya parameśvarasya ittham-bhāvaḥ kartṛtvaṁ na bhavati, kintv anuvidhīyate śruti-smṛty-ādiṣu sarvatra varṇyate | kim-artham ? kartṛtva-pratiṣedhārtham | hi yato māyayā tad āropitaṁ sṛṣṭy-ādīnāṁ guṇa-kāryatvāt bahiraṅgayā māyayā eva kartṛtvaṁ parama-puruṣe āropitam iti mat-kṛtam apīdaṁ mat-svāmitvā tena parameśvareṇaiva kṛtaṁ, na tu vastutaḥ parameśvaraḥ sva-svarūpeṇa kartety arthaḥ | tathā ca śrutiḥ—niṣkalaṁ niṣkriyaṁ śāntaṁ niravadyaṁ nirañjanaṁ [śve.u. 6.19] iti ||45||

 **...**

**|| 2.10.46 ||**

**ayaṁ tu brahmaṇaḥ kalpaḥ savikalpa udāhṛtaḥ |**

**vidhiḥ sādhāraṇo yatra sargāḥ prākṛta-vaikṛtāḥ ||**

**madhvācāryaḥ (bhāgavata-tātparyam) : **anya-kalpānāṁ sādhāraṇaḥ | yatraiva prākṛta-vaikṛtāḥ sarva-sargāḥ | anya-brahma-kalpānāṁ ca sādhāraṇaḥ ||46||

———————————————————————————————————————

**śrīdhara-svāmī (bhāvārtha-dīpikā) : **uktam artham upasaṁharati—ayaṁ tv iti | brahmaṇaḥ sambandhī kalpo mahā-kalpo vikalpo’vāntaras tat-sahita udāharaṇatvena saṁkṣepata uktaḥ | kathambhūtaḥ ? yatra mahā-kalpe prākṛtā mahad-ādi-sargā avāntara-kalpe ca vaikṛtāḥ | sthāvarā visargā ity ayaṁ vidhih prakāro’nyair mahā-kalpādibhiḥ sādhāraṇaḥ ||46||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **[jīva gosvāmī] kalpo brahma-dinaṁ, sa kalpo yatra manavaś caturdaśa viśāṁpate [bhā.pu. 12.4.2] iti vakṣyamāṇatvāt | kalpa-varṇanā hi skānde prabhāsa-khaṇḍe—


    prathamaḥ śveta-kalpaś ca dvitīyo nīla-lohitaḥ | 


    vāmadevas tṛtīyas tu tato gāthāntaro’paraḥ |1| 


    rauravaḥ pañcamaḥ proktaḥ ṣaṣṭhaḥ prāṇa iti smṛtaḥ | 


    saptamo’tha bṛhat-kalpaḥ kandarpo’ṣṭama ucyate |2| 


    satyo’tha navamaḥ kalpa īśāno daśamaḥ smṛtaḥ | 


    dhyāna ekādaśaḥ proktas tathā sārasvato’paraḥ |3| 


    trayodaśa udānas tu garuḍo’tha caturdaśaḥ | 


    kaurmaḥ pañcadaśo jñeyaḥ paurṇamāsī prajāpateḥ |4| 


    ṣoḍaśo nārasiṁhas tu samādhis tu tato’paraḥ | 


    āgneyo viṣṇujaḥ sauraḥ soma-kalpas tato’paraḥ |5| 


    dvāviṁśo bhāvanaḥ proktaḥ supumān iti cāparaḥ | 


    vaikuṇṭhaś cārṣṭiṣas tadvad valmīkalpas[^294] tato’paraḥ |6| 


    saptaviṁśo’tha vairājo gaurīkalpas tato’paraḥ | 


    maheśvaras tataḥ proktas tripuro yatra ghātitaḥ |7| 


    pitṛ-kalpas tathā cānte yaḥ kuhūr brahmaṇaḥ smṛtaḥ |


    triṁśat kalpāḥ samākhyātā brahmaṇo divasaiḥ sadā |8|


    atītāś ca bhaviṣyāś ca vārāho vartate’dhunā | 


    pratipad brahmaṇaḥ proktā dvitīyārddhasya sāmpratam |9| 

atra śvetaḥ śvetavārāhaḥ sa eva vārāhaś ca ayam eva brahmotpattisamaye brāhma ucyate iti jñeyam | evaṁ pitṛkalpa eva prathamaparārddhānte padmanirmitalokatvātpādma ityucyate ataḥ śrī-bhāgavatasya sārasvatakalpamayatvaṁ tu prāyikam eva ||46||

———————————————————————————————————————

**jīva-gosvāmī (krama-sandarbhaḥ) : **ayaṁ tv iti | kalpo brahma-dinam | sa-vikalpaḥ sa-bhedaḥ | atha kalpa-gaṇanā yathā skānda-prabhāsa-khaṇḍe—


    (1) prathamaḥ śveta-kalpas tu (2) dvitīyo nīla-lohitaḥ | 


    (3) vāmadevas tṛtīyas tu (4) tato gāthāntaro paraḥ || 


    (5) rauravaḥ pañcamaḥ proktaḥ (6) ṣaṣṭhaḥ prāṇa iti smṛtaḥ | 


    (7) saptamo’tha bṛhat-kalpaḥ (8) kandarpo’ṣṭama ucyate || 


    (9) satyo’tha navamaḥ prokta (10) īśāno daśamaḥ smṛtaḥ | 


    (11) dhyāna ekādaśaḥ proktas (12) tathā sārasvato’paraḥ ||


    (13) trayodaśa udānas tu (14) gāruḍo’tha caturdaśaḥ | 


    (15) kaurmaḥ pañcadaśo jñeyaḥ (16) paurṇamāsī prajāpateḥ ||


    ṣoḍaśo nārasiṁhas tu (17) samādhis tu tato’paraḥ | 


    (18) āgneyo (19) viṣṇujaḥ (20) sauraḥ (21) soma-kalpas tato’paraḥ ||


    (22) dvāviṁśo bhāvanaḥ proktaḥ (23) supumān iti cāparaḥ | 


    (24) vaikuṇṭhaś (25) cārciṣas tadvat (26) vallī-kalpas tato’paraḥ ||


    (27) saptaviṁśo’tha vairājo (28) gaurī-kalpas tathāparaḥ | 


    (29) māheśvaras tathā proktas (30) tripuro yatra ghātitaḥ ||


    pitṛ-kalpas tathā cānte yaḥ kuhūr brahmaṇaḥ smṛtaḥ |


    triṁśat kalpāḥ samākhyātā brahmaṇo divasaiḥ sadā ||


    atītāś ca bhaviṣyāś ca vārāho vartate’dhunā | 


    pratipad brahmaṇaḥ proktā dvitīyārdhasya sāmpratam || iti | 

atra śvetaḥ śveta-vārāhaḥ sa eva vārāhaś ca | ayam eva brahmotpatti-samaye brāhma ucyate iti jñeyam | evaṁ pitṛ-kalpa eva prathama-parārdhānte padma-nirmita-lokatvāt pādma ucyate iti ca | ataḥ śrī-bhāgavatasya sārasvata-kalpa-kathāmayatvaṁ tu prāyikam eva ||46||

———————————————————————————————————————

**viśvanātha-cakravartī (sārārtha-darśiṇī) : **prakaraṇam upasaṁharati—brahmaṇaḥ sambandhī kalpaḥ saṁvatsra-śatātmako brahmaṇaḥ paramāyu-rūpaḥ | vikalpo’vāntaro brahma-dina-rūpaḥ | yatra mahā-kalpe prākṛtā mahad-ādi-sargā avāntara-kalpe ca vaikṛtāḥ sthāvarādi-sargāḥ iti | ayaṁ vidhiḥ prakāraḥ anyair mahā-kalpādibhiḥ sādhāraṇaḥ | evaṁ ca, yāvān kalpo vikalpo vā [bhā.pu. 2.8.12] ity asya praśnasyottaraṁ saṅkṣepeṇa dattam ||46||

 **...**

**|| 2.10.47 ||**

**parimāṇaṁ ca kālasya kalpa-lakṣaṇa-vigraham |**

**yathā purastād vyākhyāsye pādmaṁ kalpam atho śṛṇu ||**

**śrīdhara-svāmī (bhāvārtha-dīpikā) : **vakṣyamāṇaṁ vistaraṁ pratijānīte | parimāṇaṁ sthūlaṁ sūkṣmaṁ ca kalpasya lakṣaṇam iyān evaṁ-rūpa iti tad-vigraham avāntara-kalpaṁ manvantarādi-rūpaṁ vibhāgaṁ ca yathāvad vistareṇa purastāt tṛtīya-skandhe vyākhyāsyāmi | tatra pādmaṁ kalpam atho iti kārtsnyena vyākhyāyamānaṁ śṛṇu ||47||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vistāreṇa tu, yathā-kālo’numīyate ity asya praśnasyottara-madhya eva tasya uttaraṁ dāsyamānaṁ pratijānīte | parimāṇaṁ kīdṛśaṁ kalpānāṁ lakṣaṇam eva vigraho vapur yasya tat | kalpādi-lakṣaṇaṁ vinā kāla-parimāṇaṁ na sidhyatīty arthaḥ | yathā yathāvat | purastāt tṛtīya-skandhe | pādma-kalpaṁ prathama-parārdhāntarbhavaṁ ||47||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vistāreṇa tu, yathā-kālo’numīyate ity asya praśnasyottara-madhya eva tasya (kalpa-parimāṇa-praśnasya) uttaraṁ dāsyamānaṁ pratijānīte | parimāṇaṁ kīdṛśaṁ kalpānāṁ lakṣaṇam eva vigraho vapur yasya tat | kalpādi-lakṣaṇaṁ vinā kāla-parimāṇaṁ na sidhyatīty arthaḥ | yathā yathāvat | purastāt tṛtīya-skandhe | pādma-kalpaṁ prathama-parārdhāntarbhavaṁ kalpa-gaṇanā tu skānda-prabhāsa-khaṇḍāj jñeyā, yathā—


        prathamaḥ śveta-kalpas tu dvitīyo nīla-lohitaḥ | 


        vāmadevas tṛtīyas tu tato gāthāntaro paraḥ || 


        rauravaḥ pañcamaḥ proktaḥ ṣaṣṭhaḥ prāṇa iti smṛtaḥ | 


        saptamo’tha bṛhat-kalpaḥ kandarpo’ṣṭama ucyate || 


        satyo’tha navamaḥ prokta īśāno daśamaḥ smṛtaḥ | 


        dhyāna ekādaśaḥ proktas tathā sārasvato’paraḥ ||


        trayodaśa udānas tu gāruḍo’tha caturdaśaḥ | 


        kaurmaḥ pañcadaśo jñeyaḥ paurṇamāsī prajāpateḥ ||


        ṣoḍaśo nārasiṁhas tu samādhis tu tato’paraḥ | 


        āgneyo viṣṇujaḥ sauraḥ soma-kalpas tato’praḥ ||


        dvāviṁśo bhāvanaḥ proktaḥ supumān iti cāparaḥ | 


        vaikuṇṭhaś cārciṣas tadvat vallī-kalpas tato’paraḥ ||


        saptaviṁśo’tha vairājo gaurī-kalpas tathāparaḥ | 


        māheśvaras tathā proktas tripuro yatra ghātitaḥ ||


        pitṛ-kalpas tathā cānte yaḥ kuhūr brahmaṇaḥ smṛtaḥ |


        triṁśat kalpāḥ samākhyātā brahmaṇo divasaiḥ sadā ||


        atītāś ca bhaviṣyāś ca vārāho vartate’dhunā | 


    pratipad brahmaṇaḥ proktā dvitīyārdhasya sāmpratam || iti | 

tatra śvetaḥ śveta-vārāhaḥ, sa eva vārāhaś ca | ayam eva brahmotpatti-samaye brāhma ucyate | evaṁ pitṛ-kalpa eva prathama-parārdhānte padma-nirmita-lokatvāt pādma ucyate iti ca ||46||

 **...**

**|| 2.10.48-50 ||**

**śaunaka uvāca—**

**yad āha no bhavān sūta kṣattā bhāgavatottamaḥ |**

**cacāra tīrthāni bhuvas tyaktvā bandhūn sudustyajān ||**

**kṣattuḥ kauśāraves tasya saṁvādo’dhyātma-saṁśritaḥ |**

**yad vā, sa bhagavāṁs tasmai pṛṣṭas tattvam uvāca ha ||**

**brūhi nas tad idaṁ saumya vidurasya viceṣṭitam |**


    **bandhu-tyāga-nimittaṁ ca tathaivāgatavān**[^295]** punaḥ ||**

**śrīdhara-svāmī (bhāvārtha-dīpikā) : **yad arthaṁ sṛṣṭy-ādi-nirūpaṇaṁ tad eva sākṣāc chrotu-kāmaḥ kathāntaraṁ pṛcchati—yad āheti | kṣattā viduraḥ | bhuvaḥ sambandhīni tīrthāni | yad vā, bhuvaḥ kṣetrāṇi ceti || kauṣāraver maitreyasya tasya kṣattuś cādhyātma-jñāna-saṁśritaḥ saṁvādaḥ || punar āgatavān tatra ca nimittaṁ brūhi ||48-50||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad evaṁ prastutam api pādma-kalpa-kathanaṁ kathāntara-śravaṇotkaṇṭhayā sthagitīkṛtya pṛcchati ity āha | yad artham ity-ādi yad āha iti | viduras tīrtha-yātrāyāṁ maitreyād ātmano gatim [bhā.pu. 1.13.1] ity-ādinā, yad bhavān avocad ity arthaḥ | bhagavān sarvajñaḥ | kutreti sthāna-praśnaḥ | yad vā, pṛṣṭaḥ | yad vā, tattvam uvācety ubhayatra yac chabdānvayatvāt praśnottarayoḥ praśnau ||48-49||

———————————————————————————————————————

**jīva-gosvāmī (krama-sandarbhaḥ) : **tad evaṁ prastutam api pādma-kalpa-kathanaṁ kathāntara-śravaṇotkaṇṭhyā sthagitī-kṛtya pṛcchati—yadāheti || kutreti sthāna-praśnaḥ tasya paramādaraṇīyatvāt | yad vā, pṛṣṭaḥ | yad vā, tattvam uvācety ubhayatra yac-chabdānvayatvāt praśnottarayoḥ praśnau || he saumyeti | śrī-vyāsadeva-kṛpayā tvayi saumyatāstīti bhāvaḥ | tava ca punar āgamane ||48-50||

———————————————————————————————————————

**viśvanātha-cakravartī (sārārtha-darśiṇī) : **tad evaṁ prastutam api pādma-kalpa-kathanaṁ kathāntara-śravaṇotkaṇṭhayā sthagitīkṛtya pṛcchati—yad āha iti | viduraṁ tīrtha-yātrāyāṁ maitreyād ātmano gatim [bhā.pu. 1.13.1] ity-ādinā, yad bhavān avocad ity arthaḥ | bhagavān sarvajñaḥ | kṣattā viduraḥ | kaśāravaer maitreyasya ||48-50||

 **...**

**|| 2.10.51 ||**

**sūta uvāca—**

**rājñā parīkṣitā pṛṣṭo yad avocan mahā-muniḥ |**

**tad vo’bhidhāsye śṛṇuta rājñaḥ praśnānusārataḥ ||**

**śrīdhara-svāmī (bhāvārtha-dīpikā) : rājñā pṛṣṭa** iti | ayam arthah—yad yūyaṁ pṛcchatha idam eva rājāpi śukaṁ pṛṣṭavān | śuko’pi vidura-maitreya-saṁvādaṁ puraskṛtya ye pūrvaṁ rājñā kṛtāḥ praśnās tad-anusāreṇa sarvaṁ purāṇārtham **avocan** | **tad** evāhaṁ **vo’bhidhāsy**āmi tathaiva śṛṇuteti ||51||

śrīmad-bhāgavataṁ yena svabrahma-mukhato[^296] mitam |

brahma-nāradayoḥ proktaṁ taṁ vande gurum īśvaram ||1||

yat sūtra-yantritaṁ viśvaṁ narīnarti jagantrayam |

santasyam eva pṛcchantu yad atra skhalitaṁ mama ||2||

dvitīya-skandha-saṁbandhi-padabhāvārtha-dīpikā |

uddīpyatām iyaṁ sadbhir yathā syāt tattva-dīpikā ||3||

īkṣantām icchayā santaḥ kṣamantāṁ mama sāhasam |

mayā hi svīya-bodhāya kṛtam etan na sarvata ||4||

**vaṁśīdharaḥ**: atrāśayam āha—ayam artha iti ||51||

———————————————————————————————————————

**jīva-gosvāmī (krama-sandarbhaḥ) : **athātra śrī-śuka-pratijñāta-pādma-kalpa-kathane bhavad-abhīṣṭaṁ ca sampatsyata ity abhipretyāha—rājñeti | tenāpi śrī-vidurādi-prastāva-pūrvakaṁ śrī-śaunakavat punaḥ praśnaḥ kṛto’sti | śrī-śukenāpi tathottaritam astīti bodhitaṁ sa-vāsanatvāt | tathā ca tṛtīye vakṣyate—kutra kṣattur bhagavataḥ [bhā.pu. 3.1.3] ity-ādinā ||51||

———————————————————————————————————————

**viśvanātha-cakravartī (sārārtha-darśiṇī) : rājñā pṛṣṭa** iti | ayam arthaḥ—yad yūyaṁ pṛcchatha idam eva rājāpi śukaṁ pṛṣṭāvān, śuko’pi vidur amaitreya-saṁvādaṁ puraskṛtya ye pūrvaṁ rājñā kṛtāḥ praśnās tad-anusāreṇa sarvam avocat tad eva vo’bhidhāsye ||51||

iti sārārtha-darśinyāṁ harṣiṇyāṁ bhakta-cetasām |

dvitīye daśamo’dhyāyaḥ saṅgataḥ saṅgataḥ satām ||

brahmaṇaś ca tṛṇasyāpi ceṣṭā prātisvikī yataḥ |

sa eva bhagavān viśvaṁ dhinvan vṛṣṭyāt kṛpāmṛtam ||

 **...**

iti śrīmad-bhāgavate mahā-purāṇe’ṣṭādaśa-sāhasryāṁ pāramahaṁsyāṁ saṁhitāyāṁ

dvitīya-skandhe daśa-lakṣaṇa-kathanaṁ nāma

daśamo’dhyāyaḥ

||2.10||

|| dvitīya-skandhaḥ samāptaḥ ||


<!-- Footnotes themselves at the bottom. -->
## Notes

[^1]:
    “loka-hitaḥ” iti go.saṁskaraṇe pāṭhāntaraḥ.

[^2]:
    yan-nāma-kīrtanaṁ dāna-tapo-yogādi sat-phalam | 
    taṁ nityaṁ paramānandaṁ hariṁ naram ahaṁ bhaje || ity ārambhe śloko’dhikaḥ pustakāntare |

[^3]:
    nāma-mātreṇa vastu-saṅkīrtanam uddeśaḥ | lakṣyate jñāyate aneneti lakṣaṇam | asādhāraṇa-dharma-kathanam iti yāvat |

[^4]:
    “cintāṁ prakṛta-siddhy-artham upodghātaṁ vidur budhāḥ” iti | pratipādyam arthaṁ manasy ākalayya tad-artham arthāntara-varṇanam upodghātaḥ |

[^5]:
    prathama-skandhānte yac chrotavyam atho jāpyam [bhā.pu. 1.19.38] ity ādy ukteṣu |

[^6]:
     varṇāśrama-sādhāraṇa-dharma-praśno hi varaḥ | svāśrama-dharma-praśno varataras tatrāpi niṣkāmena tadācaraṇa-praśno varatamaḥ śrī-bhagavad-viṣayakaḥ praśnas tu varīyān eveti caturtha-koṭau hī yasun pratyayaḥ | yaḥ praśno'pi śrotavyādiṣu paraḥ yasya praśnasyāpi śravaṇādau parama-puruṣārthaḥ sidhyatīty arthaḥ | (ity aṁśaḥ kṛṣṇa-sandarbhe nāsti.)

[^7]:
    pañca-sūnā gṛhasthasya cullī peṣaṇy upaskaraḥ | 
    kaṇḍanī coda-kumbhaś ca badhyate yāś ca vāhayan ||

[^8]:
    taiś ca śrotavya-jāpyādibhiḥ |

[^9]:
    “saukhyeṣu” iti go-saṁskaraṇe pāṭhāntaraḥ.

[^10]:
    <sup>“</sup>cecchatā bhavam” iti cau.saṁskaraṇe pāṭhāntaraḥ | “svecchayā vibhuḥ” iti go.saṁskaraṇe pāṭhāntaraḥ |

[^11]:
    preṣṭhatvam iti | ātmanaḥ sarvāpekṣayā priyatamatvasya śrutyā bodhanāt |

[^12]:
    “nṛpate gītaṁ” iti go.saṁskaraṇe pāṭhāntaraḥ |

[^13]:
    iha karma-bhūmāv āgatyeti śeṣaḥ | 

[^14]:
    yogasyāṣṭāvaṅgāni yathā pātañjale—’yama-niyamāsana-prāṇāyāma-pratyāhāra-dhāraṇā-dhyāna-samādhayo’ṣṭāvaṅgāni’ iti

[^15]:
    japa-garbhaṁ prāṇāyāmam iti | ‘śvāsa-praśvāsayor gati-vicchedaḥ prāṇāyāmaḥ’ iti pātañjala-sūtram | tatra sagarbha-nirgarbha-lakṣaṇaṁ ca—’sagarbho mantra-jāpena nirgarbho mātrahā bhavet’ iti | tatra praṇavādi-japa-saha-kṛto japa-garbha iti jñeyam |

[^16]:
    <sup>‘</sup>sva-viṣayāsamprayogo citta-svarūpānukāre indriyāṇāṁ pratyāhāraḥ’ iti |

[^17]:
    <sup>‘</sup>deśa-bandhaś cittasya dhāraṇā’ iti |

[^18]:
    ‘pratyayaikatānatā dhyānam’ iti |

[^19]:
    pādādīti | vakṣyamāṇa-skandhaḥ 3.28.20 ity atroktadiśeti jñeyam |

[^20]:
    avayaveti | avayavānāṁ pṛthak pṛthag yathākramam ekaikasya svarūpa-cintayety arthaḥ | 

[^21]:
    samādhim āheti tad evārtha-mātra-nirbhāsaṁ svarūpa-śūnyam iva samādhiḥ | 

[^22]:
    bhakti-lakṣaṇaḥ pūrvokta-dhāraṇādi-rūpaḥ | 

[^23]:
    evaṁ saṁkṣepato’ṣṭāṅga-yogaṁ śrutvā vistaratas taj-jijñāsuḥ pṛcchati | ayam api rāja-praśno’nya-hitārtha eva | 

[^24]:
    uttaram āha "jitāsana" ity ārabhya, "yāvat sthavīyaḥ puruṣasya rūpaṁ kriyāvasāne prayataḥ smaret" [bhā.pu. 2.2.14] ity antena |

[^25]:
    yatra saṁmatety asyottaraṁ sthūle iti | sthūle sthaviṣṭhe virāḍ-dehe |

[^26]:
    bāhyataḥ kapitthākāreṇāntaś-caraṇādy-avayavavatā kūrmopamena rūpeṇa catur-mukhākhya-svābhimāni-kṣetrajña-bhogyatayā ca viśeṣato rājata iti virāṭ | tatropāsyatayā bhavo vairājaḥ |

[^27]:
    jaghanaṁ nābher adhobhāga ity arthaḥ |

[^28]:
    bhūvarlokam | 

[^29]:
    gṛṇantīty atra vidur ity evānvetuṁ yuktam |

[^30]:
    evaṁ nāsikādiṣv apīti prāyikam eva cakṣuṣi vyabhicārāt | tatra hi sūryasyaiva golakatvena prāptatvāt | tad evam atra yuktir nānusandheyā kintūpāsanārthaṁ śāstrājñaiva kāraṇam iti sarvaṁ samañjasam | krama.|

[^31]:
    nāsatya iti dasra iti ca dvau aśvinīkumārau tan-nāmābhyām.

[^32]:
    āpa ity anena tad-adhiṣṭhātā varuṇaḥ |

[^33]:
    nakhāni nakhopalakṣitāni ṛkṣādīnīti kecit |

[^34]:
    mṛgā hariṇādayaḥ |

[^35]:
    paśavo gavādayaḥ |

[^36]:
    śroṇi-deśe upāsyāstattvenānusandheyā ity arthaḥ |

[^37]:
    vaḍavā ghoṛakī|

[^38]:
    dhiyāṁ vṛttibhir indriya-lakṣaṇābhiḥ prācīna-sahasra-janma-vartinībhir anubhūtam eva sarvaṁ devendratva-narendratvādikaṁ bhogaiśvarvādikaṁ yena saḥ | kim punaś carvita-carvaṇayeti bhāvaḥ |

[^39]:
    śrutau tu "aṅguṣṭha-mātraṁ puruṣaṁ madhya ātmani saṁsthitaṁ" [ka.u. 2.1.12] ity uktam | ubhayatra hṛdaya-kamalāpekṣayā vyāpakasyaiva sūkṣmatvaṁ vivakṣitam |		

[^40]:
    ‘snigdhāmalaiḥ’ iti pāṭhaḥ |

[^41]:
    evaṁvidham īśvaraṁ yāvad dhāraṇayā mano’vatiṣṭhate niścalaṁ bhavet tāvad īkṣetopāsītety arthaḥ |

[^42]:
    dhīḥ śudhyati viṣaya-lāmpaṭyaṁ tyajatīti vā 

[^43]:
     pāṇini 5.3.57.

[^44]:
    śuddhe ātmany antaryāmiṇi | atha vā śuddhe śodhitatvaṁ padārthe |

[^45]:
    śuddhe brahmaṇi śodhita-tat-padārthe |

[^46]:
    animiṣām iti miṣa-dhātoḥ kvib-antasyedaṁ rūpam |

[^47]:
    jagatām iti karmaṇi ṣaṣṭhī | jaganti sva-sva-kārye pravartayām āsuḥ |

[^48]:
     bṛhad-āraṇyakopaniṣad 2.6.6

[^49]:
    atra brahma-prāpti-prakāraṁ vaktuṁ tāvad dehād utkrānti-prakāram āha iti, yad anta-kāle iti kartavyam uktaṁ tad upasaṁharati ity avataraṇe kvacit |

[^50]:
    “sakāśāt” iti pāṭhaḥ |

[^51]:
    nābhy-ādiṣv iti | atra parokteṣu maṇipūrānāhata-viśuddha-tālumūlājñā-cakra-brahmarandhreṣv ity arthaḥ |

[^52]:
     yoga-darśanaṁ 1.3-4.

[^53]:
    ‘saptāyatanāni’ iti pāṭhaḥ |

[^54]:
    parameṣṭhino brahmaṇaḥ sthānam |

[^55]:
    arcirādi-mārga-prāśastyaṁ dhūma-mārgaṁ cānupādeyatvenoktvārcirādi-mārgaṁ darśayati | siddhāṁ |

[^56]:
    kalkaḥ pāpaṁ sa ca puṇyasyāpy upalakṣaṇaṁ’tadā vidvān puṇya-pāpe vidhūya nirañjanaḥ paramaṁ sāmyam upaiti’ity atharvaṇe śravaṇāt |

[^57]:
    cakraṁ śaiśumāraṁ |

[^58]:
    āviṣṭa-liṅgatvād iti | ajahal-liṅgatvād ity arthaḥ |

[^59]:
    atho līlā-gṛhīta-śarīreṇa tad-bhogānantaram | krama. |

[^60]:
    pratipadyety ādīnāṁ agrima-śloka-sthena prāṇenākūtim upaitīty anenānvayaḥ |

[^61]:
    svaguṇa-bhūteneti bhāvaḥ |

[^62]:
    ghrāṇa-dvārā gandham āviśyety arthaḥ | evam uttaratrāpi |

[^63]:
    ahaṁkāraḥ mahat-tattve pravilāpayatīty arthaḥ |

[^64]:
    guṇāḥ sannirudhyante yena tad iti vā | mahat-tattvaṁ pradhāne pravilāpayatīty arthaḥ |

[^65]:
    lakṣayantīti lakṣaṇāni veda-vākyāni—satyaṁ jñānam anantaṁ, yato vā imāmi bhūtāni ity ādīni taiḥ |

[^66]:
    sa ca sa ca iti paramātma-sandarbhe pāṭhaḥ.

[^67]:
    Not found.

[^68]:
    saṁyoga-pṛthaktveneti | sambandhasya bhinnatvenety arthaḥ | tat-tad-devatā-yajane tat-tad-ukta-phala-siddhir iti pṛthaktvam | tat-tad-devatā-bhajanena pāpa-kṣayāt bhāgavata-prasaṅgaḥ tat-saṁgatyā ca bhagavaty acalā bhaktir iti saṁyogaḥ iti vyākhyāleśaḥ | atha vā ekasya tūbhayatve saṁyoga-pṛthaktvam | yathā—khādiro yūpo bhavati khādiro vīrya-kāmasyeti yathaikasya khadira-yūpasya kratv-aṅgatvaṁ vīrya-sādhakatvaṁ ca, tathātra nānā-devatā-bhajanaṁ tat-tat-phala-sādhakaṁ hari-bhakti-phala-sādhanaṁ ca | tatrobhaya-phala-sādhakatve sthite hari-bhakti-kāmanayendrādayo yaṣṭavyāḥ nānya-kāmanayeti samudāyārthaḥ | yathā gopa-kumārikāṇāṁ kṛṣṇa-kāmanayā kātyāyany-arcanam |

[^69]:
    bhāgavata-saṅgato hari-kathā-prāptir ity arthāl labhyate |

[^70]:
    ādi-śabdena janma-maraṇa-śoka-moha-kṣudhā-pipāsādīnāṁ grahaṇam |

[^71]:
    cakraṁ punaḥ punar āpatanam |

[^72]:
    ‘kathāḥ syuḥ sat-samāgame’ iti pāṭhah | ‘satām’ iti pāṭhe kathā ity asyādhyāhāraḥ |

[^73]:
    These are Sridhara’s introductory verses to the first three chapters of this skandha.

[^74]:
    avikale anupadrave, vairyādibhir anupadrute vā |

[^75]:
    he munayaḥ, hari-līlāṁ brūhīti yat pṛcchatha imam evārtham iti yojyam |

[^76]:
    vivitsāmīty atra iḍ-abhāva ārṣaḥ |

[^77]:
    adhīśvarair brahmādibhiḥ |

[^78]:
    Śrīdhara reads this line with the following verse. 

[^79]:
    anupalakṣyaṁ yogibhir api durjñeyam ity arthaḥ |

[^80]:
    punaḥ-śabdenety arthaḥ | avadhāraṇā-vācinā punaḥ-śabdenānya-yogaṁ nivārayati | etebhya evānumṛgyaṁ dadāti nānyebhya ity arthaḥ’punar api’ ity api pāṭhaḥ

[^81]:
    sādhyaṁ

[^82]:
    ṛṣaṁ jñānaṁ bhāsayati dīpayatīty ṛsabhaḥ |

[^83]:
    asmin padye yac chabdāvṛttyā eka-vacanena ca sakṛt tat tanmātram apīty abhihitam |

[^84]:
    kirāteti | śabarāt parṇa-śabarī-jātāḥ kirātāḥ | vaiśyād brāhmaṇī-jāto vaidehakas tasmāt pulkasī-jātaḥ hūṇāḥ | vaidehaka-putrā āndhrāḥ | niṣṭhyāt kirātī-jātāḥ pulindāḥ | śūdrād brāhmaṇī-jātāś cāṇḍālās tamsāj jātāḥ pulkasāḥ | brāhmaṇād vaiśyāyāṁ jāto’mbaṣṭhaḥ, tasya kanyāyāṁ brāhmaṇāj jātā ābhīrāḥ | kaṅkāḥ karparāḥ | nṛpād vaiśyāyāṁ jātā yavanāḥ | śakās turuṣka-viśeṣāḥ | 

[^85]:
    śakādayaḥ iti pāṭhaḥ |

[^86]:
    tat-tad iti | trayīmayaḥ karma-kāṇḍopāsyaḥ | dharmamayo manv-ādi-dharma-śāstropāsyaḥ | tapomaya upāsanā-kaṇḍopāsya iti |

[^87]:
    rucim anatikramyeti yathārucam ity avyayībhāve jhayaḥ iti ṭaci yathārucam iti sidhyati |

[^88]:
    svāny asādhāraṇāni |

[^89]:
    antarbhāvita-ṇij-arthaḥ |

[^90]:
     “atrāstām…vācyam” iti ṭīkāṁśaḥ ka-ga-gha-kara-lipiṣūpalabhyate ||

[^91]:
    teṣām anyataḥ parābhavo yathā na syāt tathā bhāvayām āsa | amogha-vāñcha ity arthaḥ |

[^92]:
     “tad etat…ānyān” ity atra “tad etat praśna-vākyaṁ brahma-mukhenaiva tad-uttara-vākya-dvārā anyān” iti pāthāntaraṁ kha-karalipyāṁ prāptam ||

[^93]:
    yathārkādayas tat-prakāśitās tac-chaktyaiva tat-tat-prakāśayantīty arthaḥ |

[^94]:
    namo dhīmahīti | manasā namanaṁ kurvīmahīty arthaḥ |

[^95]:
    parameśvarasyāpīty arthaḥ |

[^96]:
    atra nirguṇasya vibhor īśvarasyety anvayo jñeyaḥ |

[^97]:
    evam ubhayor ekānvaye ekaṁ guṇa-padam adhikaṁ bhavatīti bhāti, parantu guṇāḥ śukla-rakta-kṛṣṇa-varṇā iti pūrva-ślokoktasya trayo guṇā iti-vākyasya viśeṣaṇam | yad vā’guṇo’pradhāne’ iti medinī-kośāt sthity-ādy-arthaṁ māyayā gṛhītā apradhāna-rūpā iti pūrva-ślokenaiva sambandhaḥ | ato na paunaruktya-śaṅketi dīpi. |

[^98]:
    māyeśaḥ svayā māyayā vibubhūṣur vividhaṁ bhavitum icchur yadṛcchayā svairitayā saṁkalpa-mātreṇa vātmani prāptaṁ līnaṁ santaṁ kālaṁ kṣobhakaṁ sṛṣṭi-kāleti vyavahāra-hetuṁ, karma jīvādṛṣṭaṁ, svabhāvaṁ māyādīnāṁ pariṇāmitvādi-rūpaṁ kāraṇatayā upādade sṛṣṭy-artham aṅgīkṛtavān ity anvayaḥ |

[^99]:
    tu-śabdo’syāḥ sarva-vailakṣaṇya-dyotanārthaḥ

[^100]:
    vaikārikād iti mano’ntaḥ-karaṇa-catuṣṭayam | asya tātparyeṇa candramā manaso jāta ity asyā ṛco’rtho darśitaḥ |

[^101]:
    kramas tu śrotra-tvak-cakṣur-jihvā-ghrāṇāni vāk-pāṇi-pāda-pāyūpasthāḥ |

[^102]:
    prāṇasyeti ṭīkāyā uttarāṁśaḥ kevalaṁ kha-karaliper adhika-pāṭhaḥ ||

[^103]:
    ‘asaṁhatāḥ’ iti subo. pāṭhaḥ |

[^104]:
    sad-asattvaṁ mukhya-gauṇa-bhāvam | krama. |

[^105]:
    brahmāṇḍābhidham |

[^106]:
    pṛthak kṛtya sthita ity artho mūla-stha-nirgata ity asya |

[^107]:
    puruṣasyety ādinā “brāhmaṇo’sya mukham āsīt” ity asyā ṛco’rtha uktaḥ |

[^108]:
    bhūrloka ity-ādinā “nābhyā āsīt” ity asyā ṛco’rtha uktah |

[^109]:
    bhuvar ity avyayaṁ antarīkṣa-lokasya nāma |

[^110]:
    ayaṁ ca satya-lokas tad-uparitanaḥ saptama ity arthaḥ |

[^111]:
    svarloke brahmaloka-paryantaḥ |

[^112]:
    ‘vāco vahneḥ’ iti pāṭhaḥ |

[^113]:
    ādinā uṣṇik-triṣṭub-jagatī-paṅkti-bṛhatīnāṁ grahaṇam |

[^114]:
    ādi-śabdena carma-māṁsa-rudhira-medo-majjāsthāṁ grahaṇam |

[^115]:
    ādinā kaṭutikta-kaṣāyāmla-lavaṇānāṁ grahaṇam |

[^116]:
    sapta-dhātuḥ—rasāsra-māṁsa-medo’sthi-majjānaḥ śukra-saṁyutāḥ | śarīrasthair yadā samyak vijñeyāḥ sapta-dhātavaḥ | sapta-chandāṁsi—gāyatrī uṣvik, anuṣṭhubh, triṣṭubh, bṛhatī, paṅktiḥ, jagatī. 

[^117]:
    oṣadhyaḥ phala-pākāntā bahu-puṣpa-phalopagāḥ iti manuḥ (1.46).

[^118]:
    divaḥ jyotiś cakrasyety arthaḥ |

[^119]:
    Śrīdhara breaks up the verses differently from this point. Jīva and Viśvanātha see this as a half-verse. I have adjusted Śrīdhara’s commentary in accordance with Jīva’s numbering.

[^120]:
    āspadam ity uttara-śloka-stham anukṛṣya yojyam |

[^121]:
    layasyeti tadānīṁ sarveṣāṁ tatra layād iti vyākhyāleśaḥ |

[^122]:
    nāgā hastinaḥ sarīsṛpāḥ sarvāḥ uragās tad-avāntara-jātayaḥ |

[^123]:
    ṛkṣāṇy aśviny-ādīni | tārās tad-bhinna-nakṣatrāvāntara-bheda-bhinnāni | ketavo dhūmaketu-prabhṛtayaḥ |

[^124]:
    sahasra-śīrṣā puruṣaḥ sahasrākṣaḥ sahasra-pāt | sa-bhūmiṁ viśvato vṛtvāty atiṣṭhad daśāṅgulam ||1|| 
    puruṣa evedaṁ sarvaṁ yad bhūtaṁ yac ca bhavyam | utāmṛtatvasyeśāno yad annenātirohati ||2|| 
    etāvān asya mahimāto jyāyāṁś ca pūruṣaḥ | pādo’sya viśvā bhūtāni tripādasyāmṛtaṁ divi ||3|| 
    tripād-ūrdhva udait puruṣaḥ pādo’syehābhavat punaḥ | tato viṣvaṁ vyakrāmat sāśanānaśane abhi ||4|| 
    tasmād virāḷ ajāyata virājo adhi pūruṣaḥ | sa jāto’tyaricyata paścād bhūmim atho puraḥ ||5|| 
    yat puruṣeṇa haviṣā devā yajñam atanvata | vasanto’syāsīd ājyaṁ grīṣma idhmaḥ śarad dhaviḥ ||6|| 
    taṁ yajñaṁ barhiṣi praukṣan puruṣaṁ jātam agrataḥ | tena devā ayajanta sādhyā ṛṣayaś ca ye ||7||
    tasmād yajñāt sarva-hutaḥ sambhṛtaṁ pṛṣad ājyam | paśūn tāṁś cakre vāyavyān āraṇyān grāmyāś ca ye ||8|| 
    tasmād yajñāt sarva-huta ṛcaḥ sāmāni jajñire | chandāṁsi jajñire tasmād yajus tasmād ajāyata ||9|| 
    tasmād aśvā ajāyanta ye ke cobhayād ataḥ | gāvo ha jajñire tasmāt tasmāj jātā ajāvayaḥ ||10|| 
    yat puruṣaṁ vyadadhuḥ katidhā vyakalpayan | mukhaṁ kim asya kau bāhū kā ūrū pādā ucyete ||11|| 
    brāhmaṇo’sya mukham āsīd bāhū rājanyaḥ kṛtaḥ | ūrūtadasya yad vaiśyaḥ padbhyāṁ śūdro ajāyata ||12|| 
    candramā manaso jātaś cakṣoḥ sūryo ajāyata | mukhād indraś cāgniś ca prāṇād vāyur ajāyata ||13|| 
    nābhyā āsīd antarikṣaṁ śīrṣṇo dyauḥ samavartata | padbhyāṁ bhūmir diśaḥ śrotrāt tathā lokān akalpayan ||14||
    saptāsyāsan paridhayas triḥ sapta samidhaḥ kṛtāḥ | devāyad yajñaṁ tanvānā abadhnan puruṣaṁ paśum ||15|| 
    yajñena yajñam ayajanta devās tāni dharmāṇi prathamāny āsan | 
    te ha nākaṁ mahimānaḥ sacanta yatra pūrve sādhyāḥ santi devāḥ ||16||

[^125]:
    daśāṅgulam ity upalakṣaṇaṁ | brahmāṇḍād bahir api sarvato vyāpyāvasthita ity arthaḥ | vitastim iti daśāṅgula-padārtha eva |

[^126]:
    sa-bhūmiṁ viśvato vṛtvāty atiṣṭhad daśāṅgulam iti pāṭhaḥ samarthita eva |

[^127]:
     “sahasra-nāma…khaṇḍe ca” not in all editions.

[^128]:
    tad-uparitana-lokā iti janas-tapaḥ-satya-lokā ity arthaḥ |

[^129]:
    tatra jana-loke ity arthaḥ |

[^130]:
    gṛha eva medhā buddhir yasya sa gṛha-medhaḥ |

[^131]:
    gacchatīty arthaḥ |

[^132]:
    sāśanaṁ bhojanādi-vyavahāropetaṁ cetanaṁ praṇijātaṁ, anaśanaṁ tad-rahitam acetanaṁ giri-nady-ādikaṁ tad ubhayaṁ yathā syāt tathā |

[^133]:
    vividhāni vastūni rājante’treti virāṭ brahmāṇḍa-dehaḥ |

[^134]:
    devā ijyante’sminn iti deva-yajanam |

[^135]:
    catvāro hotrā upalakṣitā udgātṛ-brahma-ṛtvijaś ca iti kha-kara-lipyāṁ pāṭhaḥ | 

[^136]:
    etat skandhīya-pañcamādhyāyoktānām iti śeṣaḥ |

[^137]:
    atra vipariṇāmenānvayo yathā—yasya ṛtāṁ gatim ahaṁ na vedmi, yūyaṁ na vittha, vāmadevo na veda, kim utāpare surā vidur iti |

[^138]:
    ghaṭādy-ākāreti | yathā taḍāgodakaṁ chidrān nirgatya kulyātmanā kedārān praviśya tadvad eva catuṣkoṇādy-ākāraṁ bhavati tathā taijasam antaḥkaraṇam api cakṣur-ādi-dvārā ghaṭādi-viṣaya-deśaṁ gatvā ghaṭādi-viṣayākāreṇa pariṇamate sa eva pariṇāmo vṛttir ucyate |

[^139]:
    viplutaṁ vyāptam ity arthaḥ |

[^140]:
    ‘kalpe kalpe ātmānaṁ sṛjatīty uktaṁ, tatra ke sṛjyamānā avatārās tān avatārān vistareṇāha’ ity avataraṇaṁ prācīna-pustake labhyate |

[^141]:
    viṣṇor iti tṛtīya-skandhīya-pañcamādhyāyasya sapta-viṁśa-śloka-vyākhyāyām ālocanīyam |

[^142]:
    khaga-loka-pālā garuḍādyāḥ |

[^143]:
    daityendreti | danunānni dakṣa-kanyāyāṁ kaśyapāj jātā eka-ṣaṣṭi-saṁkhyākā asurās teṣu pradhānā dvi-mūrdhādayo’ṣṭādaśa |

[^144]:
    preta-piśācādayo bhūta-jāti-bhedāḥ | tatra piśācā ghaṇṭākarṇādayaḥ, bhūteśā bhairavādayaḥ, kūṣmāṇḍeśā bhṛṅgyādayaḥ, yādāṁsi jala-jantavas tad-adhīśās timiṅgilādayaḥ |

[^145]:
     “supeśalān” iti vijayadhvajaḥ | tatra madhurebhyo’py atimadhurān ity arthaḥ |

[^146]:
    supeśas-śabda-gata ity arthaḥ, “la-kāra-lopaḥ” ity api kvacit |

[^147]:
     “pīṅ pāne” iti dhātor daivādikāc chatṛ-pratyaya ārṣatvāc cintyaḥ |

[^148]:
    udyata iti | samudre nimajjya rasātala-gatā mahīm uddhṛtya daṁṣṭrāgre nidhāya ūrdhva gata ity arthaḥ |

[^149]:
    atrer iti caturthy-arthe ṣaṣṭhī | apagatiṁ tyājayatīty apatyaṁ durgati-nivārakaṁ |

[^150]:
    yoga-rddhiṁ dhyāna-siddhiṁ yoga-sampattiṁ vā |

[^151]:
    ubhayīṁ-śabda-sthāne madhvasyātra pātho bhidyate |

[^152]:
    mayāham eva datta ity atra ekasya karma-kartṛ-bhāvo na bhagavad-vyatiriktasya bhavati | dharma-śāstre—dharma-dāso jyeṣṭha-putro bhāryā svātmā tathaiva ca | sarvasvaṁ guru-varyaś ca naiva deyam iti sthitiḥ || iti adeyatvena pratipādanāt | ata āha—bhagavān iti |

[^153]:
    bhuktir aṇimādy-aiśvarya-bhogaḥ |

[^154]:
    ‘ me ādau’ atra saṁhitāyā avivakṣitatvaṁ bodhyam |

[^155]:
     "me ādau" atra saṁhitāyā avivakṣitatvaṁ bodhyam |

[^156]:
    atra sanād ity avyayam | dīrgha ārṣaḥ | sanan-nāmaka ity arthaḥ | yad vā, sanāt sanātanatamaḥ iti sahasra-nāma-stotrāt sanān-nāmā ity arthaḥ |

[^157]:
    asmin pakṣe tapasa iti ṣāṣṭhy-antam |

[^158]:
    ātmana iti dvitīyāntaṁ darśana-kriyā-karmeti jñeyam |

[^159]:
    dahantam apīti mūla-sthaḥ uta-śabda apy arthaḥ |

[^160]:
    kam apīti | yo dhruvāya prasannaḥ san dhruva-padam adāt tam avatāram ity arthaḥ |

[^161]:
    arthita iti avatarituṁ prārthitas tadā vena-dehād avatīrṇaḥ sann ity arthaḥ |

[^162]:
    anvartham anugatāvayavārthaṁ yaugikārtham iti yāvat | trātveti ktvā-pratyayas tu trāṇāvaśyakatā-vivakṣayā bhāvini bhūtavan nirdeśāt |

[^163]:
     pun-nāmno narakād yasmāt trāyate pitaraṁ sutaḥ | tasmāt putra iti proktaḥ pitṝn yaḥ pāti sarvataḥ || [ma.bhā 1.34.37], tasmāt putra iti proktaḥ svayam eva svaymbhuvā | [rā. 2.107.12]

[^164]:
    meru-devyā iti | prathama-skandhe—aṣṭame meru-devyāṁ tu nābher jāta urukramaḥ [bhā.pu. 1.3.13] iti kathitāyāḥ |

[^165]:
    yāṁ jaḍa-yoga-caryām ity arthaḥ | athavā, yāṁ samādhi-caryāṁ pāramahaṁsyaṁ padaṁ paramahaṁsa-prāpyam āmanantīty arthaḥ |

[^166]:
     makhamaya ity atra "amṛtamaya" iti pāṭhaḥ.

[^167]:
    bhāvinā satyavratenety arthaḥ |

[^168]:
    āśritānāṁ madhye pṛthivī pradhānaṁ yatra sa ity arthaḥ, vṛkṣa-mayo grāma itivat |

[^169]:
    śikhā ity atra ārṣāḥ saptamyā luk |

[^170]:
    "avāpa ruddham” iti cakravartinā svīkṛta-pāṭhaḥ | “avāpa duḥkham āyuś ca” iti go-saṁskaraṇe dhṛta-pāṭhāntaro’nātyādaraṇīyaḥ |

[^171]:
    ugra-vīryam iti pāṭhaḥ.

[^172]:
     kakub-jaya-rūḍha-hāsam iti svāmibhir dhṛta-pāṭhāntaram.

[^173]:
    nipīḍitāyā iti ṅa-granthasya pāṭhāntaraṁ. 

[^174]:
    asmābhiḥ (ka, kha)

[^175]:
    <sup>“</sup>viṣṇu....asti” iti vākyaṁ sarvatra na dṛśyate. 

[^176]:
    <sup>“</sup>harivaṁśe hi kasyāṁcid giri-guhāyāṁ bhagavān sva-mūrtiṁ nikṣipya garuḍaṁ ca tatrāvasthāpya svayam atrāgata ity uktam | tad uktam sa devān abhyanujñāya [ha.vaṁ. 1.55.50] ity-ādi | iti vākyaṁ atra sthāne kṛṣṇa-sandarbhe dṛśyate, na tu krama-sandarbhasya kasyāṁścil lipyām |

[^177]:
    The section beginning “ato yat prabhāsa-khaṇḍe” and ending here is not found in all Krama-sandarbha manuscripts. It is found in the Kṛṣṇa-sandarbha, section 29.

[^178]:
    “evam eva sattvaṁ rajas tama [bhā.pu. 1.2.23] ity ādi-prathama-skandha-padya-prāptam aniruddhākhya-puruṣāvatāratvaṁ bhavānī-nāthair [bhā.pu. 5.17.16] ity-ādi-pañcama-skandha-gadya-prāptaṁ saṅkarṣaṇāvatāratvaṁ ca bhavasya saṁgacchate |” ity atrādhikaḥ pāṭhaḥ kṛṣṇa-sandarbhe dṛśyate.

[^179]:
    svayam āviviśatuḥ (ga)

[^180]:
    <sup>-</sup>enāviviśatuḥ (ga)

[^181]:
    yaj jīvayiṣyati yac coccāṭayiṣyati tad itarathānīśvaratve na bhāvyam iti pūrva-ślokenānvayaḥ.

[^182]:
    pīthān both in text and commentary in some editions.

[^183]:
    iveti pāda-pūraṇārthakam avyayan |

[^184]:
    muñjeti daśama-skandhīyonaviṁśādhyāyoktāyām (10.19.5ff) iṣīkāṭavyām iti yāvat |

[^185]:
     “loke vikuṇṭham upaneṣyati” iti pāṇḍeya-svīkṛta-pāṭhaḥ |

[^186]:
     chatrākāraṁ chavākaṁ śūraṇam iti kecid vadanti | tat tu abhakṣyam | tathā ca Xiḥ—chavākaṁ grāmya-kukkuṭa abhakṣyāṇi dvijātīnām iti ||

[^187]:
    rāso nāma bahu-nartakī-yukto nṛtya-viśeṣāḥ iti 10.33.2-padye vyākhyāyām

[^188]:
    alam iti bhagavad-guṇānāṁ sākalyena varṇanāsambhavād iti bhāvaḥ.

[^189]:
    maraṇānantaram ity arthaḥ.

[^190]:
     evaṁ hi vedānta-kalpa-tarūddhṛta parāśaropapurāṇa-vacanāj jñāyate | tathā ca—dvāpare dvāpare viṣṇur vyāsa-rūpo mahāmuniḥ | kṛtvā vedaṁ subahudhā kurute jagato hitam || suta-saṁhitā-bhāṣya-prārambhe cāpy evam asti—na hy anyaḥ puṇḍarīkākṣān mahābhārata-kṛd bhavet | ayam eva hi aṣṭādaśa-purāṇa-kartā | tathā ca tatraiva—aṣṭādaśa-purāṇānāṁ kartā satyavatī-sutaḥ | yoga-darśana-bhāṣya-kṛc cāyam | tathā ca sarva-tantrāparatantra-śrimad-vācaspati-miśraḥ—natvā patañjalim ṛṣiṁ vedavyāsena bhāṣite iti ||

[^191]:
    tripūrāsureṇāyo-rajata-tāmri-nirmitābhiḥ.

[^192]:
    vṛṣaṁ lāntīti vṛṣalā mlecchāḥ.

[^193]:
    te ca—veda-mārga-virodhena yeṣāṁ karaṇam aṇv api | te hi pākhaṇḍino jñeyā vedārthasya vinindakāḥ || iti

[^194]:
    asurādyā iti ādya-padena bhūta-preta-piśācādayaḥ krūra-svabhāvāś ca.

[^195]:
    sva-raṁhasety atra chando-bhaṅga ārṣaḥ | “sva-rahasā” iti pāṭho’yukta eva | rahaḥ-śabdasya vega-vācitve pramāṇābhāvāt | 

[^196]:
    tri-sāmya-rūpam iti tri-guṇa-sāmya-lakṣaṇam adhiṣṭhāna-svarūpaṁ prakṛtir ity arthaḥ.

[^197]:
    viṣṇu-sūktasya prathama-ṛk cakravarti-ṭīkāyām pūrṇatayoddhṛtā.

[^198]:
    māyā-balaṁ māyā-mahattvam ity arthaḥ.

[^199]:
    uttaṅka iti vaktavye utaṅka ity ārṣaṁ chandonurodhena.

[^200]:
    sārasvato dadhīciḥ |

[^201]:
    ākūtir devakūtiḥ prasūtir iti tisraḥ.

[^202]:
     “rantideva-devavratā” ity evaṁ-rūpe ity arthaḥ.

[^203]:
     “śubha-dhāraṇā” iti pāṭhe chando-bhaṅga ārṣaḥ.

[^204]:
    viṣaya-karaṇoparāgeti | viṣayo rūpādir grāhyaḥ | karaṇaṁ sādhanaṁ cakṣur-ādi | uparāgo grāhyatvena svīkāraḥ | tad uktam—dṛśyānurañjitaṁ draṣṭṛ dṛśyaṁ draṣṭr anurañjitaṁ | ahaṁ-vṛttyobhayaṁ raktaṁ tan-nāśo’dvaita ātmanaḥ || iti |

[^205]:
    From _nanu_ to _āha_ replaced by _tat kutaḥ_ ? in certain editions.

[^206]:
    vṛtter eva tad-uparāga iti | vṛtteś cakṣur-ādi-vṛtter darśana-śravaṇāder vyāvahārika-jñānasya uparāga āraktatvam

[^207]:
    cātur-vidham iti | nātra ghaṭaṁ karoti kulāla ity atra utpādyaṁ kriyā-phalaṁ | cakṣuṣā rūpaṁ paśyatīty atra āpyaṁ | somaṁ suneti somapā ity atra vikāryaṁ | saṁskāraś ca trividhaḥ, tatra prāktana-puṇyātiśaya-janyaḥ sukha-viśeṣa ādyaḥ | dvitīyo malāpākaraṇa-rūpaḥ | tṛtīyo guṇādhāna-rūpaḥ | rājyaṁ prāpnoti dharmiṣṭha ity ādyaṁ saṁskāryaṁ | rajako vastraṁ kṣālayatīti dvitīyaṁ | vastraṁ rañjayatīti tṛtīyam |

[^208]:
    utpatty-ādīti ādinā prāpti-vikṛti-saṁskāryāṇāṁ grahaṇam.

[^209]:
    atrāvadhi bhagavata-sandarbhasya pañcama-paricchede prāpyate.

[^210]:
    Visvanatha gives six lines to verse 47, two to 48..

[^211]:
    svārambhakāṇāṁ pṛthivy-ādi-mahā-bhūtānām ity arthaḥ.

[^212]:
    atra paramātma-sandarbhe adhikaṁ paṭhitam—idam eva śrī-haṁsa-devenoktaṁ—aham eva na matto’nyad iti budhyadhvam añjasā [bhā.pu. 11.13.24]iti || iti |

[^213]:
    atra śloka-dvayam adhikaṁ kvacid asti tac ca—
    
    nṛ-janmani na tuṣyeta kṛtena bhagavān yadi | 
    
    dharmārtha-kāmaiḥ kiṁ tarhi kāryaṁ sidhyati naśvaraiḥ ||53|| 
    
    kṛṣṇe na cottama-śloke ced bhaktir anapāyinī | 
    
    kiṁ syād varṇāśramācāra-dāna-homādibhiḥ kṛtaiḥ ||54|| iti | 
    etad-upari vīrarāghava-ṭīkā | nanu trivargo yathā bhavet tathā varṇayati kiṁ nocyata ity āśaṅkyāha—nṛ-janmanīti | manuṣya-janmani kṛtena sādhanakalāpena bhagavān na tuṣyeta tarhi naśvarair dharmādibhiḥ kiṁ kāryaṁ kiṁ prayojanaṁ sidhyati na kim apīty arthaḥ ||53|| dharmasya hy āpavargyasyeti pūrvokta-rītyā paramparayā bhagavad-bhaktāv upayujyamānānām eva sāphalyaṁ tad-upayoga-rahitānāṁ tu vaiphalyam eveti anvaya-vyatirekeṇāha—kṛṣṇa iti | uttama-śloke avidyānivartaka-yaśasi śrī-kṛṣṇe ced yadi ca kṛtaiḥ svanuṣṭhitair varṇāśramācārādibhir anapāyinī | avyabhicāriṇī bhaktir na syāt tarhi taiḥ kim anyat phalaṁ syāt, na kim api | anya-phalasya naśvaratvāt taj jātam apy ajāta-prāyam iti bhāvaḥ ||54|| iti |

[^214]:
    sarvaṁ malam iti mūla-stha-śamalam ity asyārthaḥ |

[^215]:
    sarveṣām ity-ādi | atra sarveṣām eva sarvam eva niḥśeṣam eva haraty eva ity avadhāraṇa-catuṣṭayaṁ jñeyam |

[^216]:
    ‘śaraṇaṁ gṛha-rakṣitroḥ’ iti kośaḥ |

[^217]:
    yāvān iti | atra kalpa-vikalpa-padābhyām utpatti-pralayayor madhya-kālasyaiva ṭīkokta-mahad-avāntara-bhedena grāhyatvaṁ’saṁplavaḥ sarva-bhūtānām’ ity agrimaikaviṁśa-śloke sṛṣṭi-sthiti-pralayānām uktatvād iti dīpi. |

[^218]:
    ‘kupita-dvijāt’ iti pāṭhaḥ | kupitād dvijād iti dvija-krodha-hetur maraṇa-kālo lakṣyate | anyatreti dvija-kopa-nidāna-bhūtaḥ saptama-dina-mṛtyu-kālād anyatrānyasmin kāle’cyuta-pīyūṣaṁ pibato me’savo’naśanān na parāyanti | na vyākulībhavantīty arthaḥ | nanu yathedam amṛtaṁ kṣudhāṁ nivārayati tathā śāpam api nivārayiṣyatīty āha—anyatra kupitād iti | subo. | yad vā, me’savo’ naśanād dvija-kopāc ca na parāyanti, kintu anyatra acyuta-pīyūṣa-pānābhāve parāyantīty arthaḥ | atha vā acyuta-pīyūṣaṁ pibato me’savaḥ prāṇāḥ’tam utkrāmantaṁ “sarve prāṇā utkrāmanti’ iti śruty-uktānīndriya-lakṣaṇāni karaṇāni anyatra acyuta-pīyūṣātirikte viṣaye anaśanād dhetoḥ bhojanādau, kupita-dvijād dhetoḥ maraṇa-pratīkāre dhana-kalatrādau ca na parāyanti na gacchanti | acyuta-kathāmṛta-pāne niścalā bhavantīti bhāvaḥ | siddhānta. |

[^219]:
     “anāśanādibhiḥ” iti pāṭhāntaram.

[^220]:
     “tan-mukhābja-“ iti pāṭhāntaram.

[^221]:
    bālo’pi sa gurutvena munibhyo brahmaṇā yataḥ | datto’to brahma-rāteti nāma vaiyāsaker abhūt’ iti vacanāc chukasya brahma-rātatvaṁ nānyasyeti vija. |

[^222]:
    yac-chabdasyottara-vākya-gatatvān na tat-padāpekṣā |

[^223]:
    sabhājitaḥ samyag ārādhitaḥ |

[^224]:
    ‘sandṛṣṭavadbhiḥ’ iti pāṭhaḥ | tatra samyak parokṣa-jñānavadbhir ity arthaḥ | 

[^225]:
    viśeṣeṇa budhyante iti vibudhā jñānādhikā nitya-muktāś ca |

[^226]:
    ‘adhiṣṭhitam’ iti pāṭhaḥ |

[^227]:
    sāṅkhya (bhagavat-sandarbha reading)

[^228]:
    etādṛśaṁ sva-lokaṁ darśayām āseti pūrveṇa navama-ślokenānvayaḥ |

[^229]:
    ‘pītāṁ śukaṁ’ iti pāṭhaḥ |

[^230]:
    āgantukair naśvaraiḥ | tat-pramādād eva kadācit tad-ābhāsa-rūpatayaiva prāptair ity arthaḥ | 

[^231]:
    aṣṭādaśa-ślokottaraṁ—’kṛtāñjaliṁ praśraya-namra-kandharaṁ vilokayan premadṛśā samedhayan ||’ idam ardham adhikaṁ kvacit | 

[^232]:
    ‘sadhryak’ iti pāṭhaḥ | tatra samyag ity evārthaḥ | 

[^233]:
    ‘puṁsām’ iti pāṭhaḥ |

[^234]:
    apratiruddhena anargalena |

[^235]:
    atrātmanepadam ārṣam |

[^236]:
    tu-śabdena tu ca rūpe satye ity avadhārayati |

[^237]:
    paraṁ avaraṁ iti | cid-ānandādy-ātmaka-vairājākhyaṁ paraṁ rūpam | sanavāvaraṇāṇḍākhyam avaram | vija. | parāvare viśvasya nirgama-praveśa-sthāna-bhūte rūpe siddhāṁ. | 

[^238]:
    tad-viṣayāṁ bhagavad-guṇa-svarūpa-sṛṣṭy-ādi-līlā-viṣayām |

[^239]:
    asmin pakṣe samunnaddheti naha-dhātor luṅi prathama-puruṣaikavacanam |’na māṅyoge’ iti niṣedhān māṅyoge aḍ-abhāvaḥ |

[^240]:
    yāni rūpāṇīty atra yādṛgrūpo yādṛgguṇo yādṛkkarmā cety arthaḥ | dīpi. |

[^241]:
    aham evāsmīti na tv aṅkure jāte bījavad anupalambhaḥ | kāraṇatayā pṛthag-avasthānāt | etenāpracyuta-svarūpatvam uktam |

[^242]:
    yad etad iti | anena prapañcasya vāg-ālambana-mātratvam uktaṁ vastutaḥ sarvaṁ brahma tanmātram ity arthaḥ |

[^243]:
    jñānāgocara-

[^244]:
    _sthity-udbhava-pralaya-hetur ahetur asya_ iti pāṭha ākare dṛśyate.

[^245]:
    The Gita verse is only in Bhagavat-sandarbha, not Krama-sandarbha.

[^246]:
    atrānvayavyatirekasādhanenātmā jijñāsya ity arthaḥ, ity adhikaṁ kvacit |

[^247]:
    anvayaḥ kāryeṣv iti | yadā kāryāṇi jāyante tadopādānatayeśvarasya sarvatraivānuvṛttiḥ kuṇḍalādiṣu svarṇavat | yadā avikṛtaḥ kāraṇarūpeṇa vartate tadā kāryāṇām abhāvāt tebhyo vyatirekaḥ avikṛtasuvarṇavat iti dīpi. |

[^248]:
    samaṣṭy-ātmakatvena sarva-bhūtamayaḥ |

[^249]:
    idaṁ vyaṣṭy-ātmakam |

[^250]:
    atha vā mat-prajā yama-niyamān ātiṣṭhantv ity evaṁ svārtha-kāmyā tayā |

[^251]:
    rikthaṁ dhanaṁ paitṛkaṁ dāya-prāptatvenādadate iti rikthādāḥ putrāḥ |

[^252]:
    ekasyaiveti daśamasyāśrayasyaivety arthaḥ.

[^253]:
    brahmaṇaḥ parameśvarād iti kāraṇa-sṛṣṭiḥ, pārameśvarī karma-sṛṣṭis tu vairiñcīty arthaḥ |

[^254]:
    sad-dharma iti | atra manvantarāṇīti prokta ity arthaḥ |

[^255]:
    yata iti hetau pañcamī |

[^256]:
    yata iti hetau pañcamī 

[^257]:
    āśrayatvasya (kha-pustake)

[^258]:
    asyādhyāyasya prathama-sapta-ślokānām 12.7.9-19 padya-jātam anurūpārthakaṁ draṣṭavyam |

[^259]:
    vicchedo bhedaḥ vibhāga ity arthaḥ.

[^260]:
    eṣām iti | ādhyātmikādīnāṁ trayāṇāṁ mithaḥ sāpekṣatvena siddhes teṣām āśrayatvaṁ nāstīty ācaṣṭe ity arthaḥ.

[^261]:
    dṛśya-pratīty anumeyam.

[^262]:
    tad vinā karaṇaṁ vinā.

[^263]:
    tat tritayam ādhyātmikādi-trayam.

[^264]:
    tat samūhaṁ (gha)

[^265]:
    niruktyā prakathanena | vyutpattyeti yāvat.

[^266]:
    garbha-rūpam iti | catur-daśa-bhuvanātmakaṁ samaṣṭi-deham—
    apa eva samaryādau tāsu bījam avāsṛjat | 
    tad aṇḍam abhavad dhaimaṁ sahasrārka-samadyuti || iti manu-vacanāt |

[^267]:
    prabhor antarā vairājasyodara-madhye |

[^268]:
    svavyāpāraṁ kurvatety arthaḥ. 

[^269]:
    tayor  vahni-vācoḥ sambandhi tad-adhīnaṁ vyāhṛtaṁ vag-vyāpāra ity arthaḥ |

[^270]:
    tasya virājaḥ |

[^271]:
    nirodhaḥ prāṇa-vāyu-nirodhaḥ |

[^272]:
    karmaṇo vyāhṛtasya.

[^273]:
    prakāśābhāva ity arthaḥ.

[^274]:
    ṛṣibhir jñāna-sādhanair vedādibhir agny-ādibhir vā.

[^275]:
    aitareyopaniṣadīty arthaḥ.

[^276]:
    This section, which is exactly that found in Sridhar, does not appear to be in all MḤ S.

[^277]:
    tad-āśraye tad-ubhaye ity atra samudrāśrayā tuṣṭiḥ’ nāḍī-nady-āśrayā puṣṭir ity arthah | dīpi.

[^278]:
    bhūmy-ādi-tritaya-kāryam uktam ity arthaḥ

[^279]:
    sarveti kāma-krodha-lobha-moha-śokādīnām ity arthaḥ. 

[^280]:
    pṛthivy-ap-tejovāyv-ākāśa-mahad-ahaṁkāraiḥ prakṛtyā cety evam aṣṭabhiḥ | 

[^281]:
    avyaktam iti na cakṣur-ādibhir vyajyata iti tathā.

[^282]:
    sarva-vyāvartaka-dharma-rahitam.

[^283]:
    adhiṣṭhānatayaiva gṛhyata ity arthaḥ (ga).

[^284]:
     “kiṁpuruṣān narān” iti pāṇḍeya-dhṛta-pāṭhāntaraḥ |

[^285]:
    prajā-patīn marīci-pramukhān ity arthaḥ.

[^286]:
    tatreti yadā ekaikataraḥ svabhāvo guṇo’nyābhyāṁ guṇābhyām upahanyate’bhibhūyate tatra tadā ekaikaśo’pi gatayas tridhā bhidyanta ity anvayaḥ | atra tridhā bhidyanta ity etad api sthūla-dṛṣṭyaivoktam | vastutas tu tat-tad-guṇa-tāratamyena tat-tat-puṇya-pāpa-tāratamyānusāreṇa nānā-vidhā gatayo bhavantīty arthaḥ | dīpi. | 

[^287]:
    anuvidhyata iti | yathā manuṣyānāṁ sva-bhakto rājasatve’pi guṇāntarānuvedhāt sāttvikatvaṁ tāmasatvam ca pratīyate | 

[^288]:
     “jagad-dhartā’ iti pāṇḍeya-dhṛta-pāṭhāntaraḥ.

[^289]:
    dharmo viṣṇus tad-rūpeṇeti dharma-rūpa-dhṛg ity asyārthaḥ | dharma-rūpa-dhṛk viṣṇu-rūpa-dhṛk viśvaṁ maryādāyāṁ sthāpayan matsyādy-avatāraiḥ puṣṇāti pālayatīti bāla. | 

[^290]:
     “tat-kāle” iti pāṇḍeya-dhṛta-pāṭhāntaraḥ 

[^291]:
    tat-pūrvoktaṁ kiṁ, kutaḥ ity arthaḥ | 

[^292]:
    anūdyata iti | uktasyārthasya punaḥ kartavyatvenopādānam anuvādaḥ | aprasaktasya ca pratiṣedho na sambhavatīty ataḥ prasakta-pratiṣedhārtham evātrānuvādaḥ kriyate | anuvarṇyate “anuvartyate” iti pāṭhau |

[^293]:
    kartṛtveti | adhiṣṭhāna-jñāne hi tatrāropitasya pratiṣedha iti bhāvaḥ |

[^294]:
     cārciṣas tadvat vallī-kalpaḥ iti krama-sandarbhaḥ.

[^295]:
    yathaivāgatavān” iti kvacit pāṭhah |

[^296]:
    sva-mukhato brahma-mukhataś ca sva-mukhena brahmaṇe brahma-mukhena nāradāyety arthaḥ | 

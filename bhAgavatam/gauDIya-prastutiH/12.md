+++
title = "12"

+++
द्वादशः स्कन्धः

<details><summary>English</summary>

(First published Oct. 24, 2007)

1.04 (Nov. 7, 2009)

Version 1.05 (Sept. 27, 2011)

This version contains the full Madhva commentary (_Bhāgavata-tātparya-nirṇaya_) with footnotes by Bannanje Govindacharya, _Bhāgavata-bhāvārtha-dīpikā_ by Śrīdhara Svāmī (entered by Gauranga for the BBT), _Caitanya-mata-mañjuṣa _by Śrīnātha Cakravartī, Sanātana Gosvāmī’s comments on verses quoted from this canto in the _Hari-bhakti-vilāsa, Krama-sandarbha _by Jīva Gosvāmī, first entered by Gauranga for the BBT supplemented by additional notes from the _Ṣaṭ-sandarbhas _and corrected against the Puridas edition, and Viśvanātha Cakravartī’s _Sārārtha-darśinī. _Where not otherwise attributed, all text entered and edited by Jagadananda Das.

</details>






## राज-वंशानुकीर्तनं

_ॐ नमो भगवते वासुदेवाय_

**॥ १२.१.१ ॥**[^१]

**राजोवाच—**

[^१]:
     थिस् वेर्से दोएस् नोत् सेएम् तो बे इन् अल्ल् एदितिओन्स्।


**स्वधामानुगते कृष्णे यदु-वंश-विभूषणे ।**

**कस्य वंशोऽभवत् पृथ्व्याम् एतद् आचक्ष्व मे मुने ॥**

**श्रीधर-स्वामी (भावार्थ-दीपिका) :**

श्री-गुरुं परमानन्दं वन्द आनन्द-विग्रहम् ।

यस्य सन्नति-मात्रेण चिद् आनन्दायते बपुः ॥

जयन्ति श्री-परानन्द-कृषापाङ्ग-लसद्-दृशः ।

या नित्यम् अनुवर्तन्ते संपदो विगतादृशः ॥

उक्तस् त्रयोदशाध्यायैर् द्वादशे त्व् आश्रयः सतः ।

अधिष्ठानावधित्वाभ्याम् आश्रयश् चेश्वरः सतः ॥

उक्तो लयावधित्वेन प्राकृतात्यन्तिके लये ।

अधिष्ठानतया चोक्तो महा-पुरुष-वर्णने ॥

तत्रादौ षड्भिर् अध्यायैः शुकः प्राह परीक्षिते ।

शेषैस् तत्राखिलान्य् आह सूतः पृष्टोऽथ सत्रिभिः ॥

स्वाश्रय-श्रवणे कार्यो न विलम्बो मनीषिणा ।

इत्य् एतत् काल-वैषम्यं चतुर्भिस् तावद् उच्यते ॥

तत्र तु प्रथमे भावि- मागधान्वय-भूमि-पान् ।

कलि-प्रभावतः प्राह सङ्करादिम् अलीमसान् ॥

तद् एवं वैवस्वत-मनु-वंशे सोम-वंश-प्रस्तावेन श्री-कृष्णावतार-चरितानि स-प्रपञ्चमनुवर्णितानि, अथेदानीं भावी सोम-वंशः कलौ विजातीय-सङ्करादिम् अलीमसो वैरङ्य-द्वारा श्री-कृष्णैक-भक्ति-निगमनायानुवर्ण्यते, तत्र तु सोम-वंश-शाखासु चिर-कालानुवर्तितया मागध-वंशोऽनुक्रम्यते, तत्र पूरोर् वंशे उपरिचरो वसुस् तस्य बृहद्-रथस् तस्य जारसन्धस् तस्य सहदेवः पुत्रोऽभूद् इत्य् उक्तं नवम-स्कन्धे । तत्रैव सहदेवान् मार्जारिस् ततः श्रुतश्रवा इत्य्-आदयो रिपुञ्जयान्ता विंशतिर् भाविनो राजानो निरूपिताः । (तत्र राजा पृच्छति, स्वधामेति । इदानीं) ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **ॐ स्वस्ति श्रीगणेशाय नमः ।  


> वन्देऽहं गोपिकानाथं यशोदानन्दनन्दनम् ।  
> वृन्दारकगणाधीशं वृन्दावननिकुञ्जगम् ॥  
> नमस्कृत्य गुरून्सर्वानखिलाभीप्सितप्रदान् ।  
> द्वादश-स्कन्धविवृतिं प्रारभे विदुषां मुदे ॥  
> श्रीगुरुं परमानन्दं वन्द आनन्दविग्रहम् ।  
> यस्य संनतिमात्रेण चिदानन्दायते वपुः ॥

श्लोकोऽयमधिकः केषुचित्पुस्तकेषु दृश्यते मङ्गलरूपत्वान्मयाप्यत्रालेखीति । जयन्ति श्रीपरानन्देत्यादिपद्यम् एकादशे व्याख्यातम् अपि पुनर् अपि किञ्चिद्व्याख्यास्यामः—श्रीः राधा तया सहितः परानन्दः श्री-कृष्णः । यद् वा, श्रियां परस्तत्परः श्रीपरः श्रीः कैटभारीहृदयैककृताधिवासा इति मार्कण्डेयोक्तः । स चासावानन्दश्चति श्रीपरानन्दः । यद् वा,  श्रीः परोत्कृष्टा यासु ताः श्रीपरा गोप्यस्ता आनन्दयतीति श्रीपरानन्दः । कृपया युक्ता अपाङगगा कटाक्षाः कृपापाङ्गास्तैर् लसन्त्यो देदीप्यमाना या दृशः दृक्पातास्ताः कृपापाङ्गलसदृशः, श्रीपरानङ्दस्य कृपापाङ्गलसदृशः श्रीपरानन्द कृपापाङ्गलसदृशो जयन्ति सर्वोत्कर्षेण वर्तते । या अनु नित्यं सम्पदो वर्तते । किंभूता दृशः—विगताश्चक्षुरगोचरा इत्य् अर्थः । यद् वा, विगतादृगज्ञानं याभिस्ता इत्य् अर्थः। भक्त्यादिरूपा इत्य् अर्थः। यद् वा, यादृशोऽनुसम्पदोऽविगताः सदा वर्तन्त इत्य् अर्थः (१) । सतः सदूपतया प्रतीयमानस्य प्रपञ्चस्याश्रयस्त्रयोदशाध्यायैर् उक्त इत्यन्वयः । तम् एवाह—सत ईश्वर आश्रयः । काभ्यामित्यत आह अधिष्ठानेति (२) प्राकृतः सर्वप्रकृतिलयात्मकः आत्यन्तिको मोक्षः, एतल्लयद्वयेऽवधित्वेन सर्वावसानभूमित्वेनेश्वरः उक्तः । महापुरुषो विराट् तद्वर्णने चाधिष्ठानतया सर्वाधारतयोक्तश् च सर्वलोकानां तदवयवकल्पनया तदाधारोऽवयवी विराड्रूपीश उक्त इत्य् अर्थः (३) । तत्र त्रयोदशाध्यायेषु । शेषैः सप्तभिः । खिलान्याकाङ्क्षितार्थपूरकाण्याख्यानानि । सत्रिभिः शौनकादिभिः (४) । इत्येतद् इति कालविलम्बपरित्यागार्थम् । कालवैषम्यं कालकृतबुद्धिवैषम्यम् । तावदादौ (५) । तत्र चतुर्ष्व् अपि । सङ्करो वर्णसङ्करत्वम् तदादिभिरसत्यसम्भाषणादिदोषैर् मलीमसान्मलिनान् (६) । एवंभूते पूर्वोक्तपावनत्वादिविशेषणविशिष्टे । वंशः सोमस्य पावनः इत्य्-आदिनवनवमोक्तेः। बुद्धौ सन्निहितत्वादेवंभूत इत्य् उक्तम् । मुकुन्दस्य हरेः। स्वैरक्रीडा स्वेन वेदरूपेणात्मना वर्णिता पूतनादिवधरासादिरूपा क्रीडा । पूतनावधादिरूपा क्रीडापि वेदेनोक्ता, तत्र प्रमाणीभूताः काश्चिछ्रुतयोऽपि तत्रतत्र सभाष्या उक्ता एव । स्वैरक्रीडा वेदाविहिता क्रीडेति व्याख्यानमत्र न शोभनम् यदायदा हि धर्मस्य इत्य्-आदिश्रीगीताविरोधात् । स एव चन्द्रवंश एव । मुक्त्वा त्यक्त्वा । मुक्त्यै मोक्षाय । अन्यद्वर्त्मान्यो मार्गो नास्तीति कथयितुम् । कलौ नित्यनैमित्तिकादिकर्माकरणादन्तःकरणशुद्धेरनुदयाज्ज्ञानयोगाद्यसम्भवाद्भक्तिर् एव मुख्यो मुक्तिमार्गः कलौ भक्तिः कलौ भक्तिर्भक्त्या कृष्णः पुरःस्थितः इत्य्-आदिपायोक्तेः ८७) । स्वधामेत्यादिप्रश्नश्लोकश् च न स्वामिसंमत इति भाति । तैश् च तद् एवमित्यारभ्य रिपुञ्जयान्ता विंशतिर्भाविनो राजानो निरूपिता इत्यन्तेन पूर्वसम्बन्धमनूद्य तदुपरितनं वंशं सङ्करादिदौषैः प्रपञ्चयति—योन्त्य इति श्लोकावतरणं दत्तवद्भिः प्रश्नस्य क्वाप्यनुल्लेखात् , वंशकथनप्रस्तावस्य नवमस्कन्धतः प्रवृत्तत्वाद्भगवन्निर्याणानन्तरं स्ववंशस्य मागधवंशस्य च विद्यमानत्वेन तादृशप्रश्नासम्भवाच् च । अत एवायं प्रश्नश्लोको विजयध्वजविश्वनाथाभ्यां परित्यक्तः ॥१॥

———————————————————————————————————————

**जीव-गोस्वामी (क्रम-सन्दर्भः) : **श्री-राधा-कृष्णाभ्यां नमः ।[^२] अथ द्वादश-स्कन्धस्य क्रम-सन्दर्भः ।

[^२]:
     श्री-कृष्ण-चैतन्याय नमः ॥ श्री-कृष्णाय नमः ॥ इत्य्-आदि पाठान्तराणि।


द्वादश-क्रम-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतेर् गतिः ॥

तद् एवम् एकादश-स्कन्ध-पर्यन्त-ग्रन्थेन निजाभीष्टं श्री-कृष्ण-लक्षणम् आश्रयं यथावन् निरूप्य पुराणोपसंहाराय द्वादश-स्कन्ध आरभ्यते ॥१॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-गुरवे नमः ।

प्रणम्य श्री-गुरुं भूयः श्री-कृष्णं करुणार्णवम् ।

लोकनाथं जगच्-चक्षुः श्री-शुकं तम् उपाश्रये ॥

गोप-रामा-जन-प्राण-प्रेयसेऽतिप्रभुष्णवे ।

तदीय-प्रिय-दास्याय मां मदीयम् अहं ददे ॥

त्रयोदशभिर् अध्यायैर् द्वादशे तु चतुर्विधः ।

निरोध उक्तः श्री-कृष्ण-कथाप्य् अत्रोपसंहृतौ ॥

त्रिभिर् आदौ कलेर् धर्म-द्रोहिणः कथ्यते कथा ।

एकेन प्रलयास्याथ द्वाभ्यां शुक-परीक्षितोः ॥

पुराणस्य तथैकेन मार्कण्डेयस्य च त्रिभिः ।

सूर्यस्याख्यान-वृन्दस्य भावि-भूमिपानां कथोच्यते ।

मागधान्वय-जातानां कलि-कल्मष-शालिनाम् ॥

> **॥।**

**॥ १२.१.२-३ ॥**

**श्री-शुक उवाच—**

**योऽन्त्यः पुरञ्जयो नाम भविष्यो बारहद्रथः ।**

**तस्यामात्यस् तु शुनको हत्वा स्वामिनम् आत्म-जम् ॥**

**प्रद्योत-संज्ञं राजानं कर्ता यत्-पालकः सुतः ।**

**विशाखयूपस् तत्-पुत्रो भविता राजकस् ततः ॥**

**श्रीधर-स्वामी (भावार्थ-दीपिका) : **तद्-उपरितनं वंशं सङ्करादि-दोषैः प्रपञ्चयति—योऽन्त्य इति । रिपुञ्जय एव पुरञ्जयः । स्वामिनं पुरञ्जयं हत्वा स्व-पुत्रं प्रद्योत-संज्ञं राजानं करिष्यति । यस्य पालको नाम सुतो भविष्यति ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **अन्त्यो वंशावसानभवः । भाव्यो बार्हद्रथो नृपः इति प्रचुरः पाठः । बारहद्रथ इह रेफेऽकारागमस्त्वार्ष एव ध्येयः । तस्य पुरञ्जयस्य । अमात्यो मन्त्री अमात्यः सचिवो मन्त्री इत्यभिधानात् ॥ तत्पुत्रः पालकपुत्रः । ततो विशाखयूपात् ॥२-३॥

———————————————————————————————————————

**जीव-गोस्वामी (क्रम-सन्दर्भः) : **यत्र तद्-अन्तर्धाने लोकानां दुःखम् एव स्याद् इति दर्शयित्व, कथञ्चित् तं भजतां तु निस्तारः स्याद् इति दर्शयिष्यते—श्री-शुक उवाच । योऽन्त्यो पुरञ्जय इत्य्-आदिना ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवं चन्द्र-वंशावतंसस्य श्री-कृष्ण-चन्द्रस्य चरितामृत-कथा-सिन्धुः, स्कन्ध-द्वयेन वर्णितः । तत्रैव लोकान् निमज्य आनन्दयितुम् इदानीं तेषां ततोऽन्यत्र वैराग्यम् उत्पादयितुं तस्यैव चन्द्र-वंश्यान्तिमो भागो वर्ण्यते । तत्र चन्द्र-वंश-शाखायां पुरोर् वंशे उपरिचरो वसुः । तस्य पुत्रो बृहद्रथः, तस्य जरासन्धः । तस्य सहदेवः । पुत्रोऽभूद् इत्य् उक्तं नवम-स्कन्धे । पुनश् च तत्रैव सहदेवस्य मार्जारिस् तस्य श्रुतश्रवा इत्य् एवं रिपुञ्जयान्ता विंशति-भाविनो राजानो निरूपिताः । अत्र स्कन्धे तद्-उपरितनं वंशं सङ्करादि-दोषैर् मलिनीभूतं वर्णयति—योऽन्त्य इति । रिपुञ्जय एव पुरञ्जयः, बारहद्रथः बृहद्रथ-वंश्यः । स्वामिनं रिपुञ्जयं हत्वा स्व-पुत्रं प्रद्योतं राजानं करिष्यति । यत् यस्य प्रद्योतस्य सुतः पालकः पालक-संज्ञः ॥२॥

> **॥।**

**॥ १२.१.४ ॥**

**नन्दिवर्धनस् तत्-पुत्रः पञ्च प्रद्योतना इमे ।**

**अष्ट-त्रिंशोत्तर-शतं भोक्ष्यन्ति पृथिवीं नृपाः ॥**

**श्रीधर-स्वामी (भावार्थ-दीपिका) : **प्रद्योतनाः प्रद्योत-संज्ञाः ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **तत्पुत्रो राजकपुत्रः । इमे प्रद्योतनेन सह पञ्चसङ्ख्याका अष्टात्रिंशदुत्तरवर्षशतकं १३८ पृथ्वीं भोक्ष्यन्ति पालयिष्यन्ति भुजोऽवने इत्यतः परस्मैपदम् ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रद्योत-वंशत्वात् प्रद्योतनाः ॥४॥

> **॥।**

**॥ १२.१.५-८ ॥**

**शिशुनागस् ततो भाव्यः काकवर्णस् तु तत्-सुतः ।**

**क्षेमधर्मा तस्य सुतः क्षेत्रज्ञः क्षेमधर्म-जः ॥**

**विधिसारः सुतस् तस्या- जातशत्रुर् भविष्यति ।**

**दर्भकस् तत्-सुतो भावी दर्भकस्याजयः स्मृतः ॥**

**नन्दिवर्धन आजेयो महानन्दिः सुतस् ततः ।**

**शिशुनागा दशैवैते षष्ट्य्-उत्तर-शत-त्रयम् ॥**

**समा भोक्ष्यन्ति पृथिवीं कुरु-श्रेष्ठ कलौ नृपाः ।**

**महानन्दि-सुतो राजन् शूद्रा-गर्भोद्भवो बली ॥**

**वंशीधरः (भावार्थ-दीपिका-प्रकाशः) : **ततः प्रद्योतनेभ्यः पश्चात् । भाव्यो भविष्यति । तत्सुतः शिशुनागः सुतः । तस्य काकवर्णस्य ॥ तस्य क्षेत्रज्ञस्य, तस्य अजातशत्रुः, तस्येत्युभयान्वयि । तत्सुतोऽजातशत्रुसुतः ॥ आजेयोऽजयपुत्रः । अत्रैकारमध्यत्वमार्षम् । ततो नन्दिवर्द्धनस्य । षष्ट्युत्तरशतत्रयं ३६० राज्यभोगवर्षसङ्ख्येयम् ॥५-८॥

> **॥।**

**॥ १२.१.९ ॥**

**महापद्म-पतिः कश्चिन् नन्दः क्षत्र-विनाश-कृत् ।**

**ततो नृपा भविष्यन्ति शूद्र-प्रायास् त्व् अधार्मिकाः ॥**

**श्रीधर-स्वामी (भावार्थ-दीपिका) : **नन्दो नाम कश्चिन् महा-पद्म-सङ्ख्याया सेनायाः धनस्य वा पतिर् भविष्यति । अत एव महा-पद्म इत्य् अपि तस्य नाम ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आजेयः अजयस्य सुतः । स नन्दो महा-पद्म-पतित्वान् महा-पद्मः ॥९॥

> **॥।**

**॥ १२.१.१० ॥**

**स एक-च्छत्रं पृथिवीम् अनुल्लङ्घित-शासनः ।**

**शासिष्यति महापद्मो द्वितीय इव भार्गवः ॥**

**श्रीधर-स्वामी (भावार्थ-दीपिका) : **एकम् एव छत्रं यस्यां तां पृथिवीं शासिष्यति पालयिष्यति । क्षत्रोत्सादने दृष्टान्तः, भार्गवः परशुराम इव ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **समा वर्षाणि हायनोऽस्त्री शरत्समाः इत्य् अमरः । हे कुरुश्रेष्ठेति—त्वं त्वतीय पवित्रेऽपि कुरुवंशे श्रेष्ठोऽसि येन श्री-कृष्णलीलामृतमन्ते पीतम् इति भावः । हे राजन्न् इति—त्वं तु धर्मेणैव राजसे न तु गणितनृपसदृशोऽसीति भावः अत एव महापद्मसेनादिपतित्वादेव । मत्वर्थीयाजन्ताश्रयणे तस्यापि तन्नाम सम्भवति, महापद्माः सन्त्यस्येति निरुक्तेः । स्वेन सह भोजनसम्बन्धादिकमकुर्वतां क्षत्रियाणां विनाशकः, तन्त्रसभयाच्छुद्धाः क्षत्रियास्ततः पलायित्वा यवनादिदेश गता वैश्यवृत्त्यादिजीविनो भविष्यन्ति, ततः प्रभृति नृपाः शूद्रप्राया भविष्यन्ति । प्रायःशब्देन शूद्रराज्यबाहुल्ये क्वचित्क्षत्रियावशेषो बोध्यते, क्षत्रवंशविरोधे च द्वितीयभार्गव इव । तथा च भार्गवेणैकविंशतिवारं पृथिव्यां क्षत्रहनने यत्कार्तवीर्यद्वेषेण हननं तस्यैव पञ्चपुत्रावशेषश्रवणात्, किमु वाच्यं क्षत्रियान्तरवंश्यानाम्, तथापि बहवो हता बहवो देशान्तरं गता इति ज्ञेयम् ॥९-१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **क्षत्र-विनाशकत्वे दृष्टान्तः, भार्गवः परशुराम इव ॥१०॥

> **॥।**

**॥ १२.१.११-१२ ॥**

**तस्य चाष्टौ भविष्यन्ति सुमाल्य-प्रमुखाः सुताः ।**

**य इमां भोक्ष्यन्ति महीं राजानश् च शतं समाः ॥**

**नव नन्दान् द्विजः कश्चित् प्रपन्नान् उद्धरिष्यति ।**

**तेषाम् अभावे जगतीं मौर्या भोक्ष्यन्ति वै कलौ ॥**

**श्रीधर-स्वामी (भावार्थ-दीपिका) : **समाः संवत्सरान् ॥११॥ नव नन्दान् नन्दं च तत्-पुत्रांश् चेत्य् एवं नव । प्रपन्नान् विश्वस् तान् विख्यातान् वा । द्विजः कौटिल्य-वात्स्यायनादि-पर्यायश् चाणक्य उद्धरिष्यत्य् उन्मूलयिष्यति । मौर्या मौर्य-संज्ञाः ।

———————————————————————————————————————

**वंशीधरः (भावार्थ-दीपिका-प्रकाशः) : **तस्य महापद्माख्यनन्दस्य ॥ विश्वस्तहननस्य महापापत्वादाह—विख्यातान्वेति । विश्वस्तघातस्य महापापत्वे भोजियकपिसिंहकथानुसन्धेया दृष्टान्तत्वेन । तथा हि—कदाचिद्भोजनृपतये तदाज्ञया तद्भायर्याया भानुमत्या मूर्तिं लिखित्वा कालिदासो दर्शयामास । स च तां जघनदेशे तिलकालकाङ्कितां दृष्ट्वाऽनेन मद्भार्या रमितेति शङ्कितो भूत्वा तं देशान्निष्कासयामास । तदनु कदाचिन्मृगयां गतो नृपो विषमवने भयार्तः क्वचिदारूढवानरवृक्षमारुरोह, वानरोऽपि तेन मैत्रीं कृतवान्, स च तत्रैव विश्वस्य शिश्ये । तदा च कश्चित्कपिविरोधिसिंहस्तत्रागत्येमं मे देहीति वैरनिर्यातनार्थमुवाच । स च शरणापन्नत्यागे दोषं दृष्ट्वा न ददौ । ततश् च कपिर् अपि सिंहायाहं न प्रक्षेप्यस्त्वयेत्युक्त्वा शिश्ये । स एव सिंहः पुनरागत्य राजानमुवाच देहि म इमं कपिन्नो चेत्त्वां भक्षियिष्यामीतोऽवतीम् इति, तच्छ्रुत्वा कपि राजा प्रक्षिप्तवान्, स च पतन्काचित्तद्वृक्षशाखामालम्ब्य तत्रैवागत्य राजानं कुष्ठी भवेति शशाप । पुना राज्ञा प्रसादितः वि-से-मे-रा इति वर्णचतुष्कार्थश्रवणेनोल्लाघो भविष्यसीत्युवाच । ततो नृपो गृहमागत्य वन्यवृत्तं मन्त्रिभ्य उक्त्वा विद्वत्समाजमक्षरचतुष्कार्थश्रवणार्थं चकार । तत्र च राजनिष्कासितः कालिदासः स्त्रीवेषेण कस्यचिद्विदुषो गृहे धारानगर्यामेवासीत् । स ततस् तद्राजवृत्तमाकर्ण्य । पित्रीकृतं पण्डितमित्थमुवाच—मदीया पुत्री त्वदभिलषितवर्णचतुष्कार्थं जानाति तामिहाहूय पृच्छेत नृपाय कथयेति । स च तथा कृत्वा स्त्रीवेषिणं तं नृपसदसि निनायास । स च स्त्रीवेषी कालिदासः पृथगर्थं प्रत्येकवर्णस्योक्तवान् । तथा हि—


> विश्वासप्रतिपन्नेषु ये च विश्वासघातकाः ।   
> ते यान्ति नरकं घोरं ताडिता यमकिङ्करः (१) सेतुबन्धे समुद्रे च गङ्गासागरसङ्गमे । स्नात्वा पापविमुक्तः स्यान्मित्रद्रोहकरं विना (२) मेरुतुल्यान्महापापान्कृत्वा सङ्गं सतां नरः । मुच्यते न हि सन्देहो मित्रद्रोही न मुच्यते (३) राजन्भोः शृणु मद्वाक्यं यदि कल्याणमिच्छसि । देहि दानं सुविप्रेभ्यस्ततः श्रेयो भविष्यति (४) इत्याकर्ण्य भोजः स्वस्थो भूत्वा तामुवाच—गृहे वससि भो देवि वनं क्वापि न गच्छसि । पञ्चास्यकपिमद्वृत्तं कथं जानासि सुन्दर (५) ॥ 

स चोवाच—


> देवद्विजप्रसादेन कण्ठे वसति शारदा । सर्वं जानामि भो राजन्भानुमत्यास्तिलं यथा (६) ॥ 

ततो नृपस्तं कालिदासं ज्ञात्वा प्रसाद्यानयामासेति बृहद्भोजप्रबन्धे ॥११-१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नव नन्दान् नन्दं च तत्-पुत्रान् अष्टौ चेत्य् एवं नव प्रपन्नान् विश्वस्तान् द्विजश् चाणक्यः उद्धरिष्यति उन्मूलयिष्यति । मौर्या मौर्य-संज्ञाः ॥११॥

> **॥।**

**॥ १२.१.१३ ॥**

**स एव चन्द्रगुप्तं वै द्विजो राज्येऽभिषेक्ष्यति ।**

**तत्-सुतो वारिसारस् तु ततश् चाशोकवर्धनः ॥**

**श्रीधर-स्वामी (भावार्थ-दीपिका) : **कथं भोक्ष्यन्ति तद् आह—स एवेति । चन्द्रगुप्तं मौर्य-प्रथमम् ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **स एव कुटिलो द्विज एव । तत्पुत्रश्चन्द्रगुप्तपुत्रः । ततो वारिसारात् ॥१३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१.१४ ॥**

**सुयशा भविता तस्य सङ्गतः सुयशः-सुतः ।**

**शालिशूकस् ततस् तस्य सोमशर्मा भविष्यति ।**

**शतधन्वा ततस् तस्य भविता तद् बृहद्रथः ॥**

**वंशीधरः (भावार्थ-दीपिका-प्रकाशः) : **तस्याशोकवर्द्धनस्य । ततः सुयशसः। तस्य शालिशूकस्य ॥१४॥

> **॥।**

**॥ १२.१.१५ ॥**

**मौर्या ह्य् एते दश नृपाः सप्त-त्रिंशच्-छतोत्तरम् ।**

**समा भोक्ष्यन्ति पृथिवीं कलौ कुरु-कुलोद्वह ॥**

**श्रीधर-स्वामी (भावार्थ-दीपिका) : **तेषां पञ्चमो दशरथः पारशरादिभिर् उक्तोऽत्राप्य् अनुसन्धेयः । तेन सह मौर्या दश । सप्त-त्रिंशच्-छतोत्तरं सप्त-त्रिंशद्-उत्तरं शतं समाः ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **ततस् तदनन्तरम । तस्य सोमशर्मणः । तत्तस्मात शतधन्वनः। मौर्या मरवंशजाः हीनजातयः कैवर्ताः मुरो दैत्यविशेषे च कैवर्ते चौषधे स्त्रियाम् इति कोशात् । सप्तत्रिंशच्छतोत्तरम् १३७ राज्याब्दाः ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** राजा सप्त-त्रिंशद्-उत्तरं शतं समाः ॥१५॥

> **॥।**

**॥ १२.१.१६ ॥**[^३]

**हत्वा बृहद्-रथं मौर्यं तस्य सेनापतिः कलौ ।**

[^३]:
     थिस् वेर्से इस् नोत् इन् अल्ल् एदितिओन्स्।


**पुष्यमित्रस् तु शुङ्गाह्वः स्वयं राज्यं करिष्यति ॥**

**श्रीधर-स्वामी (भावार्थ-दीपिका) : **बृहद्-रथस्य सेनापतिः पुष्यमित्रो नाम स्वामिनं बृहद्-रथं हत्वा राज्यं करिष्यति । स च शुङ्गानां प्रथमः ॥१६॥ 

———————————————————————————————————————

**वंशीधरः (भावार्थ-दीपिका-प्रकाशः) : **हे कुरुकुलमूर्द्ध्ववमाधिक्यं प्रापयतीति तथा, भवता तु कुरुकुलकीर्तिराधिक्यं नीतोऽतस्त्वादृशाम् एव राज्ञां भवनमुचितम् इति भावः । अत्र टीकानुसारेण—


> हत्वा बृहद्रथं मौर्यं तस्य सेनापतिः कलौ ।   
> पुष्पमित्रस् तु शुङ्गाह्वः स्वयं राज्यं करिष्यति ॥

इति श्लोकोपि कचित्पुस्तकेषु दृश्यते । तस्मादग्निमित्रात् । अथ सुज्येष्ठात् ॥१६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **बृहद्-रथस्य सेनापतिः स्वामिनं राज्यं करिष्यति । स पुष्यमित्रो नाम शुङ्गानां प्रथमः ॥१६॥

**॥।**

**॥** **१२.१.१७-१९ ॥**

**अग्निमित्रस् ततस् तस्मात् सुज्येष्ठो भविता ततः ।**

**वसुमित्रो भद्रकश् च पुलिन्दो भविता सुतः ॥**

**ततो घोषः सुतस् तस्माद् वज्रमित्रो भविष्यति ।**

**ततो भागवतस् तस्माद् देवभूतिः कुरूद्वह ॥**

**शुङ्गा दशैते भोक्ष्यन्ति भूमिं वर्ष-शताधिकम् ।**

**ततः काण्वान् इयं भूमिर् यास्यत्य् अल्प-गुणान् नृप ॥**

**श्रीधर-स्वामी (भावार्थ-दीपिका) : **ततोऽग्नि-मित्रादयो नवेत्य् एवं शुङ्गा दश-वर्ष-शताधिकं द्वादशाधिकं वर्ष-शतम् ॥१७-१९॥

———————————————————————————————————————

**वंशीधरः (भावार्थ-दीपिका-प्रकाशः) : **वसुमित्रस्ततो भद्रकस्ततः पुलिन्दः। ततः पुलिन्दात् । तस्माद्वोषात् ॥ ततः पुष्पमित्रात् । ततो वज्रमित्रात् । एते शुङ्गा दशवर्षशतानि द्वादशाधिकानि १०१२ भोक्ष्यतीत्थम् अपि केचिद्व्याख्यान्ति ॥१७-१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततोऽग्नि-मित्रादयो नवेत्य् एवं शुङ्गा दश-वर्ष-शताधिकं द्वादशाधिकं वर्ष-शतम् ॥१७-१९॥

> **॥।**

**॥ १२.१.२० ॥**

**शुङ्गं हत्वा देवभूतिं काण्वोऽमात्यस् तु कामिनम् ।**

**स्वयं करिष्यते राज्यं वसुदेवो महा-मतिः ॥**

**श्रीधर-स्वामी (भावार्थ-दीपिका) : **कथं कण्वान् यास्यति ? तद् आह—शुङ्गम् इति । पर-स्त्री-कामिनं देवभूति-नामानं शुङ्गं हत्वा तद्-अमात्यो वसुदेव-नामा कण्वो राज्यं करिष्यति ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **तस्य वसुदेवस्य । तस्य भूमित्रस्य । अथ ततो नारायणादनन्तरम् ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कथं कण्वान् यास्यति ? तद् आह—शुङ्गम् इति । पर-स्त्री-कामिनं देवभूति-नामानं शुङ्गं हत्वा ॥२०॥

> **॥।**

**॥ १२.१.२१ ॥**

**तस्य पुत्रस् तु भूमित्रस् तस्य नारायणः सुतः ।**

**नारायणस्य भविता सुशर्मा नाम विश्रुतः ॥**[^४]

**श्रीधर-स्वामी (भावार्थ-दीपिका) : **काण्वानां चतुर्थः सुशर्मा ज्ञेयः ॥२१॥

[^४]:
     थिस् लिने इस् नोत् इन् थे ग्म् एदितिओन्।


———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.१.२२ ॥**

**काण्वायना इमे भूमिं चत्वारिंशच् च पञ्च च ।**

**शतानि त्रीणि भोक्ष्यन्ति वर्षाणां च कलौ युगे ॥**

**श्रीधर-स्वामी (भावार्थ-दीपिका) : **इमे वसुदेवादयः काण्वायना वर्षाणां त्रीणि शतानि पञ्च-चत्वारिंशद्-वर्षाणि च भूमिं भोक्ष्यन्ति ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **पश्चचत्वारिंशदुत्तरशतत्रयं ३४५ राज्याब्दाः ॥२१-२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वसुदेवादयः काण्वायनाः ॥२२॥

> **॥।**

**॥ १२.१.२३ ॥**

**हत्वा काण्वं सुशर्माणं तद्-भृत्यो वृषलो बली ।**

**गां भोक्ष्यत्य् अन्ध्र-जातीयः कञ्चित् कालम् असत्तमः ॥**

**श्रीधर-स्वामी (भावार्थ-दीपिका) : **काण्वानाम् अन्तिमं सुशर्माणं हत्वा बली-नामा तद् भृत्यो गां भोक्ष्यति ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **तद्भ्रता बलिभ्राता । तत्पुत्रः कृष्णपुत्रः । तत्सुतः श्रीशान्तकर्णसुतः ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सुशर्माणम् इति काण्वानाम् अन्तिमः सुशर्मा ज्ञेयः । बली बलि-संज्ञः ॥२३॥

> **॥।**

**॥ १२.१.२४-२६ ॥**

**कृष्ण-नामाथ तद्-भ्राता भविता पृथिवी-पतिः ।**

**श्री-शान्तकर्णस् तत्-पुत्रः पौर्णमासस् तु तत्-सुतः ॥**

**लम्बोदरस् तु तत्-पुत्रस् तस्माच् चिबिलको नृपः ।**

**मेघस्वातिश् चिबिलकाद् अटमानस् तु तस्य च ॥**

**अनिष्टकर्मा हालेयस् तलकस् तस्य चात्म-जः ।**

**पुरीषभीरुस् तत्-पुत्रस् ततो राजा सुनन्दनः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**वंशीधरः (भावार्थ-दीपिका-प्रकाशः) : **तत्पुत्रः पौर्णमासपुत्रः । तस्माल्लम्बोदरात् । तस्य मेघस्वातेः ॥ तस्य चेति चकारात् तस्याटमानस्यानिष्टकर्मा, तस्य च हालेयः, तस्य हालेयस्य । तत्पुत्रस्तलकपुत्रः । ततः पुरीषभीरोः ॥ बहवो बहुसंज्ञाः । अष्टसु चरमोऽष्टम एव । तस्य शिवस्वातेः । ततो गोमतिनः ॥२४-२६॥

———————————————————————————————————————

**जीव-गोस्वामी (क्रम-सन्दर्भः) : **अनिष्ट-कर्मेति हालेयस्य[^५] विशेषणम् ॥२६॥

[^५]:
     तलकस्य इति पुरीदासः । तज्ज्ञस्य इति ङ-पुस्तके पाठान्तरम्।


> **॥।**

**॥ १२.१.२७ ॥**

**चकोरो बहवो यत्र शिवस्वातिर् अरिन्-दमः ।**

**तस्यापि गोमती पुत्रः पुरीमान् भविता ततः ॥**

**श्रीधर-स्वामी (भावार्थ-दीपिका) : **यत्र येषु बहु-संज्ञेष्व् अष्टसु चरमः शिवस्वाति-नामा भविता ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **ततः पुरीमतो मेदशिराः, ततः शिवस्कन्धसुतः ततो यज्ञश्रियः । तत्सुतो विजयसुतः । भाव्यो भविष्यति । ततश्चन्द्रविज्ञात्स प्रसिद्धो लोमधिः, सकारसहितो वा नाम ॥२७॥

———————————————————————————————————————

**जीव-गोस्वामी (क्रम-सन्दर्भः) : **यत्र येषु अष्टसु अनुक्तेषु नवमः शिव-स्वातिर् इत्य् अर्थः । इति द्वाविंशतिः । गौमती-पुत्र-पुरीमन्तौ द्वौ ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आवभृत्या अवभृतिर् नगरी तत्र भवाः ॥२७॥

> **॥।**

**॥ १२.१.२८-२९ ॥**

**मेदशिराः शिवस्कन्दो यज्ञश्रीस् तत्-सुतस् ततः ।**

**विजयस् तत्-सुतो भाव्यश् चन्द्रविज्ञः स-लोमधिः ॥**

**एते त्रिंशन् नृपतयश् चत्वार्य् अब्द-शतानि च ।**

**षट्-पञ्चाशच् च पृथिवीं भोक्ष्यन्ति कुरु-नन्दन ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **हे कुरुनन्दनेति—त्वं तु भगवद्-भक्तत्वात्कुरुकुलम् एव नन्दयसि गणितनृपास् तु स्वात्मनन्दका अपि नेति भावः । षट्पञ्चाशदुत्तरचतुश्शतं ४५६ राज्याब्दाः ॥ गर्दभिनो गर्दभिसंज्ञकाः । कङ्काः कङ्कसंज्ञाः । लोलुपा लम्पटाः ॥२८-२९॥

———————————————————————————————————————

**जीव-गोस्वामी (क्रम-सन्दर्भः) : **अन्ये बाल्यादिवल् लोमधि-पर्यन्ताः पृथक् पृथग् अन्या[^६] इति त्रिंशत् ॥२७॥

[^६]:
     गण्या इति पाठान्तरम्।


> **॥।**

**॥ १२.१.३० ॥**

**सप्ताभीरा आवभृत्या दश गर्दभिनो नृपाः ।**

**कङ्काः षोडश भू-पाला भविष्यन्त्य् अति-लोलुपाः ॥**

**श्रीधर-स्वामी (भावार्थ-दीपिका) : **आवभृत्याः अवभृतिर् नगरी तद् राजानः ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **ततः कङ्केभ्यः पश्चात् । यवना म्लेच्छाः । पुष्कसा निषादाच्छूद्र्युद्भूताः गुरुण्डा गुरुण्डसंज्ञाः, गुरुगुरुरित्येवं डुवन्ति भाषन्त इति गुरुण्डाः—


> डू—भाषणे तुदादिर्व्याकरणान्तरज्ञेय, तत औणादिका डख्प्रत्ययः औणादिको अपरिभिताः प्रयोगमनुसृत्य प्रयोक्तव्याः । इत्य्-उक्तेः ।

धातूनामप्यनन्तत्वान्नानार्थत्वाच् च सर्वथा इत्यनुभूत्युक्तर्डूर् अप्य् ऊदन्तो धातुः कल्पनीयः ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आवभृत्याः अवभृतिर् नगरी तत्र भवाः ॥३०॥

> **॥।**

**॥ १२.१.३१ ॥**

**ततोऽष्टौ यवना भाव्याश् चतुर्दश तुरुष्ककाः ।**

**भूयो दश गुरुण्डाश् च मौला एकादशैव तु ॥**

**वंशीधरः (भावार्थ-दीपिका-प्रकाशः) : **किं च—दुर्योधनजन्मन्येव कलेरारम्भः, तद्वर्षोत्तरं कृष्णाविर्भावः, ततो नवतिवर्षोत्तरं परीक्षिज्जन्म, ततो नन्दाभिषेकावधि पञ्चदशशतं दश च, तन्मिलित्वैकाधिकषोडशशतम् । ततो नवनन्दानां शतम्, मौर्याणां सप्तत्रिंशदुत्तरशतं च, शुङ्गानां द्वादशाधिकं दशवर्षशतम्, काण्वायनानां त्रीणि शतानि पञ्चचत्वारिंशच्च, बल्यादित्रिंशद्राज्ञां चत्वारि शतानि, सप्ताभीरादीनां षट्पञ्चाशत्त्रिणि शतानि च ततो यवनादिगुरुण्डान्तानां सहस्रं नवनवत्यधिकं च, एवं पञ्चादशाधिकपञ्चसहस्र ५०५० वर्षाणि जातानि । तत्र तट्टीकाप्रणयनकालिकविक्रमार्कशरनिगमनदेन्दु १९४५ मिताब्दपर्यन्तं कलेश्चतुः— सहस्रनवशतैकोननवतिसङ्ख्यानि वर्षाण्यतीतानीति टीकान्तरानुरोधादनुसन्धेयम् ॥३१॥

> **॥।**

**॥ १२.१.३२-३३ ॥**

**एते भोक्ष्यन्ति पृथिवीं दश वर्ष-शतानि च ।**

**नवाधिकां च नवतिं मौला एकादश क्षितिम् ॥**

**भोक्ष्यन्त्य् अब्द-शतान्य् अङ्ग त्रीणि तैः संस्थिते ततः ।**

**किलकिलायां नृपतयो भूतनन्दोऽथ वङ्गिरिः ॥**

**श्रीधर-स्वामी (भावार्थ-दीपिका) : **एते आभीरादयो मौल-व्यतिरिक्ताः पञ्च-षष्टि-नृपा एकोन-शताधिकं वर्ष-सहस्रं पृथिवीं भोक्ष्यन्ति । ततः पूर्वोक्ता एवैकादश मौलास् त्रीण्य् अब्द-शतानि क्षितिं भोक्ष्यन्ति ॥३२॥ 

तैः संस्थिते तेषु मृतेषु किलिकिलायां पुर्यां नृपतयो भविष्यन्तीत्य् उत्तरेणान्वयः ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **तत एतद्-उक्तराज्योत्तरम् । तैर् इति सप्तम्यर्थे तृतीया, तेष्वित्य् अर्थः । संस्थिते इत्येकत्वम् अपि बहुत्वे, संस्थितेष्वित्य् अर्थः ॥ तद्भ्राता यशोनन्दिभ्राता ॥३२-३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एते मौल-व्यतिरिक्ताः । मौलास् त्व् एकादश । त्रीण्य् अब्द-शतानि । तैर् मौलैः संस्थिते मृते सति । किलकिलायां पुर्याम् ॥३२-३३॥

> **॥।**

**॥ १२.१.३४ ॥**

**शिशुनन्दिश् च तद्-भ्राता यशोनन्दिः प्रवीरकः ।**

**इत्य् एते वै वर्ष-शतं भविष्यन्त्य् अधिकानि षट् ॥**

**श्रीधर-स्वामी (भावार्थ-दीपिका) : **अधिकानि षड्-वर्षाणि च ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **षट्-वर्षाण्य् अधिकानि भविष्यन्ति भावीनि व्याप्य भोक्ष्यन्ति पालयिष्यन्ति ॥३४॥

> **॥।**

**॥ १२.१.३५-३६ ॥**

**तेषां त्रयोदश सुता भवितारश् च बाह्लिकः ।**

**पुष्पमित्रोऽथ राजन्यो दुर्मित्रोऽस्य तथैव च ॥**

**एक-काला इमे भू-पाः सप्तान्ध्राः सप्त कौशलाः ।**

**विदूर-पतयो भाव्या निषधास् तत एव हि ॥**

**श्रीधर-स्वामी (भावार्थ-दीपिका) : **तेषां भूतनन्दादीनां यथा-यथं बाह्लिक-नामानस् त्रयोदश सुता भविष्यन्ति । अथ पुष्पमित्रो नामान्यो राजन्यः । अस्य च दुर्मित्रो नाम पुत्रः ॥३५॥

तथा आन्ध्राः कोशला विदूर-पतयो निषधाश् च एते च तत् तद् देश-नामभिः प्रख्यातास् तुल्य-कालाः खण्ड-मण्डलेषु भूपास् तत एव तेभ्यो बाह्लिकेभ्य एव भाव्या भविष्यन्ति ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **अथ वाह्लिकराज्यानन्तरम् ॥ इत्य् अर्थ इति—पुलिन्दादीन्हीनजातीनेव । ब्राह्मणादिस्थाने स्थापयिष्यति, ब्राह्मणादिकर्म तैः कारयिष्यतीति भावः ॥३४-३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तेषां भूत-नन्दादीनां त्रयोदश बाह्लिक-नामानो भविष्यन्ति । अथेत्य् अन्य एव पुष्यमित्रः क्षत्रियोऽस्य दुर्मित्रो नाम पुत्रः ॥३५॥ एक-कालाः खण्ड-मण्डल-पतयः ॥३६॥

**॥।**

**॥ १२.१.३७ ॥**

**मागधानां तु भविता विश्वस्फूर्जिः पुरञ्जयः ।**

**करिष्यत्य् अपरो वर्णान् पुलिन्द-यदु-मद्रकान् ॥**

**श्रीधर-स्वामी (भावार्थ-दीपिका) : **ततश् च मागधानां तु राजा विश्वस्फूर्जिर् नाम भविता । स चापूर्वोक्तात् पुरञ्जयाद् अपरः पुरञ्जय इति प्रसिद्धः सन् वर्णान् ब्राह्मणादीन् पुलिन्द-यदु-मद्रक-संज्ञान् म्लेच्छ-प्रायान् करिष्यति । अपरान् इति पाठे अन्यान् पुलिन्दादि-संज्ञान् वर्णान् करिष्यतीत्य् अर्थः ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **स पुरञ्जयः । क्षत्रं क्षत्रियजातिमुत्साद्य नाशयित्वा यत्र कुत्र स्थितं गुप्तम् अपि क्षत्रं यथाकथञ्चिन्नाशयिष्यतीत्य् अर्थः ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च मागधानां मध्ये कश्चिद् विश्वस्फूर्जि-नाम पुराणां जेता परः प्रचीनः पुरञ्जयो द्वितीय इवेत्य् अर्थः । वर्णान् ब्राह्मणादीन् पुलिन्द-यदु-मद्रक-संज्ञान् म्लेच्छ-प्रायान् करिष्यति ॥३७॥

> **॥।**

**॥ १२.१.३८ ॥**

**प्रजाश् चाब्रह्म-भूयिष्ठाः स्थापयिष्यति दुर्मतिः ।**

**वीर्यवान् क्षत्रम् उत्साद्य पद्मवत्यां स वै पुरी ॥**

**अनु-गङ्गम् आ-प्रयागं गुप्तां भोक्ष्यति मेदिनीम्**

**श्रीधर-स्वामी (भावार्थ-दीपिका) : **किं चैवं कृत्वाब्रह्म-भूयिष्ठा अत्रैवर्ण्याप्रचुराः सतीः प्रजाः स्थापयिष्यति पालयिष्यति । स च पद्मवत्यां पुरि वसन् अनुगङ्गां गङ्गा-द्वारम् आरभ्य प्रयाग-पर्यन्तं गुप्तां पालितां मेदिनीं भोक्ष्यति ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **व्रात्यः संस्कारहीनः स्यात् इत्य् अमरः । प्रायपदेन क्वचित्क्षत्रपरा अपि भविष्यन्तीत्यसूचि ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अब्रह्म-भूयिष्ठा वेद-रहिता बहुतराः । क्षेत्रं पुण्य-क्षेत्रम् उत्साद्य उत्सन्नं कृत्वा ॥३८॥

> **॥।**

**॥ १२.१.३९ ॥**

**सौराष्ट्रावन्त्य्-आभीराश् च शूरा अर्बुद-मालवाः ।**

**व्रात्या द्विजा भविष्यन्ति शूद्र-प्राया जनाधिपाः ॥**

**श्रीधर-स्वामी (भावार्थ-दीपिका) : **तद्-अनन्तरं च सौराष्ट्रादि-देश-वर्तिनो द्विजा व्रात्या उपनयन-रहिता भविष्यन्ति ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **सिन्धुनाम्नी नदी, समुद्रश् च । कौन्तीपुरम् । अब्रह्मवर्चसः ब्राह्मणभक्तिहीनाः वर्चस्तेजसि सेवने इति निरुक्तिः ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च सौराष्ट्रादि-देश-वर्तिनो द्विजा व्रात्याः संस्कार-हीना भविष्यन्ति ॥३९॥

> **॥।**

**॥ १२.१.४० ॥**

**सिन्धोस् तटं चन्द्रभागां कौन्तीं काश्मीर-मण्डलम् ।**

**भोक्ष्यन्ति शूद्रा व्रात्याद्या म्लेच्छाश् चाब्रह्म-वर्चसः ॥**

**श्रीधर-स्वामी (भावार्थ-दीपिका) : **अब्रह्म-वर्चसो वेदाचार-शून्याः ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **इमे आङ्घ्राद्याः । म्लेच्छप्रायाः शास्त्रास्वीकारात् ॥४०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१.४१ ॥**

**तुल्य-काला इमे राजन् म्लेच्छ-प्रायाश् च भूभृतः ।**

**एतेऽधर्मानृत-पराः फल्गु-दास् तीव्र-मन्यवः ॥**

**श्रीधर-स्वामी (भावार्थ-दीपिका) : **इमे च म्लेच्छ-प्राया भूभृतस् तुल्य-काला भविष्यन्ति । किं च, एते सर्वेऽधर्मानृत-परा अधर्मेऽनृते च परिनिष्ठिताः फल्गु-दा अल्प-दातारः ॥४१॥

———————————————————————————————————————

**वंशीधरः (भावार्थ-दीपिका-प्रकाशः) : **उदितास्तमितप्राया अल्पकालस्थितिमन्तः ॥४१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१.४२ ॥**

**स्त्री-बाल-गो-द्विज-घ्नाश् च पर-दार-धनादृताः ।**

**उदितास्त-मित-प्राया अल्प-सत्त्वाल्पकायुषः ॥**

**श्रीधर-स्वामी (भावार्थ-दीपिका) : **उदितास्त-मित-प्राया हर्ष-शोकादि-बहुलाः ॥४२॥

———————————————————————————————————————

**वंशीधरः (भावार्थ-दीपिका-प्रकाशः) : **शास्त्राविहितकर्तृत्वे सति गोहिसादिपरत्वं म्लेच्छत्वम्, तद्वन्तो म्लेच्छाः ॥४२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१.४३ ॥**

**असंस्कृताः क्रिया-हीना रजसा तमसावृताः ।**

**प्रजास् ते भक्षयिष्यन्ति म्लेच्छा राजन्य-रूपिणः ॥**

**श्रीधर-स्वामी (भावार्थ-दीपिका) : **असंस्कृता गर्भाधानादि-संस्कार-रहिताः । प्रजा भक्षयिष्यन्ति धनाद्य्-अपहारादिना पीडयिष्यन्ति ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **अन्यत्तत्सङ्गकृतानर्थम् आह—तन्नाथा इति ४३ किञ्चिद्बैलक्षण्येनैदध्यायार्थो भविष्येऽपि ब्रह्मणा कार्त्तिकेयं प्रति वर्णितः । तथा हि—


> कलौ के चै भविष्यन्ति नृपचिह्नयुता नराः ।   
> ज्ञातुमिच्छामि तेषां तु नामानीह जगद्गुरो ॥१॥  
> ते वै राज्यं करिष्यति कति वर्षाणि तत्र हि ।   
> ब्रह्मन्नेतत्समाचक्ष्व परं कौतूहलं हि मे ॥२॥   
> ब्रह्मोवाच । सत्यादिकेषु बहुशः श्रुता भूपास्त्वया गुह ।   
> शृणु वक्ष्ये कलियुगे सङ्क्षेपं पुरुषोत्तम ॥३॥   
> पाण्डवानां कुलोत्पन्ना विष्णुरातादिका नृपाः ।   
> इक्ष्वाकुवंशजा भूपास्ते मागघवंशजाः ॥४॥   
> कलौ राज्यं करिष्यन्ति वर्षाणां वै सहस्रकम् ।   
> कलिसन्ध्या समारभ्य राज्यमेतत्त्रयं स्मृतम् ॥५॥   
> ततो नृपा भविष्यन्ति पञ्च प्रद्योतसंज्ञकाः ।   
> अष्टत्रिंशोत्तरशतं कलौ ते राज्यकारकाः ॥६॥   
> शिशुनागा दश नृपाः षष्ट्युत्तरशतत्रयम् ।   
> कलौ भोक्ष्यन्ति पृथिवीं राजानो धर्मतत्पराः ॥७॥   
> अतः परं नृपा लोके शूद्रप्रायास्त्वधार्मिकाः ।   
> शिशुनागत्परे राज्ये शूद्रीगर्भोद्भवो बली ॥८॥   
> महापद्मधरः कश्चिन्नन्दो राज्यं करिष्यति ।   
> नन्दस्य चाष्टं पुत्राश् च भविष्यन्ति च भूमिपाः ।   
> तेषां तु वशगा भूमिर्भविष्यति शतं समाः ॥९॥   
> अब्रह्मण्यान्द्विजः कचिद्दुष्टान्नंदसुतानथ ।   
> अयोग्या इति मत्वा तु राज्यात्तानुद्धरिष्यति ॥१०॥   
> अराजके तु जगतीं विप्रदत्तं कलौ युगे ।   
> भोक्ष्यति दश मौर्याश् च सप्तत्रिंशोत्तरं शतम् ॥११॥   
> ततः शुङ्गा दश नृपा दशवर्षशताधिकम ।   
> कलौ राज्यं करिष्यन्ति विख्याताः सर्वतो दिशि ॥१२॥   
> कण्वो हत्वा नृपं शुङ्गं राज्यलोभेन स्वामिनम् ।   
> स्वयं करिष्यते राज्यं वसुदेवेति विश्रुतः ॥१३॥   
> तत्पुत्रपौत्राः पृथिवीं चत्वारिंशच्च पञ्च च ।   
> शतानि त्रीणि वर्षाणां भोक्ष्यन्ति च कलौ युगे ॥१४॥   
> तद्भृत्यस्त्वन्ध्रजातीयः कञ्चित्कालमुशत्तम ।   
> चकार राज्यं हत्वा वै काण्वं तु वृकलो बली ॥१५॥   
> तस्य वंशोद्भवास्त्रिशद्भविष्यन्ति कलौ नृपाः ।   
> भोक्ष्यन्त्यान्ध्रास् तु पृथिवी चत्वार्यद्वशतानि च ॥१६॥   
> षट्पञ्चाशोत्तरं कालं परं तस्मान्निबोध मे ।   
> सप्ताभीराश् च पृथिवीं भोक्ष्यान्त्यद्वशत कलौ ॥१७॥   
> ततो नृपा भविष्यन्ति दश गर्दभिसंज्ञकाः ।   
> अष्टाधिकां च नवतिं तेषां राज्यं भविष्यति ॥१८॥   
> कङ्का षोडश भूपाला भवष्यन्ति कलौ गुह ।   
> पालयिष्यन्ति गां ते वै वर्षाणां च शतद्वयम् ॥१९॥   
> ततो व विक्रमो नाम भवितोज्जयिनीपतिः ।   
> यो वै म्लेछान्सुसम्पन्नान्कोटिशो निहनिष्यति ॥२०॥   
> तस्य राज्यं कलौ स्कन्ध पञ्चविंशोत्तरं शतम् ।   
> भविष्यति परे काले शालिवाहस्ततो नृपः ॥२१॥   
> शतं वर्षाणि पृथिवीं भोक्ष्यत्यवितथोद्यमः ।   
> ततोऽष्टौ यवना भाव्यास्तुरुष्का वै चतुर्दश ।   
> वर्षाणि चैव पृथिवीं भाक्ष्यान्त शिवनन्दन ॥२२॥   
> भूयः कलौ भविष्यन्ति मौना एकादशैव तु ।   
> ते वै भोक्ष्यन्ति पृथिवीं वर्षाणां च शतत्रयम् ॥२३॥   
> किलकिलायां ततो जाता भूरानन्दादयो नृपाः ।   
> कलौ राज्यं करिष्यन्ति पञ्चाधिकशतं समाः ॥२४॥   
> एते कलौ सार्वभौमाः खण्डराज्यमतः परम् ।   
> तेषां त्रयोदश सुता भविष्यन्ति च वाह्लिकाः ॥२५॥   
> ततः परं सप्तसप्त कौशलान्ध्राश् च कीर्तिताः ।   
> वैदूरपतयो भाव्या नैषधास्तदनन्तरम् ॥२६॥   
> विश्वस्फूर्तिश् च भविता करिष्यत्यन्यथा जनान् ।   
> तीव्रमन्युः सर्ववर्णान्म्लेच्छप्रायान्करिष्यति ॥२७॥   
> तस्मिन्काले सिन्धुतीरं कौन्तीं काश्मीरमणदडलम् ।   
> भोक्ष्यन्ति ब्राह्मणाः शूद्रा म्लेच्छाश्चाब्रह्मवर्चसः ॥२८॥   
> म्लेच्छप्राया इमे भूपाः फल्गुदास्तीब्रमन्यवः ।   
> अल्पायुषोऽल्पसत्त्वाश् च भविष्यन्ति कलौ युगे ॥२९॥   
> प्रजास्ते भक्षयिष्यन्ति म्लेच्छा राजन्यरूपिणः ।   
> अन्योन्यतो राजभिश् च क्षयं यास्यन्ति वै प्रजाः ॥३०॥   
> एते भोक्ष्यन्ति पृथिवीं द्वादशोर्द्धचतुष्टयम् ।   
> एवं वै धर्मप्राधर्ष्यं भविष्यति कलौ यदा ॥३१॥   
> भविष्यति तदा स्कन्द ब्रह्मज्ञानैकमानसः ।   
> तस्योपदिष्टं मार्गं वै ग्रहीष्यन्ति च ये जनाः ॥३२॥   
> ते वै राज्य करिष्यन्ति तस्य शिक्षानुसारतः ।   
> धर्मेण राज्यवृद्धिश् च कलौ तेषां भविष्यति ॥३३॥   
> यदा वेदे च विप्रे च वैष्णवे च पराङ्मुखाः ।   
> तदा तेषां क्षयः स्कन्द भविष्यत्यचिरेण हि ॥३४॥   
> तेषां राज्यात्परे काले म्लेच्छा गौरमुखा नृपाः ।   
> प्रबलाः सम्भविष्यन्ति प्रजापालनतत्पराः ॥३५॥   
> अल्पकालेन तेषां वै राज्यवृद्धिर्भविष्यति ।   
> नृपा बलिं हरिष्यन्ति गौरवर्णानुगाखिलाः ॥३६॥   
> अशीतिशतवर्षं ते राज्यं नीत्यनुसारतः। कृत्वा पश्चिमदेशीयैर् नृषैर् यस्यन्त्यदर्शनम् ॥३७॥   
> यदा वेदेषु विप्रेषु वैष्णवेषु च शुद्वधीः ।   
> तदा नृपा विजेष्यन्ति म्लेच्छान्धर्मपराङ्मुखान् ॥३८॥   
> तस्मिन्काले खण्डनार्थे शतशश् च सहस्रशः ।   
> भविष्यन्ति कलौ स्कन्द राज्यपालनतत्पराः ॥३९॥   
> धर्मश्चैव कलौ स्कन्द ततः संस्था गमिष्यति ।   
> किञ्चित्कालान्तरे भूयो भविता विजयो नृपः ॥४०॥   
> तेषां कुले समुत्पन्नो धर्मज्ञानकतत्परः ।   
> तस्य वंशोद्भवा भूपाः कलौ पञ्चशतानि ते ।   
> वर्षाणि वै करिष्यन्ति राज्यं पञ्चाशदुत्तरम् ॥४१॥   
> अतः परं रोहितके पत्तने सम्भविष्यति ।   
> कलौ नागार्जुनो नाम नृपचिह्नयुतरतदा ॥४२॥   
> तद्वंशे राज्यभोगस् तु वर्षाणां वै सहस्रकम् ।   
> तस्मात्परं बलिर्नाम नृपो वे स्भविष्यति ॥४३॥   
> तस्य वंशोद्भवा भूपाः सहस्राणि शताधिकम् ।   
> वर्षाणि ते कलौ स्कन्द नृपा राज्यकराः स्मृताः ॥४४॥   
> अतः परं कलियुगे नृपाः शूद्रादयः स्मृताः ।   
> म्लेच्छप्राया जनपदा भविष्यन्ति कलौ गुह ॥४५॥   
> एकीभूतं जगत्सर्वं म्लेच्छज्ञानैकसंस्थितम् ।   
> दृष्ट्वा चाधर्मबाहुल्यं विष्णुः कल्किर्भविष्यति ॥४६॥   
> आशुगं हयमारुह्य म्लेच्छान्वै स वधिष्यति ।   
> ततः कृतयुगं भूयो भविष्यति शिवात्मज ॥४७॥   
> एवं कलौ मया प्रोक्ता नृपचिह्नयुता नराः ।   
> समासेनव ते स्कन्द किं भूयः श्रोतुमिच्छसि ॥४८॥ 

इति भविष्ये चतुर्थकल्पे ॥४३॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे प्रथमोऽध्यायः ॥१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१.४४ ॥**

**तन्-नाथास् ते जनपदास् तच्-छीलाचार-वादिनः ।**

**अन्योन्यतो राजभिश् च क्षयं यास्यन्ति पीडिताः ॥**

**श्रीधर-स्वामी (भावार्थ-दीपिका) : **किं च, तन्-नाथाः ते नाथा येषां ते जनपदा देश-वर्तिनो मनुष्यास् तच्-छीलाचार-वादिनस् तेषाम् इव शीलम् आचारो वादश् च तद्वन्तः ॥४४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

इति सारार्थ-दर्शिन्यां हर्षिण्यां भक्त-चेतसाम् ।

द्वादशे प्रथमोऽध्यायः सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> राज-वंशानुकीर्तनं नाम   
> प्रथमोऽध्यायः ।

॥ १२.१ ॥

**॥।**

## कलि-धर्मः

**॥ १२.२.१ ॥**

**श्री-शुक उवाच—**

**ततश् चानुदिनं धर्मः सत्यं शौचं क्षमा दया ।**

**कालेन बलिना राजन् नङ्क्षत्य् आयुर् बलं स्मृतिः ॥**

**श्रीधर-स्वामी (भावार्थ-दीपिका) :**

द्वितीये तु कलेर् दोष-वृद्धौ कल्क्य्-अवतारतः ।

अधर्मिष्ठे जने नष्टे पुनः कृत-युगागमः ॥

कलि-धर्मान् प्रपञ्चयति—ततश् चेत्य्-आदिना ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **सत्ययुगागमः। कृतयुगागमः । ततः कलिकृतप्रजाक्षयप्राप्तेः । अनुदिनं प्रत्यहम् । हे राजन्न् इति—यथा राजा तथा प्रजा इति न्यायेन यथा त्वदीयराज्ये धर्मादीनां वृद्धिस् तथा कलिराज्ये धर्मादिह्रासश्चेति भावः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

द्वितीये तु कलौ नॄणां जन्माचार-गुणोदयः ।

कलेर् वृद्धि-परिज्ञानं तद्-अन्ते सत्यम् उच्यते ॥

कलि-दोषान् आह—तत इति ॥१॥

> **॥।**

**॥ १२.२.२ ॥**

**वित्तम् एव कलौ नॄणां जन्माचार-गुणोदयः ।**

**धर्म-न्याय-व्यवस्थायां कारणं बलम् एव हि ॥**

**श्रीधर-स्वामी (भावार्थ-दीपिका) : **धर्म-न्याययोर् व्यवस्थायां बलम् एव ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **जन्माद्युत्कर्षहेतुर्न तु ब्राह्मणत्वादिर् इति भावः । 


> यस्यास्ति वित्तं स नरः कुलीनः स पण्डितः स श्रुतवान् गुणज्ञः ।   
> स एव वक्ता स च दर्शनीयः सर्वे गुणाः काञ्चनमाश्रयन्ति । 

इति भर्तृहर्युक्तेः । धर्मन्याययोर्व्यवस्थायामयं धर्मोऽयं न्याय इति निर्णये कर्तव्ये यो धनादिना बली तस्यैव वाक्यं धर्मो न्यायश्चेति लोका मंस्यन्तीत्य् अर्थः ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वित्तम् एवेति । यस्य वित्तं वर्तते, स एव सत्-कुल-जन्मा, स एव सद्-आचारः, स एव सद्-गुण इत्य् एवाग्रे व्याख्येयम् ॥२॥

> **॥।**

**॥ १२.२.३ ॥**

**दाम्पत्येऽभिरुचिर् हेतुर् मायैव व्यावहारिके ।**

**स्त्रीत्वे पुंस्त्वे च हि रतिर् विप्रत्वे सूत्रम् एव हि ॥**

**श्रीधर-स्वामी (भावार्थ-दीपिका) : **दाम्पत्ये भार्या-पति-भावेऽभिरुचिर् एव हेतुर् न कुल-गोत्रादिः । व्यावहारिके क्रय-विक्रयादौ । स्त्रीत्वे पुंस्त्वे च तयोः श्रैष्ठ्ये रति-कौशलम् एव हेतुर् न कुलम् आचारो वा ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **दम्पतिभावे विवाहे—


> कुशविप्राम्बुपित्रग्निवेदभूकालदिक्सुराः ।   
> साक्ष्ये यत्र विवाहे तु तद्दाम्पत्यमुदीरितम् । इति नारदीयोक्तम् । 

कुशविप्रादीन्विनैव विवाहा भविष्न्तीत्य् अर्थः । मायैव कपटम् एव । सूत्रं तन्तुमात्रम् एव न तु नित्यनैमित्तिकानुष्ठानस्वाध्यायादि, ब्राह्मणोऽहं दृश्यतां मत्कण्ठे सूत्रमित्येवं स्वीयविप्रत्वं सूचयिष्यन्ति न तु वेदोच्चारणादिनेति भावः । यज्ञसूत्रम् इति वक्तव्ये सूत्रमित्य् उक्त्या तस्य मन्त्रनिर्मितत्वाद्यभावेन केवलं कर्तनयन्त्रादिगतसूत्रतुल्यतैव ध्वनिता । तद् उक्तम्—


> अनध्यायकृतं यच्च तथा मन्त्रविवर्जितम् । अविप्रपत्नीसूत्रोत्थमवीरासूत्रनिर्मितम् ।   
> ग्राममध्ये कृतं यच्च भुक्त्वा चैव कृतं तु यत् ।   
> अब्राह्मणकृतं यच्चाशुचिना निर्मितं तु यत् । 

तत्सूत्रं विबुधैर् ज्ञेयं पशुबन्धनरज्जुवत् ॥ इति निर्णयसुधाकरे ॥३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.४ ॥**

**लिङ्गम् एवाश्रम-ख्याताव् अन्योन्यापत्ति-कारणम् ।**

**अवृत्त्या न्याय-दौर्बल्यं पाण्डित्ये चापलं वचः ॥**

**श्रीधर-स्वामी (भावार्थ-दीपिका) : **आश्रमाणां ख्यातौ ज्ञाने लिङ्गम् एव दण्डाजिनादिकं हेतुर् न त्व् आचार-विशेषः । अन्योन्यापत्ति-कारणं चाश्रमाद् आश्रमान्तर-प्राप्तौ च कारणम् । यद् वा,  बहूदक-हंसादीनाम् अन्योन्यापत्तौ नमस्कारादि-व्यवहारे कारणम् । अवृत्त्या मुद्रार्पणादि-दानासामर्थ्येन न्याये दौर्बल्यं पराजयः । चापलं वचो बहु-भाषणम् ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **अन्योन्यं विप्रा नमन्ते इत्य्-आद्य्-उक्त्या सजातीयेष्वेवान्योन्यादिप्रयोगदर्शनाद्विजातीयब्रह्मचर्यसन्न्यासादौ तत्कथं प्रयुक्तं तत्राह—तद्वेति ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्योन्यापत्तौ ।परस्परम् उत्कर्षापकर्ष-प्राप्तौ लिङ्गम् एव दण्डाजिन-शिखा-त्यागादिकम् एव कारणं, न तु ज्ञान-सद्-आचारादिकम् । अवृत्त्या मूद्राद्य्-अर्पणा-सामर्थ्येनैव हेतुना न्याय-दौर्बल्यं न्याये पराजयः । चापलं वचः चापल्य-युक्तं भाषणम् ॥४॥

> **॥।**

**॥ १२.२.५ ॥**

**अनाढ्यतैवासाधुत्वे साधुत्वे दम्भ एव तु ।**

**स्वी-कार एव चोद्वाहे स्नानम् एव प्रसाधनम् ॥**

**श्रीधर-स्वामी (भावार्थ-दीपिका) : **असाधुत्वे चौर्याद्य्-अभियोगे । प्रसाधनम् अलङ्कारः ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **अभियोगः प्रापणम्, दुष्टत्व इत्य् अर्थः । त्वं मे भार्येति स्वीकारहेतुः । प्रसाधनं शरीरशुद्धिरलङ्कारो वेति तीर्थः । उद्वाहे विवाहस्थाने स्वीकारस्त्वं मे भार्येत्यङ्गीकरणम् एव न तु पित्रादिकर्तृकार्पणम् । अलङ्कारस्थाने केवलं स्नानम् एव न तु स्वर्णादि, घोरे कलौ स्वर्णाद्यप्राप्तग्रन्थान्तरोक्तेः ॥५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.६ ॥**

**दूरे वार्य्-अयनं तीर्थं लावण्यं केश-धारणम् ।**

**उदरम्-भरता स्वार्थः सत्यत्वे धार्ष्ट्यम् एव हि ॥**

**श्रीधर-स्वामी (भावार्थ-दीपिका) : **दूरे वर्तमानं वार्ययनं जलाशयस् तीर्थं, न तु गुर्व्-आदि । स्वार्थः पुरुषार्थः ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **

तीर्थ मुख्यं पिता माता गुरुः शास्त्रं तथा हरिः । 


> गौणं तीर्थं त्वम्मयं स्याद् इत्य् उक्तं तीर्थवेदिभिः ॥ इति । 

लावण्ये शरीरसौन्दर्यद्योतनाय केशानामितस्ततः प्रसाधनमात्रम् एव भविष्यति वस्त्रभूषाद्यनाप्तेः । उदरभरणम् एव पुरुषार्थं मंस्यन्ते न तु हरिस्मरणादिकमित्य् अर्थः । धार्ष्ट्यं वृथा हठः यो वृथा हठं करिष्यति तं सत्यवादिनं मंस्यन्त इत्य् अर्थः ॥६॥

———————————————————————————————————————

**जीव-गोस्वामी (क्रम-सन्दर्भः) : **लावण्ये निमित्ते केश-धारणम् एव करिष्यन्तीति सप्तम्य्-अन्तानाम् अन्वयः ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वार्ययनं जलाशयः ॥६॥

> **॥।**

**॥ १२.२.७-८ ॥**

**दाक्ष्यं कुटुम्ब-भरणं यशोऽर्थे धर्म-सेवनम् ।**

**एवं प्रजाभिर् दुष्टाभिर् आकीर्णे क्षिति-मण्डले ॥**

**ब्रह्म-विट्-क्षत्र-शूद्राणां यो बली भविता नृपः ।**

**प्रजा हि लब्धै राजन्यैर् निर्घृणैर् दस्यु-धर्मभिः ॥**

**वंशीधरः (भावार्थ-दीपिका-प्रकाशः) : **दाक्ष्यं नैपुण्यम् । यशोर्थ इति—कल्याणबुद्ध्या न कोपि धर्मं करिष्यतीत्य् अर्थः ॥ निर्धृणैर् निर्दयैः ॥७-८॥

> **॥।**

**॥ १२.२.९-११ ॥**

**आच्छिन्न-दार-द्रविणा यास्यन्ति गिरि-काननम् ।**

**शाक-मूलामिष-क्षौद्र-फल-पुष्पाष्टि-भोजनाः ॥**

**अनावृष्ट्या विनङ्क्ष्यन्ति दुर्भिक्ष-कर-पीडिताः ।**

**शीत-वातातप-प्रावृड्-हिमैर् अन्योन्यतः प्रजाः ॥**

**क्षुत्-तृड्भ्यां व्याधिभिश् चैव सन्तप्स्यन्ते च चिन्तया ।**

**त्रिंशद् विंशति वर्षाणि परमायुः कलौ नृणाम् ॥**

**श्रीधर-स्वामी (भावार्थ-दीपिका) : **आच्छिन्ना अपहृता दारा द्रविणानि च यासां ताः । अष्टिर् बीजम् ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **आमिषं मांसम्, क्षौद्रं मधु ॥ क्षुधादिभिश् च नङ्क्ष्यति । यद् वा, त्रिंशता सहिता विशतिस्त्रिंशद्विशतिः, पञ्चाशद् इत्य् अर्थः । परमायुः अहोपुण्यवानयमनेन बहु जीवनं प्राप्तमित्य् अर्थः ॥९-११॥

———————————————————————————————————————

**जीव-गोस्वामी (क्रम-सन्दर्भः),** **विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.१२ ॥**

**क्षीयमाणेषु देहेषु देहिनां कलि-दोषतः ।**

**वर्णाश्रम-वतां धर्मे नष्टे वेद-पथे नृणाम् ॥**

**श्रीधर-स्वामी (भावार्थ-दीपिका) : **क्षीयमाणेष्व् इत्य्-आदीनाम् इत्थं कलौ गत-प्राय इति पञ्चमेनान्वयः । क्षीयमाणेष्व् अल्प-प्रायेषु ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **कलेर्दोषा असत्यसम्भाषणादयस्तेभ्य इत्य् अर्थः ॥१२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.१३ ॥**

**पाषण्ड-प्रचुरे धर्मे दस्यु-प्रायेषु राजसु ।**

**चर्यानृत-वृथा-हिंसा- नाना-वृत्तिषु वै नृषु ॥**

**श्रीधर-स्वामी (भावार्थ-दीपिका) : **दस्यु-प्रायेषु चौर-तुल्येषु । चौर्यानृत-वृथाहिंसाद्या नाना-वृत्तयो येषां तेषु ।

———————————————————————————————————————

**वंशीधरः (भावार्थ-दीपिका-प्रकाशः) : **प्रायशब्दार्थस्त्वत्र तुल्यतैव । वृथा हिंसा पित्राद्यनुद्दिश्य पशुहननम् ॥१३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.१४ ॥**

**शूद्र-प्रायेषु वर्णेषु च्छाग-प्रायासु धेनुषु ।**

**गृह-प्रायेष्व् आश्रमेषु यौन-प्रायेषु बन्धुषु ॥**

**श्रीधर-स्वामी (भावार्थ-दीपिका) : **छाग-प्रायासु प्रमाणतः क्षिरतश् चाजातुल्यासु ।

———————————————————————————————————————

**वंशीधरः (भावार्थ-दीपिका-प्रकाशः) : **आश्रमेषु सन्न्यासादिपु परिग्रहादिना गृहस्थतुल्येषु । योनिसम्बन्धेन सम्बन्धिनो यौनाः श्वशुरश्यालादयस्तत्प्रायेषु, प्रायशब्दोऽत्र प्रधाने श्वसुरादिप्रधानेषु कर्तव्याथानुसङ्घानाथ श्यालश्यालीपत्यादीनाश्रयिष्यन्तीति भावः ॥१४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.१५ ॥**

**अणु-प्रायास्व् ओषधीषु शमी-प्रायेषु स्थास्नुषु ।**

**विद्युत्-प्रायेषु मेघेषु शून्य-प्रायेषु सद्मसु ॥**

**श्रीधर-स्वामी (भावार्थ-दीपिका) : **अणु-प्रायासु श्यामाक-तुल्यासु । स्थास्नुषु वृक्षेषु । विद्युत्-प्रायेषु तडिद्-बहुलेषु । शून्य-प्रायेषु धर्मादि-रहितेषु सद्मसु गृहेषु ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **ओषध्यो यवगोधूमव्रीह्याद्याः । अणुप्रायासु श्यामाकतुल्यासु । यद् वा, ओषधीष हरीतक्यादिषु, अणुप्रायासु निष्फलासु तृणप्रायासु—


> ओषध्यो यवव्रीह्याद्याः शिवाद्या अपि कीर्तिताः ।   
> अणुव्रीहिविशेषे ना तृणसूक्ष्माफलेषु च तुच्छे मानविशेषे च । इति कोशात् । 

शमीसक्तुफला, सा चाल्पवृक्षजातिः, यत्काष्ठे यज्ञेऽग्निमथन क्रियते याज्ञिकेः वृक्षेषु वटा—श्वत्थादिषु छायाद्यभावेन शमीतुल्येष्वित्य् अर्थः ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्थास्नुषु वृक्षेषु ॥१५॥

> **॥।**

**॥ १२.२.१६ ॥**

**इत्थं कलौ गत-प्राये जनेषु खर-धर्मिषु ।**

**धर्म-त्राणाय सत्त्वेन भगवान् अवतरिष्यति ॥**

**श्रीधर-स्वामी (भावार्थ-दीपिका) : **जने तु खर-धर्मिणि दुःसह-चेष्टिते कलौ गत-प्राये समाप्त-प्राये ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **क्वचित् जने तु इति पाठस्तत्र खरधर्मिणीति तद्विशेषणम् । खरो रासभस्तद्धर्मो निर्जलमैथुनकश्मलाशनादिलक्षणस्तद्वति सतीत्य् अर्थः । क्वचित् तेषु खरधर्मिषु इति पाठः ॥१६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.१७ ॥**

**चराचर-गुरोर् विष्णोर् ईश्वरस्याखिलात्मनः ।**

**धर्म-त्राणाय साधूनां जन्म कर्मापनुत्तये ॥**

**श्रीधर-स्वामी (भावार्थ-दीपिका) : **एतत् प्रपञ्चयति चतुर्भिः—चराचर-गुरोर् ईश्वरस्येति च । धर्म-त्राणे हेतुः, गुरुत्वेश्वरत्वयोर् उपपादनम् अखिलस्य विश्वस्यात्मनः कारणस्येति । एवं-भूतस्य विष्णोर् जन्म साधूनां धर्म-त्राणाय । धर्म-त्राण-प्रयोजनम् आह—कर्मापनुत्तये मोक्षाय ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **साधूनां वेदानुगामिनाम् । धर्मो यज्ञादिरूपस्तस्य रक्षणाय । धर्म एवानुष्ठितोन्तःकरणशुद्धिद्वारा मोक्षहेतुरित्यत उक्तं मोक्षायेति ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विष्णोर् जन्म भविष्यति साधूनां कर्मापनुत्तये मोक्षाय ॥१७॥

> **॥।**

**॥ १२.२.१८ ॥**

**शम्भल-ग्राम-मुख्यस्य ब्राह्मणस्य महात्मनः ।**

**भवने विष्णुयशसः कल्किः प्रादुर्भविष्यति ॥**

**श्रीधर-स्वामी (भावार्थ-दीपिका) : **शम्भल-ग्रामे मुख्यस्य प्रधानस्य नाम्ना विष्णुयशसो ब्राह्मणस्य । भवने गृहे ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **कलिं कृपति विलिखति भिनत्तीति कल्किः । पृषोदरादिरयम् । कृषतेर्डिप्रत्यये टिलोपे कलेरिकारलोपे च रूपसिद्धेः । यद् वा, कं सुखं लाति ददातीति कलो धर्मः, तं कायत्युपदिशतीति कल्किः वासुदेवानुशिक्षाया इत्य्-उक्तेः ॥१८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.१९-२० ॥**

**अश्वम् आशु-गम् आरुह्य देवदत्तं जगत्-पतिः ।**

**असिनासाधु-दमनम् अष्टैश्वर्य-गुणान्वितः ॥**

**विचरन्न् आशुना क्षौण्यां हयेनाप्रतिम-द्युतिः ।**

**नृप-लिङ्ग-च्छदो दस्यून् कोटिशो निहनिष्यति ॥**

**श्रीधर-स्वामी (भावार्थ-दीपिका) : **धर्म-त्राण-प्रकारम् आह, अश्वम् इति । असाधवो दम्यन्ते येन तम् अश्वम् आरुह्यासिना दस्यून् कोटिशो निहनिष्यतीत्य् उत्तरेणान्वयः । असाधु-दमन इति पाठे कल्कि-विशेषणम् । अणिमाद्य्-अष्टैश्वर्याणि गुणाश् च सत्य-सङ्कल्पत्वादयस् तैर् अन्वितः ॥१९॥

तत्-प्रपञ्चः, आशुना शीघ्र-गामिना तेन हयेनाश्वेन क्षोण्यां पृथिव्यां विचरन् । नृप-लिङ्ग-च्छदो राज-वेष-च्छन्नान् ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **देवैर् इन्द्रादिभिर्दत्तमानीतम् ॥ अप्रतिमद्युतिः सर्वोत्कृष्टदीप्तियुतः ॥१९-२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** देवैः प्रस्थापितत्वात् देवदत्तत्वं, आशुना शीघ्र-गामिना, असाधवो दम्यन्ते येन, तम् असाधु-दमनं, नृप-लिङ्ग-च्छदः राज-वेश-च्छन्नान् ॥१९-२०॥

> **॥।**

**॥ १२.२.२१ ॥**

**अथ तेषां भविष्यन्ति मनांसि विशदानि वै ।**

**वासुदेवाङ्ग-रागाति- पुण्य-गन्धानिल-स्पृशाम् ॥**

**पौर-जानपदानां वै हतेष्व् अखिल-दस्युषु ॥**

**श्रीधर-स्वामी (भावार्थ-दीपिका) : **ततश् च पुनः कृत-युग-प्रवृत्तिं वक्तुम् आह, अथेति सार्धाभ्याम् । तेषां पौर-जानपदानां मनांसि विशदानि भविष्यन्ति । तत्र हेतुः, वासुदेवस्याङ्ग-रागेण चन्दनादिनाति-पुण्य-गन्धो योऽनिलस् तं स्पृशन्तीति तथा तेषाम् ।

———————————————————————————————————————

**वंशीधरः (भावार्थ-दीपिका-प्रकाशः) : **ततो दस्युहननोत्तरम् । अयम् एव मूलोक्तार्थशब्दार्थः । तेषां कलियुगसमाप्त्युत्तरकालिकानां पौरजानपदानां तत्तत्पुरदेशवासिनां जनानाम् । तत्र मनेविशदत्वे ॥२१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.२.२२ ॥**

**तेषां प्रजा-विसर्गश् च स्थविष्ठः सम्भविष्यति ।**

**वासुदेवे भगवति सत्त्व-मूर्तौ हृदि स्थिते ॥**

**श्रीधर-स्वामी (भावार्थ-दीपिका) : **स्थविष्ठिः स्थूलः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्थविष्ठिर् धर्म-निष्ठतया स्थूलतरः ॥२२॥

> **॥।**

**॥ १२.२.२३ ॥**

**यदावतीर्णो**[^७]** भगवान् कल्किर् धर्म-पतिर् हरिः ।**

[^७]:
     यदावतारो


**कृतं भविष्यति तदा प्रजा-सूतिश् च सात्त्विकी ॥**

**श्रीधर-स्वामी (भावार्थ-दीपिका) : **कृत-युग-प्रवृत्तिम् आह—यदावतीर्ण इति । प्रजानां सूतिः प्रसूतिः ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **तेषाम् एव स्थूलोऽधिकः ॥२२-२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सूतिः प्रसूतिः ॥२३॥

> **॥।**

**॥ १२.२.२४ ॥**

**यदा चन्द्रश् च सूर्यश् च तथा तिष्य-बृहस्पती ।**

**एक-राशौ समेष्यन्ति भविष्यति तदा कृतम् ॥**

**श्रीधर-स्वामी (भावार्थ-दीपिका) : **तद्-अवतार-कालोपलक्षणम् आह—यदा चन्द्रश् चेति । तिष्यः पुष्यः । अयम् अर्थः, चन्द्र-सूर्य-बृहस्पतीनां यदा पुष्य-नक्षत्रे योगस् तदा तत् कृत-युगं भविष्यति । यद्य् अपि च प्रति-द्वादशाब्दं कर्क-राशौ बृहस्पतौ वर्तमाने द्वि-त्रास्व् अमावास्यासु तेषां त्रयाणाम् अपि पुष्य-योगः संभवति, तथापि तेषां सह प्रवेशोऽत्र विवक्षितः । समेष्यन्तीति वचनात् । अतो नातिप्रसङ्गः ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राशयम् आह—अयमर्थ इति । अतस्समकालिकतत्त्रयपुष्यप्रवेशविवक्षणात् ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सत्य-युगारम्भ-कालं दर्शयति—यदेति । तिष्यः पुष्यः । अयम् अर्थः—चन्द्र-सूर्य-बृहस्पतीनां यदा पुष्य-नक्षत्रे योगस् तदा कृत-युगं भविष्यतीति । यद्यपि प्रति-द्वादशाब्दं कर्कट-राशौ बृहस्पतौ वर्तमाने द्वि-त्रास्व् अमावास्यासु तेषां त्रयाणाम् अपि पुष्य-योगः संभवति, तथापि तेषां सह प्रवेशोऽत्र विवक्षितः । समेष्यन्तीति वचनात् । अतो नातिप्रसङ्गः ॥२४॥

> **॥।**

**॥ १२.२.२५ ॥**

**येऽतीता वर्तमाना ये भविष्यन्ति च पार्थिवाः ।**

**ते त उद्देशतः प्रोक्ता वंशीयाः सोम-सूर्ययोः ॥**

**श्रीधर-स्वामी (भावार्थ-दीपिका) : **एवं नवम-स्कन्धम् आरभ्यानुक्रान्तं वैवस्वत-मनोर् वंश-द्वयं निगमयति—येऽतीता इति । उद्देशतः सङ्क्षेपतः ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **समासोद्दे शसङ्क्षेपास्त्रय एकार्थवाचकाः इति शब्दरत्नसंग्रहोक्तेः ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नवमम् आरभ्योपक्रान्तां कथाम् उपसंहरति—येऽतीता इति ॥२५॥

> **॥।**

**॥ १२.२.२६ ॥**

**आरभ्य भवतो जन्म यावन् नन्दाभिषेचनम् ।**

**एतद् वर्ष-सहस्रं तु शतं पञ्चदशोत्तरम् ॥**

**श्रीधर-स्वामी (भावार्थ-दीपिका) : **कलि-युगावान्तर-विशेषं वक्तुम् आह—आरभ्येत्य्-आदिना । वर्ष-सहस्रं पञ्चदशोत्तरं शतं चेति कयापि विवक्षयावान्तर-सङ्ख्येयम् । वस्तुतस् तु परीक्षिन्-नन्दयोर् अन्तरं द्वाभ्यां न्यूनं वर्षाणां सार्ध-सहस्रं भवति । यतः परीक्षित्-सम-कालं मागधं मार्जारिम् आरभ्य रिपुञ्जयान्ता विंशति-राजानः सहस्र-संवत्सरं भोक्ष्यन्तीत्य् उक्तं नवम-स्कन्धे, ये बार्हद्रथ-भू-पाला भाव्याः साहस्र-वत्सरं [भा।पु। ९.२२.४९] इति । ततः परं पञ्च प्रद्योतना अष्ट-त्रिंशोत्तरं शतम् । शिशुनागाश् च षष्ट्य्-उत्तर-शत-त्रयं भोक्ष्यन्ति पृथिवीम् इत्य् अत्रैवोक्तत्वात् ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **अत्र स्वामिचरणैर् एव सुव्याख्यातत्वादस्माभिरुपन्यस्यते ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतद्-वर्ष-सहस्रम् इत्य् एषैव सङ्ख्या प्रमाणी कर्तव्या । परीक्षितः सम-काल-वर्ति-मार्जारि-प्रभृतीनाम् आनन्दाद् भोग-काल-सङ्ख्यया तु किञ्चिन् न्यूनं सार्ध-साहस्रं यद् वर्षाणि, तत् तेषां खण्ड-मण्डल-पतीनां विलाप्यानन्तर्येण सङ्ख्यातानीति ज्ञेयम् ॥२६॥

> **॥।**

**॥ १२.२.२७-२८ ॥**

**सप्तर्षीणां तु यौ पूर्वौ दृश्येते उदितौ दिवि ।**

**तयोस् तु मध्ये नक्षत्रं दृश्यते यत् समं निशि ॥**

**तेनैव ऋषयो युक्तास् तिष्ठन्त्य् अब्द-शतं नृणाम् ।**

**ते त्वदीये द्विजाः काल अधुना चाश्रिता मघाः ॥**

**श्रीधर-स्वामी (भावार्थ-दीपिका) : **कलेः प्रवृत्तिं वृद्धिं च निरूपयितुं काल-ज्ञानोपलक्षणम् आह—सप्तर्षीणां त्व् इति । अयम् अर्थः—प्राग् अग्र-शकटाकारं तारा-सप्तकं सप्तर्षि-मण्डलम् । तत्र किञ्चिद् उन्नतेषाग्र-स्थानीयो मरीचिः । ततः पश्चाद् आनम्र-युग-कन्धराकारो वसिष्ठः स-भार्यः । ततः पश्चाद् ईषद्-उन्नतेषामूल-स्थानीयोऽङ्गिराः । ततः पश्चाच् चतुरस्र-तारा-चतुष्के ईशान्याम् अत्रिः । ततो दक्षिणतः पुलस्त्यः । पुलस्त्यात् पश्चिमतः पुलहः । तत उत्तरतः क्रतुः । एवं स्थिते, तेषां मध्ये यौ पूर्वौ उदय-समये प्रथमम् उदितौ दृश्येते पुलह-क्रतु-संज्ञौ, तयोस् तु मध्ये तयोः पूर्वयोस् तु मध्ये यत् समं दक्षिणोत्तर-रेखायां सम-देशावस्थितम् अश्विन्य्-आदिषु यद् अन्यतमं नक्षत्रं दृश्यते, तेन तथैव युक्ता ऋषयः नृणाम् अब्द-शतं तिष्ठन्ति, ते च द्विजास् त्वदीये कालेऽधुना मघा आश्रिता वर्तन्ते ॥२७-२८॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राशयम् आह—अयमर्थ इति । तत्र शकटाकारे । ईषा रेखा सीरदण्डः शकटाङ्गविशेषश् च तदग्रस्थानीयस्तत्स्थानापन्नः। युगः शकटाग्रबद्धः वृषयोजनार्थकः शकटाङ्गभेद एव, तद्ग्रीवा च तन्मध्यभाग उच्चाकार एव बोध्यः ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अथ कलेर् उत्पत्ति-कालं वृद्ध-कालं च निरूपयितुं काल-ज्ञान-विशेषम् आह— सप्तर्षीणाम् इति । प्राग् अग्रं शकटाकारं तारा-सप्तकं सप्तर्षि-मण्डलम् । तत्रोदय-समये पूर्वौ प्रथमम् उदितौ पुलह-क्रतु-संज्ञौ यौ निशि दृश्येते, तयोर् मध्ये गतम् अश्विन्य्-आद्य्-अन्यतमम् एकैकं नक्षत्रं तिष्ठति, एकैक-शत-वर्षं व्याप्य तेन तेनैव युक्ता ऋषयस् तिष्ठन्तीति नियमः । अधुना तु ते मघाश्रिता वर्तन्त इति, तेनाश्लेषाश्रितेषु कृष्ण-प्रादुर्भावः । मघाश्रितेषु तेषु तद्-अन्तर्धानं कलि-प्रवेशश् च, पूर्वाषाढं प्राप्तेषु कलेर् वृद्धिर् इत्य् उत्तर-ग्रह-दृष्ट्या ज्ञेयम् ॥२७-२८॥

> **॥।**

**॥ १२.२.२९ ॥**

**विष्णोर् भगवतो भानुः कृष्णाख्योऽसौ दिवं गतः ।**

**तदाविशत् कलिर् लोकं पापे यद् रमते जनः ॥**

**श्रीधर-स्वामी (भावार्थ-दीपिका) : **तेषु मघसु वर्तमानेषु सत्सु यदा **विष्णोर् भानुर्** भातीति भानुः शुद्ध-सत्त्वात्मको देहो **दिवं** वैकुण्ठं **गतः**, **तदा कलि-**युगम् **अविशत्** । **यद्** यस्मिन् युगे **जनः पापे रमते** इति कलि-युगस्य लक्षणम् ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **तेन पुलहक्रतुमध्यगतनक्षत्रेण ॥२८-२९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : विष्णोर् भगवतो भानुः कृष्णाख्योऽसौ दिवं गत** इति भगवतो विष्णोर् अपि भानुः प्रकाशकः, सर्वेश्वरेश्वरत्वात् कृष्ण इत्य् आख्या यस्य, दिवं स्व-धाम ॥२९॥

———————————————————————————————————————

**जीव-गोस्वामी (क्रम-सन्दर्भः) : **श्री-कृष्ण-लोकं एव द्यु-शब्देनाप्य् आह[^८]—विष्णोर् इति । यदा गुणावतारस्य भगवतो विष्णोस् तद्-अंशत्वाद् रश्मि-स्थानीयस्य कृष्णाख्यो भानुः सूर्य-मण्डल-स्थानीयः दिवं प्रापञ्चिक-लोकागोचरं मथुरादीनाम् एव प्रकाश-विशेष-रूपं वैकुण्ठ-लोकं गतः, तदा कलिर् लोकम् अविशत् । एषां च प्रकाशः पृथिवी-स्थोऽप्य्[^९] अन्तर्धान-शक्त्या ताम् अस्पृशन्न् एव विराजते । अतस् तया न स्पृश्यते, पृथिव्य्-आदि-भूत-मयैर् अस्माभिर् वाराहोक्त-महा-कदम्बादिर् इव[^१०] । यस् तु प्रापञ्चिक-लोक-गोचरो मथुरादि-प्रकाशः, सोऽयं कृपया पृथिवीं स्पृशन्न् एवावतीर्णः । अतस् तया स्पृश्यते तादृशैर् अस्माभिर् दृश्यमान-कदम्बादिर् इव। अस्मिंश् च प्रकाशे यदावतीर्णो भगवान्, तदा तत्-स्पर्शेनापि तत्-स्पर्शात् तां स्पृशन्न् एवास्ते स्म। सम्प्रति तद्-अस्पृष्ट-प्रकाशे विहरमाणः पुनर् अस्पृशन्न् एव भवति । यद्यप्य् एवं तथापि क्वचिद् द्वयोर् भेदेन क्वचिद् अभेदेन विवक्षा तत्र तत्रावगन्तव्या ॥२९॥ [श्री-कृष्ण-सन्दर्भ १०७]

[^८]:
     इदं वाक्यं रसवर्षि-धृत-पाठे नास्ति।


[^९]:
     यं तद्- (रसवर्षी)


[^१०]:
     अत्रापि महद् आश्चर्यं पश्यन्ति पण्डिता नराः ।
    कालिय-ह्रद-पूर्वेण कदम्बो महतो द्रुमः ॥
    शत-शाखं विशालाक्षि पुष्पं सुरभि-गन्धि च ।
    स च द्वादश-मासेषु मनोज्ञः शुभ-सितलः ।
    पुष्पयति विशालाक्षि भास्वरंस् तु दिशो दश ॥ [मथुरा-माहात्म्ये ३९०-३९१]


———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्रापि मघास्व् एव यदा भगवतो भानुः श्री-कृष्णस्य किरण-रूपो वैकुण्ठ-नाथः दिवं वैकुण्ठं गतः, कृष्णाख्यः कृष्णत्वेन आ सम्यक् ख्यातिर् यस्य सः । भातीति भानुः शुद्ध-सत्त्वात्मको देह इति स्वामि-चरणाः ॥२९॥

> **॥।**

**॥ १२.२.३० ॥**

**यावत् स पाद-पद्माभ्यां स्पृशन् आस्ते रमा-पतिः ।**

**तावत् कलिर् वै पृथिवीं पराक्रन्तुं न चाशकत् ॥**[^११]

**श्रीधर-स्वामी (भावार्थ-दीपिका) : **ननु श्री-कृष्णे पृथिव्यां वर्तमानेऽपि सन्ध्या-रूपेण कलिः प्रविष्ट एवासीत्, सत्यम्, तथापि तावत् तस्य पराक्रमो नाभवद् इत्य् आह—यावद् इति । पराक्रान्तुम् अभिभवितुम् ॥३०॥

[^११]:
     अत्रआनुरूप-श्लोकः १.१८.६-पद्ये द्रष्टव्यः।


———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । अभिभवितुं स्वसामर्थ्यं दर्शयितुम् ॥३०॥

———————————————————————————————————————

**जीव-गोस्वामी (क्रम-सन्दर्भः) : **तद् एतद् अभिप्रेत्याह—यावद् इति । पराक्रान्तुम् इत्य् अनेन तत्-पूर्वम् अपि कञ्चित् कालं व्याप्य प्रविष्टोऽसाव् इति ज्ञापितम् ॥३०॥ [श्री-कृष्ण-सन्दर्भ १०७]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु द्वापरस्य सन्ध्यांश-शेषे भगवद्-अवतार-मध्ये एव यदा दुर्योधनो द्यूतं प्रवर्तयामास, ततो द्रौपदी-वस्त्राकर्षण-समयम् एव भगवद्-आविष्टः । कलिः पृथिव्याम् अधिकर्तुं प्रथमं शुभ-मुहूर्तं चकारेति श्रुतम् । सत्यं, तद् अपि स तदाकिञ्चित्कर एवासी इत्य् आह्—यावद् इति । कृष्णावतार-मध्ये किल चतुर्भिर् वर्तसे येन पादैर् लोक-सुखावहैर् इति पृथिव्य्-उक्तेस् त्रेता-युगतोऽपि धर्मस्य प्राबल्यात् कुतः कलेस् तदा पराक्रम इति भावः ॥३०॥

> **॥।**

**॥ १२.२.३१ ॥**

**यदा देवर्षयः सप्त मघासु विचरन्ति हि ।**

**तदा प्रवृत्तस् तु कलिर् द्वादशाब्द-शतात्मकः ॥**

**श्रीधर-स्वामी (भावार्थ-दीपिका) : **अतो यथोक्त एव कलि-प्रवेश-काल इत्य् आह—यदा देवर्षय इति । द्वादशाब्द-शतात्मक इति । दिव्येन मानेन सन्ध्या-सन्ध्यांशाभ्यां सह यो द्वादशाब्द-शतात्मकः, स कलिस् तदा सन्ध्याम् अतिक्रम्य प्रविष्ट इत्य् अर्थः ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **अतः पराक्रमाभावात् । इत्य् अर्थ इति—श्री-कृष्णकाले स्वसन्ध्या विहाय स्वेन रूपेणैव प्रविष्ट इति भावः ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अतो मघास्थेषु ऋषिषु कृष्णान्तर्धान-क्षण-समनन्तर-क्षण एव कलिः प्रविष्ट इत्य् आह—यदेति । द्वादशाब्द-शतात्मक इति दिव्येन मानेन सन्ध्या-सन्ध्यांशाभ्यां सहेत्य् अर्थः ॥३१॥

> **॥।**

**॥ १२.२.३२ ॥**

**यदा मघाभ्यो यास्यन्ति पूर्वाषाठां महर्षयः ।**

**तदा नन्दात् प्रभृत्य् एष कलिर् वृद्धिं गमिष्यति ॥**

**श्रीधर-स्वामी (भावार्थ-दीपिका) : **कलेः प्रवेश-कालम् उक्त्वा तस्य वृद्धि-कालम् आह—यदेति । तदा प्रद्योतनात् प्रभृति वृद्धिं गच्छन् नन्दात् प्रभृत्य् अतिवृद्धिं गमिष्यतीत्य् अर्थः ॥३२॥ 

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—परीक्षित्कालिकसप्तर्षिमण्डलगतमघानक्षत्रतः पूर्वाषाढर्क्षं दशममस्ति, तत्रकैकर्क्षस्य शतवर्षं तत्र स्थायित्वान्नदकाले कलेवर्षसहस्रमुक्तिरायाति । अत एवोक्तम्—आरभ्य भवतो जन्म यावन्नन्दाभिषेचनम् । एतद्वर्षसहस्रम् इति तच् च पूर्वं पराक्रान्तम् एवेति भावः ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कलेर् वृद्धि-कालम् आह—यदेति ॥३२॥

> **॥।**

**॥ १२.२.३३ ॥**

**यस्मिन् कृष्णो दिवं यातस् तस्मिन्न् एव तदाहनि ।**

**प्रतिपन्नं कलि-युगम् इति प्राहुः पुरा-विदः ॥**

**श्रीधर-स्वामी (भावार्थ-दीपिका) : **ननु यदा कलेर् लिङ्गम् उपलब्धं, तदैव प्रविष्ट इति युक्तम् । ततः पूर्वम् एव प्रवेशस् ततः परं वृद्धिर् इत्य् अत्र किं प्रमाणम् ? तत्राह—यस्मिन्न् इति । प्रतिपन्नं प्रविष्टम् इति ज्ञातम् । पुरा-विदः पूर्व-ज्ञातारः ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **पुनराक्षिपति—नन्व् इति । तस्मिन्नेवाहनि । तदा तस्मिन्नैव क्षणे ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु कलेः प्रथम-सन्ध्यायां कृष्णोऽवतीर्ण इति नवीना वदन्ति तन् नेत्य् आह—यस्मिन्न् इति । अतो युगानां पूर्व-सन्ध्यांश-शेषे एव आरम्भ-समय इति यो नियमः, सोऽपि कलेर् भगवत्-प्रभावाद् व्यर्थ एवाभूद् इति भावः ॥३३॥

> **॥।**

**॥ १२.२.३४ ॥**

**दिव्याब्दानां सहस्रान्ते चतुर्थे तु पुनः कृतम् ।**

**भविष्यति तदा नॄणां मन आत्म-प्रकाशकम् ॥**

**श्रीधर-स्वामी (भावार्थ-दीपिका) : **कलेर् अनन्तरं कृत-युग-प्रवेशम् आह—दिव्याब्दानाम् इति । चतुर्थे कलौ प्रवेशनाब्द-परिमितेनांशेनापि सहातीते सतीत्य् अर्थः । कृत-युग-प्रवेश-चिह्नम् आह—यदा नॄणां मन आत्म-प्रकाशकं भविष्यति तदेति ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—दिव्याब्दानां सहस्रस्यान्तः स्थितिर्यस्मिन्सन्ध्यांशे स सहस्रान्तस्तस्मिंस् तथा तद्गुणसंविज्ञानबहुब्रीहित्वाद्वादशशताब्दात्मके सन्ध्यांशसहिते कृतयुगापेक्षया चतुर्थे कलाव् इति शेषेणायं भावः । दिव्याब्दानां सहस्रान्त इत्यलुक्समासः अन्तो नाशे स्थितावपि इत्यभिधानात् । यहा—दिव्याब्दानां सहस्रेणान्तो नाशो यस्य तस्मिंश्चतुर्थेऽतीते सति सहस्रपदं सन्ध्यांशरूपशतद्वयस्याप्युपलक्षणम् ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कृत-युग-प्रवेश-कालम् आह—दिव्येति । चतुर्थे कलौ तदीय-सन्ध्यांश-शेष-समये इत्य् अर्थः ॥३४॥

> **॥।**

**॥ १२.२.३५ ॥**

**इत्य् एष मानवो वंशो यथा सङ्ख्यायते भुवि ।**

**तथा विट्-शूद्र-विप्राणां तास् ता ज्ञेया युगे युगे ॥**

**श्रीधर-स्वामी (भावार्थ-दीपिका) : **राज-वंशोक्तां स्थितिं ब्राह्मणादि-वंशेष्व् अप्य् अतिदिशति—इत्य् एष इति । यथा याभिर् उच्च-नीचावस्थाभिः । तास् ता अवस्थाः । वंशा इति वा पाठः ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मानवो वंशो यथा सङ्ख्यायते मनु-वंश्यानां यावत्यः सङ्ख्या यथोक्ता इत्य् अर्थः । तथैव तत्र तत्रत्यानां वैश्यादि-वंश्यानाम् अपि तावत्यः सङ्ख्या अनुक्ता अपि ज्ञेयाः ॥३५॥

> **॥।**

**॥ १२.२.३६ ॥**

**एतेषां नाम-लिङ्गानां पुरुषाणां महात्मनाम् ।**

**कथा-मात्रावशिष्टानां कीर्तिर् एव स्थिता भुवि ॥**

**श्रीधर-स्वामी (भावार्थ-दीपिका) : **एतत्-कीर्तनस्य वैराग्योपयोगिताम् आह—एतेषाम् इति । नामैव लिङ्गं ज्ञापकं येषां, तेषां कथा-मात्रेणैवावशिष्टानां कीर्तिर् एव स्थिता, न तु राज्यं पुत्रादयो वा ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **तास्ता इत्यस्य स्थाने वंशा इति वा पाठः ॥३५-३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नामैव लिङ्गं ज्ञापकं येषाम् ॥३६॥

> **॥।**

**॥ १२.२.३७ ॥**

**देवापिः शान्तनोर् भ्राता मरुश् चेक्ष्वाकु-वंश-जः ।**

**कलाप-ग्राम आसाते महा-योग-बलान्वितौ ॥**

**श्रीधर-स्वामी (भावार्थ-दीपिका) : **कलाव् उत्सन्नानां राज-वंशानां पुनः प्रवृत्ति-प्रकारम् आह—देवापिः सोम-वंश-जः । मरुस् तु सूर्य-वंश-जः । कलाप-ग्रामो नाम योगिनाम् आवासः प्रसिद्धः ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **बदरिकाश्रमे कलापग्रामोऽस्ति । महायोगबलान्वितावणिमाद्यैश्वर्ययुक्तौ ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कलाव् उत्सन्नानां राज-वंशानां पुनः प्रवृत्ति-प्रकारम् आह—देवापिः सोम-वंश-जः ॥३७॥

> **॥।**

**॥ १२.२.३८ ॥**

**ताव् इहैत्य कलेर् अन्ते वासुदेवानुशिक्षितौ ।**

**वर्णाश्रम-युतं धर्मं पूर्व-वत् प्रथयिष्यतः ॥**

_न कतमेनापि व्याख्यातम्।_

> **॥।**

**॥ १२.२.३९ ॥**

**कृतं त्रेता द्वापरं च कलिश् चेति चतुर्-युगम् ।**

**अनेन क्रम-योगेन भुवि प्राणिषु वर्तते ॥**

**श्रीधर-स्वामी (भावार्थ-दीपिका),** **विश्वनाथ-चक्रवर्ती (सारार्थ-दर्शिणी) : **इमम् एव प्रकारं प्रति चतुर्-युगं दर्शयति—कृतम् इति ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **तौ मरुदेवापिसंज्ञौ । इहार्यावर्ते । एत्य प्राप्य । वसुदेवेन कल्किरूपेण हरिणा अनुशिक्षितौ बोधितौ । पूर्ववद्गतकृतयुगवत् ॥३८-३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

**॥।**

**॥ १२.२.४० ॥**

**राजन्न् एते मया प्रोक्ता नर-देवास् तथापरे ।**

**भूमौ ममत्वं कृत्वान्ते हित्वेमां निधनं गताः ॥**

**श्रीधर-स्वामी (भावार्थ-दीपिका) : **एतेषां नाम-लिङ्गानां [भा।पु। १२.२.३६] इत्य्-आदि यद् उक्तं तत् प्रपञ्चयति—राजन्न् इति पञ्चभिः ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **हे राजन्न् इति—राजमात्राणामियम् एव दशेति भावः । अते देहान्ते । इमां भुवम् ॥४०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नामैव लिङ्गं ज्ञापकं येषाम् ॥४०॥

> **॥।**

**॥ १२.२.४१ ॥**

**कृमि-विड्-भस्म-संज्ञान्ते राज-नाम्नोऽपि यस्य च ।**

**भूत-ध्रुक् तत्-कृते स्वार्थं किं वेद निरयो यतः ॥**

**श्रीधर-स्वामी (भावार्थ-दीपिका) : **ममत्वं कृत्वेत्य् अनेन सूचितां भूत-द्रोह-प्रवृत्तिं निन्दति—कृमीति । राज-नाम्नो राजेति नाम यस्य तस्यापि देहस्यान्ते कृमयो विष्ठा भस्मेति वा संज्ञा भविष्यति । तत्-कृते तद्-अर्थं यो भूत-ध्रुक् भूतेभ्यो द्रुह्यति, स किं स्वार्थं वेद ? किं तु न वेदैव । कुतः ? इत्य् अपेक्षायां हेतुत्वेन भूत-द्रोहं विशिनष्टि, यतो भूत-द्रोहान् निरयो भवति ॥४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** राज-नाम्नोऽपि देहस्य अन्ते मरणे सति कृम्य्-आदिकम् एव नाम भवेत् । तस्य देहस्य कृते ॥४१॥

> **॥।**

**॥ १२.२.४२ ॥**

**कथं सेयम् अखण्डा भूः पूर्वैर् मे पुरुषैर् धृता ।**

**मत्-पुत्रस्य च पौत्रस्य मत्-पूर्वा वंश-जस्य वा ॥**

**श्रीधर-स्वामी (भावार्थ-दीपिका) : **ममत्व-प्रकारं प्रपञ्चयति—कथम् इति । सेयम् अखण्डा भूर् मे पूर्व-जैर् धृता सती इदानीं मत्-पूर्वा च सती मत्-पुत्रादेः कथं स्याद् इत्य् एवम् ॥४२॥

———————————————————————————————————————

**वंशीधरः (भावार्थ-दीपिका-प्रकाशः) : **स्वार्थं स्वकर्तव्यं किं वेद किन्तु न वेदेत्यर्थः ॥४१-४२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ममत्व-प्रकारम् अभिनयेन दर्शयति—कथम् इति । मत्-पूर्वा च सती मत्-पुत्रादेः कथं स्याद् इत्य् एवम् ॥४२॥

> **॥।**

**॥ १२.२.४३ ॥**

**तेजो-ऽब्-अन्न-मयं कायं गृहीत्वात्मतयाबुधाः ।**

**महीं ममतया चोभौ हित्वान्तेऽदर्शनं गताः ॥**

**श्रीधर-स्वामी (भावार्थ-दीपिका) : **उभौ महीं कायं च । अदर्शनं मृत्युम् ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **तेजोबन्नमयम् इति त्रिवृत्करणश्रुत्यभिप्रायेणोक्तम् ॥४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कायम् आत्मतया, महीं च ममतया, गृहीत्वा उभयौ मही-कायौ, अदर्शनं मृत्युम् ॥४३॥

> **॥।**

**॥ १२.२.४४ ॥**

**ये ये भू-पतयो राजन् भुञ्जते भुवम् ओजसा ।**

**कालेन ते कृताः सर्वे कथा-मात्राः कथासु च ॥**

**श्रीधर-स्वामी (भावार्थ-दीपिका) : **उपसंहरति—ये ये इति । ते सर्वे च कथासु क्रियमाणासु । कथा-मात्राः कालेन कृताः ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **कथामात्रा इति—कथैव तेषामवशिष्टा न स्वरूपम् इति भावः ।४४। यदि कल्क्यवतारान्तराजकथाविशेषजिज्ञासा चेत्तर्हि भविष्यसंहितादिग्रन्था मत्संगृहीतचतुर्युगीयराजचरितग्रन्थश्चावलोकनीयः ॥४४॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे द्वितीयोऽध्यायः ॥२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

इति सारार्थ-दर्शिन्यां हर्षिण्यां भक्त-चेतसाम् ।

एकविंशोऽत्र दशमे सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> कलि-धर्मो नाम   
> द्वितीयोऽध्यायः ।

॥ १२.२ ॥

**॥।**

**(१२.३)**

**अथ तृतीयोऽध्यायः**


## युगानुवर्णनं

**॥ १२.३.१ ॥**

**श्री-शुक उवाच—**

**दृष्ट्वात्मनि जये व्यग्रान् नृपान् हसति भूर् इयम् ।**

**अहो मा विजिगीषन्ति मृत्योः क्रीडनका नृपाः ॥**

**श्रीधर-स्वामी (भावार्थ-दीपिका) :**

तृतीये भूमि-गीतैश् च राज्य-दोषादि वर्ण्यते ।

कलौ च दोष-भूयिष्ठे दोष-हन्त्री हरेर् नतिः ॥

देहेऽहन्तां भूमौ च ममतां कुर्वन्त्य् अतोऽबुद्धा इत्य् उक्तं तद् एव भूमि-गीतैः प्रपञ्चयति—दृष्ट्वेत्य्-आदि । आत्मनि पृथिव्या जये व्यग्रान् उद्युक्तान् । हास-प्रकारम् एवाह—अहो इति । मा माम् ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **नतिर्नमस्कारः। कृष्णप्रणामी न पुनर्भवाय इत्य्-उक्तेः आत्मनि स्वस्यां पृथिव्यामित्य् अर्थः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

तृतीये तु भुवो हास्यं धर्म-पाद-व्यवस्थितिः ।

कलेर् दोषो दोष-हारि हरि-स्मरणम् उच्यते ॥

कथं सेयम् अखण्डा भूर् इत्य् अबुधानां मनोरथ उक्तस् तम् एव पृथिव्या वर्णनेन प्रपञ्चयति—दृष्ट्वेति । मा माम् ॥१॥

> **॥।**

**॥ १२.३.२ ॥**

**काम एष नरेन्द्राणां मोघः स्याद् विदुषाम् अपि ।**

**येन फेनोपमे पिण्डे येऽतिविश्रम्भिता नृपाः ॥**

**श्रीधर-स्वामी (भावार्थ-दीपिका) : **येन कामेन । फेनोपमे पिण्डे देहेऽतिविश्रम्भिता विश्वासं नीता ये तेषां नरेन्द्राणाम् एष कामो मोघ एव स्यात् ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **विदुषां नीतिविदाम् । फेनोपमे डिण्डीरपिण्डतुल्ये नश्वरे ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** येन कामेन पिण्डे देहे ॥२॥

> **॥।**

**॥ १२.३.३-४ ॥**

**पूर्वं निर्जित्य षड्-वर्गं जेष्यामो राज-मन्त्रिनः ।**

**ततः सचिव-पौराप्त- करीन्द्रान् अस्य कण्टकान् ॥**

**एवं क्रमेण जेष्यामः पृथ्वीं सागर-मेखलाम् ।**

**इत्य् आशा-बद्ध-हृदया न पश्यन्त्य् अन्तिकेऽन्तकम् ॥**

**श्रीधर-स्वामी (भावार्थ-दीपिका) : **कामम् एव दर्शयति द्वाभ्याम्—पूर्वम् इति । इन्द्रियार्थ-लम्पटस्य न राज्य-प्राप्तिः स्याद् इति प्रथमम् इन्द्रिय-षड्-वर्गं निर्जित्य, राज-मन्त्रिणो जिष्यामो वशी-करिष्यामः । सचिवा अमात्याः करीन्द्रा हस्तिपाः, तांश् च जेष्यामः । कण्टकान् प्रतिपक्षान् । अस्य अपास्य । “अथ कण्टकान्” इति वा पाठः ॥३-४॥

———————————————————————————————————————

**वंशीधरः (भावार्थ-दीपिका-प्रकाशः) : **करीन्द्रानित्युपलक्षणं सेनामात्रस्य । अमात्याः कर्मसचिवाः । मन्त्री बुद्धिसहायः स्यात् इत्य् अमरः । आप्ता विश्वस्ताः। कण्टकाः क्षुद्रशत्रवः ॥ एवंक्रमेण पूर्वोक्तक्रमेण ॥३-४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कामम् एव दर्शयति—पूर्वम् इति द्वाभ्याम् । तत्रेन्द्रियार्थ-लम्पटस्य राज्य-प्राप्तिर् न स्यात्, अतः प्रथमम् इन्द्रिय-षड्-वर्गं जित्वा, अस्य मत्-प्रतिपक्ष-नृप्स्य ॥३-४॥

> **॥।**

**॥ १२.३.५ ॥**

**समुद्रावरणां जित्वा मां विशन्त्य् अब्धिम् ओजसा ।**

**कियद् आत्म-जयस्यैतन् मुक्तिर् आत्म-जये फलम् ॥**

**श्रीधर-स्वामी (भावार्थ-दीपिका) : **एवं केचिद् आशा-बद्धा एव केचिन् मां पुनर् जित्वाप्य् अतितृष्णयाब्धिं विशन्ति । तद् एवम् इन्द्रिय-जयेन ये राज्यं साधयितुम् इच्छन्ति ते ऽतिमन्दा इत्य् आह—कियद् इति ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **अब्धिं विशन्तीत्युक्त्या द्वीपजयो ध्वनितः भूजयादिना किम् अपि न प्रयोजनम् अपित्वनर्थ एवावशिष्यते मनोजयापेक्षयेत्यभिप्रायेणाह—कियद् इति । मनोजये किं स्यात्तत्राह—मुक्तिर् इति बन्ध इन्द्रियविक्षेपो मोक्ष एपां च संय्यमः इत्येकादशोनविंशाध्याये भगवद्-उक्तेर् न्यायनये मनसोप्यन्तरिन्द्रियत्वे सिद्धेपीह तु षड्वर्गपदोक्तेर् एव तद्गृह्यत इति ध्येयं सुज्ञैः ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मां पृथिवीं जित्वा अतितृष्णया अब्धिं विशन्ति तदीय-रत्नान्य् आहर्तुम् इति भावः । एवम् इन्द्रिय-जयेन ये राज्यं साधयितुम् इच्छन्ति, ते मद्ना इत्य् आह—कियद् इति ॥५॥

> **॥।**

**॥ १२.३.६ ॥**

**यां विसृज्यैव मनवस् तत्-सुताश् च कुरूद्वह ।**

**गता यथागतं युद्धे तां मां जेष्यन्त्य् अबुद्धयः ॥**

**श्रीधर-स्वामी (भावार्थ-दीपिका) : **अन्तकं न पश्यन्ति इत्य् उक्तं, तद् एवाह—याम् इति । कुरूद्वहेति भूमि-गीतं कथयन् शुकः संबोधयति, “कुलोद्वहाः” इति तु पाठः सुगमः ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **हे कुरूद्वहेति—त्वम् अपि यत्कुरुवंशं वहसि स वंशोऽप्यधुना भवच्छेष एवेति भावः । यथागतम् इति आगतमनतिक्रम्य यथा तेत्रागता निरुपस्करास् तथैव गता इत्य् अर्थः ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यथागतं यथा-ज्ञानं स्व-स्व-ज्ञानम् अन्तिक्रम्य विरक्ता भूत्वा वनं गता इत्य् अर्थः । तां माम् एते मन्दा युद्धे जेष्यन्ति ॥६॥

> **॥।**

**॥ १२.३.७-८ ॥**

**मत्-कृते पितृ-पुत्राणां भ्रातॄणां चापि विग्रहः ।**

**जायते ह्य् असतां राज्ये ममता-बद्ध-चेतसाम् ॥**

**ममैवेयं मही कृत्स्ना न ते मूढेति वादिनः ।**

**स्पर्धमाना मिथो घ्नन्ति म्रियन्ते मत्-कृते नृपाः ॥**

**श्रीधर-स्वामी (भावार्थ-दीपिका) : **“अबुद्धयः” इत्य् उक्तं तत् प्रपञ्चयति—मत्-कृत इति ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **न केवलमितरेषाम् एव मदर्थे विरोधो भवत्य् अपि तु पित्रादिदेहसम्बन्धिनामपीत्य् आह—मत्कृत इति । मत्कृते मदर्थे विग्रहः संयुगः विग्रहस् तु समासार्थवाक्ये भागे रणेङ्गके इत्यभिधानात् 

अयम् अपि प्रायिक इत्याह—असतामप्रशस्तकर्मणाम् ॥ किंप्रकारो विग्रहस्तत्राह ममैवेति ॥७-८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.३.९ ॥**

**पृथुः पुरूरवा गाधिर् नहुषो भरतोऽर्जुनः**[^१२]** ।**

[^१२]:
     गाथिर् भरतो नहुषोऽर्जुनः इति तत्त्ववादि-पाठः। पृथ्व्-आदयो राजानः पृथिव्यां ममतां कृत्वा अकृतार्था एव मर्त्य-धर्मिणः कालेन कथावशेषाः कृता इत्य् उत्तर-श्लोकेनान्वयः (गोविन्दाचार्यः)


**मान्धाता सगरो रामः खट्वाङ्गो धुन्धुहा रघुः ॥**

**मध्वाचार्यः (भागवत-तात्पर्यम्) :** 


> जीव-विष्ण्वोर् अभेदश् च देह-योग-वियोजने ।  
> विष्णोर् दुःखं व्रणित्वादि पराभावस् तथैव च ।  
> अस्वातन्त्र्यं च वेदादाव् उक्तवद् भासते विभोः ।  
> क्वचित् क्वचिद् विमोहाय दैत्यादीनां दुरात्मनाम् ॥ इति ब्रह्माण्डे ॥[^१३]

———————————————————————————————————————

[^१३]:
     नन्व् अत्र मर्त्येषु मध्ये कथं रामः पठितः ? कथं वा तस्य मर्त्य-धर्मितया जनन-मरणादिकम् उच्यते ? अकृतार्थतया पराभवास्वातन्त्र्य्-आदिकं वा ? आह—जीव-विष्ण्वोर् अभेदश् च । तथा च पूर्व-स्कन्धान्ते कृष्णस्य देव-वियोगादि नास्तीत्य् उक्तम् एव । पुनर् अप्य् अनेन प्रमाणेन द्रढयन् समानम् एतद् रामावतारेऽपीत्य् अतिदिशति । तथा चासुर-जन-मोहायैव राजसु मध्ये रामस्य ग्रहणं मर्त्यस्येव । न परमार्थम् इति भावः । श्रीधर-स्वामी चाह—“रामो नाम कश्चिद् राजा । यद् वा, लोक-दृष्ट्या दाशरथिर् एव निर्दिष्टः” इति । इदं ब्रह्माण्ड-वचनं कस्य श्लोकस्य व्याख्यानार्थम् उदाहृतम् इत्य् अत्र सर्वेऽपि व्याख्यातारः सम्भ्रान्ताः । पूर्वाध्याय-गतस्यैवेति श्रीनिवास-तीर्थादयः । चतुर्थाध्याये कस्यचित् श्लोकस्येति विजय-ध्वजीयम् । न कश्चिद् एतच्-छ्लोक-सङ्गतिं ददर्श । प्राचीन-पाठे पुनः अत्रादौ—न यत्र वाच इति कालाख्यस्य ब्रह्मणः स्वरूपम् इति चतुर्थाध्याय-सङ्गतं वाक्यं पठित्वा, ततः जीव-विष्ण्वोर् अभेदश् च इत्य्-आदि ब्रह्माण्ड-वचनं पठ्यते । तद् एतत् सर्वं प्रामादिकं पाठ-साङ्कर्यम् ॥ (गोविन्दाचार्यः)


**श्रीधर-स्वामी (भावार्थ-दीपिका) : **रामो नाम कश्चिद् राजा । यद् वा, लोक-दृष्ट्या दाशरथिर् एव निर्दिष्टः ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **काचिन्नामतोऽप्याह—पृथुर् इति । श्रीरामचन्द्रस्यापि मायया तथात्वाङ्गीकारे न दोष इत्याह—यद्वेति ॥९॥

———————————————————————————————————————

**जीव-गोस्वामी (क्रम-सन्दर्भः) : **पृथुर् इति पञ्चकम् ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** रामो नाम कश्चिद् अन्यो राजा, न तु दाशरथिर् इति स्वामि-चरणाः ॥९॥

> **॥।**

**॥ १२.३.१० ॥**

**तृणबिन्दुर् ययातिश् च शर्यातिः शन्तनुर् गयः ।**

**भगीरथः कुवलयाश्वः ककुत्स्थो नैषधो नृगः ॥**

**वंशीधरः (भावार्थ-दीपिका-प्रकाशः) : **अक्षराधिक्यं तृतीयपाद आर्षम् । नैषधो नलः ॥१०॥

> **॥।**

**॥ १२.३.११ ॥**

**हिरण्यकशिपुर् वृत्रो रावणो लोक-रावणः ।**

**नमुचिः शम्बरो भौमो हिरण्याक्षोऽथ तारकः ॥**

**श्रीधर-स्वामी (भावार्थ-दीपिका) : **लोकं रावयति रोदयतीति लोक-रावणः ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **मनुष्योक्तन्यायं दैत्य्-आदिष्वप्यतिदिशति—हिरण्यकशिपुर् इति ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **+++

> **॥।**

**॥ १२.३.१२ ॥**

**अन्ये च बहवो दैत्या राजानो ये महेश्वराः ।**

**सर्वे सर्व-विदः शूराः सर्वे सर्व-जितोऽजिताः ॥**

**श्रीधर-स्वामी (भावार्थ-दीपिका) :** _न व्याख्यातम्।_

———————————————————————————————————————

**वंशीधरः (भावार्थ-दीपिका-प्रकाशः) : **अजिता अन्यैः स्वयमजिता इत्य् अर्थः ॥१२॥

———————————————————————————————————————

**जीव-गोस्वामी (क्रम-सन्दर्भः) : **अन्ये च बहव इति । च-कारात् ते च मयि ममतां कृत्वा मय्य् अवर्तन्त । तत्र ये ममेश्वरा भगवद्-अवतारा भागवता वा, ते सर्वे सर्व-विदः शूराश् च ज्ञान-क्रिया-शक्तिभ्यां परम-पर्याप्ता इत्य् अर्थः । अत एव सर्व-जितः स्वयम् अजिताश् च सर्व-शब्दावृत्तिर् अतिहर्षेणातिदार्ढ्य-विवक्षया च ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.३.१३ ॥**

**ममतां मय्य् अवर्तन्त कृत्वोच्चैर् मर्त्य-धर्मिणः ।**

**कथावशेषाः कालेन ह्य् अकृतार्थाः कृता विभो ॥**

**श्रीधर-स्वामी (भावार्थ-दीपिका) : **मयि उच्चैर् ममतां कृत्वा ये ऽवर्तन्त ते कालेन कथावशेषाः कृताः । विभो इति संबोधनं कुरूद्वहेतिवत् ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **विभो इति श्रीशुकस्यैव राजानं प्रति सम्बुद्धिरित्याह—कुरूद्वहेति । यदिति—विशेषेण बुद्धिर्वभवेन भातीति तथा, त्वं तु बुद्धिबलेन सर्वं जानास्येवेति भावः। अत्र चक्रवर्तिकारः—किंतु तेन अकृतार्था अपि तु कृतार्था एव प्राप्तस्वाभीष्टा एव कृताः पर्याप्ताः पूर्णा एव गुणरूपादिभिस्तदषि कथावशेषा एवाभूवन्, अर्वार्चानास्तु—अकृतार्थ धनादिभिर् अप्य् अपूर्णा इति भावः ॥१३॥

———————————————————————————————————————

**जीव-गोस्वामी (क्रम-सन्दर्भः) : **ये तु तत्र मर्त्य-धर्मिणो मर्त्य-स्वभावासक्ताः, ते कालेनाकृतार्थाः कथा-मात्रावशेषिताश्[^१४] च कृता इत्य् अर्थः ॥१३॥	

[^१४]:
     अवशेषाश् च इति पुरी-दास-सम्मत-पाठः।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **मयि उच्चैर् ममतां कृत्वा येऽवर्तन्त, ते काले कथावशेषा अभूवन्, किन्तु ते न ह्य् अकृतार्थाः, अपि तु कृतार्था एव, प्राप्त-स्व-स्वाभीष्टा एव, कृताः पर्याप्ताः, पूर्णा एव रस-शास्त्र-गुणादिभिस् तद् अपि ते यथावशेषा अभूवन्, अर्वाचीनास् तु अकृतार्था धनादिभिर् अप्य् अपूर्णाः किम् उतेति भावः । युग-पर्याप्तयोः कृतं, पर्याप्तिः परिपूर्णता इत्य् अमरः ॥१२॥

> **॥।**

**॥ १२.३.१४-१५ ॥**

**कथा इमास् ते कथिता महीयसां**

**विताय लोकेषु यशः परेयुषाम् ।**

**विज्ञान-वैराग्य-विवक्षया विभो**

**वचो-विभूतीर् न तु पारमार्थ्यम् ॥**

**यत्**[^१५]** तूत्तमः-श्लोक-गुणानुवादः**

[^१५]:
     यः इति पाठः श्रीनाथस्य।


**सङ्गीयतेऽभीक्ष्णम् अमङ्गल-घ्नः ।**

**तम् एव नित्यं शृणुयाद् अभीक्ष्णं**

**कृष्णेऽमलां भक्तिम् अभीप्समानः ॥**

**श्रीधर-स्वामी (भावार्थ-दीपिका) : **राज-वंशानुकथनस्य तात्पर्यम् आह--**कथा इमा** इति । **विज्ञानं** विषयासारता-ज्ञानं ततो **वैराग्यं,** तयोर् विवक्षया **परेयुषां** मृतानां **वचो-विभूतीर्** वाग्-विलास-मात्र-रूपा **न तु पारमार्थ्यं** परमार्थं युक्तं कथनं न भवतीत्य् अर्थह् । कस् तर्हि पुरुषाणाम् उपादेयः परमार्थस् तम् आह—**यस् त्व्** इति । **नित्यं** प्रत्यहम् । तत्राप्य् **अभीक्ष्णम्** ॥१४-१५॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति—तेषां नष्टत्वाद् अधुना कथा-मात्रत्वम् एवावशिष्टं, न तु तेऽपीति भावः । महतां प्रियव्रतादीनाम् । परं श्रीहरिमीयुषां प्राप्तानाम् । किम्-अर्थम् ?  **विज्ञानं** भगवद्-अनुभवः । श्रोतृ-जनान् प्रत्य् अपि तादृशाः स्युर् इति भावः । तद् उक्तम्—


> पूर्वं गृहीतं गुण-कर्म-चित्रम् अज्ञानम् आत्मन्य् अविविक्तम् अङ्ग ।   
> निवर्तन्ते तत् पुनर् ईक्षयैव न गृह्यते नापि विसृज्य आत्मा ॥   
> यथा हि भानोर् उदयो नृ-चक्षुषां तमो निहन्यान् न तु सद् विधते ।   
> एवं समीक्षा निपुणा सती मे हन्यात् तमिस्रं पुरुषस्य बुद्धेः ॥ [भा।पु। ११.२८.३३-३४]]

इत्य् उद्धवं प्रति श्री-कृष्णेन । वितायेत्य् आर्षः । यद् वा, किम्-अर्थं कथिताः ? इति तत्राह—**विज्ञान**- इति । **वचो-विभूतिर्** वचसा विभूतयो विविध-भवन-विषयाः **विज्ञान-वैराग्य-विवक्षया **योग्यस्य पुंसो विज्ञान-वैराग्ये स्याताम् इत्य् अभिप्रेत्य विवृता, न तु **पारमार्थ्ये** परमार्थ उत्तमार्थो वेद-मुख्यार्थो भगवांस् तम् उद्दिश्य तस्य स्वरूप-भूतत्वेन विधि-निषेधाविषयत्वात् । यद् वा, किं-भूताः कथाः ? वचसां भक्ति-ज्ञान-क्रियात्मकानां विभूतिर् विशेषेण प्रतिपादनं यासु, ताः । **पारमार्थ्यम्** उद्दिश्योपदेशे तु केवलं भक्ति-मात्रम् एवापदेष्टव्या स्यात् तस्या एवान्तकाल उचितत्वात् जन्म-लाभः परः पुंसाम् अन्ते नारायण-स्मृतिः [भा।पु। २.१.६] इत्य्-उक्तेः । यद् वा, ते कथिता इमाः कथाः पारमार्थ्यम् एव परमार्थ-फलका एव, न तु वचो-विभूतयः पुरुषार्थायोगिन्य इति मन्तव्यम् । द्वितीया प्रथमार्थे । श्रुतयः प्रमाणम् इतिवत् सम्बन्धः । यद् वा, इमाः बुद्धि-सन्निहितत्वाद् देवासुर-संग्रामादि-रूपाः कथा वचो-विभूतयः । पारमार्थ्यं परमात्म-लीला-वर्णनं, न तु वचो-विभूतयस् तस्य तत्-प्रापकत्वात् । 


> पिबन्ति ये भगवत आत्मनः सतां   
> कथामृतं श्रवण-पुटेषु संभृतम् ।   
> पुनन्ति ते विषय-विदूषिताशयं   
> व्रजन्ति तच्-चरण-सरोरुहान्तिकम् ॥ [भा।पु। २.१.६] इत्य्-उक्तेः । 

यद् वा, इमाः कथा वचोविभूतयो न तु किंतु पारामार्थ्यम् एव सर्वासां परमार्थे भगवति तात्पर्यकत्वाद् इत्य् अर्थः ॥ पारमार्थम् एव पृच्छति—_कस् तर्हि_ ? इति । तत्रापि _प्रत्यहम्_ अपि । तम् एव **उत्तम-श्लोक-गुणानुवादम्** एव हरि-भक्त्य्-उत्पादकत्वात्, अन्या वाचो विमुञ्चथ इति श्रुतेः ॥१४-१५॥

———————————————————————————————————————

**कैवल्य-दीपिका : अन्तरेण** विना । **दवो** वन-वह्निः । अत्र ऊर्जितैका **लीला-कथा** इति पदानि ज्ञान-मिश्रत्वे बीजम् ॥१५॥ [मु।फ। ८.१५]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** कथा इमास् ते कथिता इत्य्-आदि । एता वंश-कथा विज्ञान-वैराग्य-विवक्षयैव कथिता, न त्व् अत्र परमार्थ-भावः कोऽपीत्य् अर्थः ॥१४॥ अन्यच् च, एषां राज्ञां मध्ये यो भागवतस् तत्-कथा-चरणारविन्देनान्तः-शोधनम् अप्य् अस्तीति वस्तु इत्य् आह—यस् तूत्तम-श्लोक इत्य्-आदि ॥१५॥

———————————————————————————————————————

**सनातन-गोस्वामी- **[ह।भ।वि। १०.४४५] तम् एव, न तु तद्-व्यतिरिक्तं शृणुयात् । नित्यं प्रत्यहम् । तत्राप्य् अभीक्ष्णं कृष्णं या अमला भक्तिः प्रेम-लक्षणा ताम् अभीप्समानः, गुणानुवाद-श्रवणेनैव सा सम्पद्येतेत्य् अर्थः ॥१५॥

———————————————————————————————————————

**जीव-गोस्वामी (भक्ति-सन्दर्भ १२९)**: अथ **गुण-श्रवणम्**—कथा इत्य्-आदि द्वाभ्याम् । टीका च—


> राज-वंशानुकीर्तनस्य तात्पर्यम् आह कथा इमा इति । विज्ञानं विषयासारता-ज्ञानम् । ततो वैराग्यम् । तयोर् विवक्षया । परेयुषां मृतानां वचो-विभूतीर् वाग्-विलास-मात्र-रूपाः । पारमार्थ्यं परमार्थ-युक्तं कथनं न भवतीत्य् अर्थः । कस् तर्हि पुरुषाणाम् उपादेयः परमार्थस् तम् आह यस् त्व् इति । नित्यं प्रत्यहम् । तत्राप्य् अभीक्ष्णम् इत्य् एषा ।

अत्र यत् क्वचिच् छ्री-राम-लक्ष्मणादयोऽपि तेषां राज्ञां मध्ये वैराग्यार्थं छत्रि-न्यायेन पठ्यन्ते तन् निरस्यते । अतो यद्यपि निगम-कल्प-तरोर् [भा।पु। १.१.३] इत्य् आद्य्-अनुसारेण सर्वस्यैव प्रसङ्गस्य रस-रूपत्वं तथापि क्वचित् साक्षाद्-भक्ति-मय-शान्तादि-रस-रूपत्वं क्वचित् तद्-उपकरण-शान्तादि-रस-रूपत्वं च समर्थनीयम् । अस्ति हि तत्र तत्र भक्ति-रसेष्व् अपि तारतम्यम् इति । गुणाः कारुण्यादयः । तद्-गुण-कीर्तिः स्वभाव एवासाव् इति श्री-गीतास्व् अपि दृष्टम्—स्थाने हृषीकेश तव प्रकीर्त्या जगत् प्रहृष्यत्य् अनुरज्यते च [गीता ११.३६] इत्य् आदौ । 

अत्र महा-भागवतानाम् अपि भगवत इव गुण-श्रवणं मतम्—


> तत् कथ्यतां महा-भाग यदि कृष्ण-कथाश्रयम् ।  
> अथवास्य पदाम्भोज- मकरन्द-लिहां सताम् ॥ [भा।पु। १.१६.६]

इति शौनकोक्तेः । यद्यप्य् अत्र गुण-शब्देन रूप-लीलयोर् अपि सौष्ठवं गृह्यते तथापि तत्-प्राधान्य-निर्देशात् पृथग्-ग्रहणम् । एवम् उत्तरत्रापि ज्ञेयम् । भक्तिं प्रेमाणम् । अमलां कैवल्यादीच्छा-रहिताम् ॥१४-१५॥[^१६]

———————————————————————————————————————

[^१६]:
     प्रीति-सन्दर्भे ११०म-अनुच्छेदोऽपि द्रष्टव्यः।


**जीव-गोस्वामी (क्रम-सन्दर्भः) : **तद् एव व्यनक्ति—कथा इमा इति द्वाभ्याम् । महीयसां भगवद्-अवतार-भागवतेभ्य इतरेषां महाराजानाम् । अत्र यत् क्वचिच् छ्री-राम-लक्ष्मणादयोऽपि तेषां राज्ञां मध्ये वैराग्यार्थं छत्रि-न्यायेन पठ्यन्ते, तन् निरस्यते । अतो यद्यपि निगम-कल्प-तरोर् [भा।पु। १.१.३] इत्य्-आद्य्-अनुसारेण सर्वस्यैव प्रसङ्गस्य रस-रूपत्वम्, तथापि क्वचित् साक्षाद्-भक्ति-मय-शान्तादि-रस-रूपत्वम्, क्वचित् तद्-उपकरण-शान्तादि-रस-रूपत्वं च समर्थनीयम् । अस्ति हि तत्र तत्र प्रसङ्गेषु भक्ति-रसेष्व् अपि तारतम्यम् ॥१४॥ 

श्री-भगवद्-गुण-श्रवणस्यावश्यकत्वम् आह—यस् त्व् इति । गुणाः कारुण्यादयः । तद्-गुणानुवादस्य स्वभाव एवासौ [स-मूलामङ्गल-नाश-पूर्वक-श्री-कृष्णेऽमल-भक्ति-प्रदर्शिनी शक्तिर् इत्य् अर्थः] इति श्री-गीतास्व् अपि दृष्टम्—स्थाने हृषीकेश तव प्रकीर्त्या जगत् प्रहृष्यत्य् अनुरज्यते च [गीता ११.३६] इत्य् आदौ । उत्तम-श्लोकानां भगवद्-अवताराणां भागवतानां च गुणानुवादो यस् तम् एव नित्यं शृणुयात्, तत्र त्व् अतिशयेनानुग्रहं कुर्याद् इत्य् अर्थः । सर्वस्य तस्यापि परमं फलम् आह—कृष्ण इति । कृष्णे कृष्णस् तु भगवान् स्वयं [भा।पु। १.३.२८] इत्य्-आदिनातिप्रसिद्धे श्री-गोपाल इति ॥१५॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) :** राजवंश-कथनस्य तात्पर्यम् आह—कथा इति महीयसां प्रियव्रतादीनां, परेयुषां परं श्री-भगवन्तम् ईयुषां प्राप्तानां, किम्-अर्थं कथिताः ? तत्राह—विज्ञानं तेषां भगवद्-अनुभवः, वैराग्यं च तयोर् विवक्षया, तेषां तथाचरणं श्रोतृ-जना अपि शिक्षत्व् इति भावः । हे विभो ! इति त्वम् अपि तादृश एको भवसीइति भावः । किं च, इमाः कथा वचो-विभूतीर् वचसां विभूतयो न भवन्ति, किन्तु पारमार्थ्यं कथानां परमार्थतयैव ज्ञेयेत्य् अर्थः ॥१४॥

तस्मान् महीयसां तेषां कथा नित्यं शृणुयाद् एव, कृष्ण-गुणानुवादे तु तेभ्यो महिष्ठेभ्योऽप्य् अधिकतमानां कृष्ण-लीला-परिकराणां महतां कथाभिर् विचित्रे विशेषं शृण्व् इत्य् आह—य इति । उत्तमः-श्लोकस्य भगवतो गुणानुवादस् तेषु तेषु स्कन्धेषु क्वचित् क्वचिद् दशमे तु सर्वत्रैव तं, नित्यम् एव अभीक्ष्णम् एव भक्तिम् अभीप्समान एव शृणुयाद् एवेत्य् अवधारण-चतुष्टयम् ॥१४॥

> **॥।**

**॥ १२.३.१६ ॥**

**श्री-राजोवाच—**

**केनोपायेन भगवन् कलेर् दोषान् कलौ जनाः ।**

**विधमिष्यन्त्य् उपचितांस् तन् मे ब्रूहि यथा मुने ॥**

**श्रीधर-स्वामी (भावार्थ-दीपिका) : **कलि-दोषोपचये सति भक्तेर् असंभवं मन्यमानः पृच्छति—केनोपायेनेति । विधम् इष्यन्ति नाशयिष्यन्ति । यथा यथावत् ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **ज्ञातकलिदोषपरिहारोऽपि लोकहिताय पृच्छति—केनेति वावतरणिका । भगवन्मुने इति संबुद्धिर्येन सर्वकथनसामर्थ्यं द्योतयतीति भावः ॥१६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विधम् इष्यन्ति नाशयिष्यन्ति । यथा यथावत् ॥१६॥

> **॥।**

**॥ १२.३.१७ ॥**

**युगानि युग-धर्मांश् च मानं प्रलय-कल्पयोः ।**

**कालस्येश्वर-रूपस्य गतिं विष्णोर् महात्मनः ॥**

**श्रीधर-स्वामी (भावार्थ-दीपिका) : **कलि-युगे कः परो धर्म इति बुभुत्सया पृच्छति—युगानीति । ब्रुहीत्य् अनुषङ्गः । आत्यन्तिक-प्रलय-जिज्ञासया पुनः पृच्छति, प्रलय-कल्पयोः संहार-स्थिति-कालयोः । न चायं बहिर्-मुखः प्रश्न इत्य् आह—कालस्येति ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **गतिं गमनप्रकारम् ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **युगानीति । ब्रुहीत्य् अनुषङ्गः । प्रलय-कल्पयोः संहार-स्थिति-कालयोः । न चायं बहिर्-मुखः प्रश्न इत्य् आह—कालस्येति ॥१७॥

> **॥।**

**॥ १२.३.१८ ॥**

**श्री-शुक उवाच—**

**कृते प्रवर्तते धर्मश् चतुष्-पात् तज्-जनैर् धृतः ।**

**सत्यं दया तपो दानम् इति पादा विभोर् नृप ॥**

**श्रीधर-स्वामी (भावार्थ-दीपिका) : **तत्र युग-धर्मांस् तावद् आह—कृत इति । तज्-जनैस् तत्-कालीनैर् जनैः । दानम् अराग-द्वेषतयाऽभय-दानम् । तद् एव प्रथम-स्कन्धे शौच-शब्देनोक्तम् । विभोः संपूर्णस्य धर्मस्य ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रथमं युग-धर्मान् आह—कृत इति । तज्-जनैस् तत्-काल-भवैर् लोकैर् भृतो धृतः । दानम् इति । दैप शोधने इत्य् अस्मात् शौचम् इत्य् अर्थः । तथैव प्रथम-स्कन्धोक्तेः ॥१८॥

> **॥।**

**॥ १२.३.१९ ॥**

**सन्तुष्टाः करुणा मैत्राः शान्ता दान्तास् तितिक्षवः ।**

**आत्मारामाः सम-दृशः प्रायशः श्रमणा जनाः ॥**

**श्रीधर-स्वामी (भावार्थ-दीपिका) : **तदानीन्तन-जनान् आह—सन्तुष्टा इति । मैत्रा भूत-मैत्री-युक्ताः । श्रमणा आत्माभ्यासवन्तः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र पृष्टार्थेषु मध्ये । तावदादौ । नृपेति—धर्मज्ञानं विना नृपालनं दुर्घटम् इति भावः  ॥१८-१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** श्रमणा आत्माभ्यासवन्तः ॥१९॥

> **॥।**

**॥ १२.३.२० ॥**

**त्रेतायां धर्म-पादानां तुर्यांशो हीयते शनैः ।**

**अधर्म-पादैर् अनृत- हिंसासन्तोष-विग्रहैः ॥**

**श्रीधर-स्वामी (भावार्थ-दीपिका) : **अनृतेन सत्यम्, हिंसया दया, असन्तोषेण तपः, विग्रहेण दानम् इति यथा-सङ्ख्यं योज्यम् ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **तुर्यांशो दानलक्षणः पादो हीयते ह्रसति । पादहानौ प्रतिपक्षम् आह—अधर्मेति ॥२०॥

———————————————————————————————————————

**जीव-गोस्वामी (क्रम-सन्दर्भः) : **त्रेतायाम् इत्य्-आदिकं प्रथम-स्कन्ध-सन्दर्भाऽनुसारेण सम्यक् ज्ञेयम् ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अनृतेन सत्यं, हिंसया दया, असन्तोषेण तपः, विग्रहेण शौचम् ॥२०॥

> **॥।**

**॥ १२.३.२१ ॥**

**तदा क्रिया-तपो-निष्ठा नाति-हिंस्रा न लम्पटाः ।**

**त्रै-वर्गिकास् त्रयी-वृद्धा वर्णा ब्रह्मोत्तरा नृप ॥**

**श्रीधर-स्वामी (भावार्थ-दीपिका),** **विश्वनाथ-चक्रवर्ती (सारार्थ-दर्शिणी) : **ब्रह्मोत्तरा ब्राह्मणाधिकाः ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.३.२२ ॥**

**तपः-सत्य-दया-दानेष्व् अर्धं ह्रसति द्वापरे ।**

**हिंसातुष्ट्य्-अनृत-द्वेषैर् धर्मस्याधर्म-लक्षणैः ॥**

**श्रीधर-स्वामी (भावार्थ-दीपिका) : **हिंसातुष्ट्य्-अनृत-द्वेषैर् इत्य् अयं क्रमो न विवक्षितः । धर्मस्यार्धं ह्रसति क्षीयते । अधर्मस्य लक्षणैश् चिह्नैः, पादैर् इत्य् अर्थः ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **तदा त्रेतायाम् । क्रिया यज्ञादिरूपा । लम्पटा विषयरागिणः । त्रैवर्गिकास्त्रिवर्गप्रधानाः । त्रिवर्गो धर्मकामार्थैः इत्य् अमरः । त्रयीवृद्धा वेदविद्याविशारदाः ॥२१-२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हिंसेत्य् अत्र क्रमो न विवक्षितः ॥२२॥

> **॥।**

**॥ १२.३.२३ ॥**

**यशस्विनो महा-शीलाः स्वाध्यायाध्ययने रताः ।**

**आठ्याः कुटुम्बिनो हृष्टा वर्णाः क्षत्र-द्विजोत्तराः ॥**

**श्रीधर-स्वामी (भावार्थ-दीपिका) : **यशस्विनः कीर्ति-प्रियाः । क्षत्र-द्विजोत्तराः क्षत्रिय-ब्राह्मण-प्रधानाः ।

———————————————————————————————————————

**वंशीधरः (भावार्थ-दीपिका-प्रकाशः) : **महाशाला यज्ञादिकर्तारः । आढ्या धनिनः ॥२३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.३.२४ ॥**

**कलौ तु धर्म-पादानां तुर्यांशोऽधर्म-हेतुभिः ।**

**एधमानैः क्षीयमाणो ह्य् अन्ते सोऽपि विनङ्क्ष्यति ॥**

**श्रीधर-स्वामी (भावार्थ-दीपिका) : **कलौ धर्म-पादानां तुर्यांशश् चतुर्थांशो ऽवशिष्यते ।

———————————————————————————————————————

**वंशीधरः (भावार्थ-दीपिका-प्रकाशः) : **तुर्यांशः सत्यलक्षणः ॥२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** धर्म-हेतूनां सत्यादीनाम् अधर्म-हेतुभिर् अनृतादिभिः ॥२४॥

> **॥।**

**॥ १२.३.२५ ॥**

**तस्मिन् लुब्धा दुराचारा निर्दया शुष्क-वैरिणः ।**

**दुर्भगा भूरि-तर्षाश् च शूद्र-दासोत्तराः प्रजाः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **शूद्र-दाशोत्तराः शूद्र-कैवर्तादि-प्रधानाः ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **तस्मिन्कलौ । शुष्कवैरिणो निर्निमित्तवैरिणः । दुराचारा मांसाशनाद्याचारपरायणाः ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.३.२६ ॥**

**सत्त्वं रजस् तम इति दृश्यन्ते पुरुषे गुणाः ।**

**काल-सञ्चोदितास् ते वै परिवर्तन्त आत्मनि ॥**

**श्रीधर-स्वामी (भावार्थ-दीपिका) : **युगानाम् एवं-भूत-वैषम्ये कारणम् आह—सत्त्वम् इति पञ्चभिः ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यथा एकस्यापि ग्रहस्य सूर्यादेर् दशायां ग्रहाणाम् अन्तर्दशा भवन्ति, तथैकैकस्यापि युगस्य मध्ये चत्वारि युगानि तिष्ठन्त्य् अतः कलि-मध्येऽपि कदाचित् कदाचिन् न धर्म-ह्रासस् तत्राप्य् एकैकस्मिन् पुंस्य् एवं द्रष्टव्यम् इत्य् आह—सत्त्वम् इति । आत्मन्य् अन्तःकरणे परिवर्तन्ते, यातायातं कुर्वन्ति ॥२६॥

> **॥।**

**॥ १२.३.२७ ॥**

**प्रभवन्ति यदा सत्त्वे मनो-बुद्धीन्द्रियाणि च ।**

**तदा कृत-युगं विद्याज् ज्ञाने तपसि यद् रुचिः ॥**

**श्रीधर-स्वामी (भावार्थ-दीपिका) : **मनश् च बुद्धिश् चेन्द्रियाणि च सत्त्वे यदा प्रभवन्त्य् अतिशयेन वर्तन्ते ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **एवंभूतवैषम्ये । परिवर्तते यर्थकस्यापि ग्रहमहादशायामन्तर्दशा वर्तते तथा कलावपि चत्वारो युगा इति भावः । आत्मनि मनसि ॥२६-२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतद् विवृणोति—प्रभवन्तीति । सत्त्वे निष्काम-धर्मे ॥२७॥

> **॥।**

**॥ १२.३.२८ ॥**

**यदा कर्मसु काम्येषु भक्तिर् यशसि देहिनाम् ।**

**तदा त्रेता रजो-वृत्तिर् इति जानीहि बुद्धि-मन् ॥**

**श्रीधर-स्वामी (भावार्थ-दीपिका) : **यदा धर्मादिषु भक्तिः प्रीतिः, तदा रजो-वृत्ति-प्रधानं त्रेता-युगम् इति जानीहि ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** काम्येषु स-काम-धर्मेषु भक्तिः प्रीतिः ॥२८॥

> **॥।**

**॥ १२.३.२९_ _॥**

**यदा लोभस् त्व् असन्तोषो मानो दम्भोऽथ मत्सरः ।**

**कर्मणां चापि काम्यानां द्वापरं तद् रजस्-तमः ॥**

**श्रीधर-स्वामी (भावार्थ-दीपिका) : **काम्यानां कर्मणां विषये यदा प्रीतिः, तत् तदा रजस्-तमः-प्रधानं द्वापरं जानीहीति पूर्वेणानुषङ्गः ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **पर्यायेण वर्तते हे बुद्धिमन्न् इति—बुद्ध्यैर्वैतन्निश्चेयम् इति भावः ॥२८-२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यदा काम्यानां कर्मणां काम्येषु कर्मस्व् इत्य् अर्थः । च-काराद् अधर्मेष्व् अपि प्रीतिस् तदा रजस्-तमः-प्रधान-द्वापरं जानीहि, तत्र लोभादयो भवन्तीत्य् अन्वयः ॥२९॥

> **॥।**

**॥ १२.३.३० ॥**

**यदा मायानृतं तन्द्रा निद्रा हिंसा विषादनम् ।**

**शोक-मोहौ भयं दैन्यं स कलिस् तामसः स्मृतः ॥**

**श्रीधर-स्वामी (भावार्थ-दीपिका) : **विषादनं दुःखम् ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यदा केवलेष्व् अधर्मेष्व् एव प्रीतिस् तदा तामस-प्रसिद्धः कलिर् एव तदा मायानृतादयः विषादनं विषादः ॥३०॥

> **॥।**

**॥ १२.३.३१ ॥**

**तस्मात् क्षुद्र-दृशो मर्त्याः क्षुद्र-भाग्या महाशनाः ।**

**कामिनो वित्त-हीनाश् च स्वैरिण्यश् च स्त्रियोऽसतीः ॥**

**श्रीधर-स्वामी (भावार्थ-दीपिका) : **कलि-दोषान् प्रपञ्चयति—यस्माद् इत्य्-आदिना । यस्मात् कलेर् हेतोः । क्षुद्र-दृशो मन्द-मतयः । क्षुद्र-भाग्या अल्प-भाग्यः । महा-शना बह्व्-आहाराः । वित्त-हीना अपि कामिनश् च । स्वैरिण्यः पुंश्-चल्यः । असतीर् असत्यः ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथ कलेर् दोषान् प्रपञ्चयति—तस्माद् इति । तस्मात् कलेर् हेतोः ॥३१॥

> **॥।**

**॥ १२.३.३२ ॥**

**दस्यूत्कृष्टा जनपदा वेदाः पाषण्ड-दूषिताः ।**

**राजानश् च प्रजा-भक्षाः शिश्नोदर-परा द्विजाः ॥**

**श्रीधर-स्वामी (भावार्थ-दीपिका) : **दस्यव उत्कृष्टाः प्रचुरा येषु ते ॥३२॥

———————————————————————————————————————

**जीव-गोस्वामी (क्रम-सन्दर्भः) : **दस्यूत्कृष्टा दस्यव एव उत्कृष्टाः प्रधाना येषु ते ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.३.३३ ॥**

**अव्रता बटवोऽशौचा भिक्षवश् च कुटुम्बिनः ।**

**तपस्विनो ग्राम-वासा न्यासिनोऽत्यर्थ-लोलुपाः ॥**

**श्रीधर-स्वामी (भावार्थ-दीपिका) : **अव्रता विहिताचार-शून्याः । अशौचाः शौच-शून्याश् च बटवो ब्रह्मचारिणो भविष्यन्ति । कुटुम्बिनश् च गृहस्थाः स्वयं भिक्षाटन-परा भविष्यन्ति, न तु भिक्षां दास्यन्ति । तपस्विनो वन-स्था वनं हित्वा ग्राम-वासा भविष्यन्ति । न्यासिनो यतयो ऽतीवार्थ-लोलुपा भविष्यन्ति ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** बटवो ब्रह्मचारिणः अव्रता व्रताहीनाः शौच-हीनाश् च भविष्यन्ति । कुटुम्बिनो गृहस्था भिक्षवः भिक्षाटन-परा एव, न तु भिक्षां दास्यन्ति । तपस्विनो बाण-प्रस्थाः वनं हित्वा ग्राम-वासाः ग्रामे गृहस्थान् एव स्वतपो दर्शयिष्यन्तीत्य् अर्थः । न्यासिनो यतयः अत्यर्थ-लोलुपाः वित्त-सङ्ग्रहे पयतिष्यन्ते ॥३३॥

> **॥।**

**॥ १२.३.३४ ॥**

**ह्रस्व-काया महाहारा भूर्य्-अपत्या गत-ह्रियः ।**

**शश्वत् कटुक-भाषिण्यश् चौर्य-मायोरु-साहसाः ॥**

**श्रीधर-स्वामी (भावार्थ-दीपिका) : **पुनर् अपि स्त्रीणां स्वभावम् आह, ह्रस्व-काया इति । कटुक-भाषिण्यो ऽप्रिय-वादिन्यः । चौर्यं च माया कपटम् उरु च साहसं यासां ताः ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **तामसः केवलतमोगुणप्रधानः ॥३०-३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पुनर् अपि स्त्रियो वर्णयति—ह्रस्वेति ॥३४॥

> **॥।**

**॥ १२.३.३५ ॥**

**पणयिष्यन्ति वै क्षुद्राः किराटाः कूट-कारिणः ।**

**अनापद्य् अपि मंस्यन्ते वार्तां साधु जुगुप्सिताम् ॥**

**श्रीधर-स्वामी (भावार्थ-दीपिका) :** किं च, किराटा वणिजः । पणयिष्यन्ति क्रय-विक्रयादि-व्यवहारं प्रवर्तयिष्यन्ति । किं च, सर्वे जना अनापद्य् अपि जुगुप्सितां निन्दितां वार्तां वृत्तिं साधु मंस्यन्ते ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किराटा वणिजः । कुट-कारिणः अधर्मेण कपटं कृत्वा पणयिष्यन्ति व्यवहारं प्रवर्तयिष्यन्ते । किं च, सर्वे एव वर्णा अनापद्य् अपि जुगुप्सितां वार्तां साधु मंस्यन्ते ॥३५॥

> **॥।**

**॥ १२.३.३६ ॥**

**पतिं त्यक्ष्यन्ति निर्द्रव्यं भृत्या अप्य् अखिलोत्तमम् ।**

**भृत्यं विपन्नं पतयः कौलं गाश् चापयस्विनीः ॥**

**श्रीधर-स्वामी (भावार्थ-दीपिका) : **सर्वोत्तमम् अपि पतिं द्रव्य-हीनं भृत्यास् त्यक्ष्यन्ति । पतयश् च विपन्नं रोगादिभिर् व्यापाराक्षमं कौलं कुल-परम्परायातं त्यक्ष्यन्ति । अपयस्विनीर्दुग्ध-दोहाः ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **अन्यदाह—किञ्चेति । किराटो हिंसके वैश्ये इति निरुक्तिः । कूटं मानकूटं तुलाकूटं लिपिकूटं च कर्तुं शीलं येषां ते तथा कूटं पूर्द्वारयन्त्रयोः । मायादम्भाद्रिशृङ्गेषु सीराङ्गेऽनृततुच्छयोः । इति हेमचन्द्रकोशात् ॥३५-३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अखिलोत्तमम् अपि पतिं निर्द्रव्यं भार्यास् तथा भृत्या अपि त्यक्ष्यन्ति । पतयश् च विपन्नं रोगादि-ग्रस्तं कौलं कुल-परम्परा-गतम् अपि त्यक्ष्यन्ति । गाश् च वृद्धत्वाद् अपयस्विनीस् त्यक्ष्यन्ति ॥३६॥

> **॥।**

**॥ १२.३.३७ ॥**

**पितृ-भ्रातृ-सुहृज्-ज्ञातीन् हित्वा सौरत-सौहृदाः ।**

**ननान्दृ-श्याल-संवादा दीनाः स्त्रैणाः कलौ नराः ॥**

**श्रीधर-स्वामी (भावार्थ-दीपिका) : सौरतं** सुरत-निमित्तं **सौहृदं** येषां ते । अत एव **ननान्दरो**ऽत्र भार्या-भगिन्यः, **श्याला** भार्या-भ्रातरः, तैः **संवादो** मन्त्रालोचनं येषां ते । ननन्दृ इति वा पाठः ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **अत एव **सौरत-सौहृदत्वाद्** एव । स्त्रैणाः स्त्रीवशाः ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **ननान्दरो**ऽत्र भार्या-भगिन्यः ॥३७॥

> **॥।**

**॥ १२.३.३८ ॥**

**शूद्राः प्रतिग्रहीष्यन्ति तपो-वेषोपजीविनः ।**

**धर्मं वक्ष्यन्त्य् अधर्म-ज्ञा अधिरुह्योत्तमासनम् ॥**

**वंशीधरः (भावार्थ-दीपिका-प्रकाशः) : **शूद्रलक्षणं तु—


> द्विजेतरोऽमन्त्रयागी म्लेच्छभिन्नो विवाहवान् ।   
> द्विजभक्तो भवेच्छूद्रस्तदन्यस्त्वन्त्यजादिकः ॥ इति संहितायाम् । 

तेन त्रिवर्णेतरे सर्वे शूद्रा एव । यत्तुकैश्चित्—


> न शूद्रा भगवद्-भक्ता विप्रा भागवता मताः ।   
> चतुर्वर्णेषु ते शूद्रा ये न भक्ता जनार्दने ॥ 

इति सर्व-पुराणादृष्टं पुराणीयत्वेनोक्तं तस्य चायम् अर्थः—हरि-भक्तेषु शूद्रेष्व् अपि जाति-बुद्ध्या तद्-अवमानो न कार्यः, किन्तु ब्राह्मणवत् सत्-कारः कार्य इति, तेषां वस्तुतो विप्रत्वे विदुर् अधर्म-व्याधादीनां भारतादौ शूद्रत्वेन व्यपदेशोऽनर्थकः स्याद् इति वस्तुतस् तु श्लोकोऽयं वैष्णवाभास-कल्पित एव । तपोवेषेण ब्रह्मचारिवनस्थयतिवेषेणोपजीवनं वृत्तिर्येषां ते तथा । तपः-शब्दोऽत्र तपस्विपरतया नेयः, क्वचित्तिविषये तद्धितप्रत्ययानां लोपस्वीकारात् । कलौ शूद्रा एव ब्रह्मचारिणः सन्न्यासिनश् च भविष्यन्ति ते चान्याधिकारप्रवृत्तत्वान्नरके पतिष्यन्ति—


> हीनो भूत्वोत्तमाद् वर्णात् कृत्वा येषं तपस्विनाम् ।   
> आत्मानं पूजयेद् यस् तु स पतेन् नरके ध्रुवम् । इति संहितोक्तेः । 

उत्तमासनं व्यासासनम् । वक्ष्यन्त्य् उपदेक्ष्यन्ति । अर्धम् अज्ञाः सन्तः तेऽपि शास्त्रानुगामिनो राज्ञां दण्ड्या एव—


> ये शूद्र-मुखतः शास्त्रं शृण्वन्तीह नराधमाः ।   
> तेषां कर्णे त्रपु सिक्त्वा वर्जिह्वां प्रकर्तयेत् ।   
> अन्यथा क्ष्मापान्तर्याति नरकान् भृश-दारुणान् ॥ इत्य्-आद्य्-उक्तेः । 

प्रतिग्रहीष्यन्ति दानं स्वीकरिष्यन्ति तेऽपि नारका भविष्यन्ति—


> दानं गृह्णाति यः शूद्रो महत्याम् अपि चापदि ।   
> यश् च तस्मै सम्प्रदद्यात् ताव् उभौ नारकौ ध्रुवम् । इति संहितोक्तेः ॥३८॥  
> **॥।**

**॥ १२.३.३९ ॥**

**नित्यम् उद्विग्न-मनसो दुर्भिक्ष-कर-कर्शिताः ।**

**निरन्ने भू-तले राजन् अनावृष्टि-भयातुराः ॥**

**वंशीधरः (भावार्थ-दीपिका-प्रकाशः) : **उद्विग्नमनसस्त्रस्तमनसः । दुर्भिक्षमन्नाल्पत्वम्, करो राजभागस्ताभ्यां कर्शितां दुर्बलाः ॥३९॥

> **॥।**

**॥ १२.३.४० ॥**

**वासो-ऽन्न-पान-शयन- व्यवाय-स्नान-भूषणैः ।**

**हीनाः पिशाच-सन्दर्शा भविष्यन्ति कलौ प्रजाः ॥**

**श्रीधर-स्वामी (भावार्थ-दीपिका) : **पिशाच-सन्दर्शाः पिशाच-सदृशाः ।

———————————————————————————————————————

**वंशीधरः (भावार्थ-दीपिका-प्रकाशः) : **पिशाचो विकृतो भूतविशेषः ॥४०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.३.४१ ॥**

**कलौ काकिणिकेऽप्य् अर्थे विगृह्य त्यक्त-सौहृदाः ।**

**त्यक्ष्यन्ति च प्रियान् प्राणान् हनिष्यन्ति स्वकान् अपि ॥**

**श्रीधर-स्वामी (भावार्थ-दीपिका) : **काकिणिके विंशति-वराटका-मात्रेऽप्य् अर्थे विषय-भूते । विगृह्य वैरं कृत्वा ॥४१॥

———————————————————————————————————————

**वंशीधरः (भावार्थ-दीपिका-प्रकाशः) : **स्वकान् स्वीयान्भ्रातृपुत्रादीन् । अपिना किं परकीयानित्यसूचि ॥४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **काकिणिके विंशति-वराटिका-मात्रेऽप्य् अर्थे विषये विगृह्य कलहं कृत्वा ॥४१॥

> **॥।**

**॥ १२.३.४२ ॥**

**न रक्षिस्यन्ति मनुजाः स्थविरौ पितराव् अपि ।**

**पुत्रान् भार्यां च कुल-जां क्षुद्राः शिश्नोदरम्-भराः ॥**

**वंशीधरः (भावार्थ-दीपिका-प्रकाशः) : **क्वचित् पुत्रान्भार्यां च कुलजाम् इति वा पाठः । क्षुद्राः क्रूराः क्षुद्रः स्यादधमे क्रूरकृपणाल्पेषु वाच्यवत् इति मेदिनी ॥४२॥

> **॥।**

**॥ १२.३.४३ ॥**

**कलौ न राजन् जगतां परं गुरुं**

**त्रि-लोक-नाथानत-पाद-पङ्कजम् ।**

**प्रायेण मर्त्या भगवन्तम् अच्युतं**

**यक्ष्यन्ति पाषण्ड-विभिन्न-चेतसः ॥**

**श्रीधर-स्वामी (भावार्थ-दीपिका) : **महान्तम् अनर्थम् आह द्वाभ्याम्—कलाव् इति । त्रि-लोक-नाथैर् आनतं नमस्-कृतं पाद-पङ्कजं यस्य तम् । न यक्ष्यन्ति न पूजयिष्यन्ति । पाखण्डैर् विभिन्नम् अन्यथा कृतं चेतो येषां ते ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **हे राजन्न् इति—त्वं तु धर्मेणैव राजसि त्वद्राज्यतः परमेवेदं भविष्यतीति भावः । प्रायेणेति पाठात्—


> क्वचित्कचिन्महाराज द्राविडेषु च भूरिशः ।   
> कलौ खलु भविष्यन्ति नारायणपरायणाः ॥ इत्य्-आदि ज्ञेयम् ॥४३॥

———————————————————————————————————————

**जीव-गोस्वामी (क्रम-सन्दर्भः) : **तद् एवं एकादशे पञ्चमाध्यायोक्त-दिशा कलौ भगवन्-नाम-कीर्तन-प्रचार-प्रभावेणैव परम-भगवत्-परायणत्व-सिद्धिर् दर्शिता । तत्र पाषण्ड-प्रवेशेन नामापराधिनो ये, तेषां तु तद्-बहिर्मुखत्वम् एव स्याद् इति व्यतिरेकेण तद् द्रढयति—कलाव् इति ॥४३॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, कलेः सन्ध्यानन्तरं तु महान्तम् अनर्थम् आह—कलाव् इति द्वाभ्याम् ॥४३॥

> **॥।**

**॥ १२.३.४४ ॥**

**यन्-नामधेयं म्रियमाण आतुरः**

**पतन् स्खलन् वा विवशो गृणन् पुमान् ।**

**विमुक्त-कर्मार्गल उत्तमां गतिं**

**प्राप्नोति यक्ष्यन्ति न तं कलौ जनाः ॥**

**श्रीधर-स्वामी (भावार्थ-दीपिका) : विवशो गृणन्** सन् । **विमुक्ताः कर्म**-रूपा **अर्गलाः** प्रतिबन्धा यस्य सः ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **कपाटम् अररं तुल्ये तद्-विष्कम्भेऽर्गलं न ना इत्य् अमरः । **यन्-नामधेयं म्रियमाणः** इति, 


> यसावतार-गुण-कर्म-विडम्बनानि  
> नामानि येऽसु विगमे विवशा गृणन्ति ।   
> तेऽनेक-जन्म-शमलं सहसैव हित्वा   
> संयान्त्य् अपावृतमृतं तम् अजं प्रपद्य ॥ [भा।पु। ३.९.१५] 

इति तृतीये ब्रह्म-स्तुत्य्-उक्तेः ॥४४॥

———————————————————————————————————————

**कैवल्य-दीपिका : यद्** इति । **आतुरः** स-रोगः । **कर्म** पापम् । **उत्तमा गतिर्** मोक्षः । **नो यक्ष्यन्ति** न पूजयन्ति ॥४४॥ [मु।फ। ८.३८]

———————————————————————————————————————

**सनातन-गोस्वामी- **[हरि-भक्ति-विलासः ११.३७२] तत्र च यत् फलोन्मुखं कर्म, तद् एव प्रारब्धम् उच्यते । तच् च द्विविधं—वर्तमान-देहोपभोग्यम् एकम्, अन्यच् च शरीरान्तरोपभोग्यम् । यथा—भरतस्य मृग-शरीर-कारणं, तच् च श्री-भागवते श्री-बादरायणेनैव सिद्धान्तितम् अस्ति । मृग-दारकाभासेन स्वारब्ध-कर्मणा योगारम्भणतो विभ्रंशित इत्य्-आदिभिः । तत्र नातः परं [भा।पु। ६.२.४६] इति पूर्व-श्लोकेन वर्तमान-शरीर-भोग्य-प्रारब्ध-नाशनं लिखित्वा, इदानीं शरीरान्तरेऽवश्य-भोग्यस्यापि प्रारब्धस्य क्षपणं लिखति । यद् वा, द्वाभ्याम् एव श्लोकाभ्याम् अशेष-प्रारब्ध-विनाशित्वम् एव दर्शयति—यन्-नामेति । विवशोऽपि गृणन् उच्चारयन् सन् । विमुक्ताः कर्म-रूपा अर्गला अवश्य-भोग्यत्वेन दुर्वारा अपि प्रतिबन्धा यस्य सः । उत्तमां श्री-वैकुण्ठ-प्राप्ति-लक्षणां गतिं फलं, तं न यक्ष्यन्ति, नाम-सङ्कीर्तनादिना न सेविष्यन्त इति कलि-दोष उक्तः ॥४४॥ 

———————————————————————————————————————

**जीव-गोस्वामी (क्रम-सन्दर्भः) : **तदानीं पाषण्डैर् विभिन्न-चेतस्त्वेन तद्-याजन[^१७]-वैमुख्यं तु तन्-नाम-विमुखानाम् एव स्याद् इत्य् अभिप्रेत्य प्रायेणेत्य् एव व्यनक्ति—यन्-नामेति । नामान्य् एवोपसंहरिष्यते—कलेः [भा।पु। १२.३.४३-४४] इत्य् आदि-द्वाभ्याम्[^१८] ॥४४॥

[^१७]:
     भजन-


[^१८]:
     एतद् वाक्यं केवलं ख-घ-कर-लिप्योर् उपलभ्यते (पुरीदासः)।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.३.४५ ॥**

**पुंसां कलि-कृतां दोषान् द्रव्य-देशात्म-सम्भवान् ।**

**सर्वान् हरति चित्त-स्थो भगवान् पुरुषोत्तमः ॥**

**श्रीधर-स्वामी (भावार्थ-दीपिका) : **तद् एवं कलि-दोषान् प्रपञ्च्य प्रस्तुतं तन् निस्तारोषायम् आह—पुंसाम् इति षड्भिः। द्रव्य-देशात्मभिः संभवो येषां तान् । चित्त-स्थश् चित्ते स्फुरितः ॥४५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** कलेर् दोषम् उक्त्वा तद्-दोष-शमनार्थम् अनायास-सिद्धम् औषधं दर्शयति—पुंसां कलि-कृतान् दोषान् इत्य्-आदि । कलौ न राजन् जगतां परं गुरुम् [भा।पु। १२.३.४३] इत्य्-आदिना, यन् नाम-धेयं म्रियमाण आतुरः [भा।पु। १२.३.४४] इत्य्-आदिना च श्लोक-द्वयेन कलौ भगवद्-भजन एव नास्ति, कथं सर्वान् हरति चित्तस्थो भगवान् पुरुषोत्तमः ? श्रुतः सङ्कीर्तितः [भा।पु। १२.३.४६] इत्य्-आदिना कलौ भगवति चित्त-स्थिरी-करणम् ? तत्राह—कलेर् दोष-निधे राजन् [भा।पु। १२.३.५१] इत्य्-आदि, कलौ तद् धरि-कीर्तनात् [भा।पु। १२.३.५२] इति चेत् तथापि पूर्व-पक्षस् तद्-अवस्थ एव स्थितः । हरि-कीर्तनं यदि भवति, तदैवम् । हरि-सङ्कीर्तनम् एव कथं भवतु ? एवं चेत् भगवत एव कृपावतारो गूढं कश्चिद् अत्र बोद्धव्यः । उक्तं च नवम-स्कन्धान्ते—


> यदा यदा हि धर्मस्य क्षयो वृद्धिश् च पाप्मनः ।   
> तदा तु भगवान् ईश आत्मानं सृजते हरिः ॥** **[भा।पु। ९.२४.५६] इति ।

अत्र भगवद्-अवतारे काल-विषयो नास्ति, न चावतारस्य कथित-क्रम-रूपेणैव नियम इति स्थितम् ॥४५॥

———————————————————————————————————————

**जीव-गोस्वामी (क्रम-सन्दर्भः) : **यद् एव नाम भगवद्-रूपेण स्फुरत् तद् विदधातीत्य् आह—पुंसाम् इति ॥४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यद् उक्तं केनोपायेन कलि-दोषान् नाशयिष्यन्ति तत्रोत्तरम् आह—पुंसाम् इति । द्रव्य-देश-मनःसु शुद्ध्य्-अभावेन सम्भवो येषां तान् ॥४५॥

> **॥।**

**॥ १२.३.४६ ॥**

**श्रुतः सङ्कीर्तितो ध्यातः पूजितश् चादृतोऽपि वा ।**

**नृणां धुनोति भगवान् हृत्-स्थो जन्मायताशुभम् ॥**

**श्रीधर-स्वामी (भावार्थ-दीपिका) :** _न व्याख्यातम्।_

———————————————————————————————————————

**वंशीधरः (भावार्थ-दीपिका-प्रकाशः) : **द्रव्यमन्नादि, देशः कीकटादिः, आत्मान इन्द्रियाणि तैः ॥४५-४६॥

———————————————————————————————————————

**जीव-गोस्वामी (क्रम-सन्दर्भः) : **भगवतः स्वभाव एव तादृश इत्य् आह—श्रुत इति त्रिभिः ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **चित्त-स्थः स्मृतः सन्, न केवलम् एतान् एव दोषान् हरति, अपि तु प्राचीनार्वाचीनं सर्वम् अपि पापम् इत्य् आह—श्रुतः इति ॥४६॥

> **॥।**

**॥ १२.३.४७ ॥**

**यथा हेम्नि स्थितो वह्निर् दुर्वर्णं हन्ति धातु-जम् ।**

**एवम् आत्म-गतो विष्णुर् योगिनाम् अशुभाशयम् ॥**

**श्रीधर-स्वामी (भावार्थ-दीपिका) : **अयम् एवोषायो नान्य इति स-दृष्टान्तम् आह—यथेति । धातु-जं ताम्रादि-संश्लेष-जातं हेम्नो दुर्वर्णं मालिन्यं तत्र स्थितो वह्निर् एव हन्ति हरति, न तु तोयादि । एवं योगिनाम् अपि विष्णुर् एव, न तु योगादिकम् इत्य् अर्थः ॥४७॥

———————————————————————————————————————

**जीव-गोस्वामी (क्रम-सन्दर्भः) : **तत्-स्वभावस् त्व् अयं नान्यत्र सम्भवतीत्य् आह—यथेति द्वाभ्याम् ॥४७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं चान्तः-करण-शुद्धौ भगवत्-स्मरणादिर् एवोपायो नान्य इति स-दृष्टान्तम् आह—यथेति । धातुजं ताम्रादि-संश्लेष-जातं हेम्नो दुर्वर्णं मालिन्यं, तत्र स्थितो वह्निर् एव हरति, न तु तोयादि एवं योगिनाम् अपि विष्णुर् एव, न तु यम-नियमादिकम् ॥४७॥

> **॥।**

**॥ १२.३.४८ ॥**

**विद्या-तपः-प्राण-निरोध-मैत्री**

**तीर्थाभिषेक-व्रत-दान-जप्यैः ।**

**नात्यन्त-शुद्धिं लभतेऽन्तर्-आत्मा**

**यथा हृदि-स्थे भगवत्य् अनन्ते ॥**

**श्रीधर-स्वामी (भावार्थ-दीपिका) : **एतद् एव विवृणोति—**विद्या** इति । **विद्या** देव-तोषासना ॥४८॥

———————————————————————————————————————

**वंशीधरः (भावार्थ-दीपिका-प्रकाशः) : **मन्दाधिकारिणां क्षिप्र-प्रवृत्त्य्-अर्थं स-दृष्टान्तम् आह । दुर्वर्णम् इत्य् अनेन रत्न-शास्त्रोक्ता अष्टादश दोषा उक्तास् ते च धात्व्-अन्तर-सङ्ग-कृताः सन्ति तान् हन्तीत्य् अर्थः । यद् वा, धातुजं गौरिक-समुद्भूतम् इत्य् अर्थः । विशेषाद् गौरिकेऽस्थिन च इति मेदिन्यां धातुर् गैरिकम् उक्तम् । **आत्मा** मनः ॥४७-४८॥

———————————————————————————————————————

**कैवल्य-दीपिका : विद्या** वैराजोपासना[^१९] । **प्राण-निरोधः** प्राणायामः । **जप्यं** प्रणवादि नान्यत् ॥४८॥ [मु।फ। ९.५]

[^१९]:
     वैश्वानराद्य्-उपासना, छान्दोग्ये ५.१३.१।


———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतद् विवृणोति—विद्येति ॥४८॥

> **॥।**

**॥ १२.३.४९ ॥**

**तस्मात् सर्वात्मना राजन् हृदि-स्थं कुरु केशवम् ।**

**म्रियमाणो ह्य् अवहितस् ततो यासि परां गतिम् ॥**

**श्रीधर-स्वामी (भावार्थ-दीपिका),** **विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**वंशीधरः (भावार्थ-दीपिका-प्रकाशः) : **यतो विद्यादिभ्यो हरेर्हृदि करणं श्रेष्ठं तस्माद् इत्य् अर्थः। अवहितः सावधानः। ततो हृदि केशवकरणात् । परां तद्रूपावाप्तिरूपाम् ॥४९॥

———————————————————————————————————————

**कैवल्य-दीपिका : तस्मात्** यस्मात् । ततो हरि-स्मरणात् । पुरुषः परां गतिम् याति ॥

———————————————————————————————————————

**जीव-गोस्वामी (क्रम-सन्दर्भः) : **तद् एवं तत्-पृष्टार्थान् सर्वान् समापयिष्यंस् तत् कर्तव्यम् उपदिशति—तस्माद् इति । सर्वात्मना सर्वेणैव प्रयत्नेन । तत्रैव कैमुत्येन हेतुम् आह—म्रियेति । हि यस्माद् अन्योऽपि यः कश्चित् म्रियमाणोऽप्य् अवहितः, तस्मिन् कृतावधानश् चेत्, तन्-मात्राद् एव परां सर्वोत्कृष्टां गतिं[^२०] याति । त्वं पुनस् तस्य परमान्तरङ्गः किम् उतेत्य् अर्थः ॥४९॥

[^२०]:
     तदायानुगतिं इति अधिक-पाठः ख-लिप्याम्।


> **॥।**

**॥ १२.३.५० ॥**

**म्रियमाणैर् अभिध्येयो भगवान् पुरुषोत्तमः ।**

**आत्म-भावं नयत्य् अङ्ग सर्वात्मा सर्व-संश्रयः ॥**

**श्रीधर-स्वामी (भावार्थ-दीपिका) : **आत्म-भावं स्व-स्वरूपम् ॥५०॥

———————————————————————————————————————

**वंशीधरः (भावार्थ-दीपिका-प्रकाशः) : **तामेवाह—आत्मभावम् इति । तत्र हेतुः—सर्वमादत्त इति सर्वात्मा । तत्रापि हेतुः—सर्वसंश्रयः सर्वाधारः ॥५०॥

———————————————————————————————————————

**कैवल्य-दीपिका : म्रियमाणैर्** इति । **आत्म-भावं** स्वरूप-प्राप्तिम् । **सर्वात्मना** सुलभत्वम् । सर्वात्मत्वात् सर्व-सम्भवत्वात् । भक्तस्य विष्णु-विवर्तत्वात् सद्-भावापत्तिः ॥५०॥ [मु।फ। ९.७]

———————————————————————————————————————

**जीव-गोस्वामी (क्रम-सन्दर्भः) : **अत एवान्यैर् अपि **म्रियमाणैर् अभिध्येयः** । **आत्म-भावं** आत्मनो भक्तिं। यद् वा, परम-प्रेम्णात्म-तुल्यताम् इत्य् अर्थः ॥५०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यतो म्रियमाणो ह्य् अजामिलादि-सदृशोऽपि जनः, अवहितः न विद्यते वहितम् अवहितम् अवधानं यस्य तथा-भूतोऽपि, ततः केशवात् यथा-कृतत्रचिद् अपि स्मृतात् अभिध्येयः ध्यातुं शक्यश् चेत् तदा आत्म-भावम् आत्मनि प्रेमाणं नयति तान् प्रापयति । ननु तत्-समये भगवद्-ध्यानं तेषां कथं ज्ञेयं स्यात्, तत्राह—सर्वात्मा लोका न जानन्तु नाम, स तु जानात्य् एवेत्य् अर्थः । ननु कथं सकृद् ध्यान-मात्राद् एव प्रेमाणं ददाति ? तत्राह—सर्वेषां साध्यानां साधनानां च सम्भवो यस्मात् सः । महोदारस्य तस्य किम् एतच् चित्रम् इति भावः ॥५०॥

> **॥।**

**॥ १२.३.५१ ॥**

**कलेर् दोष-निधे राजन्न् अस्ति ह्य् एको महान् गुणः ।**

**कीर्तनाद् एव कृष्णस्य मुक्त-सङ्गः परं व्रजेत् ॥**

**श्रीधर-स्वामी (भावार्थ-दीपिका) : **इदानीं कलिं स्तौति द्वाभ्याम्—कलेर् दोष-निधे राजन्न् इति ॥५१॥

———————————————————————————————————————

**वंशीधरः (भावार्थ-दीपिका-प्रकाशः) : **कलिः केवलं दोषाकर एव न किन्तु गुणापादकोप्यौषधोपचितद्रव्यवदित्याह—कलेर् इति । दोषनिधेर्दोषसमुद्रस्य गुणम् आह—कीर्तनादेवेति, यथैको नृपोऽसङ्ख्यान दण्ड्यान्हन्ति तथैको गुणः सर्वान् दोषानिति भावः ॥५१॥

———————————————————————————————————————

**जीव-गोस्वामी (क्रम-सन्दर्भः) : **कलिम् इत्य्-आदिनैव कलेर् इत्य्-आदि व्याख्यातम् एव । कलि-दोष-प्रशमनत्वेन नाम-कीर्तन-स्मरण-माहात्म्यम् उक्त्वोपसंहरति—कलेर् इति । अस्तु तावद् आयास-साध्यं ध्यानम्[^२१] । हि यस्मात् । अनायास-साध्यात् कीर्तनाद् एवेत्य् अर्थः ।[^२२] स च कलिः श्रेयोऽतिक्रम-हेतूनां दोषाणां निधिर् अपि । कलेर् एको गुणः कीर्तनादर-रूपो महान् एवास्ति, कंसादेः श्री-नारदादर इव । अतस् तस्य विघ्नोद्यमाभावात् सिद्ध्यत्य् एव नाम-कीर्तयितेत्य् आह—कीर्तनाद् एवेति ॥५१॥ [भक्ति-सन्दर्भ ८७-अनुच्छेदो द्रष्टव्यः]

[^२१]:
     ज्ञानम् इति भक्ति-सन्दर्भे।


[^२२]:
     अस्त्व् इत्य् आरभ्य वेत्य् अर्थ इति पर्यन्तोऽंशो रसवर्षि-धृत-पाठे नास्ति।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** इदानीं कलेः सर्वेभ्योऽपि युगेभ्यः श्रैष्ठ्यम् आह—कलेर् इति द्वाभ्याम् । दोषाणां निधेर् अपि कलेर् एको गुणो राजन्न् अस्ति विराजमानो वास्ति । यथा एक एव राजा असङ्ख्यान् अपि दस्यून् हन्ति, तथैवैक एव गुणः सर्वान् अप्य् उक्त-लक्षण-दोषान् हन्तीति भावः । स एव कः ? तत्राह—कीर्तनाद् एवेति । नात्र ध्यानादेर् अप्य् अपेक्षेत्य् अर्थः । यद् वा, कीर्तनाद् एव, किम् उत कीर्तन-सहित-ध्यानादिभ्यः, परं सर्वोत्कृष्टं पुरुषार्थं प्रेमाणम् ॥५१॥

> **॥।**

**॥ १२.३.५२ ॥**

**कृते यद् ध्यायतो विष्णुं त्रेतायां यजतो मखैः ।**

**द्वापरे परिचर्यायां कलौ तद् धरि-कीर्तनात् ॥**

**श्रीधर-स्वामी (भावार्थ-दीपिका) : **तत् सर्वं हरि-कीर्तनाद् एव कलौ भवति नान्यस्मिन् युगे । उक्तं च—


> ध्यायन् कृते यजन् यज्ञैस्-त्रेतायां द्वापरेऽर्चयन् ।  
> यद् आप्नोति तद् आप्नोति कलौ सङ्कीर्त्य केशवम् ॥ इति ॥५२॥

———————————————————————————————————————

**वंशीधरः (भावार्थ-दीपिका-प्रकाशः) : **तत्सर्वं कृतादियुगप्राप्यम् । कलावेव नान्यस्मिन्युगे । तद् उक्तम्—ध्यायन्कृते इति पुराणान्तरे ॥५२॥

इति श्रीमद्भागवते म० द्वादश-स्कन्धे भावार्थदीपिकायां टीकायां तृतीयोऽध्यायः ॥३॥

———————————————————————————————————————

**सनातन-गोस्वामी- **[ह।भ।वि। ११.४५७] परम् उत्कृष्टं भगवद्-भक्ति-माहात्म्यादि-विषयकं ज्ञानम् ॥५२॥

———————————————————————————————————————

**जीव-गोस्वामी (क्रम-सन्दर्भः) : **इयं च कीर्तनाख्या भक्तिर् भगवतो जीवेषु द्रव्य-जाति-गुण-क्रियाभिर् दीन-जनैक-विषयापार-करुणा-मयीति श्रुति-स्मृति-पुराणादि-विश्रुतिः । कलौ च दीनत्वं, यथा ब्रह्म-वैवर्ते—


> अतः कलौ तपो-योग-विद्या-याज्ञादिकाः क्रियाः ।  
> साङ्गाः भवन्ति न कृताः कुशलैर् अपि देहिभिः ॥ इति ।

अत एव कलौ स्वभावत एवातिदीनेषु लोकेष्व् आविर्भूय तान् अनायासेनैव तत्-तद्-युग-गत-महा-साधनानां सर्वम् एव फलं ददाना सा कृतार्थयति । यत एव तयैव कलौ भगवतो विशेषतश् च सन्तोषो भवति । 


> तथा चैवोत्तमं लोके तपः श्री-हरि-कीर्तनम् ।  
> कलौ युगे विशेषेण विष्णु-प्रीत्यै समाचरेत् ॥

इति स्कान्द-चातुर्मास्य-माहात्म्य-वचनानुसारेण । तद् एवम् वदन् कीर्तनं हि कलाव् अपि सर्व-गुण-वारिधिर् इत्य् आह—कृत इति । यद् यत् कृतादिषु तेन तेन साधनेन स्यात्, तच् च तच् च, तद् इत्य् एक-शेषात्, तत् सर्वं कलौ हरि-कीर्तनाद् एव भवति, प्राप्नोतीत्य् अर्थः । अत एवोक्तम् अन्यत्र,


> ध्यायन् कृते यजन् यज्ञैस्-त्रेतायां द्वापरेऽर्चयन् ।  
> यद् आप्नोति तद् आप्नोति कलौ सङ्कीर्त्य केशवम् ॥ इति ॥५२॥ [भक्ति-सन्दर्भः २७०]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सर्व-युग-गतानि भगवत्-प्राप्ति-साधनानि कलिर् एक एव ददाति, तत्रापि स्व-सम्भवाद् एकस्मात् सर्व-सुगमात् कीर्तनाद् एव ददातीत्य् आह—कृते इति । तत् सर्वं हरि-कीर्तनाद् एव भवति ॥५२॥

इति सारार्थ-दर्शिन्यां हर्षिण्यां भक्त-चेतसाम् ।

द्वादशे तृतीयोऽध्यायः सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> युगानुवर्णनं नाम   
> तृतीयोऽध्यायः ।

॥ १२.३ ॥

**…**

**(१२.४)**





## प्रलय-वर्णनं नाम

**॥ १२.४.१ ॥**

**श्री-शुक उवाच—**

**कालस् ते परमाण्व्-आदिर् द्वि-परार्धावधिर् नृप ।**

**कथितो युग-मानं च शृणु कल्प-लयाव् अपि ॥**

**श्रीधर-स्वामी (भावार्थ-दीपिका) :**

चतुर्थे तु चतुर्धोक्ता लया नैमित्तिकादयः ।

तत्र संसार-निस्तारो हरि-कीर्त्यैव वर्ण्यते ॥

कलि-दोष-निवर्तकं हरि-नाम-सङ्कीर्तनादिकं स एव च कलौ परमो धर्म इति प्रश्न-द्वयस्योत्तरम् उक्तम् । यच् चान्यत् पृष्टं प्रलय-कल्पयोर् मानं ब्रूहीति [भा।पु। ३.१.११] तद् इदानीं तृतीय-स्कन्धोक्त-काल-मानानुवाद-पूर्वकं निरूपयति—काल इति । स कालः परमाणुर् वै यो भुङ्क्ते परमाणुतां [भा।पु। ३.११.४] इत्य्-आदिना कालः कथितः । 


> चत्वारि त्रीणि द्वे चैकं कृतादिषु यथा-क्रमम् ।   
> सङ्ख्यातानि सहस्राणि द्वि-गुणानि शतानि च ॥ [भा।पु। ३.११.१९] इति युग-मानं कथितम् ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **एवकारेण कलौ नामैव नामैव कलौ नामैव केवलम् इति स्मृतिराकृष्यते । तत्र नैमित्तिकादिमध्ये नृपेति—कालज्ञानं विना नृपालनं न सम्भवतीति भावः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

नैमित्तिकाद्यान् प्रलयांश् चतुर्थे चतुरः क्रमात् ।

उक्त्वोपसञ्जहार श्री-शुकः कृष्ण-कथामृतम् ॥

यच् च पृष्टं प्रलयाक्लपयोर् मानं ब्रूहि [भा।पु। ३.१.११] इति, तत्र तृतीय-स्कन्धोक्त-कालानुवाद-पूर्वकम् आह—काल इति ॥१॥

> **॥।**

**॥ १२.४.२ ॥**

**चतुर्-युग-सहस्रं तु ब्रह्मणो दिनम् उच्यते ।**

**स कल्पो यत्र मनवश् चतुर्दश विशाम्-पते ॥**

**श्रीधर-स्वामी (भावार्थ-दीपिका) : **तत्र कल्प-मानम् आह—चतुर्-युगेति । यत्र चतुर्दश मनवः क्रमेण भवन्ति ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **यत्र दिने । विशाम्पते इति—प्रजापालनासक्तत्वात्त्वं कालं नाकलयसीति भावः ॥२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.४.३ ॥**

**तद्-अन्ते प्रलयस् तावान् ब्राह्मी रात्रिर् उदाहृता ।**

**त्रयो लोका इमे तत्र कल्पन्ते प्रलयाय हि ॥**

**श्रीधर-स्वामी (भावार्थ-दीपिका) : **प्रलयस् तु चतुर्-विधः—नैमित्तिकः, प्राकृतिकः, आत्यन्तिकः, नित्यश् चेति । तत्र नैमित्तिकं प्रलयं मान-सहितम् आह—तद् अन्त इति द्वाभ्याम् । तावान् चतुर्-युग-सहस्र-प्रमाणः । सैव ब्राह्मी रात्रिः ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **तदन्ते दिनान्ते । यत्र रात्रौ ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तावान् चतुर्युग-सहस्र-प्रमाणः ॥३॥

> **॥।**

**॥ १२.४.४ ॥**

**एष नैमित्तिकः प्रोक्तः प्रलयो यत्र विश्व-सृक् ।**

**शेतेऽनन्तासनो विश्वम् आत्मसात्-कृत्य चात्म-भूः ॥**

**श्रीधर-स्वामी (भावार्थ-दीपिका) : **नैमित्तिकत्वं दर्शयति । यत्र यदा विश्व-सृक् श्री-नारायणो विश्वम् आत्म-सात्-कृत्य स्वस्मिन्न् उपसंहृत्य शेते, आत्म-भूर् ब्रह्मा च तस्मिन् शेते । तयोर् अभेद-विवक्षया वा ब्रह्मण एवानन्तासनत्वम् उक्तम् । ब्रह्मणो निद्रां निमित्ती-कृत्य प्रवर्तमानो लोक-त्रय-प्रलयो नैमित्तिक इत्य् आर्थः ॥४॥

———————————————————————————————————————

**जीव-गोस्वामी (क्रम-सन्दर्भः) : **एष नैमित्तक इत्य् उपलक्षणम् ।_।_४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रलयाश् चत्वारस् तत्रैष प्रलयो नैमित्तिकः प्रथमः, विश्व-सृक् नारायण आत्म-सात्कृत्य स्वस्मिन्न् उपसंहृत्य शेते । आत्म-भूर् ब्रह्मा च तस्मिन् प्रविश्य शेते । अत एव ब्रह्मणो निद्रां निमित्तीकृत्य प्रवर्तमानो लोक-त्रय-प्रलयो नैमित्तिकः, एष एव दैनन्दिन-शब्द-वाच्यश् च ॥४॥

> **॥।**

**॥ १२.४.५ ॥**

**द्वि-परार्धे त्व् अतिक्रान्ते ब्रह्मणः परमेष्ठिनः ।**

**तदा प्रकृतयः सप्त कल्पन्ते प्रलयाय वै ॥**

**श्रीधर-स्वामी (भावार्थ-दीपिका) : **प्राकृतिकं प्रलयम् आह द्वाभ्याम्, द्वि-परार्धे तु ब्रह्मण आयुषि । सप्त-प्रकृतयो महद्-अहङ्कार-पञ्च-तन्-मात्राणि ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—अत्र प्रवर्तमानेर्थे ठक् प्रत्ययः ॥४-५॥

———————————————————————————————————————

**जीव-गोस्वामी (क्रम-सन्दर्भः) : **मन्वन्तर-निमित्तत्वम् अपि तद्-अन्तर्-भूतं ज्ञेयम् ।_।_५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्राकृतिकं प्रलयम् आह—द्वि-परार्धे त्व् इति द्वाभ्याम् । आद्यः परार्धोपक्रान्त एव, द्वितीयेऽपि परार्धे अतिक्रान्ते सति ब्रह्मण आयुः-समाप्तौ सत्यां सप्त-प्रकृतयो महद्-अहङ्कार-तन्-मात्र-पञ्चकानि ॥५॥

> **॥।**

**॥ १२.४.६ ॥**

**एष प्राकृतिको राजन् प्रलयो यत्र लीयते ।**

**अण्ड-कोषस् तु सङ्घातो विघात उपसादिते ॥**

**श्रीधर-स्वामी (भावार्थ-दीपिका) : **सङ्घातो महद्-आदि-कार्य-भूतः, प्रकृतीनां तत्-कार्य-ब्रह्माण्डस्य च प्रलयात् प्राकृतिक इत्य् अर्थः । विघाते विघात-कारणे उपसादिते सति ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **हे राजन्न् इति—धैर्येण मृत्युकालेऽपि तव दीप्तिर्न नष्टेति भावः । विघातकारणेऽकाले उपसादिते प्राप्ते सति ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रकृतेः सकाशाद् उद्भूत-वस्तूनां प्राकृताव् एव प्रवेशात् प्राकृतिकः सङ्घातः । महद्-आदि-तत्त्व-समूह एवाण्ड-कोषः । विघाते विघात-काले उपसन्ने सति ॥६॥

> **॥।**

**॥ १२.४.७ ॥**

**पर्जन्यः शत-वर्षाणि भूमौ राजन् न वर्षति ।**

**तदा निरन्ने ह्य् अन्योन्यं भक्ष्यमाणाः क्षुधार्दिताः ॥**

**श्रीधर-स्वामी (भावार्थ-दीपिका) : **तद् एवाह—पर्जन्य इत्य्-आदिना बुद्धीन्द्रियार्थ-रूपेणेत्य् अतः प्राक्तनेन ग्रन्थेन ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एव विघातकारणमेवाह । तदा वर्षणाभावेन निरन्नेऽन्नाभावे सति ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र प्रकारम् आह—पर्जन्य इति ॥७॥

> **॥।**

**॥ १२.४.८ ॥**

**क्षयं यास्यन्ति शनकैः कालेनोपद्रुताः प्रजाः ।**

**सामुद्रं दैहिकं भौमं रसं सांवर्तको रविः ॥**

**श्रीधर-स्वामी (भावार्थ-दीपिका) : **सामुद्रादिकं सर्वं रसं रविः ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **सांवर्तकः प्रलयकालिकः । रसं रसनीयमार्द्रत्वम् इति यावत्, रसं जलमित्य् अर्थः । यद्यपि मेघपुष्पं घनरसः इत्य् अमरोक्तेर्न केवलरसशब्दो जलवाची तथाप्येकदेशन्यायेन तथास्त्येवेति ज्ञेयम् ॥८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.४.९ ॥**

**रश्मिभिः पिबते घोरैः सर्वं नैव विमुञ्चति ।**

**ततः संवर्तको वह्निः सङ्कर्षण-मुखोत्थितः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** पिबते आकर्षति ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **ततो रसशोषानन्तरम् ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.४.१० ॥**

**दहत्य् अनिल-वेगोत्थः शून्यान् भू-विवरान् अथ ।**

**उपर्य् अधः समन्ताच् च शिखाभिर् वह्नि-सूर्ययोः ॥**

**श्रीधर-स्वामी (भावार्थ-दीपिका) : **अनिल-वेगोत्थो वायु-वेगोद्भूतः । “अनिल-वेगो वा” इति पाठे अनिलेन वेगो यस्य सः, वाः रविणा रश्मिभिः पीतम् उदकं च दहतीत्य् अर्थः । “अनिल-वेगो वै” इति तु पाठः सु-गमः । भू-विवरान् पातालादीन् शून्यान् रविणा दैहिक-रसाकर्षणात् प्राणि-रहितान् । शिखाभिर् ज्वालाभिः ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—मेघान्तर्गतम् अपि जलं शोषयतीति भावः । सूर्यपक्षे शिखाभी रश्मिभिः ॥१०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.४.११ ॥**

**दह्यमानं विभात्य् अण्डं दग्ध-गोमय-पिण्ड-वत् ।**

**ततः प्रचण्ड-पवनो वर्षाणाम् अधिकं शतम् ॥**

**श्रीधर-स्वामी (भावार्थ-दीपिका) : **किञ्चिद् अधिकं वर्षाणां शतम् । सांवर्तकः प्रलय-हेतुः परो वायुर् वाति तदा रजसावृतं खं धूम्रं भवति ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **ततो ब्रह्माण्डदाहोत्तरम् । प्रचण्डपवनः सशब्दो वायुः । अधिकं किञ्चिदधिकम् ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किञ्चिद् अधिकं वर्षाणां शतं व्याप्य वाति, तदा रजसावृतं खं धूम्रं भवति ॥११॥

> **॥।**

**॥ १२.४.१२ ॥**

**परः सांवर्तको वाति धूम्रं खं रजसावृतम् ।**

**ततो मेघ-कुलान्य् अङ्ग चित्र-वर्णान्य् अनेकशः ॥**

**वंशीधरः (भावार्थ-दीपिका-प्रकाशः) : **परो बलवत्तरः । ततो रजःकृताकाशधूम्रत्वानन्तरम् ॥१२॥

> **॥।**

**॥ १२.४.१३ ॥**

**शतं वर्षाणि वर्षन्ति नदन्ति रभस-स्वनैः ।**

**तत एकोदकं विश्वं ब्रह्माण्ड-विवरान्तरम् ॥**

**श्रीधर-स्वामी (भावार्थ-दीपिका) : **रभस-स्वनैस् तीव्र-गर्जितैः । ब्रह्माण्ड-विवरम् अध्यगतं विश्वम् एकोदकम् अकार्णवोदक-व्याप्तं भवति ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **अन्तरे तिष्ठतीत्यान्तरं ब्रह्माण्डविवरस्यान्तरं ब्रह्माण्डविवरान्तरम् । एकमुदकम् एव यत्र प्रतीयते नान्यत्तदेकोदकम् ॥१३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.४.१४ ॥**

**तदा भूमेर् गन्ध-गुणं ग्रसन्त्य् आप उद-प्लवे ।**

**ग्रस्त-गन्धा तु पृथिवी प्रलयत्वाय कल्पते ॥**

**श्रीधर-स्वामी (भावार्थ-दीपिका) : **उद-प्लवे उदकेनाप्लवे सति । प्रलयत्वायाभावाय ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **भूमेर्गन्धगुणमापो प्रसन्ति भूलयाय तस्यामभिभावयन्ति । एवमग्रेऽप्यूह्यम् । अन्यगुणस्यान्यत्र लयासम्भवात् तन्मात्राणां कारणत्वकल्पने पूर्वं लयासम्भवात्तन्मात्रकार्यत्वे भूतानां भूतान्तरे लयासम्भवाच् च ग्रस्तधेदकगुणाप्रलयत्वाय कल्पते योग्यो भवति ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रलयत्वाय प्रकृष्टो लयो यस्या सा प्रलया, तस्या भावः प्रलयत्वं तस्मै, नाशायेत्य् अर्थः ॥१४॥

> **॥।**

**॥ १२.४.१५ ॥**

**अपां रसम् अथो तेजस् ता लीयन्तेऽथ नीरसाः ।**

**ग्रसते तेजसो रूपं वायुस् तद्-रहितं तदा ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **ता आपः । अनीरसा रसहीनाः सन्तः । तद्रहितं रूपरहितम् ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अपां रसं तेजो ग्रसति ॥१५॥

> **॥।**

**॥ १२.४.१६ ॥**

**लीयते चानिले तेजो वायोः खं ग्रसते गुणम् ।**

**स वै विशति खं राजंस् ततश् च नभसो गुणम् ॥**

**वंशीधरः (भावार्थ-दीपिका-प्रकाशः) : **वायोर्गुणं स्पर्शम् । खमाकाशः । स वायुः ॥१६॥

> **॥।**

**॥ १२.४.१७ ॥**

**शब्दं ग्रसति भूतादिर् नभस् तम् अनु लीयते ।**

**तैजसश् चेन्द्रियाण्य् अङ्ग देवान् वैकारिको गुणैः ॥**

**श्रीधर-स्वामी (भावार्थ-दीपिका) : **भूतादिस् तामसो ऽहङ्कारः । गुणैर् वृत्तिभिः सह ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **हे अङ्ग राजन् ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भूतादिस् तामसो ऽहङ्कारः । तैजसोऽहङ्कार इन्द्रियाणि ग्रसति । महान् अहङ्कारं गुणैस् तद्-वृत्तिभिः सह ग्रसति तं महान्तम् ॥१७॥

> **॥।**

**॥ १२.४.१८ ॥**

**महान् ग्रसत्य् अहङ्कारं गुणाः सत्त्वादयश् च तम् ।**

**ग्रसतेऽव्याकृतं राजन् गुणान् कालेन चोदितम् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **अव्याकृतं प्रधानम् ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **महान् ईक्षणम् । अहङ्कारं बहुभवनसङ्कल्पम् । महदहङ्कारयोर्भगवद्-ईक्षणसङ्कल्परूपयोस्तज्जन्यत्वे सति तज्जन्यजनको व्यापार इति लक्षणसद्भावेन मायोपहितेश्वरव्यापारत्वेन निमित्तत्वेप्युपादानत्वासम्भवाकालेन स्वोपहितेनेश्वरेण नोदितमव्यक्तं तदुपाधिमायात्मकाज्ञानम् । गुणान्स्वकार्यभूतान् ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.४.१९ ॥**

**न तस्य कालावयवैः परिणामादयो गुणाः ।**

**अनाद्य् अनन्तम् अव्यक्तं नित्यं कारणम् अव्ययम् ॥**

**श्रीधर-स्वामी (भावार्थ-दीपिका) : **तस्य तु लयो नास्तीत्य् आह—तस्येति । काल-वयवैर् अहो-रात्रादिभिः । गुणा भाव-विकाराः। परिणामो विपरिणामः । अव्यक्तम् अस्तित्व-विकार-शून्यम् । नित्यं सर्वदैक-रूपम्, ह्रास-वृद्धि-रहितम् इत्य् अर्थः । अव्ययम् अपक्षय-शून्यम् । सर्वत्र हेतुः—कारणम् इति ।

———————————————————————————————————————

**वंशीधरः (भावार्थ-दीपिका-प्रकाशः) : **तस्याव्याकृतस्य तदवयवविभागस्य पश्चाद्भावितया तद्धेतुत्वानुपपत्तेः । गुणा धर्माः बोधात्पूर्वमबाधीन्नित्यत्वाव्ययत्वे तस्येति केचित् ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्य प्रधानस्य कालावयवैर् अहो-रात्रैः परिणामो विपरिणामश् चतुर्थो विकारः । अनादीति प्रथमो विकारो जन्म न, अनन्तम् इत्य् अन्तो न, अव्यक्तम् इत्य् अस्तित्व-लक्षण-विकारो न, नित्यं सदैक-रूपम् इति वृद्धिर् न, अव्ययम् इत्य् अपक्षयो नेति । विकार-षट्कं निषिद्धम् ॥१८॥

> **॥।**

**॥ १२.४.२० ॥**

**न यत्र वाचो न मनो न सत्त्वं**

**तमो रजो वा महद्-आदयोऽमी ।**

**न प्राण-बुद्धीन्द्रिय-देवता वा**

**न सन्निवेशः खलु लोक-कल्पः ॥**[^२३]

**मध्वाचार्यः (भागवत-तात्पर्यम्) :** न यत्र वाच इत्य्-आदि कालाख्यस्य ब्रह्मणः स्वरूपम् ॥२०॥[^२४]

[^२३]:
     न यत्र वाचः प्रसरन्ति न मनो व्;अ साकल्येन । यतो वाचो निवर्तन्ते अप्राप्य मनसा सह इति श्रवणात् । न सत्त्वं रजस् तमो वा । निर्गुणत्वात् । यत्र गुणा एव न प्रभवन्ति का कथा तत्-कार्याणां महद्-आदीनाम् । प्राणाः पञ्च मनो-बुद्धी, दशेन्द्रियाणि , तद्-देवताश् चैतेनैव व्याख्याताः । एवं सति किम् एतैर् आरब्धः भूर्-आदीन् लोकान् कल्पयन् ब्रह्माण्ड-सन्निवेशः तत्र प्रलय-काल-वर्तिनि कालाख्ये भगवति सम्भवेत् । वागादयो यत्र कञ्चन विशेषं नापादयन्ति इति विजयध्वजीयम् । (गोविन्दाचार्यः)


———————————————————————————————————————

[^२४]:
     काल-चोदितम् अव्याकृतं प्रकृति-तत्त्वं गुणान् प्रलये ग्रसत इत्य् उक्तम् पूर्व-श्लोके—महान् ग्रसत्य् अहङ्कारं गुणाः सत्त्वादयश् च तम् । ग्रसतेव्याकृतं बीजं गुणान् कालेन चोदितम् ॥ [भा।पु। १२.४.१८] इति । ननु कथं जडस्य कालस्य प्रकृति-चोदकत्वम् इति शङ्कायां नात्र जडः कालो विवक्ष्यते, किन्तु प्रकृतीश्वरो भगवान् एवेति वक्तुं न यत्रेत्य्-आदि द्वाभ्याम् श्लोकाभ्याम् कालाख्यस्य ब्रह्मणः स्वरूपम् आहेत्य् अर्थः । इदं वाक्यं प्र-पाठेऽध्यायादाव् एव पठ्यत इति पूर्वम् उक्तम् ॥ (गोविन्दाचार्यः)


**श्रीधर-स्वामी (भावार्थ-दीपिका) : **किं च, वाग्-आदि-गोचरस्य स-विशेषस्य विकारा भवन्ति, इदं तु न तथेत्य् आह—न यत्रेति द्वाभ्याम् । लोक-कल्पो लोक-रूपः सन्निवेशो रचना-विशेषो नास्ति ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **अन्यदाह—किञ्चेति । इदमव्यक्तं तु न तथा वागादिगोचरो नेत्यर्थः । गुणानां तद्रूपेण सत्त्वेऽपि साम्ये विभागाभावेनाभावोक्तिः ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, वाग्-आदि-गोचरस्य स-विकारस्य विकारा भवन्ति, इदं तु न तथेत्य् आह—न यत्रेति द्वाभ्याम् । लोक-कल्पो लोक-रूपः सन्निवेशो रचना-विशेषः ॥२०॥

> **॥।**

**॥ १२.४.२१ ॥**

**न स्वप्न-जाग्रन् न च तत् सुषुप्तं**

**न खं जलं भूर् अनिलोऽग्निर् अर्कः ।**

**संसुप्त**[^२५]**-वच् छून्य-वद् अप्रतर्क्यं**

[^२५]:
     सुषुप्त- (तत्त्ववादि)


**तन् मूल-भूतं पदम् आमनन्ति ॥**[^२६]

**श्रीधर-स्वामी (भावार्थ-दीपिका) : **स्वप्न-जाग्रत् स्वप्न-जागरावस्था-युक्तम् । संसुप्त-वद् इन्द्रियाभावात् । शून्य-सादृश्ये हेतुः—अप्रतर्क्यम् । न पुनः शून्यम् एवेत्य् आह—तद् इति ॥२१॥

[^२६]:
     न तत् स्वप्न-जाग्रद्-अवस्थोपेतम् । नापि सुषुप्तम् । अथवा तत् तत्र स्वप्न-जाग्रद्-अवस्थे न स्तः । सुषुप्तं सुषुप्तिश् च न । एतेन जीवाद् वैलक्षण्यम् आह । न खादीनि पञ्च-भूतानि तत् । नापि ज्योतिर्मयोऽर्कोऽपि । स यश् चायं पुरुषे यश् चासाव् आदित्ये इत्य्-आदि-श्रुतेर् अर्कस्य विशेष-प्रतीकत्वेन पृथग् ग्रहणम् । एतेन जडाद् वैलक्षण्यम् आह—तर्हि तत् कीदृशम् ? सर्वार्थ-निरपेक्षत्वात् । इन्द्रिय-निरपेक्षत्वाद् आनन्दानुभव-मात्रत्वाच् च सुषुप्तवत् । अप्रतर्क्यत्वाच् छून्यवत् । निर्लिप्तत्वात् शून्यवद् आकाशवद् इति वा । स्थूलम् इदं वचनम्—सुषुप्तवत् शून्यवद् इति । वस्तुतस् तु इदम् ईदृशम् इत्य् अप्रतर्क्यम् एव सर्वात्मना । सर्वस्यापि मूल-भूतम् । पदं जगद्-विलय-स्थानं योगिभिर्ज्ञेयम् मुक्तैर् गम्यं चामनन्ति ॥


———————————————————————————————————————

**वंशीधरः (भावार्थ-दीपिका-प्रकाशः) : **सुषुप्तं व्यष्टिसुषुप्तिर्नेति ज्ञेयम् । सुषुप्तवत् कार्यादर्शनात् ॥२१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.४.२२ ॥**

**लयः प्राकृतिको ह्य् एष पुरुषाव्यक्तयोर् यदा ।**

**शक्तयः सम्प्रलीयन्ते विवशाः काल-विद्रुताः ॥**

**श्रीधर-स्वामी (भावार्थ-दीपिका) : **उपसंहरति—लय इति । शक्तयः सत्त्वादयः ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **संप्रलीयन्ते साम्येनाक्षुब्धास्तिष्ठन्ति । शक्तयः पृथिव्यादय इति तीर्थः । लयः । कथित इति शेषः । कालेन विद्रुता अभिभूता अत एव विवशाः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उपसंहरति—लय इति । शक्तयः सत्त्वादय एव लीयन्ते, न तु तयोः कदापि कापि क्षतिर् इति भावः ॥२२॥

> **॥।**

**॥ १२.४.२३ ॥**

**बुद्धीन्द्रियार्थ-रूपेण ज्ञानं भाति तद्-आश्रयम् ।**

**दृश्यत्वाव्यतिरेकाभ्याम् आद्य्-अन्तवद् अवस्तु यत् ॥**

**श्रीधर-स्वामी (भावार्थ-दीपिका) : **आत्यन्तिकं लयम् आह—बुद्धीन्द्रियेति द्वदशभिः । आत्यन्तिक-लयो मोक्षः स च ब्रह्म-ज्ञानेन सर्व-प्रपञ्च-लयात्मकः । न च प्रपञ्चस्यात्मवत् सत्यत्वे लयः सम्भवतीति ज्ञान-रूपाद् ब्रह्मणः पृथग्-भूतस्य तस्यासत्त्वम् उपपादयति । **बुद्धिश् चेन्द्रियाणि चार्थाश्** चेत्य् एवं ग्राहक-करण-ग्राह्य-रूपेण **तेषाम् आश्रय**-भूतं **ज्ञानम्** एव **भाति,** न पृथक् । तत्र हेतुम् आह—**दृश्यत्वाव्यतिरेकाभ्याम्** इति । अतो **यद् आद्य्-अन्तवत् तद् अवस्तु**। अत्रैवं प्रयोगः—विमतं सन् न भवति । दृश्यत्वात् कारणाव्यतिरेकाद् आद्य्-अन्तवत्त्वाच् च, रज्जु-सर्पादिवद् इति ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **बुद्धिरूपेणेन्द्रियरूपेण विषयरूपेण च तेषां बुद्ध्यादीनामाश्रयमात्मस्वरूपं ज्ञानम् एव । तत्रात्मस्वरूपज्ञानत्वे । अतो दृश्यत्वाव्यतिरेकाभ्याम्, अत्र बुद्ध्यादीनामात्मस्वरूपज्ञानत्वे निश्चेतव्ये । एवं वक्ष्यमाणरीत्या । प्रयोगोऽनुमानम् । विमतं विवादास्पदीभूतं बुद्ध्यादि । कारणाव्यतिरेकात् कारणाभिन्नत्वात् । आदिना स्वप्नदृश्यवद्घटादिवद् इति गृह्यते ॥२३॥

———————————————————————————————————————

**जीव-गोस्वामी (क्रम-सन्दर्भः) : **तत्र तद्-आश्रयत्व-तत्-प्रकाश्यत्व-तद्-व्यतिरिक्तत्वेभ्यो हेतुभ्यो बुद्धीन्द्रियादीनां परमात्म-स्वभाव-शक्तिमयत्वम् आह—बुद्धीति । अन्तःकरण-बहिः-करण-विषय-**रूपेण** परमात्म-लक्षणं **ज्ञानम्** एव **भाति** । तस्माद् अन्यद् एव बुद्ध्य्-आदि-वस्त्व् इत्य् अर्थः, यतस् **तद्-आश्रयं** तेषाम् आश्रय-रूपं तज् ज्ञानम् । क्लीबत्वम् आर्षम् । तथापि राज-भृत्ययोर् इवात्यन्त एव भेदः स्यात् । तत्र हेत्व्-अन्तरेऽप्य् आह—**दृश्यत्वं** तत्-प्रकाश्यत्वम्, **अव्यतिरेकस्** तद्-व्यतिरेके व्यतिरेकः, ताभ्याम् । तस्मात् एक-देश-स्थितस्याग्नेर् ज्योत्स्ना विस्तारिणी यथा [वि।पु। १.२२.५६] इत्य्-आदिवद् बुद्ध्य्-आदीनां तत्-स्वाभाविक-शक्तिमयत्वम् एव सेत्स्यतीति भावः । 

यत् खल्व् **आद्य्-अन्तवद्** वणिग्-वीथ्य्-आदौ सिद्धं शुक्त्य्-आदौ कदाचिद् एवारोपितं रजतम्, तत् पुनर् **अवस्तु,** तद्-आश्रयकत्व-तत्-प्रकाशकत्व[^२७]-तद्-व्यतिरेकाभावात्[^२८] शुक्त्य्-आदि-वस्तु न भवति, शुक्त्य्-आदिभ्योऽनन्यन्[^२९] न भवतीत्य् अर्थः । ततश् चैक-विज्ञानेन सर्व-विज्ञान-प्रतिज्ञा विरुध्येतेति भावः । एवम् असत्-कार्य-वादान्तरेऽपि ज्ञेयम् ॥२३॥ [परमात्म-सन्दर्भ ७२]

[^२७]:
     तत्-प्रकाश्यत्व (पूर्वरमात्म-सन्दर्भ)


[^२८]:
     तद्-अव्यतिरेकाभावात् (इबिद्।)


[^२९]:
     अयं तु परमात्म-सन्दर्भस्य पाठः। क्रम-सन्दर्भे तु "अन्यन् न भवति" इति पाठ्यते।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** अथ निर्वाण-मोक्षार्थिना ब्रह्मैक्य-भावना-मय आत्यन्तिकः प्रलय उच्यते । तच् च सिषाधयिषितं ब्रह्मैक्यं ब्रह्म-कार्यस्य द्वैत-प्रपञ्चस्यासत्यत्वे साधित एव स्याद् इति प्रौढिश् चेत् तदासत्यम् एवेदं कार्य-जातम् इत्य् आह—बुद्धीन्द्रियेति नवभिः । **ज्ञानं** ब्रह्मैव **बुद्धीन्द्रियार्थ-रूपेण भाति** बुद्ध्य्-आदीनां ब्रह्म-शक्ति-परिणामत्वाद् इति भावः । ज्ञानं कीदृशम् ? **तद्-आश्रयं** तस्य बुद्ध्य्-आदि-प्रपञ्चस्य कारणत्वाद् आश्रयः । क्लीबत्वम् आर्षम् । 

किं च, यद् बुद्ध्य्-आदि-प्रपञ्च-जातं तत् **आद्य्-अन्तवत्** उत्पत्ति-लय-विशिष्टं, अतो वस्तुत्वेनाभिज्ञातम् अपि असार्वकालिकत्वात् परमार्थतोऽ**वस्त्व्** एवेत्य् अर्थः । अपराव् अपि हेतू आह—**दृश्यत्वं** च, **अव्यतिरेकः** कारणाद् व्यतिरेकाभावश् च, ताभ्याम् अपि अवस्तु । 

अत्रैवं प्रयोगः । बुद्ध्य्-आदि-प्रपञ्च-जातम् अदृश्यत्वात् कारणाव्यतिरेकाद्य्-अन्तवत्त्वाच् च कनक-कुण्डलादिवत् परमार्थतोऽवस्तु । अत्र वस्तु मिथ्यैवेति मतेऽपि, स्याच् चेच् चित्-सम आत्मवत् [भा।पु। १२.४.२९] इत्य् अग्रिम-स्थम् अनुसृत्य दृश्यत्वाद् इत्य् अत्र चिद्-भिन्नत्वे सतीति विशेषणम् अवश्य-देयम् अन्यथास्य हेतोर् व्यभिचारः स्यात् । तासां मध्ये साक्षाद् ब्रह्म-गोपाल-पुरी हि [गो।ता।उ। २.२६] इत्य्-आदि-श्रुत्या । मन्-निकेतं तु निर्गुणं [भा।पु। ११.२५.२५], निर्गुणो मद्-अपाश्रयः [भा।पु। ११.२५.२६] इत्य्-आदि-भगवद्-उक्त्या च दृश्यानाम् अपि भगवद्-धामादीनां निर्गुणत्व-प्रतिपादनेन नित्यत्वात् ॥२३॥

> **॥।**

**॥ १२.४.२४ ॥**

**दीपश् चक्षुश् च रूपं च ज्योतिषो न पृथग् भवेत् ।**

**एवं धीः खानि मात्राश् च न स्युर् अन्यतमाद् ऋतात् ॥**

**श्रीधर-स्वामी (भावार्थ-दीपिका) : **तत्राव्यतिरेकं दृष्टान्तेन प्रपञ्चयति—दीप इति । **दीप-चक्षू-रूपाणां** तेजो-विशेषाणां तेजसो यथा न व्यतिरेकः, तथा **धीः** कर्त्री, **खानि** करणानि, **मात्रा** विषयाः, **ऋताद्** ब्रह्मणः **पृथक् न** **स्युः**, ब्रह्म-कार्यत्वात् । नन्व् एवं कार्य-कारणयोर् अभेदे कार्यासत्त्वे कारणस्याप्य् असत्त्वं प्रसज्जेत ? तत्राह—**अन्यतमाद्** इति कार्याद् अत्यन्त-व्यतिरिक्ताद् ब्रह्मणः । प्रपञ्चाद् ब्रह्मणोऽस्ति व्यतिरेकः, प्रपञ्चस्य तु ततो नास्ति व्यतिरेक इत्य् अर्थः ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र द्वयोर्हेत्वोः । अत्राक्षिपति—नन्व् इति । इत्य् अर्थ इति—कारणसत्तातः कार्यसत्ता न पृथक्, कार्यसत्तातः कारणसत्ता तु पृथगस्ति, तच् च मृद्घटादौ स्फुटतरम् इति भावः । यद् वा, अन्यतमात्सुषुप्तिसमाध्यादौ बुद्ध्यादिबाधेऽपि परिशिष्यमाणत्वाव्यतिरिक्तत्वम् ॥२४॥

———————————————————————————————————————

**जीव-गोस्वामी (क्रम-सन्दर्भः) : **एकस्यापि वस्तुनोऽंश-भेदेनाश्रयाश्रयित्वं स्वयम् एव दृष्टान्तेन स्पष्टयति—दीप इति । **दीपश्** **चक्षू-रूपाणां** महा-भूत-**ज्योतिर्**-अंश-रूपत्वात् दीपादिकं **न** ततः **पृथक्** । एवं **धी**-प्रभृतीनि **ऋतात्** परमात्मनो **न** पृथक् **स्युः** । तथापि, यथा महा-भूत-ज्योतिर्-दीपादि-दोषेण न लिप्यते, तथा बुद्ध्य्-आदि-दोषेण परमात्मापि । तद्वद् अस्याप्य् अन्यतमत्वाद् इत्य् आह—**अन्यतमाद्** इति ॥२४॥ [परमात्म-सन्दर्भ ७३]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अत्र दृष्टान्तः—**दीप-चक्षू-रूपाणां** तेजो-विशेषाणां ते यथा तेजसः कारणाव्यतिरेकः, तथा **धीः** कर्ता, **खानि** इन्द्रियाणि करणानि, **मात्रा** विषयाः, **ऋताद्** ब्रह्मणः **पृथक् न स्युः** । यथा तेजः-कार्याणि दीप-चक्षू-रूपाणि तेजांस्य् एवोच्यन्ते, एवं ब्रह्म-कार्यं बुद्धीन्द्रिय-विषयादिकं ब्रह्मैवोच्यते इत्य् अर्थः । 

नन्व् एवं कार्य-कारणयोर् अभेदे कार्यस्यासत्यत्वे कारणस्याप्य् असत्यत्वं प्रसज्जेत, कारणस्यैव कार्य-रूपेण परिणतत्वात्, तत्राह—**अन्यतमात्**, कार्येभ्यः स्वरूपतोऽत्यन्त-व्यतिरिक्तात्, तस्य कारण-रूपायाः प्रकृतेर् अपि परत्वाद् इति भावः ॥२४॥

> **॥।**

**॥ १२.४.२५ ॥**

**बुद्धेर् जागरणं स्वप्नः सुषुप्तिर् इति चोच्यते ।**

**माया-मात्रम् इदं राजन् नानात्वं प्रत्यग्-आत्मनि ॥**

**श्रीधर-स्वामी (भावार्थ-दीपिका) : **यदा तु बुद्धेर् असत्त्वं, तदा तद्-अवस्थनां सुतराम् असत्त्वम् इत्य् आशयेनाह—बुद्धेर् इति । ननु विश्व-तैजस-प्राज्ञानाम् एता अवस्था न बुद्धेर् इत्य् आशण्ख्याह—**माया-मात्रम्** इति । **इदं** विश्व-तैजस-प्राज्ञ-रूपम् ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । यद् वा, जागरणं स्वप्नः सुषुप्तिश् च प्रत्यगात्मन्यधिष्ठाने बुद्धेर् एव परिणामस्तस्याश् च मायाकार्यत्वादिदं नानात्वं मायामात्रं नानात्वात्स्वप्ननानात्ववत् ॥२५॥

———————————————————————————————————————

**जीव-गोस्वामी (क्रम-सन्दर्भः) : **तद् एवं धी-प्रभृतीनां परमात्म-स्वाभाविक-शक्तिमयत्वम् उक्त्वा, तथापि तेभ्यो बहिरङ्ग-शक्तिमयेभ्योऽन्तरङ्ग-शक्ति-तटस्थ-शक्ति-विशिष्ट-परमात्मनो ऽन्यतमत्वेन तेषाम् अशुद्धत्व-व्यञ्जनया स-दोषत्वम् उक्त्वा, तेषु धी-प्रभृतिषु अध्यासं परित्याजयितुं तिसृषु धी-वृत्तिषु तावच् छुद्धस्यैव जीवस्य स-कारणम् अध्यासम् आह—बुद्धेर् इति । बुद्धि-वृत्ति-रूपं **जागरणं** **स्वप्नः सुषुप्तिर्** **इति इदं प्रत्यग्-आत्मनि** शुद्ध-जीवे विश्व-तैजस-प्राज्ञत्वाख्यं **नानात्वं** **माया-मात्रं** माया-कृताध्यास-मात्रेण जातम् इत्य् अर्थः ॥२५॥ [परमात्म-सन्दर्भ ७४]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यत् तु विश्व-तैजस-प्राज्ञ इति जीवस्य नानात्वं, तत् तु बुद्धि-वृत्तीनां त्रितयत्वात्, तस्यापि त्रितयत्वं मिथ्यैवेत्य् आह—बुद्धेर् इति । **जागर-स्वप्न-सुषुप्तयस्** तिस्रो वृत्तयो **बुद्धेर्** एवेत्य् **उच्यन्ते** । अतस् तद्-अध्यासात् **प्रत्यग्-आत्मनि** जीवेऽपि विश्व-तैजस-प्राज्ञ-संज्ञाभिर् **नानात्वं माया-मात्रं** मिथ्यैवेत्य् अर्थः ॥२५॥

> **॥।**

**॥ १२.४.२६ ॥**

**यथा जल-धरा व्योम्नि भवन्ति न भवन्ति च ।**

**ब्रह्मणीदं तथा विश्वम् अवयव्य् उदयाप्ययात् ॥**

**मध्वाचार्यः (भागवत-तात्पर्यम्) :** 

प्रत्येकं विष्णु-रूपाणां भ्रान्ति-मात्रा भिदा मता ।


> जगतश् चैव विष्णोश् च सत्यो भेदः सदैव तु ॥  
> यथाकाश-घनौ नित्यं भिन्नाव् एव परस्परम् ।  
> एवम् ईशो जगच् चैव भिन्नाव् एव परस्परम् ॥ इति ॥२५-२६॥

**श्रीधर-स्वामी (भावार्थ-दीपिका) : **आद्य्-अन्तवत्त्वाद् इत्य् अस्य हेतोर् असिद्धिम् आशङ्क्य सावयवत्वेन साधयति, यथेति । अवयवीति । यत् सावयवं तद् आद्य्-अन्त-वद् धटादि-वद् इत्य् अर्थः । अत उदयाप्ययाद् आद्य्-अन्त-वत्त्वाद् विश्वं सन्न भवतीत्य् अर्थः । यद् वा, पृथग् एवागमापायित्वाद् विश्वं मिथ्या । ब्रह्म तु तद् अवधित्वात् सत्यम् इत्य् अनेन साद्यते । दृष्टान्तस् तु पूर्वोक्त एव । यथा जल-धरा व्योम्नीति दृष्टान्तस् त्वागमापायि-तद्-अवधित्व-मात्रे, न तु मिथ्यात्वे ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **न कदाचिदनीदृशं जगद् इति मीमांसकमतेन विश्वस्याद्यन्तवत्त्वं नास्तीत्यभिप्रेत्याह—आद्यन्तवत्त्वाद् इति । असिद्धिं स्वरूपासिद्धिम् । इत्य् अर्थ इति—यथा घटादयः सावयवत्वादाद्यन्तवन्तस् तथेदमपीति भावः । अतः सावयवत्वात् । इत्य् अर्थ इति—आद्यन्तवद्रज्जुसर्पादेर्यथा सत्त्वं नास्ति तथास्यापीति भावः । ननु विश्वस्य ब्रह्मानन्यत्वे ब्रह्मणो नित्यत्वेन तस्यापि नित्यत्वं स्याद् इति चेत्तत्राह—यद्वेति । ब्रह्मणः पृथगिदं विश्वं मिथ्यैव, आगमापायित्वात् । तदवधित्वात् तदाश्रयत्वात् । पूर्वोक्त एव रज्जुसर्पवदित्येव । ननु यथा जलधरा इति दृष्टान्तसत्त्वे पूर्वोक्त दृष्टान्ताश्रयणं किमर्थं कृतं तत्राह—यथा जलधरो व्योम्नीत्यादि ॥२६॥

———————————————————————————————————————

**जीव-गोस्वामी (क्रम-सन्दर्भः) : **ततः परमात्मनि बुद्ध्य्-आदि-मयस्य जगतः सतोऽपि सम्पर्कः सुतरां नास्तीत्य् अर्थं चाह—यथेति । **यथा व्योम्नि** व्योम-कार्य-वायु-ज्योतिः-सलिल-पार्थिवांश-धूम-परिणता **जलधराः** स्वेषाम् एवावयविनाम् उदयाद् **भवन्ति** दृश्यन्ते, **अप्ययान्** **न भवन्ति** न दृश्यन्ते च, ते च तन् न स्पृशन्तीति ज्ञेयम् । **तथा ब्रह्मणीदं विश्वम्** इति योज्यम्।[^३०] ततः सूक्ष्म-रूपेण तस्य स्थितिर् अस्त्य् एव जगच्-छक्ति-विशिष्ट-कारणास्तित्वात् इत्थम् एवोक्तं सतोऽभिव्यञ्जकः काल [भा।पु। ११.२४.१९] इति ॥२६॥ [परमात्म-सन्दर्भ ७५]

[^३०]:
     **अवयवि** स्थूल-रूपं विश्वं, **उदयः** पुरुषोत्तम-दृष्टि-जातः स्पष्टीभावः, **अप्ययस् **तद्-दृष्टि-निमीलन-जातस् तद्-विपर्ययः । इत्य् अत्र क्वचिद् अधिकं पाठ्यते परमात्म-सन्दर्भ-लिपिषु। तत्र द्रष्टव्यम्।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** परिणाम-वादे कार्य-कारणाव्यतिरेको दर्शितः । अथारम्भ-वादे विश्वस्याद्य्-अन्तरत्वं तत्-कारणस्य परमेश्वरस्य सत्यत्वं च क्रमेण दर्शयति—यथेति द्वाभ्याम् । न भवन्ति नश्यन्ति, तथैव ब्रह्मणीदं विश्वं भवति, न भवति च । अत्र व्योम्नीति दृष्टान्तेन परमात्मनो निर्लेपता दर्शिता । अवयवीति यत् सावयवं तद्-आद्य्-अन्तवत् घटादिवद् इत्य् अर्थः । अत उदयाप्ययात् आद्य्-अन्तवद् विश्वं न सर्वदा सत्य	म् इत्य् अर्थः ॥२६॥

> **॥।**

**॥ १२.४.२७ ॥**

**सत्यं**[^३१]** ह्य् अवयवः प्रोक्तः सर्वावयविनाम् इह ।**

[^३१]:
     एते इति तत्त्ववादि-पाठः।


**विनार्थेन प्रतीयेरन् पटस्येवाङ्ग तन्तवः ॥**[^३२]

**मध्वाचार्यः (भागवत-तात्पर्यम्) :** 

[^३२]:
     य एते सर्वेषाम् अवयविनाम् इह जगत्य् अवयवा उपादान-भूताः प्रोक्ता दृष्टा वा, ते सर्वेऽपि पटस्यावयव-भूतास् तन्तवः पटेनेवावयविभिर् अभिन्नाः । तत्र हेतुम् आह—यतो विनार्थेन प्रतीयेरन् । नह्य् उपादेयाद् अन्योऽर्थ उपादानस्यास्ति । नहि पटस्य परिधानादि-रूपाद् अन्यः कश्चनार्थः संहतानां तन्तूनां क्वचिद् दृष्टः । अयम् अर्थः—ओतस् तन्तु-समुदायः पटेनाभिन्नः । तत्रैकैकस् तन्तुः भिन्नोऽपि । अत एव तन्तव इति बहु-वचनं प्रायोजि । भगवता स्व-कार्यस्य जगतोऽत्यन्त-भेदः प्राग् उक्तः । प्रकृति-महद्-आदिनोपादान-भूतेन नैवं भेदः । किन्त्व् अभेदो भेदाभेदो वेति ज्ञापयितुम् इदं प्रवृत्तम् ॥ (गोविन्दाचार्यः)


अवयव्य्-अवयवाभेदात् कोट्य्-अंशो भेद ईरितः ।


> सोऽपि भेदो न चाभेदात् पृथग् एव प्रवर्तते ॥  
> अवयव्य्-अवयवानां च कार्य-कारण-वस्तूनाम् ।  
> एक एव नियन्तासौ हरिर् नारायणः परः ॥ इति च ॥२७॥[^३३]

**श्रीधर-स्वामी (भावार्थ-दीपिका) : **“अन्यतमाद् ऋतात्” इति प्रतिज्ञात-कारणस्य सत्यत्वम् उपपादयति—सत्यम् इति । अवयवः कारणं प्रोक्तः, वाचारंभणं विकारो नामधेयं मृत्तिकेत्य् एव सत्यं [छा।उ। ६.१.४] इत्य्-आदि-श्रुतिभिः । अत्र युक्तिम् अपि दर्शयति—विनेति । अङ्ग हे राजन् ! हि यस्माद् अर्थेनावयविना पृथग् एवावयवाः प्रतीयेरन् । यथा पटस्यावयवास् तन्तवः पटात् पृथक् प्रतीयन्ते तद्वद् इति ॥२७॥

[^३३]:
     प्र-पाठे त्व् इदं वाक्यं व्यत्यासेन पूर्वम् एव पठितम् इति पुरस्ताद् आवेदितम् । अयम् अस्य तत्त्व-सिद्धान्ता-वचनस्यार्थः—अवयविनोऽवयवैर् अभेदात् यत्र क्वचिद् भेद ईरितः स कोट्य्-अंशो भेदः । कोटि-पदं बहुत्व-मात्र-वचनम् । अंशानां कोटिषु समुदाये एकोऽंशः यस्यानुयोगी भवति, स कोट्य्-अंशो भेदः । एकैकस् तन्तुः पटाद् भिन्न इत्य् अर्थः । तन्तव एव हि पटः । नहि तन्तुः पटः । अथापि नात्यन्तं भेद एव, किन्त्व् अभेद-गर्भोऽयं भेद इत्य् आह— सोऽपि भेदो न चाभेदात् पृथग् एव । तथा च भेदाभेद इत्य् अर्थः । अवयव्य्-अवयवानाम् इत्य् उपादानापेक्षया । कार्य-कारण-वस्तूनाम् इति निमित्त-कारणापेक्षया । तथा चावयवी स्वावयव-नियतः निमित्त-कारण-नियतश् च । सोऽवयवः अन्यस्यावयवीति तेन नियतः । निमित्त-कारणं चान्यस्य कार्यम् इति तद् अप्य् अन्येन नियतम् ।
    	नन्व् अयं परस्पर-नियतायाः कार्य-कारण-परम्पराया विश्रान्तिर् इति ? एतेन यत् सामान्य-विशेषाभ्याम् उपलभ्येत स भ्रमः । अन्योन्यापाश्रयात् सर्वम् आद्य्-अन्त-वद् अवस्तु यत् ॥ [भा।पु। १२.४.२८] इति श्लोकार्थोऽपि कटाक्षितः । सामान्यं मृद्-आदि कारणम् । विशेषो घटादि कार्यम् । यद् इदं जगद् एव केवलं कार्य-कारणात्मना उपलभ्येत स्वातन्त्र्येण प्रतीयेत मृद् एव स्वतन्त्रं घट-कारणम्, कुलाल एव घटस्य स्वतन्त्रः कर्तेत्य्-आदि स भ्रमः । सम्भ्रम इति क्वचित् । तदा केवलं शाब्दं कोलाहल-मात्रम् इत्य् अर्थः । कुतः ? अन्योन्यापाश्रयात् । तस्यापि कारणस्य पुनः कारणान्तराश्रयात् सर्वम् अपि परस्पराश्रितम् उत्पत्ति-नाशवच् च यतोऽतोऽवस्तु अस्वतन्त्रम् एव । भगवान् एव केवलं स्वतन्त्र इति ॥ (गोविन्दाचार्यः)
    एक एव नियन्तासौ हरिर् नारायणः परः ॥ इति च


———————————————————————————————————————

**वंशीधरः (भावार्थ-दीपिका-प्रकाशः) : **अत्रावयवसत्यत्वे । उक्तार्थग्रहण उत्साहवृद्धये सम्बोधयति—हे अङ्गेति । गुरुप्रीतिवाक्यश्रुतेः स्वयमेवार्थः स्फुरतीति भावः । पटं विना पृथक्प्रतीतेः सत्त्वम् एव तन्तूनां, तन्तून्विना पटस्य पृथगप्रतीतेरसत्त्वामेति भावः ॥२७॥

———————————————————————————————————————

**जीव-गोस्वामी (क्रम-सन्दर्भः) : **तद् एवं वक्तुं कारणास्तित्वं दृष्टान्तेन प्रतिपादयति—सत्यम् इति । **सर्वेषाम् अवयविनां** स्थूल-वस्तूनाम् **अवयवः** कारणं **सत्यं,** सत्यो व्यभिचार-रहितः **प्रोक्तः** । लोके यथा दर्शनाद् इत्य् आह—**विना** इति । **अर्थेन** स्थूल-रूपेण **पटेनापि** विना ॥२७॥_ _[परमात्म-सन्दर्भ ७६]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, सर्वेषाम् अवयविनाम् अवयवः कारणं सत्यं, लोके तथा दर्शनाद् इत्य् आह—विनेति । अङ्ग, हे राजन्, हि यस्मात्, अर्थेनावयविना विनापि पृथग् एवावयवाः प्रतीयन्ते, यथा पटस्यावयवास् तन्तवः पटात् पृथक् प्रतीयन्ते तद्वत् । अत्र कार्य-कारण-वस्त्व्-ऐक्यम् अदर्शनं पट-तन्तुवद् इति सप्तमोक्तेः । सिषाधयिषितं ब्रह्मैक्यं तु लभ्यत एव ॥२७॥ 

> **॥।**

**॥ १२.४.२८ ॥**

**यत् सामान्य-विशेषाभ्याम् उपलभ्येत स भ्रमः ।**

**अन्योऽन्यापाश्रयात् सर्वम् आद्य्-अन्तवद् अवस्तु यत् ॥**

**श्रीधर-स्वामी (भावार्थ-दीपिका) : **ननु कार्याभावे कारणत्वं ब्रह्मणः कुतो घटेत ? सत्यम्, तद् अपि नातीव सत्यम् इत्य् आह—यद् इति । सामान्यं कारणम्, विशेषः कार्यम्, तद्-रूपेणान्योऽन्यापाश्रयात् परस्परापेक्षत्वेन निरूपणासहत्वाद् इत्य् अर्थः । अतः कारणत्वम् अवधित्वं व्यापकत्वम् इत्य्-आदिकम् अपि यत् परापेक्षत्वाद् आद्य्-अन्तवत्, तत् सर्वम् अवस्त्व् इत्य् अर्थः । 

यद् वा, तत्रैव हेत्व्-अन्तरम् एतत् । **यद् उपलभ्येत स भ्रमः**, सामान्य-विशेष-रूपत्वात् स्वप्नवत् । **अन्योन्यापाश्रयात्** इतीदम् अपि हेत्व्-अन्तरं गुण-गुणि-विशेषण-विशेष्य-व्याप्य-व्यापकत्वादि-रूपेण परस्पराधीन-सिद्धित्वात् । तथा-भूत-स्वप्नवद् इति निगमनम् । अतो यद् आद्य्-अन्तवत् तत् सर्वम् अवस्त्व् इति ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । इत्य् अर्थ इति—अन्योन्यसिद्धावन्योन्यापेक्षणमन्योन्याश्रयः, स च दोष एव । तथापि—कारणत्वं हि कार्यत्वनिरूप्यं, कस्य कारणमित्यनुयोगविषयत्वात्, एवं कार्यत्वम् अपि कारणत्वमनिरूप्यं कस्य कार्यमित्यनुयोगगोचरत्वादतोऽनयोः पौर्वापर्यनिर्णयाभावाद्दोषत्वमेवेति भावः । उक्तमर्थमन्यत्राप्यतिदिशति—अतः कारणत्वमित्य्-आदि । इत्य् अर्थ इति—परस्य कार्यावधेयव्याप्यस्यापेक्षावत्त्वात्कारणत्वादीनाम् अपि पूर्वोक्तदोषवत्त्वम् इति भावः । आदिना प्रकाशकत्वादिग्रहः । अस्तु कार्यत्वादिभावोपि मिथ्याकारणत्वादिभावस्य मिथ्यात्वे ब्रह्मणोऽपि मिथ्यात्वं प्रसज्येत तत्राह—यद्वेति । तत्रैव विश्वमिथ्यात्व एव । तथाभूतस्वप्नवत् । निद्रानिरूपितस्वाप्नवत् यथा स्वप्ननिरूप्या निद्रा, निद्रानिरूप्यः स्वप्नः, उभावेतावसत्यौ तथेदमपीति निगमनं दृष्टान्तः । उपसंहरति—अथ इति,— उक्तहेतुसमूहात् ॥२८॥

———————————————————————————————————————

**जीव-गोस्वामी (क्रम-सन्दर्भः) : **तस्मिन् कार्यास्तित्वम् अपि व्यतिरेकेण प्रतिपादयति—यद् इति । अयम् अर्थः—यद्य् एवम् उच्यते, पूर्वं सूक्ष्माकारेणापि जगन् नासीत्, किन्तु सामान्यं केवलं शुद्धं ब्रह्मैवासीत्, तद् एव शक्त्या निमित्त-भूतया विशेषाकारेण जगद्-रूपेण परिणतम् इति तद् असत् । यतः **यद्** एव **सामान्य-विशेषाभ्याम् उपलभ्येत स भ्रमो** विवर्त-वाद एव । तत्र हि शुद्धं ब्रह्मैवाज्ञान-रूपया शक्त्या जगत्तया विवृतम् इति मतं न चास्माकं तद्-अभ्युपपत्तिः, परिणाम-वादस्य सत्-कार्यता-पूर्वकत्वाद् इत्य् अर्थः । 

नन्व् अपूर्वम् एव कार्यम् आरम्भ-विवर्त-वादिनाम् इव युष्माकम् अपि ज्ञायतां ? तत्राह— **यद् आद्य्-अन्तवद्** अपूर्वं कार्यं, तत् पुनर् **अवस्तु** निरूपणासहम् इत्य् अर्थः । तत्र हेतुः—**अन्योन्यापश्रयात्** । यावत् कार्यं न जायते, तावत् कारणत्वं मृच्-छुक्त्य्-आदेर् न सिध्यति, कारणत्वासिद्धौ च कार्यं न जायत एवेति परस्पर-सापेक्षत्व-दोषात् । ततः कारणत्व-सिद्धये कार्य-शक्तिस् तत्रावश्यम् अभ्युपगन्तव्या । सा च कार्य-सूक्ष्मावस्थैवेति कार्यास्तित्वं सिध्यति । तथापि स्थूल-रूपतापादकत्वान् मृद्-आदेः कारणत्वम् अपि सिध्यतीति भावः ॥२८॥_ _[परमात्म-सन्दर्भ ७७-७८]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विवर्त-वादे तु ब्रह्म-कार्यं जगद् असत्यं, यथा तथा ब्रह्मणः कारणत्वादिकम् अप्य् असत्यम् इत्य् आह—यद् इति । सामान्यं कारणं, विशेषः कार्यं, ताभ्याम्ताभ्यां यद् उपलभ्यते स भ्रमः कृतः । अन्योन्यापाश्रयात् +पूर्वापेक्षत्वेन निरूपणासहत्वाद् इत्य् अर्थः । 

+अथवायथाआथवायथा रज्जूर् एवाज्ञानेन सर्पत्वेन विवर्तते, तत्र रज्जू-कारणं, सर्पः कार्यः, स तु मिथ्यैव । तथैव सामान्यं ब्रह्मैव अज्ञानेन जगद्-रूपतत्त्व्रूपतया विवृत्तं, तत्र जगतः कार्यस्याभावे तद्-अपेक्षतत्त्वपेक्षतया सिद्धं ब्रह्मणः कुतः कारणत्वम् इति ॥२८॥

> **॥।**

**॥ १२.४.२९ ॥**

**विकारः ख्यायमानोऽपि प्रत्यग्-आत्मानम् अन्तरा ।**

**न निरूप्योऽस्त्य् अणुर् अपि स्याच् चेच् चित्-सम आत्म-वत् ॥**

**श्रीधर-स्वामी (भावार्थ-दीपिका) : **तद् एवम् अनेकैर् हेतुभिः प्रपञ्चस्यासत्त्वं साधितम् । तत्र शङ्का, ननु प्रपञ्चस्यापि प्रकाशमानत्वाद् आत्म-वत् सत्त्वं किं न स्यात् ? इति तत्राह—विकार इति ख्यायमानः प्रकाशमानोऽपि विकारः प्रपञ्चः प्रत्यग्-आत्म-प्रकाशं विनाऽणु-मात्रोऽपि न निरूप्योऽस्ति । तं विना निरूप्यः स्याच् चेत् तर्हि सोऽपि चित्-समः स्यत्, चिद्-रूपेणात्मना समः स्व-प्रकाशो भवेत् । तथा च सति सोऽप्य् आत्मवत् स्यात् । एक-रूपः स्याद् इत्य् अर्थः ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र प्रपञ्चासत्यत्वे । शङ्काक्षेपः । ताम् आह—नन्व् इति । ख्यायत इति ख्यायमानः, ख्यातेः कर्मणि शानच् । इत्य् अर्थ इति—न ह्यचितः प्रकाशश्चितं विहाय कदापि भवत्यतश्चिदेव तत्तदाकारेण प्रकाशतेऽचितः पृथक्सत्तानङ्गीकारात् सर्वं खल्विदं ब्रह्म - नेह नानास्ति किञ्चन इत्य्-आदिश्रुतेर् इति भावः ॥२९॥

———————————————————————————————————————

**जीव-गोस्वामी (क्रम-सन्दर्भः) : **तद् एवं स्वाभाविक-शक्ति-मयम् एव परमात्मनो जगद् इत्य् उपसंहरति—विकार इति । यद्यपि **ख्यायमामनः** प्रकाशमान एव, तथापि स्वल्पोऽ**पि विकारः प्रत्यग्-आत्मानं** परमात्मानं विना तद्-व्यतिरेकेण स्वतन्त्रतया **न निरूप्योऽस्ति** । तद् उक्तं तद्-अनन्यत्व-विवरण एव । यदि च तं विनापि स्यात्, तदा **चित्-समः** **स्याच्** चिद्-रूपेण समः स्व-प्रकाश एवाभविष्यत् । **आत्मवत्** परमात्मवन् नित्यैकावस्थश् चाभविष्यत् ॥_ _[२९॥ (परमात्म-सन्दर्भ ७९]) 

** **

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, विकारः ख्यायमानः विकारत्वेन प्रसिद्धिम् आनयं प्रपञ्चम् । प्रत्यग्-आत्मानं विना अणुर् अपि न निरूपणीयः । किन्तु सर्वः परमात्मैव, परमात्मन्य् एव प्रपञ्च आरोपितः । यथा मरीचिकायाः जलत्वेन प्रसिद्धं वस्तु तेजो विना अणु-मात्रम् अपि न निरूप्यम् । किन्तु सर्वं तेज एव तेजस्य् एव जलत्वम् आरोप्यत इत्य् अर्थः । 

ननु च क्वचिद् विकारत्वेन प्रसिद्धिमान् अपि पदार्थश् चिद् एव सत्य एवेक्ष्यते, यथा भक्तिस् तत्-करणाधिकरण-कर्तादिर् भगवत्-पुरी च । तथा हि—लक्षणं भक्ति-योगस्य निर्गुणस्येत्य् उदाहृतम् [भा।पु। ३.२९.१२] इति, मत्-सेवायां तु निर्गुणम् [भा।पु। ११.२५.२७] इति, मन्-निकेतं तु निर्गुणं [भा।पु। ११.२५.२५] इति, निर्गुणो मद्-अपाश्रयः [भा।पु। ११.२५.२६] इति, मन्-निष्ठं निर्गुणं स्मृतम् [भा।पु। ११.२५.२४] इत्य्- आदि-भगवद्-उक्तेर् भक्त्य्-उपकरणी-भूतः पदार्थ-मात्र एव निर्गुणः, तथा, तासां मध्ये साक्षाद् ब्रह्म गोपाल-पुरी [गो।ता।उ। २.२६] इति, सर्वात्मैक-रसे भक्ति-योगे तिष्ठति [गो।ता।उ। २.७८] इति च गोपाल-तापिनी-श्रुतेः । भगवल्-लोको भक्ति-योगश् च निर्गुण एवातः परम् असत्य एवेति तत्राह—स्याच् चिद् इति । यदि निर्गुणत्वेन निरूप्यो भवति, तर्हि सोऽपिसोऽपि चित्-समः । सीता सा सीतया समेतिवद् अभेदे उपमा चिद् एवेत्य् अर्थः । आत्मवत् परमात्मैव निर्गुणः परमात्म-विलासत्वात् परमात्मैव स एक एवेत्य् अर्थः ॥२९॥

> **॥।**

**॥ १२.४.३० ॥**

**न हि सत्यस्य नानात्वम् अविद्वान् यदि मन्यते ।**

**नानात्वं छिद्रयोर् यद्वज् ज्योतिषोर् वातयोर् इव ॥**

**मध्वाचार्यः (भागवत-तात्पर्यम्) :** 

महाकाशो बहिःस्थश् च घटाद्य्-अन्त-स्थ एव च ।


> द्वेधा समुदितोऽन्यौ च द्वाव् आकाशौ प्रकीर्तितौ ॥  
> घट-रूपस् तद् अन्यश् च महाकाशात् परो लघुः ।  
> महाकाशवद् एवात्र परमात्मा सनातनः ॥  
> घटान्तस्थ-महाकाश-प्रतिमोऽन्तर्गतो हरिः ।  
> घटस्थान्तर्गताकाशो महाकाशात् परो मतः ॥  
> तद्वद् देवादयः सर्वे जीवा मुक्त्व्य्-उपयोगिनः ।  
> तमोगाश् चैव ये सर्वे घट-रूप-खवन् नराः ॥ इति तत्त्व-संहितायाम् ॥३०॥

**श्रीधर-स्वामी (भावार्थ-दीपिका) : **कुतः ? इत्य् अत आह—नहीति । ननु सत्यस्याप्य् आत्मनो जीव-ब्रह्म-रूपं नानात्वम् अस्त्य् एव तत्राह—यद्य् एवं नानात्वं मन्यते, तर्ह्य् अविद्वान् । कथं तर्हि तयोर् भेद-व्यवहार उपाधि-कृतः ? इत्य् आह—नानात्वम् इति । तत्र छिद्रयोर् घटाकाश-महाकाशयोर् इवेति परिच्छेदापरिच्छेदे दृष्टान्तः । ज्योतिषोर् आकाश-जलस्ययोः सूर्ययोर् इवेत्य् उपाधि-कृत-विकार-सद्-असद्-भावे । वातयोर् बाह्य-शरीर-स्थ-वाय्वोर् इवेति क्रिया-भेदे ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **अत्र हेतुमाशङ्क्याह—कुत इति । अत्राक्षिपति—नन्व् इति । तयोर्जीवब्रह्मणोः । तत्र छिद्रादिदृष्टान्तेषु । परिच्छेदापरिच्छेदेऽल्पानल्पत्वे ॥३०॥

———————————————————————————————————————

**जीव-गोस्वामी (क्रम-सन्दर्भः) : **ननु यदि परमात्मानं विना विकारो नास्ति, तर्हि परमात्मनः सोपाधित्वे निरुपाधित्वं न सिध्यति । तस्मात् सोपाधेर् निरुपाधिर् अन्य एव किम् ? इत्य् अत्राह—नहीति । **सत्यस्य** परमात्मनो **नानात्वं न हि** विद्यते । **यदि** तस्य नानात्वं **मन्यते** तर्ह्य् **अविद्वान्,** यतस् तस्य निरुपाधित्व-सोपाधित्व-लक्षणं **नानात्वं** महाकाश-घटाकाशयोर् **यद्वत्**, तद्वद् गृहाङ्गन-गत-सर्व-व्यापि-तेजसोर् **इव**, बाह्य-शरीर-वाय्वोर् **इव** चेति ॥३०॥ [परमात्म-सन्दर्भ ८०]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु केन प्रकारेणैक्यं मन्तव्यम् ? तत्राह—नहीति । सत्यस्य परम-परम-सत्यस्य चिद्-वस्तुनो नानात्वं नैवास्ति, तद् अपि यदि नानात्वं मन्यते, तर्ह्य् अविद्वान्, यथा छिद्रयोर् घट-द्वये इदम् एकम् आकाशम् इदम् अपरम् आकाशम् इति, एवं ज्योतिषोर् दीप-द्वय-गतयोर् वा तयोर् देह-द्वय-गतयोः प्राणयोर् इति ॥३०॥ 

> **॥।**

**॥ १२.४.३१ ॥**

**यथा हिरण्यं बहुधा समीयते**

**नृभिः क्रियाभिर् व्यवहार-वर्त्मसु ।**

**एवं वचोभिर् भगवान् अधोक्षजो**

**व्याख्यायते लौकिक-वैदिकैर् जनैः ॥**

**श्रीधर-स्वामी (भावार्थ-दीपिका) : **ब्रह्मण एव प्रपञ्च-व्यवहारालम्बनत्वं दृष्टान्तेन स्पष्टयति—यथेति । **क्रियाभिस्** तत्-तद्-रचना-भेदैर् **बहुधा** कटक-कूण्डलादि-रूपेण । **लौकिक-वैदिकैर्** वचोभिः । **जनैर्** अहङ्कारोपहितैह् ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **क्रियाभिस्तत्तद्रचनाभेदैः । भगवान् बहुधाकाशादिरूपेण ब्रह्मादिरूपेण च व्याख्यायते प्रकाश्यते—एष ब्रह्मा एष शिव इत्य्-आदिना वैदिकैश्व शास्त्रधिया लौकिकैश् च शास्त्रज्ञानाभावात् घटोऽयं पटोयमित्य्-आदिना स एव प्रकाश्यत इति भावः ॥३१॥

———————————————————————————————————————

**जीव-गोस्वामी (क्रम-सन्दर्भः) : **यस्माद् विकारः ख्यायमानोऽपि प्रत्यग्-आत्मानम् अन्तरा । न निरूप्योऽस्त्य् अणुर् अपि_ _[भा।पु। १२.४.२९, §७९] तस्मात् सर्व-शब्द-वाच्योऽपि स एवेति स-दृष्टान्तम् आह—यथा हिरण्यम् इति । **क्रियाभिस्** तत्-तद्-रचना-भेदैर् **बहुधा** कटक-कुण्डादि-रूपेण **यथा** सुवर्णम् एव **वचोभिस्** तत्-तन्-नामभिः **प्रतीयते**, तथा **लौकिक-वैदिकैः** सर्वैर् एव **वचोभिर् भगवान्** एव **व्याख्यायते** । तद् उक्तम्—सर्व-नामाभिधेयश् च सर्व-वेदेडितश् च सः इति स्कान्दे ।_।_३१॥_ _[परमात्म-सन्दर्भ ८१]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् एवं सृष्टि-समयेऽपि प्रपञ्चस्य नाना-व्यवहारालम्बनत्वेन दृष्टेऽप्य् एकं ब्रह्मैव ज्ञानी जानीयाद् इत्य् आह—यथैवेति । **क्रियाभिस्** तत्-तद्-रचना-भेदैः **बहुधा** कटक-कुण्डलादि-रूपेण, **एवं** **लौकिक-वेदिकैर् वचोभिः** ॥३१॥

> **॥।**

**॥ १२.४.३२ ॥**

**यथा घनोऽर्क-प्रभवोऽर्क-दर्शितो**

**ह्य् अर्कांश-भूतस्य च चक्षुषस् तमः ।**

**एवं त्व् अहं ब्रह्म-गुणस् तद्-ईक्षितो**

**ब्रह्मांशकस्यात्मन आत्म-बन्धनः ॥**

**श्रीधर-स्वामी (भावार्थ-दीपिका) : **नन्व् अहङ्कारस्य कथं ब्रह्म-स्वरूपावरणेन भेद-व्यवहार-हेतुत्वम्, तस्य स्व-कारण-भूत-ब्रह्मावरकत्वासंभवाद् आवरणे वा, स्वस्यापि प्रकाशासंभवात् ? इत्य् आशङ्क्य स-दृष्टान्तम् आह—**यथा** इति । **अर्क**-रश्मय एव मेघ-रूपेण परिणता वर्षन्ति । 


> अग्नौ प्रास्ताहुतिः सम्यग् आदित्यम् उपतिष्ठते ।   
> आदित्याज् जायते वृष्टिर् वृष्टेर् अन्नं ततः प्रजाः ॥** **[मनु ३.७६]

इत्य्-आदि-वचनात् । तस्माद् **अर्क-प्रभवः**, **अर्केणैव दर्शितः** प्रकाशितश् च, **तमः** स्वरूप-भूतार्क-दर्शन-प्रतिबन्धको भवति । **अहम्** अहङ्कारो **ब्रह्म-गुणो** ब्रह्म-कार्य-भूत इत्य् अर्थः, **तद्-ईक्षितस्** तेनैव प्रकाशितश् च, **आत्मनो** जीवस्य **आत्म-बन्धनो** ब्रह्म-स्वरूप-दर्शन-प्रतिबन्धको भवति॥३२॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—_नन्व्_ इति । ब्रह्म-स्वरूप-दर्शन-प्रतिबन्धकः स्वाध्यासेन बन्ध-भ्रमापादको भवति ॥३२॥

**यथा घनोऽर्क-प्रभवोऽर्क-दर्शितो**

**ह्य् अर्कांश-भूतस्य च चक्षुषस् तमः ।**

**एवं त्व् अहं ब्रह्म-गुणस् तद्-ईक्षितो**

**ब्रह्मांशकस्यात्मन आत्म-बन्धनः ॥**

———————————————————————————————————————

**जीव-गोस्वामी (क्रम-सन्दर्भः) : **तद् एवं जगतः परमात्म-स्वाभाविक-शक्ति-मयत्वम् उक्त्वा, तेन च जीव-कर्तृकेन ज्ञानेन तन्-नाशनासामर्थ्यं व्यज्य, मोक्षार्थं तद्-अध्यास-परित्यागम् उपदेष्टुं परमात्म-शक्ति-मयस्यापि तस्योपाध्य्-अध्यासात्मकस्याहङ्कारस्य जीव-स्वरूप-प्रकाशावरकत्व-रूपं दोषा स-दृष्टान्तम् उपपादयति—**यथा घन** इति । 

**अर्क**-रश्मय एव मेघ-रूपेण परिणता वर्षन्ति,


> अग्नौ प्रास्ताहुतिः सम्यग्-आदित्यम् उपतिष्ठते ।  
> आदित्याज् जायते वृष्टिर् वृष्टेर् अन्नं ततः प्रजाः ॥ [मनु ३.७६]

इत्य्-आदि-वचनात् । अयम् अर्थः—**यथार्क-प्रभवो**ऽ**र्केणैव दर्शितः** प्रकाशितश् च **घनो** निविडो मेघोऽ**र्कांश-भूतस्य** **चक्षुषस् तमो** दिवि भूमौ च महान्धकार-रूपो भवति, **एवम् अहं** प्राकृताहङ्कारो **ब्रह्म-गुणः** परमात्म-शक्ति-कार्य-भूतस् **तद्-ईक्षितस्** तेनैव परमात्मना प्रकाशितश् च **ब्रह्मांशकस्य** तटस्थ-शक्ति-रूपत्वात् परमात्मनो यो हीनांशस् तस्यात्मनो जीवस्य **आत्म-बन्धनः** स्वरूप-प्रकाशावरको भवति ।_।_३२॥_ _[परमात्म-सन्दर्भ ८२]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु यद्य् एवं सर्वम् एव ब्रह्म-कार्यत्वाद् एकं ब्रह्मैव, ब्रह्म-कार्येणाहङ्कारेणासत्येन ब्रह्मांश-भूताश् चित्कणाः सत्याः जीवाः कृत्? आव्रियन्ते । ते वा तद्-आवृताः कृत्? मुह्यन्तीति तत्र स-दृष्टान्तम् आह—**यथा** इति । अर्क-रश्मय एव मेघ-रूपेण परिणता वर्षन्ति—


> अग्नौ प्रास्ताहुतिः सम्यग्-आदित्यम् उपतिष्ठते ।  
> आदित्याज् जायते वृष्टिर् वृष्टेर् अन्नं ततः प्रजाः ॥ [मनु ३.७६] इत्य्-आदि-वचनात् ।

तस्माद् अर्क-प्रभव एव घनः अर्केणैव दर्शितः प्रकाशितश् च । अथ अर्कांशु-भूतस्य चक्षुषस् तम-आवरकः । एवम् एवाहङ्कार आत्मनो जीवस्य आत्म-बन्धनः आत्मना स्वेनैव जीवं बध्नातीत्य् अर्थः ॥३२॥

> **॥।**

**॥ १२.४.३३ ॥**

**घनो यदार्क-प्रभवो विदीर्यते**

**चक्षुः स्वरूपं रविम् ईक्षते तदा ।**

**यदा ह्य् अहङ्कार उपाधिर् आत्मनो**

**जिज्ञासया नश्यति तर्ह्य् अनुस्मरेत् ॥**

**श्रीधर-स्वामी (भावार्थ-दीपिका) : **अत एवाहङ्कार-नाशे स्वरूप-दर्शनं भवतीति, तेनैव दृष्टान्तेनाह—घन इति **आत्मन उपाधिः** । **जिज्ञासया** विचारेण । **तर्हि** तदा **अनुस्मरेत्**, ब्रह्माहम् इति पश्यतीत्य् अर्थः ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **यतोऽहङ्कार एव प्रतिबन्धकोस्ति अतो हेतोर् एव । इत्य् अर्थ इति—प्रतिबन्धकनाशे स्वत एव स्वरूपज्ञानं भवतीति भावः ॥३३॥

———————————————————————————————————————

**जीव-गोस्वामी (क्रम-सन्दर्भः) : **स चाध्यास-परित्यागः स्वतो न भवति, किन्तु परमात्म-जिज्ञासया तत्-प्रभावेनैवेति वक्तुं पूर्ववद् एव दृष्टान्त-परिपाटीम् आह—घन इति । 

**घनो** **यदार्क-प्रभवो विदीर्यते** इति दृष्टान्तांशे तद्-विदारणस्य न चक्षुः-शक्ति-साध्यत्वम्, किन्तु सूर्य-प्रभाव-साध्यत्वम् इति व्यक्तम् । अनेन दार्ष्टान्तिकेऽपि **आत्मनः **परमात्मनो **जिज्ञासया** जातेन तत्-प्रसादेन **अहङ्कारो नश्यति** पलायते इत्य् अत्रांशे पुरुष-ज्ञान-साध्यत्वम् अहङ्कार-नाशस्य खण्डितम् । अतो विवर्त-वादो नाभ्युपगतः । अत्र च **उपाधिर्** इति विशेषणेन स्वरूप-भूताहङ्कारस् त्व् अन्य एवेति स्पष्टीभूतम् । 

एवं यथा दृष्टान्ते घन-मय-महान्धकारावरणाभावात् तत्-प्रभावेण योग्यता-लाभाच् च **चक्षुः** कर्तृ-भूतं स्वरूपं कर्म-भूतम् **ईक्षते,** स्व-स्वरूप-प्रकाशम् अस्तित्वेन जानाति, स्व-शक्ति-प्राकट्यं लभत इत्य् अर्थः । कदाचित् तद्-ईक्षणोन्मुखः सन् **रविं** चेक्षते, तथा दार्ष्टान्तिकेऽप्य् **अनुस्मरेत्,** स्मर्तुम्[^३४] अनुसन्धातुं योग्यो भवति ।, आत्मानं चेति शेषः ।_।_३३_॥ _[परमात्म-सन्दर्भ ८३]

[^३४]:
     स्मर्तुर् (झ, यादवपूर)


———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्यैवाहङ्कारस्य नाशे सत्यावरण-भङ्गो ब्रह्म-स्वरूप-दर्शनं भवतीति तेनैव दृष्टान्तेनाह—घन इति । विदीर्यते विनश्यति, तदा चक्षुः कर्तृत्वं रूपं रविम् ईक्षते इति मनुष्यादेर् एवे चक्षुर्, न तु उलूकादेश् चक्षू रविम् ईक्षते । यथा भक्तिमताम् एव ज्ञानिनां, न तु भक्तिम् अकुर्वताम् इति, भक्त्याहम् एकया ग्राह्य [भा।पु। ११.१४.२१] इत्य्-आद्य्-उक्तेः । अनुस्मरेत् ब्रह्मानुभवति ॥३३॥

> **॥।**

**॥ १२.४.३४ ॥**

**यदैवम् एतेन विवेक-हेतिना**

**माया-मयाहङ्करणात्म-बन्धनम् ।**

**छित्त्वाच्युतात्मानुभवोऽवतिष्ठते**

**तम् आहुर् आत्यन्तिकम् अङ्ग सम्प्लवम् ॥**

**श्रीधर-स्वामी (भावार्थ-दीपिका) :** सोऽयम् आत्यन्तिकः प्रलय इत्य् उपसंहरति—यदैवम् इति । **विवेक-हेतिना** ज्ञान-शस्त्रेण । **अहङ्करणम् एवात्म-बन्धनम्** । **अच्युतं** परिपूर्णम् **आत्मानम्** अनुभवतीति तथा॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **जिज्ञासयाहङ्कारबाधप्रकारम् आह—यदैवं गुरोर्महावाक्यश्रवणोत्तरं श्रूयमाणेशजीवाभेदस्य विरोधादनुपपत्तेरेतेन मायाविद्याधुपाधिविवेकरूपहेतिना भागत्यागलक्षणतद्बाधकरूपखड्गेन तयोर्मायाहङ्करणोपाधिरूपमात्मबन्धनं छित्त्वाच्युतो हरिरेवात्मा मत्स्वरूपमित्यनुभवोऽपरोक्षबोधो यस्य तथाभूतः शुद्धनिरुपहितस्वरूपेणावतिष्ठते, तमात्यन्तिकमङ्गसम्प्लवं स्थूलसूक्ष्मकारणाङ्गत्रयप्रलयमाहुः । अङ्गेति सम्बोधनम् असङ्करणमात्मावरकमहङ्कारम् । अङ्गेति संयुद्धिः पूर्ववद् इति विश्वं ॥३४॥

———————————————————————————————————————

**जीव-गोस्वामी (प्रीति-सन्दर्भ १**): **अच्युत्**आख्ये** आत्मनि** परमात्मनि **अनुभवो** यस्य, तथाभूतः सन् **अवतिष्ठते** यत्, तम् **आत्यन्तिकं सम्प्लवं** मुक्तिम् आहुर् इत्य् अर्थः ॥३४॥

———————————————————————————————————————

**जीव-गोस्वामी (क्रम-सन्दर्भः) : **निगमयति—यदैवेति । **एतेन** पूर्वोक्त-विवेक-शस्त्रेण **मायामय-** इति विशेषणं स्वरूप-भूताहङ्कारस्य व्यवच्छेदार्थम् । **अवतिष्ठते** स्व-स्वरूपेणावस्थितो भवति । न केवलम् एतावद् एव, **अच्युतात्मानुभवः,** अच्युतेऽच्युत-नाम्न्य् आत्मनि परमात्मन्य् अनुभवो यस्य तथाभूत एव सन्न् अवतिष्ठते ॥३४॥ [परमात्म-सन्दर्भ ८४]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अहङ्कार-विदारणे भक्ति-मिश्रं ज्ञानं खलु साधनम् इत्य् आह—यदेति । **विवेक-हेतिना** ज्ञान-शस्त्रेण **अच्युते** भगवति **आत्मनो** मनसोऽ**नुभवः** सुदृढ-ध्यानं यस्य तथाभूतः सन्न् **अवतिष्ठते** । 

यद् वा, एवम् अहङ्कारं छित्त्वा स्थितस्य योगिनः **अच्त्युतात्मानुभवः** पूर्ण-ब्रह्मानुभवः अवतिष्ठते स्थिरीभवति, यस् तम् **आत्यन्तिकं सम्प्लवं** प्रलयम् आहुः ॥३४॥

> **॥।**

**॥ १२.४.३५ ॥**

**नित्यदा सर्व-भूतानां ब्रह्मादीनां परन्-तप ।**

**उत्पत्ति-प्रलयाव् एके सूक्ष्म-ज्ञाः सम्प्रचक्षते ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **नित्य-प्रलयम् आह—नित्यदेति ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.४.३६ ॥**

**काल-स्रोतो-जवेनाशु ह्रियमाणस्य नित्यदा ।**

**परिणामिनाम् अवस्थास् ता जन्म-प्रलय-हेतवः ॥**

**श्रीधर-स्वामी (भावार्थ-दीपिका) : **कुतः ? इत्य् अत आह—कालेति । परिणामिना नदी-प्रवाह-प्रदीप-ज्वालादीनां या उच्च-नीचावस्थास् ताः काल-रूप-स्रोतसो वेगेनाशु ह्रियमाणस्य देहादेर् दृश्यमानास् ता एव नित्यदा जन्म-प्रलय-हेतवो भवन्ति । देहः प्रतिक्षणं प्रध्वंसी, प्रतिक्षणम् अवस्थाभेदास्पदत्वात्, प्रदीपादि-वद् इत्य् अनुमानम् ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **हे परन्तपेति—शत्रुतापकस्य तवाज्ञानतापकताप्यस्त्येवेति भावः ॥३५-३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कुतः ? इत्य् अत आह—कालेति । काल-रूप-स्रोतसो वेगेनाशु ह्रियमाणस्य एक-वचनम् आर्षं ह्रियमाणानाम् इत्य् अर्थः । परिणामिनां देहादीनाम् अवस्था बाल्य-पौगण्डाद्या जन्म-प्रलय-हेतवः जन्म-प्रलययोर् अनुमापकाः देहाद्याः प्रतिक्षणं जन्म-प्रलयवन्तः आस्था-भेदानां विद्यमानत्वात् प्रदीपादिवद् इत्य् अनुमानम् ॥३६॥

> **॥।**

**॥ १२.४.३७ ॥**

**अनाद्य्-अन्तवतानेन कालेनेश्वर-मूर्तिना ।**

**अवस्था नैव दृश्यन्ते वियति ज्योतिषाम् इव ॥**

**श्रीधर-स्वामी (भावार्थ-दीपिका) : **ननु यदि प्रतिक्षणम् अवस्था भवन्ति तर्हि किं न दृष्यन्ते, अतो हेतुर् असिद्ध इत्य् आशङ्क्याह, अनाद्य्-अन्तवता कालेन जायमाना अवस्था नैव लक्ष्यन्ते, आकाशे गच्छतां ज्योतिषां चन्द्रादीनां गमनावस्थाविशेषा यथा नैव लक्ष्यन्ते तद्वत् । अतो यथा तेषां प्रदेशान्तर-प्राप्त्या प्रतिक्षणं गत्य्-अवस्थाः कल्प्यन्ते तद्वद् अत्रापि बाल्य-तारुण्यादि-दर्शनेन मध्य-वर्तिन्योऽवस्थाः कल्प्यन्त इति न हेतुर् असिद्ध इत्य् अर्थः ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । अतो दर्शनाभावात् । हेतुः प्रतिक्षणमवस्थाभेदास्पदत्वाद् इति हेतुः । अतो दर्शनाभावात । तेषां ज्योतिषाम् । इत्य् अर्थ इति—हेतुः पक्षेऽस्त्येवेति भावः ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यदि प्रतिक्षणम् अवस्था भवन्ति, तर्हि किं न दृष्यन्ते ? अतो हेतुर् असिद्ध इत्य् आशङ्क्याह—अनाद्य्-अन्तवता कालेन प्रतिक्षणं जन्या नाश्याश् चावस्था नैव लक्ष्यन्ते, यथा वियत्य् आकाशे गच्छतां ज्योतिषां चन्द्रादीनां गमनावस्था-विशेषा नैव लक्ष्यन्ते, तद्वत् । अतो यथा तेषां देशान्तर-प्राप्त्या प्रतिक्षणं गत्य्-अवस्थाः कल्प्यन्ते, तद्वद् अत्रापि बाल्य-तारुण्यादि-दर्शनेन तन्-मध्य-वर्तिन्यः सूक्ष्मा अप्य् अवस्थाः कल्प्यन्त इति न हेतुर् असिद्ध इत्य् अर्थः ॥३७॥

> **॥।**

**॥ १२.४.३८ ॥**

**नित्यो नैमित्तिकश् चैव तथा प्राकृतिको लयः ।**

**आत्यन्तिकश् च कथितः कालस्य गतिर् ईदृशी ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **उपसंहरति—नित्य इति ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **कालस्य च गति ब्रूहीति प्रश्नस्योत्तरमुपसंहरनाह—कालस्येति ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

**॥।**

**॥ १२.४.३९ ॥**

**एताः कुरु-श्रेष्ठ जगद्-विधातुर्**

**नारायणस्याखिल-सत्त्व-धाम्नः ।**

**लीला-कथास् ते कथिताः समासतः**

**कार्त्स्न्येन नाजोऽप्य् अभिधातुम् ईशः ॥**

**श्रीधर-स्वामी (भावार्थ-दीपिका) : **पुराणार्थम् उपसंहरति—एता इति । **लीला**-विषयाः **कथा** **अजो** ब्रह्मापि **कार्त्स्न्येनाभिधातुं नेशः** ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **हे कुरुश्रेष्ठेति—अन्तावस्थायां श्री-भागवतश्रवणत्त्वं सर्वेभ्यः स्वकुलमुख्येभ्यः श्रेष्ठोसीति भावः। किं च—भगवल्लीला अस्मदादिलीलावद्रागपूर्विका न किन्तु योगमायैव । तथा च श्रुतिः—


> यदचरस्तन्वा वावृधानो बलानीन्द्र प्रब्रूवाणो जनेषु मायेत्सा ते या नियुद्धान्याहुर्नाद्यशत्रुं ननु पुरा विवित्से । इति । 

अस्या अर्थः—हे इन्द्र परमेश्वर यत् तन्वा मत्स्यकूर्मादिशरीरेणाचरः चरणं कृतवानसि वावृधानः ववृधे दैत्यादीन्हत्वा महत्त्वं च प्राप्तवानसि लोके बलानि भूमेरुद्धरणादीनि जनेषु प्रब्रुवाणः ख्यापितवानभूः सा सर्वा ते तव मायेत् मायैव सा का या नियुद्धान्याहुः देवासुरसंग्रामाः सर्वे मायैव । कुत एतत्—यस्त्वं ननु निश्चितम् अद्य वर्तमानकाले पुरा वा शत्रुं नाशनीयं न विवित्से लभसे, सर्वस्यान्तरात्मकत्वात्कालत्रयेऽपि तत्र शत्रुर्नास्तोति तस्मात्स्वानानुवादवदेतत्पुराणं भगवल्लीलामनुबदतीति मन्त्रार्थः ॥३९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** एताः कुरु-श्रेष्ठेत्य्-आदि । अखिल-सत्त्व-धाम्नः सर्व-प्राणि-निलयस्य जगद्-विधातुर् लीलास् ते तुभ्यं कथिताः, अजोऽपि ब्रह्मापि कार्त्स्न्येन याः कथयितुम् न शक्नोति । अतः श्री-कृष्णस्य गोकुलादिष्व् अन्या अन्या अपि या लीला ऊहनीयाः ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भगवत्-कथा उपसंहरति—एता इति ॥३९॥

> **॥।**

**॥ १२.४.४० ॥**

**संसार-सिन्धुम् अतिदुस्तरम् उत्तितीर्षोर्**

**नान्यः प्लवो भगवतः पुरुषोत्तमस्य ।**

**लीला-कथा-रस-निषेवनम् अन्तरेण**

**पुंसो भवेद् विविध-दुःख-दवार्दितस्य ॥**

**श्रीधर-स्वामी (भावार्थ-दीपिका) : **ननु यदि साकल्येनाभिधातुं न शक्यन्ते, तर्हि किं तद्-अभिधानेन ? तत्राह—संसारेति । विविधं दुःखम् एव दवो दावानलः, तेनार्दितस्य पीडितस्य, अत **उत्तितीर्षोः** पुंसो भगवतो या **लीलाह्,** तासां **कथाः,** तासां **रसह्,** तन्-**निषेवणम्** **अन्तरेणान्यः प्लवस्** तरण-साधनं न भवेत्, उपायान्तरासंभवात् । तत्-कथा-श्रवणम् एव यथा-शक्ति निषेव्यम् इत्य् अर्थः ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **पुनर् आक्षिपति—_नन्व्_ इति । _इत्य् अर्थ_ इति । यथा महद्-अनेकान्न-राशितो यत् किञ्चित् तद्-अन्नैक-देशाशनेनान् निवृत्तिर् भवति तथा लील-कथैक-देशोऽपि संसार-दुःख-निवर्तकोऽतः सोऽवश्यं सेव्य इति भावः । 

विश्वनाथस् तु—यत् प्रथम-स्कन्ध-पृष्टं म्रियमाणस्य किं कृत्यं [भा।पु। १.१९.३७] तद्-उत्तरम् आह—**संसार-** इति । दुःसह-क्षुधायां भोजनम् **अन्तरेण** नोपशम इतिवन् **नान्यो** ज्ञानादिकः **प्लव** उत्तरण-साधनं दुःसह-क्षुधायाः स्रक्-चन्दनादिर् इव, तेनैतद्-उत्तराध्याये मयाप्य् उपदेष्टव्यः । महा-रहस्य-भक्ति-रत्न-च्छादनार्थं यज्-ज्ञानं तत्त्वयाप्यत्वेन न प्रत्येतव्यम् इति भावः । **रस**-शब्देन **लीला-कथानाम्** अमृतत्वम् आरोपितम् । अत एव विविध-दुःख-महा-रोगाणां दव-महा-ज्वालास् तत्-पीडितस्य सद्य एवैकम् अमृतं विना नान्यद् औषधं प्रयोक्तव्यम् इति भावः ॥४०॥

———————————————————————————————————————

**कैवल्य-दीपिका : अन्तरेण** विना । **दवो** वन-वह्निः । अत्र ऊर्जितैका **लीला-कथा** इति पदानि ज्ञान-मिश्रत्वे बीजम् ॥४०॥ [मु।फ। ६.३४]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** किन्तु लीलास् तावद् द्विविधाः—सृष्ट्य्-आदि-लीलाः, श्री-वृन्दावन-लीलाश् चेति । तासां मध्ये वृन्दावनादि-लीलायाः चरणारविन्दं यथा संसार-सिन्धु-तरणोपयुक्तं भवति, नान्यथान्य-लीलयेति दर्शयति—**संसार-सिन्धुम्** इत्य्-आदि । अहो अतिचित्रम् एतत् ! **संसार-सिन्धु-तरणे** **लीला-कथा**-रूपा ये **रसाः**, तेषां **निषेवणम्** एव **प्लवः** । जले जल-रूप-प्लव इति चित्रम् एतत् ॥४०॥

———————————————————————————————————————

**सनातन-गोस्वामी- **[ह।भ।वि। १०.४३६] **विविधं दुःखम्** एव **दावानलः** । तेन **अर्दितस्य** पीडितस्य । अत **उत्तितीर्षोः** पुंसः भगवतो या **लीला-कथाः**, तासां **रसः**, तन्-**निषेवणम् अन्तरेण अन्यः प्लवः** उत्तरण-साधनं न भवेत् ॥४०॥

———————————————————————————————————————

**जीव-गोस्वामी (क्रम-सन्दर्भः) : **एवं श्री-शुकः स्व-कृतोपदेशोपसंहारे च श्रवणम् उपलक्ष्य श्री-भगवल्-लील-कथा-माहात्म्यम् आह ।[^३५] एषा च लीला-कथा तद्-भक्त्य्-एक-पुरुषार्थिभिर् यथायथं श्रोतव्यैव, मोक्षार्थिभिर् अप्य् अवश्यं श्रोतव्येत्य् आह—**संसार-** इति । अन्यासाम् अपि भक्तीनां तत्-पूर्वकत्वेनैव प्रवृत्तेर् उपायान्तरासम्भवत्वं युक्तम् ।_।_४०॥ [भक्ति-सन्दर्भः ८६][^३६]

[^३५]:
     इदं वाक्यं रसवर्षि-धृत-पाठे नास्ति।


———————————————————————————————————————

[^३६]:
     तत्र भक्ति-सन्दर्भस्य विस्तृत-व्याख्या द्रष्टव्या।


**विश्वनाथ-चक्रवर्ती (सारार्थ-दर्शिणी) :** एता विविधाः कथाः खलु विविध-भक्तानां जीवातव एव । मोक्षार्थिनाम् अप्य् एताः कथा विना ज्ञानादिभिर् न मोक्ष इत्य् आह—किं कृत्यं ? तद्-उत्तर-निष्कर्षोऽयम् इत्य् आह—संसार- इति। दुःसहायाः क्षुधाया भोजनम् **अन्तरेण** नोपशम इतिवत्, **नान्यो** ज्ञानादिकः **प्लव** उत्तरण-साधनम्, दुःसहायां क्षुधायां स्रक्-चन्दनादिर् इव । तेनैतद् उत्तराध्याये मयाप्य् उपदेष्टव्यं महा-रहस्य-भक्ति-रत्न-च्छादनार्थं यज् ज्ञानं, तत् त्वया सोपादेयत्वेन न प्रत्येतव्यम् इति भावः । **रस**-शब्देन **लीला-कथानाम्** अमृतत्वम् आरोपितम्, अत एव **विविध-दुःख**-महा-रोगाणां **दवा** महा-ज्वालास् तेषां सद्य एवैकम् अमृतं विना नान्यद् औषधं प्रयोक्तव्यम् इति भावः ॥४०॥

> **॥।**

**॥ १२.४.४१ ॥**

**पुराण-संहिताम् एताम् ऋषिर् नारायणोऽव्ययः ।**

**नारदाय पुरा प्राह कृष्ण-द्वैपायनाय सः ॥**

**श्रीधर-स्वामी (भावार्थ-दीपिका) : **श्रोतुर् आदर-दार्ध्याय संप्रदाय-प्रवृत्तिम् आह, पुराण-संहिताम् इति त्रिभिः ।

———————————————————————————————————————

**वंशीधरः (भावार्थ-दीपिका-प्रकाशः) : **अव्ययः सर्वदैकरसः नारायण ऋषिः सर्वज्ञः ब्रह्मद्वारा पुरा नारदाय प्राह । स नारदः ॥४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्री-शुक-सम्प्रदायं शुद्धम् अविच्छिन्नम् अनुसृत्यैवैतत् पठन-पाठन-श्रवण-श्रावणादिकं कार्यम् इत्य् अभिप्रायेणाह—पुराणेति । ऋषिर् नारायणो ब्रह्मणे इत्य् अध्याहार्यम् । स च ब्रह्मा अव्ययः अपराधाभावाद् भक्ति-व्यय-रहितो नारदाय पुराण-संहिताम् एताम् इति ॥४१॥

> **॥।**

**॥ १२.४.४२ ॥**

**स वै मह्यं महा-राज भगवान् बादरायणः ।**

**इमां भागवतीं प्रीतः संहितां वेद-सम्मिताम् ॥**

**श्रीधर-स्वामी (भावार्थ-दीपिका) : **स वै बादरायणः प्रीतः सन् मह्यम् इमां संहितां प्राहेति पूर्वेणान्वयः ।

———————————————————————————————————————

**वंशीधरः (भावार्थ-दीपिका-प्रकाशः) : **स कृष्णद्वैपायनः । हे महाराजेति—महेन भगवत्प्राप्त्युत्सधेनाधुना समन्तात्त्वं राजसीति भावः। तत्त्वज्ञापकत्वेन सर्ववेदतुल्याम् ॥४२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** इमं भागवतीम् इति वाक्य-भेदान् न पौनरुक्त्यम् ॥४२॥

> **॥।**

**॥ १२.४.४३ ॥**

**इमां वक्ष्यत्य् असौ सूत ऋषिभ्यो नैमिषालये ।**

**दीर्घ-सत्रे कुरु-श्रेष्ठ सम्पृष्टः शौनकादिभिः ॥**

**श्रीधर-स्वामी (भावार्थ-दीपिका) : **असौ सूत इति पुरतः स्थितम् अङ्गुल्या निर्दिश्याह । नैमिषालये नैमिषारण्य-स्थाने ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **हे कुरुश्रेष्ठेति संबुद्धिर्व्याख्यातचरी ॥४३॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे चतुर्थोऽध्यायः ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** असौ सूत इति पुर-स्थितम् अङ्गुल्यान् निर्दिशति ॥४३॥

इति सारार्थ-दर्शिन्यां हर्षिण्यां भक्त-चेतसाम् ।

द्वादशस्य चतुर्थेऽपि सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> प्रलय-वर्णनं नाम चतुर्थोऽध्यायः ।

॥ १२.४ ॥

**॥।**

**(१२.५)**





## ब्रह्मोपदेशः

**॥ १२.५.१ ॥**

**श्री-शुक उवाच—**

**अत्रानुवर्ण्यतेऽभीक्ष्णं विश्वात्मा भगवान् हरिः ।**

**यस्य प्रसाद-जो ब्रह्मा रुद्रः क्रोध-समुद्भवः ॥**

**श्रीधर-स्वामी (भावार्थ-दीपिका) :**

पञ्चमे तु समासेन पर-ब्रह्मोपदेशतः ।

राज्ञस् तक्षक-सन्दंशान् मृत्यु-भीति-निवारणम् ॥

एतत् पुराणं शृण्वन्न् अभयं प्राप्नोतीत्य् अभिप्रेत्य पुराणार्थम् अनुस्मारयति—अत्रेति । अयं भावः—जगतः कर्ता **ब्रह्मापि** **यस्य प्रसाद-जः** । प्रसादोऽत्र रजो-वृत्तिर् हर्षः । ततो जातत्वात् पर-तन्त्रः । सर्व-संहर्ता **रुद्रश्** च यस्य **क्रोध-संभवः**, न तु स्वतन्त्रः । स विश्वस्यात्मा नियन्ता **भगवान् अत्रानुवर्ण्यते** । अत एवं-भूतं भगवन्तं शृण्वतः कुतोऽन्यस्माद् भय-शङ्केति ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **समासेन सङ्क्षेपेण । अत्र ग्रन्थे । अत्र तात्पर्यं स्वामिचरणा आहुः—अयं भाव इत्य्-आदिना । शास्त्रार्थमुपसंहृत्य श्रीशुकः किञ्चिदात्मनैव पराममर्श—अहो असाध्वनुष्टितं यन्महारहस्यमसमाधिकं स्वहृदय सम्पुटात्समुद्घाट्य सर्वलोकदृग्गोचरीकृतम् । यः खलु मत्प्रभुणा राजविद्या राजगुह्यम् इत्यनेन विद्यानां राजेति, गुह्यानां राजेत्युक्तः, पुनश् च सर्वगुह्यतमं भूयः शृणु मे इत्यनेन गुह्यतमशब्देनोक्तः, स खलु भक्तियोगो मया परीक्षिति कृषावशतया प्रायः प्रकटीकृत्यैवोक्तः । तथा हि—


> अकामः सर्वकामो वा मोक्षकाम उदारधीः ।   
> त्रीव्रेण भक्तियोगेन यजेत पुरुषं परम् ॥ 

इत्य्-आदिना मुखबाहूरुपादेभ्यः पुरुषस्याश्रमैः सह इत्यत्र—


> य एषां पुरुषं साक्षादात्मप्रभवमीश्वरम् ।   
> न भजन्त्यवजानन्ति स्थानाद्भ्रष्टाः पतन्त्यधः ॥ 

इत्य्-आदिना चान्वयव्यतिरेकाभ्यां भक्तिर् एव सर्व फलसाधनत्वेनोपपादिता । स्वर्गादिसाधनानि कर्माणि दूरे तावदासताम्, मोक्षसाधनस्यातिप्रसिद्धस्यापि ज्ञानस्य मोक्षकारणत्वं परास्तीकृतम् एव । नैष्कर्म्यमप्यच्युतभाववर्जितं न शोभते ज्ञानमलं निरञ्जनम् इति, चतुर्थाश्रमिणो ज्ञानिनोऽपि स्थानाद्भ्रष्टाः पतन्त्यधः इति आरुह्य कृच्छ्रेण परं पदं ततः पतन्त्यधो नादृतयुष्मदङ्घ्रयः इत्य्-आद्य्-उक्तेज्ञानासत्त्वेऽपि भक्त्या विना मोक्षासिद्धेः । 


> यत्कर्मभिर्यत्तपसा ज्ञानवैराग्यतश् च यत् ।   
> सर्वं मद्भक्तियोगेन पुरुषो लभर्तेजसा ॥ 

इति ज्ञानव्यतिरेकेऽपि भक्त्यैव मोक्षसिद्धेरुक्तत्वात् । मोक्षं प्रति ज्ञानं नैवान्वयव्यतिरेकीति तदपि ज्ञानान्मोक्ष इति या प्रसिद्धिस्तत्र ज्ञानगता गुणीभूता भक्तिर् एव मोक्षं जनयति, ज्ञानस्य तु नाममात्रेण कारणता भक्त्याहम् एकया ग्राह्यः इति, न तपो नात्ममीमांसा इति—


> किं वा योगेन साङ्ख्येन न्यासस्वाध्याययोर् अपि ।   
> श्रेयोभिरितरश्चैव न यत्रात्मप्रदो हरिः ॥ 

इत्य्-आदिवाक्यैर्ब्रह्मानुभवं प्रति ज्ञानस्य सहकारीतापि वस्तुतो न प्रतिपादिता, भक्तरेवोपक्रमोवसंहाराभ्यासेषु प्रपञ्चितम्, तदपि यदन्तरान्तरा योगज्ञानादिकमुपन्यस्तं तत्खलु भक्तेरुत्कर्षं तत्तन्मतानि च भक्तान्प्रति ज्ञापयितुमेवेति । किं च—यन्नामधेयश्रवणानुकीर्तनाद्यत्प्रह्वणाद्यत्स्मरणाद् अपि क्वचित् इति, अहो वतश्वपचोऽतो गरीयान् यज्जिह्वाग्रे वर्तते नाम तुभ्यम् इति यन्नाम सकृच्छ्रवणात्पुल्कसोपि विमुच्यते इत्य्-आदिभ्यः । किं च—न मात्रयापि भक्त्या मोक्षः इति, तथा—


> तापत्रयेणाभिहतस्य घोरे सन्तप्यमानस्य भवाध्वनीह ।   
> पश्यामि नान्यच्छरणं तवाङ्घ्रिद्वन्द्वातपत्रादमृताभिवर्षात् ॥ 

इत्युद्धववाक्येन, संसारसिन्धुमतिदुस्तरमुत्तितीर्षोर्नान्यः प्लवः इत्युपसंहारे मद्वाक्येन च तां विना तु नान्येनोपायेन संसारान्मोक्ष इत्य् अपि निर्धारितम् । किं च—भक्त्या तयैव परया निर्वृत्या ह्यपवर्गमात्यन्तिकं परमपुरुषार्थम् अपि स्वयमासादित नो एवाद्रियन्ते भवदीयत्वेनैव परिसमाप्तसर्वार्था इति, मयि सञ्जायते भक्तिः कोऽन्योऽर्थोऽस्यावशिष्यते इति, न परिलषन्ति केचिदपवर्गम् अपि इति, सा ब्रह्मणि स्वमहिमन्यपि नाथ मा भूत् इति, स्वर्गापवर्गनरकेष्व् अपि तुल्यार्थदर्शिनः इत्य्-आदि वाक्येभ्यश्चतुर्थं पुरुषार्थम् अपि तिरस्कृत्य भक्तेर् एव पुरुषार्थशिरोमणित्वं मया स्थापितम् । किं च—मुन्यन्तरवाक्यस्य प्रामाण्यमापेक्षिकमेव, मद्वाक्यस्य तु प्रामाण्यमात्यन्तिकमेवेति सर्वत्र वैकुण्ठेऽपि प्रसिद्धिर्भूयसी । परोक्षवादा ऋषयः परोक्षं च मम प्रियम् इति भगवद्-उक्तेर् महारहस्योद्घाटनपटिष्ठो भूत्वा भगवद्-अप्रियं करोऽप्यभूवम् । तदधुना किं करिष्ये पुराणार्थश् च समाप्तीकृत एव, भवत्वधनापि भक्तेर्महामहिमानं संवरीतुं यतिष्ये, यथा कश्चिन्महारत्नमतिगोप्यम् अपि रभसवशेन सर्वलोकान्प्रदापि पुनः किश्चित्परामृश्य तदलक्षितं सम्पुटितं कृत्वा महाकोशाभ्यन्तरे संस्थाप्य रत्नान्तरं बहिः प्रकाश्यानेनैवास्माकं सर्वार्थसिद्धिर् इति ब्रूते, तथैव राजानमहं ज्ञानमुपदिशामि यथा गमनसमये तु शुकः परीक्षिते ज्ञानमेवोपदिष्टवानिति भगवन्मायाप्रभावाज्ज्ञानमेवोत्कृष्टं, भक्तिस् तु तत्साधनम् इति मंस्यन्ते । किं च—भक्तिसिद्धाञ्जनान्प्रति प्रादुर्भूय भगवांस्तान्परीक्षमाणो मोक्षं गृहाण यथा ब्रूते, तथैवानेन ज्ञानोपदेशेनास्य मच्छिष्यस्य परीक्षितो भक्तिमद्व्युत्पत्तिं च परीक्षिष्ये । परीक्षा चेयं सर्वज्ञेनापि जगत्यस्मिन्परीक्षितो भक्तिनिष्टाज्ञापनार्था ज्ञेया । किं च—भक्तिज्ञानयोः फलमन्ततो मुक्तिर् एव केवलमित्यनभिज्ञव्याख्यानं नैव मदभिप्रायसम्बद्धं ज्ञेयम्, यतः—


> राजन् पतिर्गुरुरलं भवतां यदूनां दैवं प्रियः कुलपतिः क्व च किङ्करो वः ।   
> अस्त्येवमङ्ग भगवान्भजतां मुकुन्दो मुक्तिं ददाति कर्हिचित्स्म न भक्तियोगम् ॥ 

इत्य् उक्तवता मया मुक्तेः सकाशाद् अपि भक्तेरुत्कृष्टफलस्य प्रतिपादित्वात् । न चोपदेष्टव्येनानेन ज्ञानेन परीक्षितो निर्वाणमुक्तिप्राप्तिरेवेति ज्ञेयम्—


> स वै महाभागवतः परीक्षिद्येनापवर्गाख्यमदभ्रबुद्धिः ।   
> ज्ञानेन वैयासकिशब्दितेन भेजे खगेन्द्रध्वजपादमूलम् ।   
> इति मदभिप्रायाभिज्ञेनानेन मच्छिष्येण सूतेनाग्रे वक्ष्यमाणत्वात् । 

राजन्पतिर्गुरुरलम् इत्यत्र भजद्भ्यस् तु भक्तियोगं ददाति इति परीक्षितः प्रेमभक्तिप्राप्तिर् एव व्यञ्जिता, न चोपदिश्यमानेनानेनैव देहादिव्यतिरिक्तात्मज्ञानेन ब्रह्मानुभवः सिध्येत्, किन्त्वस्यापि ज्ञानस्य भक्त्या निर्जयेनैव यदुक्तं भगवता—


> द्रव्यं देशः फलं कालो ज्ञानं कर्म च कारकः ।   
> श्रद्धावस्थाकृतिर्निष्ठा त्रैगुण्ये सर्व एव हि ।   
> सर्वे गुणमया भावाः पुरुषा व्यक्त्यधिष्ठिताः ।   
> दृष्टं श्रुतमनुध्यातं बुद्ध्या वा पुरुषर्षभ ।   
> एताः संसृतयः पुंसो गुणकर्म निबन्धनाः ।   
> येनेमा निर्जिताः सौम्य गुणा जीवेन चित्तजाः ।   
> भक्तियोगेन मन्निष्ठो मद्भावाय प्रपद्यते । इति । 

किं च—भगवद्-भक्तस्य मोक्षकामत्वेऽपि नास्ति ज्ञानेन प्रयोजनम् । यदुक्तं स्वयं भगवता—


> ज्ञाने कर्मणि योगे च वार्तायां दण्डधारणे ।   
> यावानर्थो नृणां तात तावांस्तेऽहं चतुर्विधः ॥ इति । 

तस्मादनेन सर्वान्ते ज्ञानोपदेशेनास्य शास्त्रस्यस्पष्टतयैव मोहिनीसाधर्म्यं प्रतिपादयिष्ये । यथा ह्यसुराः प्रेमसुधया वञ्चिता एव भवेयुर् इति । अपि च—ज्ञानोपदेशात्प्रागेकं वाक्यं व्यञ्जनया वृत्त्या भक्तान् प्रीणयितुं भक्तिरसम्रक्षितम् एव करिष्ये, तदनन्तरं ज्ञानोपदेशवाक्यान्यपि यानि भक्तिप्रतिकूलानि वक्ष्ये तान्यप्यन्तर्भूतभक्त्यनुकूलार्थानेव करिष्य इत्य्-आदिकं विचार्याह—अत्रेति । अत्र समाप्तीकृतेऽस्मिन्पुराणशास्त्र इत्य् अर्थः । यस्य हरेः प्रसादजो ब्रह्मेति—प्रसादस्य सत्त्वगुणत्वाद्ब्रह्मणस् तु रजःसम्भवत्वादेतन्न संगच्छते, तथा रुद्रः क्रोधसमुद्भव इति भगवतो निर्गुण त्वात्स्वरूपेण तामसः क्रोधोऽपि न सम्भवेद्यदुद्भवो रुद्रः स्यात् तस्माद्वाक्यमिदमतिशयोक्त्यार्थान्तरतात्पर्यकं ज्ञेयम् । तच् चैवम्—निर्गुणस्य भगवतः स्वभक्तसेविनि जने प्रसादः स्वभक्तद्रोहिणि क्रोधश् च दृष्टस्तौ च भक्तवत्सलस्य शुद्धसत्त्वस्वरूपादेवेत्यत एवं व्याख्येयम्—यस्य प्रसादजो यस्य प्रसादाख्यो भाग्यविशेषो ब्रह्मैवोक्तसमस्तसाध्यसाधनोत्पत्तिहेतुरतस् तदर्थम् एव भक्तैर्यतनीयं, तथैवोक्तसाध्यसाधनविनाशहेतुर्भगवत्कोप एवेत्यतस् तदनुद्भव एव यतनीयमित्येतावत्पुराणतात्पर्यमवधेयम् इति भावः । ननु यदि श्रीशुकदेवेन भागवतपुराणमिदमत्रैव समाप्तीकृतं कथं तर्हि प्रथमस्कन्धस्यावशिष्टद्वादशस्य च श्री-भागवतत्वमुच्यते, यज्ञस्य प्रागुत्तरक्रिययोर् अपि यागत्वमेव, नाटकशास्त्रस्य यथा प्राक्पश्चाद्गतयोः प्रस्तावनाशीर्वादयोर् अपि नाटकत्वम् एव तथैव प्रथमद्वादशार्द्धयोर् अपि भागवतत्वम्, यथा च—


> गीता सुगीता कर्तव्या किमन्यैः शास्त्रविस्तरैः ।   
> या स्वयं पद्मनाभस्य मुखपद्माद्विनिःसृता ॥ 

इत्यष्टादशाध्यायाः श्रीगीतायाः सर्वस्या भगवत्प्रोक्तत्वाभावेऽपि भगवत्प्रोक्तत्वमुच्यते, तथैव सप्रथमद्वादशस्य श्री-भागवतत्वं श्रीशुकदेवप्रोक्तत्वाभावेऽपि श्रीशुकप्रोक्तत्वञ्चेति समाधिः ॥१॥

———————————————————————————————————————

**जीव-गोस्वामी (परमात्म-सन्दर्भः १६): **अत्र श्री-विष्णुर् न कथित इति तेन साक्षाद् अभेद एवेत्य् आयातम् । तद् उक्तम्—स उ एव विष्णुर् [भा।पु। ३.८.१५] इति । श्रुतिश् च—पुरुषो वै नारायणोऽकामयत । अथ नारायणाद् अजोऽजायत, यतः प्रजाः सर्वाणि भूतानि [ना।उ। १] इति । 


> नारायणः परं ब्रह्म   
> तत्त्वं नारायणः परम् ।  
> ऋतं सत्यं परं ब्रह्म   
> पुरुषं कृष्ण-पिङ्गलम् ॥ [म।ना।उ। १३.४, २३.१] इति ।  
> एको ह नारायण आसीन्, न ब्रह्मा, न च शङ्करः । स मुनिर् भूत्वा समचिन्तयत् ।  
> तत एव व्यजायन्त विश्वो हिरण्यगर्भोऽग्निर् वरुण-रुद्रेन्द्रा[^३७] इति च ।

[^३७]:
     _नारायण पूर्व-तापनी_ _उपनिषद्_ १.४ (अच्चोर्दिन्ग् तो हरिदास शास्त्रीऽस् एदितिओन्)।


तस्मात् तस्यैव वर्णनीयत्वम् अपि युक्तम् ॥

———————————————————————————————————————

**जीव-गोस्वामी (क्रम-सन्दर्भः) : **अत्रानुवर्ण्यत इत्य्-आदि । प्राक्-कल्प-लीन-साधक-भक्तान् उत्पद्य मद्-भक्तिं करिष्यन्तीति भावना-मयाद् यस्य **प्रसादाज् जाताः**, तेषु मुख्यो **ब्रह्मा** । तथा कालेन तद्-विमुख-प्राये लोके तद्-वैमुख्य-हेतुं भावं प्रति जाताद् यस्य **क्रोधाज् जातः** स्वाभक्त-शास्ता रुद्र[^३८] इत्य् अर्थः ॥१॥

[^३८]:
     स्व-भक्त-शास्त्रानुरूप इति ङ-पाठः।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** 

एतच्-छास्त्रार्थ-तात्पर्याच्छादनायात्र पञ्चमे ।

ब्रह्म-ज्ञानोपदेशः श्री-मुनीन्द्रेण नृपे कृतः ॥

शास्त्रार्थम् उपसंहृत्य श्रीमन्-मुनीन्द्रः किञ्चिद् आत्मनैव पराममर्श । अहो असाध्व्-अनुष्ठितं, यन्-महा-रहस्य-रत्नम् असमाधिकं स्व-हृदय-संपुटाद् उद्घटय्य सर्व-लोक-दृष्टि-गोचरीकृतं, यः खलु मत्-प्रभुणा, राज-विद्या राज-गुह्यं [गीता ९.१] इत्य् अनेन विद्यानां राजेति गुह्यानां राजेत्य् उक्तः । पुनश् च सर्व-गुह्यतमं भूयः शृणु मे [गीता १८.६४] इत्य् अनेन सर्व-गुह्यतम-शब्देनोक्तः, स खलु भक्ति-योगोऽत्र शास्त्रे मया परीक्षिति कृपा-परवशतया प्रायः प्रकटी-कृत्यैवोक्तः । तथा हि—


> अकामः सर्व-कामो वा मोक्ष-काम उदार-धीः ।  
> तीव्रेण भक्ति-योगेन यजेत पुरुषं परम् ॥ [भा।पु। २.३.१०] इत्य्-आदिना,  
> मुख-बाहूरु-पादेभ्यः पुरुषस्याश्रमैः सह इत्य् अत्र,  
> य एषां पुरुषं साक्षाद् आत्म-प्रभवम् ईश्वरम् ।  
> न भजन्त्य् अवजानन्ति स्थानाद् भ्रष्टाः पतन्त्य् अधः ॥ [भा।पु। ११.५.२-३]

इत्य्-आदिना चान्वय-व्यतिरेकाभ्यां भक्तिर् एव सर्व-फल-साधनत्वेन प्रतिपादिता । स्वर्गादि-साधनानि कर्मादीनि दूरे तावद् आसतां, मोक्ष-साधनत्वेनातिप्रसिद्धस्यापि ज्ञानस्य मोक्ष-कारणत्वं परास्ती-कृतम् एव । नैष्कर्म्यम् अप्य् अच्युत-भाव-वर्जितं न शोभते ज्ञानम् अलं निरञ्जनं [भा।पु। १२.१२। ५३] इति । चतुर्थाश्रमिणो ज्ञानिनोऽपि, स्थानाद् भ्रष्टाः पतन्त्य् अदः [भा।पु। ११.५.३] इति, आरुह्य कृच्छ्रेण परं पदं ततः पतन्त्य् अधोऽनादृत्य युष्मद्-अङ्घ्रयः [भा।पु। १०.२.३२] इत्य्-आद्य्-उक्तेर् ज्ञानान्वयेऽपि भक्त्या विना मोक्षासिद्धेः । 


> यत् कर्मभिर् यत् तपसा ज्ञान-वैराग्यतश् च यत् ।  
> योगेन दाम-धर्मेण श्रेयोभिर् इतरैर् अपि ॥ [भा।पु। ११.२०.३२]

इति ज्ञान-व्यतिरेकेऽपि भक्त्यैव मोक्ष-सिद्धेर् उक्तत्वात् । मोक्षं प्रतिज्ञानं नैवान्वय-व्यतिरेकीति । तद् अपि ज्ञानान् मोक्ष इति या प्रसिद्धिस् तत्र ज्ञान-गता गुणीभूता भक्तिर् एव मोक्षं जनयेत् । ज्ञानस्य तु नाम-मात्रेणैव कारणता, भक्त्याहम् एकया ग्राह्यः [भा।पु। ११.१४.२१] इति, न तपो नात्म-मीमांसा [भा।पु। १०.२३.४२] इति, 


> किं वा योगेन साङ्ख्येन न्यास-स्वाध्याययोर् अपि ।  
> किं वा श्रेयोभिर् अन्यैश् च न यत्रात्म-प्रदो हरिः ॥ [भा।पु। ४.३१.१२] 

इत्य्-आदि-वाक्यैर् ब्रह्मानुभवं प्रति ज्ञानस्य सहकारितापि, वस्तुतो न प्रतिपादितेति । भक्तेर् एव साधनत्वम् उपक्रमोपसंहाराभ्यासेषु प्रपञ्चितम् । तद् अपि यद् अन्तरान्तरा ज्ञान-योगादिकम् अप्य् उपन्यस्तं, तत् खलु भक्तेर् उत्कर्षं तत्-तन्-मतानि च भक्तान् ज्ञापयितुम् एवेति । 

किं च, 


> यन्-नामधेय-श्रवणानुकीर्तनाद्  
> यत्-प्रह्वणाद् यत्-स्मरणाद् अपि क्वचित् ।  
> श्वादोऽपि सद्यः सवनाय कल्पते  
> कुतः पुनस् ते भगवन् नु दर्शनात् ॥  
> अहो बत श्व-पचोऽतो गरीयान्  
> यज्-जिह्वाग्रे वर्तते नाम तुभ्यम् ।  
> तेपुस् तपस् ते जुहुवुः सस्नुर् आर्या  
> ब्रह्मानूचुर् नाम गृणन्ति ये ते ॥ [भा।पु। ३.३३.६-७] इति ।  
> यन्-नाम सकृच् छ्रवणात्  
> पुक्कशोऽपि विमुच्यते संसारात् [भा।पु। ६.१६.४४] 

इत्य्-आदिभ्यः किञ्चिन्-मात्र्यापि भक्त्या मोक्ष इति । तथा, 


> ताप-त्रयेणाभिहतस्य घोरे  
> सन्तप्यमानस्य भवाध्वनीश ।  
> पश्यामि नान्यच् छरणं तवाङ्घ्रि-  
> द्वन्द्वातपत्राद् अमृताभिवर्षात् ॥ [भा।पु। ११.१९.९] इत्य् उद्धव-वाक्येन,

संसार-सिन्धुम् अति-दुस्तरम् उत्तितीर्षोर् नान्यः प्लवः [भा।पु। १२.४.४०] इत्य् उपसंहारे मद्-वाक्येन च तां विना तु नान्येनोपायेन संसाराद् अपि मोक्ष इत्य् अपि निर्धारितम् । 

किं च, भक्त्या तयैव परया निर्वृत्या ह्य् अपवर्गम् आत्यन्तिकं परम-पुरुषार्थम् अपि स्वयम् आसादितं नो एवाद्रियन्ते भगवदीयत्वेनैव परिसमाप्त-सर्वार्थाः [भा।पु। ५.६.१७] इति । मयि सञ्जायते भक्तिः कोऽन्योऽर्थोऽस्यावशिष्यते [भा।पु। ११.१९.२४] इति, न परिलषन्ति केचिद् अपवर्गम् अपि [भा।पु। १०.८७.२१] इति, सा ब्रह्मणि स्व-महिमन्य् अपि नाथ मा भूत् [भा।पु। ४.९.१०] इति, स्वर्गापवर्ग-नरकेष्व् अपि तुल्यार्थ-दर्शिनः [भा।पु। ६.१७.२८] इत्य्-आदि-वाक्येभ्यश् चतुर्थ-पुरुषार्थम् अपि तिरस्कृत्य भक्तेर् एव पुरुषार्थ-शिरोमणित्वं च मया स्थापितम् ।

किं च, मुन्य्-अन्तर-वाक्यस्य प्रामाण्यम् आपेक्षिकम् एव मद्-वाक्यस्य तु प्रामाण्यम् आत्यन्तिकम् एवेति सर्वत्र वैकुण्ठेऽपि प्रसिद्धिर् भूयसी, परोक्ष-वादा ऋषयः परोक्षं मम च प्रियं [भा।पु। ११.२१.३६] इति भगवद्-उक्तेर् महा-रहस्योद्घाटन-पटिष्ठो भूत्वा भगवद्-अप्रियङ्करोऽप्य् अनुभवम् । तद् अधुना किं करिष्ये ? पुराणार्थश् च समाप्ति-कृत एव, भवत्व् अधुनापि भक्तेर् महा-महिमानं संवरीतुं यतिष्ये । यथा कश्चिन् महा-रत्नम् अतिगोप्यं रभस-वशेन सर्व-लोकान् सन्दर्श्यापि पुनः किञ्चित् परामृश्य तद् अलक्षितं सम्पुट-गतं कृत्वा महा-कोषाभ्यन्तरे संस्थाप्य रत्नान्तरं बहिः-प्रकाश्यानेनैवास्माकं सर्वार्थ-सिद्धिर् इति ब्रूते, तथैवाधुना राजानम् अहं ज्ञानम् उपादिशामि, यथा गमन-समये तु शुकः, परीक्षिते ज्ञानम् एवोपदिष्टवान् इति भगवन्-माया प्रभावाज् ज्ञानम् एवोत्कृष्टं, भक्तिस् तु तत्-साधनम् एवेति मंस्यन्ते । 

किं च, भक्ति-सिद्धान् जनान् प्रति प्रादुर्भूय भगवांस् तान् परीक्षमाणो मोक्षं गृहाणेति यथा ब्रूते, तथैवानेन ज्ञानोपदेशेनास्य मच्-छिष्यस्य परीक्षितो भक्तिमद्-व्युत्पत्तिं च परीक्षिष्ये, परीक्षा चेयं सर्वज्ञेनापि जगत्य् अस्मिन् परीक्षिद्-भक्ति-निष्ठा ज्ञापनार्था ज्ञेया । 

किं च, भक्ति-ज्ञानयोः फलम् अन्ततो मुक्तिर् एव केवलम् इत्य् अनभिज्ञ-व्याख्यानं नैव मद्-अभिप्राय-सम्बन्धं ज्ञेयम् । यतो, 


> राजन् पतिर् गुरुर् अलं भवतां यदूनां  
> दैवं प्रियः कुल-पतिः क्व च किङ्करो वः ।  
> अस्त्व् एवम् अङ्ग भगवान् भजतां मुकुन्दो  
> मुक्तिं ददाति कर्हिचित् स्म न भक्ति-योगम् ॥ [भा।पु। ५.६.१८]

इत्य् उक्तवता मया मुक्तेः सकाशाद् अपि भक्तेर् उत्कृष्ट-फलत्वस्य प्रतिपादितत्वात्, न चोपदेष्टव्येनानेन ज्ञानेन परीक्षितो निर्वाण-मुक्ति-प्राप्तिर् एवेत्य् आशङ्कनीयम् । 


> स वै महा-भागवतः परीक्षिद्  
> येनापवर्गाख्यम् अदभ्र-बुद्धिः ।  
> ज्ञानेन वैयासकि-शब्दितेन  
> भेजे खगेन्द्र-ध्वज-पाद-मूलम् ॥ [भा।पु। १.१८.१६]

इति मद्-अभिप्रायाभिज्ञेनानेन मच्-छिष्येण सूतेनाग्रे वक्ष्यमाणत्वात् । मयि राजन् पतिर् गुरुर् अलम् इत्य् अत्र भवद्भ्यस् तु स्व-भक्ति-योगं ददाति । इति परीक्षितः प्रेम-भक्ति-प्राप्तिर् अभिव्यञ्जितैव न चोपदिष्यमानेनानेनैव देहादि-व्यतिरिक्तात्म-ज्ञानेन ब्रह्मानुभवः सिद्ध्येत् । किं त्व् अस्यापि ज्ञानस्य भक्त्या निर्जयेनैव यद् उक्तं भगवता—


> द्रव्यं देशः फलं कालो ज्ञानं कर्म च कारकः ।  
> श्रद्धावस्थाकृतिर् निष्ठा त्रैगुण्यः सर्व एव हि ॥  
> सर्वे गुण-मया भावाः पुरुषाव्यक्त-धिष्ठिताः ।  
> दृष्टं श्रुतम् अनुध्यातं बुद्ध्या वा पुरुषर्षभ ॥  
> एताः संसृतयः पुंसो गुण-कर्म-निबन्धनाः ।  
> येनेमे निर्जिताः सौम्य गुणा जीवेन चित्त-जाः ।  
> भक्ति-योगेन मन्-निष्ठो मद्-भावाय प्रपद्यते ॥ [भा।पु। ११.२५.३०-३२] इति ।

किं च, भगवद्-भक्तस्य मोक्ष-कामत्वेऽपि नास्ति ज्ञानेन प्रयोजनं, यद् उक्तं स्वयं भगवता—


> ज्ञाने कर्मणि योगे च वार्तायां दण्ड-धारणे ।  
> यावान् अर्थो नृणां तात तावांस् तेऽहं चतुर्-विधः ॥ [भा।पु। ११.२९.३३] इति ।

तस्माद् अनेन सर्वास् ते ज्ञानोपदेशेनास्य शास्त्रस्य स्पष्टतयैव मोहिनी-साधर्म्यं प्रतिपादयिष्ये । यथा ह्य् असुराः प्रेम-सुधया वञ्चिता एव भवेयुर् इति । अपि च ज्ञानोपदेशात् प्राग् एकं वाक्यं पुनर् व्यञ्जनया वृत्त्या भक्तान् प्रीणयितुं भक्तिर् असम्रक्षितम् एव करिष्ये । तद्-अनन्तरं ज्ञानोपदेश-वाक्यान्य् अपि यानि भक्ति-प्रतिकूलानि वक्ष्ये, तान्य् अप्य् अन्तर्-भूत-भक्त्य्-अनुकूलार्थान्य् एव करिष्ये इत्य्-आदिकं विचार्याह—अत्रेति । अत्र समाप्तीकृतेऽस्मिन् पुराण-शास्त्र इत्य् अर्थः । यस्य हरेः प्रसादजो ब्रह्मेति प्रसादस्य सत्त्व-गुणत्वात्, ब्रह्मणस् तु रजः-सम्भवत्वाद् एतन् न सङ्गच्छते । तथा रुद्रः क्रोध-समुद्भव इति भगवतो निर्गुणत्वात् स्वरूपेण तामसः क्रोधोऽपिन सम्भवेत् । यद्-उद्भवो रुद्रः स्यात् तस्माद् वाक्यम् अतिशयोक्त्या अर्थान्तर-तात्पर्यकं ज्ञेयम् ।

तच् चैवं—निर्गुणस्य भगवतः स्व-भक्त-सेविनि जने प्रसादः, स्व-भक्त-द्रोहिणि क्रोधश् च दृष्टः । तौ च भक्त-वत्सलस्य शुद्ध-सत्त्व-स्वरूपाव् एवेति । अत एवं व्याख्येयं—यस्य प्रसादजः यस्य प्रसादोत्थो भाग्य-विशेषो ब्रह्मैवोक्त-समस्त-साध्य-साधनोत्पत्ति-हेतुर् अतस् तद्-अर्थम् एव भक्तैर् यतनीयम् । तथैवोक्त-साध्य-साधन-विनाश-हेतुर् भगवत्-कोप एवेत्य् अतस् तद्-उद्भव एव यतनीयम् इत्य् एतत् पुराण-तात्पर्यम् अवधेयम् इति भावः । 

ननु यदि श्री-शुकदेवेन श्री-भागवत-पुराणम् इदम् अत्र समाप्ती-कृतं कथं तर्हि प्रथम-स्कन्धस्यावशिष्ट-द्वादशस्य च श्री-भागवतत्वम् ? उच्यते—यज्ञस्य यथा प्राग् उत्तर-क्रिया-कलापयोर् अपि योग्यत्वम् एव, नाटक-शास्त्रस्य यथा प्राक्-पश्चाद्-गतयोः प्रस्तावनाशीर्वादयोर् अपि नाटकत्वम् एव, तथैव प्रथम-द्वादशार्धयोर् अपि श्री-भागवतत्वम् । यथा च—


> गीता सुगीता कर्तव्या किम् अन्यैः शास्त्र-विस्तरैः ।  
> या स्वयं पद्मनाभस्य मुख-पद्माद् विनिःसृता ॥ 

इत्य् अष्टादशाध्याय्याः गीतायाः सर्वस्या भगवत्-प्रोक्तत्वाभावेऽपि भगवत्-प्रोक्तत्वम् उच्यते । तथैवास्य द्वादश-स्कन्धस्य श्री-भागवतस्य सर्वस्य शुक-प्रोक्तत्वाभावेऽपि शुक-प्रोक्तत्वम् इति समाधिः ॥१॥ 

> **॥।**

**॥ १२.५.२ ॥**

**त्वं तु राजन् मरिष्येति पशु-बुद्धिम् इमां जहि ।**

**न जातः प्राग् अभूतोऽद्य देह-वत् त्वं न नङ्क्ष्यसि ॥**

**श्रीधर-स्वामी (भावार्थ-दीपिका) : **त्वं पुनः कृतार्थ एवेत्य् अनुस्मारयति—त्वं त्व् इति । **पशु-बुद्धिम्** अविवेकम् । यस्मान् **न नङ्क्ष्यसि** । कुतः ? इत्य् अत आह—न जात इति । यथा देहः प्राग् अभूत एवाद्य जातो नङ्क्ष्यति । न चैवं त्वं पूर्वं नाभूः, न चाद्य जातोऽस्य् अतो न नङ्क्ष्यसि ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **मरिष्य इति छेदः, सन्धिरार्षः । हे राजन्न् इति—मद्दत्तज्ञानेन राजस्वेति भावः । अथ ज्ञानोपदेशः—त्वं त्व् इति । तुर्भिन्नोपक्रमे । मरिष्येतीति सन्धिरार्षः। पशूनामिव बुद्धिं जहि विवेकेन नाशयेति । 


> तमोपयातं प्रतियन्तु विप्रा गङ्गा च देवी धृतचित्तमीशे ।   
> द्विजोपसृष्टः कुहकस्तक्षको वा दशत्वलं गायत विष्णुगाथाः ॥ 

इति भागवतश्रवणात्प्रागेव प्रतिज्ञातवतस् तस्य पशुबुद्धेः प्रसक्तिर् एव नास्तीत्यतस् तन्निवर्तको ज्ञानोपदेशं न राजानं प्रति सम्भवेत्कितुं ये पशुबुद्धयस्तानेव प्रति, तदपि राजन्न् इति सम्बोधनं तु तम् एव लक्ष्यीकृत्यान्यविषयकस्याप्युपदेशस्य वक्तुमौचित्यात्तस्यैव तच्छिष्यत्वात् यथा सर्वविषयकोप्युपदेशः श्रीगीतायामर्जुनं लक्ष्यीकृत्यैवोक्तः । विवेकमेवाह—न जात इति । यथा देहः प्रागभूत एवेदानीं जातो नङ्क्ष्यति, न तथा त्वं जातः नापि प्रागभूतो नाप्यद्य ङ्क्ष्यसि, त्वं जीवात्मा जडाद्युपाधेः पृथगेवासीति नायं भक्तिप्रतिकूलोर्थः ॥२॥

———————————————————————————————————————

**जीव-गोस्वामी (क्रम-सन्दर्भः) : **प्रथम-स्कन्धान्ते तत्र म्रियमाणस्य कृत्यं यत् पृष्टं, तत् तु स्वार्थं तवायुक्तम् इत्य् अभिप्रेत्य प्रत्याचष्टे—त्वं त्व् इति । **पशु-बुद्धिम्** इति यतः पशोर् एव सा बुद्धिर् युक्ता, न तु तवेति भावः । **न जात** इत्य् अन्तर्-भूतानश्वर-भगवत्-पार्षद-देहत्वाद् इति भावः । व्यतिरेके दृष्टान्तः **देहवत्** दृश्यमान-देह एव ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अथ ज्ञानोपदेशः—त्वं त्व् इति । **तुर्** भिन्नोपक्रमे । **मरिष्येतीत्य्** आर्षं मरिष्यामीति । **पशूनाम् **इव** बुद्धिं** **जहि** विवेकेन नाशयेति, 


> तं मोपयातं प्रतियन्तु विप्रा  
> गङ्गा च देवी धृत-चित्तम् ईशे ।  
> द्विजोपसृष्टः कुहकस् तक्षको वा  
> दशत्व् अलं गायत विष्णु-गाथाः ॥ [भा।पु। १.१९.१५] 

इति श्री-भागवत-श्रवणात् पूर्वम् एव प्रतिज्ञातवतस् तस्य पशु-बुद्धेः प्रसक्तिर् एव तस्य नास्तीत्य् अतस् तन्-निवर्तको ज्ञानोपदेशो न राजानं प्रति सम्भवेत्, किन्तु ये पशु-बुद्धयोऽन्ये तान् एव प्रति तद् अपि राजन्न् इति सम्बोधनं तु तम् एव लक्ष्यी-कृत्यान्य-विषयकस्याप्य् उपदेशस्य वक्तुम् औचित्यात् तस्यैव तच्-छिष्यत्वात् । यथा सर्व-विषयकोऽप्य् उपदेशो गीतायाम् अर्जुनं लक्षीकृत्यैवोक्तः विवेकम् एवाह—**न जात** इति । यथा देहः **प्राग् अभूत** एव इदानीं जातोऽद्य नङ्क्ष्यति, न तथा त्वं जातः, नापि प्राग् अभूत, नाप्य् अद्य नङ्क्ष्यति, त्वं जीवात्मा जडाद्य्-उपाधेः पृथग् एवासीति नायं भक्ति-प्रतिकुलोऽर्थः ॥२॥

> **॥।**

**॥ १२.५.३ ॥**

**न भविष्यसि भूत्वा त्वं पुत्र-पौत्रादि-रूपवान् ।**

**बीजाङ्कुरवद् देहादेर् व्यतिरिक्तो यथानलः ॥**

**श्रीधर-स्वामी (भावार्थ-दीपिका) : **ननु बीजाद् अङ्कुर-वत् स्वस्मात् पुत्र-रूपेणापि स्वयम् एव भवति, यथाह श्रुतिः—


> अङ्गाद् अङ्गात् संभवसि हृदयाद् अभिजायसे ।   
> आत्मा वै पुत्र-नामासि स जीव शरदः शतम् ॥ इति । 

ततः पुनर् अङ्कुराद् बीजम् इव पौत्रादि-रूपेणापि स्वयम् एव भवति । पिता पुत्रेण पितृमान् योनि-योनौ इति श्रुतेः । अतस् तेषु नश्यत्सु कथं न नङ्क्ष्यामीति चेत् तत्राह—न भविष्यसीति । भूत्वा पुत्र-पौत्रादि-रूपवान् बीजाङ्कुरवन् न भविष्यसि । यस्माद् देहादेर् व्यतिरिक्तस् त्वं यथानलः काष्ठात् । देहाद् देहो जायते नात्मेति भावः ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । अङ्गादङ्गात्प्रत्येकं भिन्नाद्भिन्नादङ्गाद्भिन्नभिन्नमङ्गं भवतीत्यभिप्रायः । स त्वं शरदः वर्षाणां शतं जीवेत्यर्थः । तता पुत्रात् । योनियोनौ पौत्रप्रपौत्रादिजन्मनि पिता तत्तत्पुत्रेण पितृमान् पितृपङ्क्तिभाग्भवतीत्य् अर्थः । यतः पुत्रादयोऽपि तद्रूपा एवातो हेतोः । तेषु पुत्रादिषु । इति भाव इति—अजो नित्यः शाश्वतोऽयं पुराणः इत्य्-आदिश्रुतेरित्याशयः ॥३॥

———————————————————————————————————————

**जीव-गोस्वामी (क्रम-सन्दर्भः) : **दृश्यमानं चास्मिन्न् आवेशाभावान् न भविष्यतीति ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यथा देहो भूत्वा भूत्वा पुनर् भवति, न तथा त्वम् आत्मा, इत्य् आह—नेति । पुत्र-पौत्रादि-रूपवान् इति, यथाह श्रुतिः—


> अङ्गाद् अङ्गात् संभवसि हृदयाद् अभिजायसे ।   
> आत्मा वै पुत्र-नामासि स जीव शरदः शतम् ॥ इति । 

बीजाङ्कुरवत् स्वयम् एव पुत्रो भवति । ततः पुनर् अङ्कुरात् बीजम् इव पौत्रोऽपि स्वयम् एव भवति, तथा त्वं भविष्यसि । यस्माद् देहादेर् उपाधेर् जडत्वम् आत्मा व्यतिरिक्तो भिन्नः । यथानलः काष्ठात् । देहाद् देहो जायते नात्मेति भावः ॥३॥

> **॥।**

**॥ १२.५.४ ॥**

**स्वप्ने यथा शिरश्-छेदं पञ्चत्वाद्य् आत्मनः स्वयम् ।**

**यस्मात् पश्यति देहस्य तत आत्मा ह्य् अजोऽमरः ॥**

**श्रीधर-स्वामी (भावार्थ-दीपिका) : **जन्मादीनां देह-धर्मत्वं दृष्टान्तेन प्रपञ्चयति—स्वप्ने यथात्मनः शिरश् छेदं स्वयं पश्यति, एवं जागरणेऽपि । यस्माद् देहस्य पञ्चत्वादिकं पश्यति, ततस् तद्वद् एवात्मन इदं भ्रम-मात्रम् । वस्तुतश् चात्माजोऽमरश् चेत्य् अर्थः । तद् उक्तम्—


> आत्मनः पितृ-पुत्राभ्याम् अनुमेयौ भवाप्ययौ ।   
> न भवाप्यय-वस्तूनाम् अभिज्ञोऽद्वय-लक्षणः ॥ इत्य्-आदि ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **तद्वदेव स्वप्नवदेव । आत्मन इदं पञ्चत्वादि । इत्य् अर्थ इति—यज्जन्यं तद्विनाशीति व्याप्तेर्देहस्यैव जन्यत्वान्मृत्युजन्मादि, आत्मनस्त्वजन्यत्वात्तन्नेति भावः । तद्देहस्य मरणादि । उक्तम् एकादशस्कन्धे । आत्मन इति श्लोकस् तु व्याख्यातचर एव । जन्माद्यवस्थावतो देहात्मनः पार्थक्यं दृष्टान्तेनाह—स्वप्न इति । न हि स्वशिरश्छेदं स्वयं पश्यति, अत आत्मा ततः पृथगेव तद्द्रष्टा, तथैव जागरेऽपि तस्मात्पृथग्भूत एवात्मनो देहस्य पञ्चत्वादि पश्यति, अतो हेतोरात्माजोऽमरो जन्ममृत्युहीन इति ॥४॥

———————————————————————————————————————

**जीव-गोस्वामी (क्रम-सन्दर्भः) : **साधारणानाम् अपि तद्-आवेशोऽभूम एवेत्य् आह—स्वप्न इति पञ्चभिः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** जन्म-मरणाद्य्-अवस्थावतो देहाद् आत्मनः पार्थक्यं दृष्टान्तेन स्पष्टयति—स्वप्ने इति । नहि स्व-शिरश्-छेदं स्वयं पश्येत्, अत आत्मा ततः पृथग् एव । तद्-द्रष्टा, तथैव जागरेऽपि तस्मात् पृथग्-भूत एव आत्मनो देहस्य पञ्चत्वादि पश्यति । ततो हेतोर् आत्मा अजो जन्म-रहितः, अमरो मृत्यु-रहितश् च ॥४॥

> **॥।**

**॥ १२.५.५ ॥**[^३९]

**घटे भिन्ने घटाकाश आकाशः स्याद् यथा पुरा ।**

[^३९]:
     मध्व-पाठे अयं श्लोकः १२.४.४९-साङ्ख्यिकः।


**एवं देहे मृते जीवो ब्रह्म सम्पद्यते पुनः ॥**[^४०]

**मध्वाचार्यः (भागवत-तात्पर्यम्) :** 

[^४०]:
     अयम् अर्थः—घटे भिन्ने यथा घटान्त-स्थो महाकाशः पूर्वम् इव बहिस्थेनाकाशेनैकीभूत एक एव महाकाशः स्यात्, एवं जीवः जीवान्तर्यामी जीवान्तः-स्थो भगवान् देहे नष्टे सति ब्रह्म सम्पद्यते बहिर् व्याप्त-ब्रह्म-रूपेणैकीभवतीति । एतेन जीवनात्मनानुप्रणीतः इत्य्-आदि-श्रुतेः जीव-शब्दो जीवान्तर्यामिणि प्रसिद्धः । अथ चार्थान्तरं—अत्र च यथा आकाशे आकाश इति च्छेदः । घटे भिन्ने घटोपादान-भूतो भूताकाशः महत्य् अव्याकृताकाशो स्थितः स्याद् यथा-पूर्वम् । एवं देहे नष्टे भूताकाश-स्थानीयः मुक्त-जीवः स्वाश्रयत्वाय ब्रह्मैव सम्पद्यते प्राप्नोति । एवं घटान्तस्थः भूताकाशः यथा महाकाशे स्याद् एवं देहे मृतेऽभिमानि-देवता-गणोऽपि मुक्त-जीवेन सह ब्रह्मण्य् आश्रितोऽवतिष्ठत इति । यद्यप्य् अयं श्लोकोऽन्ते पठितः, तथापि महा-मल्ल-भङ्ग-न्यायेन प्रधानत्वाद् आदौ व्याख्यातस् तात्पर्य-कृता । एतद् व्याख्यानतया पठिस्यमाणस्य प्रमान-वचनस्य समग्राध्याय-सारोपसंहार-रूपत्वाच् च प्राथम्यम् । अध्याये तत्र तत्र पठितानां कतीनां च श्लोकानाम् एकयैवोक्त्या व्याख्यान-सौकर्याय च प्रथमोक्तिः । तच् चोपरिष्ठाद् वक्ष्यते ॥ (गोविन्दाचार्यः)



> महाकाशो बहिः-स्थश् च घटाद्य् अन्तः-स्थ एव च ।  
> द्वेधा समुदितोऽन्यौ च द्वाव् आकाशौ[^४१] प्रकीर्तितौ ॥  
> घट-रूपस् तद्-अन्यश् च महाकाशात् परो लघुः ।  
> महाकाशवद् एवात्र परमात्मा सनातनः ॥  
> घटान्त-स्थ-महाकाश-प्रतिमोऽन्तर्गतो हरिः ।  
> घटस्यान्तर्गताकाशो महाकाशात् परो मतः ॥[^४२]  
> तद् वद देवादयः सर्वे जीवा मुक्त्य्-उपभोगिनः ।  
> तमोगाश् चैव ये सर्वे घट-रूप खवन् नराः ॥ इति तत्त्व-संहितायाम् ।  
> प्रत्येकं विष्णु-रूपाणां भ्रान्ति-मात्रा भिदा मता ।  
> जगतश् चैव विष्णोश् च सत्यो भेदः सदैव तु ॥  
> यथाकाश-घटौ नित्यं भिन्नाव् एव परस्परम् ।  
> एवम् ईशो जगच् चैव भिन्नाव् एव परस्परम् ॥[^४३] इति च ॥५॥

[^४१]:
     अन्यौ च द्वौ भूताकाशौ । एकः घट-रूपः घटावयव-भूतः । अपरस् तद्-अन्यो घटान्तस्थावकाश-स्थितः । स द्विविधोऽप्य् आकाशः महाकाशात् परो भिन्नः । लघुश् च असर्वगश् च । तत्र बहिस्थ-महाकाशवत् परमात्मा सनातनः । सर्व-गतं भगवद्-रूपम् । सनेति सर्वत्रेत्य् अर्थे । सनातनः सर्वत्र ततः । घटान्तस्थ-महाकाशवद् अन्तर्यामि-हरि-रूपम् । नानयोः कोऽपि भेदः ॥ (गोविन्दाचार्यः)


[^४२]:
     घटस्थान्तर्गता इति प्र।पाठः प्रामदिकः । घटस्यान्तर्गतो यो महाकाशाद् भिन्नो भूताकाशः, तद् उपमाः मुक्ताव् अपि जीव-सह-भागिनस् तत्त्वाभिमानिनो देवाः । असुराश् चासद्-इन्द्रियादि-प्रेरकाः ये जीव-मुक्त्य्-अनन्तरं स्वयं तमोगाः । घटावय-भूत-भूताकाशवन् नरो जीवः । तथा च घटोपमात् जीवात् तद्-अन्तस्थ-महाकाशोपमस्य न भगवतः कदाप्य् ऐक्यम् इति ॥ (गोविन्दाचार्यः)


[^४३]:
     इदं तत्त्व-संहिता-वचनं प्र।पाठे पूर्वम् एव पठ्यत इत्य् आवेदितम् । प्रत्येकं विष्णु-रूपाणां यथा घटान्तस्थानां महाकाशानां भ्रान्ति-मात्रा भिदा मता । जगतश् चैव विष्णोश् च घटस्य महाकाशस्येव च सदा भेद एव । तद् एव स्फुटम् आह—यथाकाश-घटौ । यथाकाश-घनौ इति प्र-पाठः प्रामादिकः । एतेनैव प्रमाण-द्वयेन आकाश इव चाधारो ध्रुवो नानायितस् ततः [भा।पु। १२.५.८] इत्य्-आद्य्-उत्तर-श्लोकोऽपि व्याख्याः । अहं ब्रह्म परं धाम ब्रह्माहं परमं पदम् [भा।पु। १२.५.११] इत्य्-आदि च । अहं मद्-अन्तर्याम्य् एव ब्रह्म व्याप्तोऽपि भगवान् इति । विभक्ति-परिणामेन घट-रूपोऽहं महाकाश-रूपए ब्रह्मणीति वा । आत्मानम् आत्मन्य् आधाय [भा।पु। १२.५.११] इत्य् उत्तर-वचनात् । एवम् एव बुद्धेर् जागरणं स्वप्नः सुषुप्तिर् इति चोच्यते । माया-मात्रम् इदं राजन् नानात्वं प्रत्यग् आत्मनि ॥ यथा जल-धरा व्योम्नि भवन्ति न भवन्ति च । ब्रह्मणीदं तथा विश्वम् अवयव्य् उदयाप्ययात् [भा।पु। १२.४.२५-२६] इति श्लोक-द्वयम् अप्य् अनेनैव प्रमानोपन्यासेन व्याचख्यौ । तथा हि बुद्धि-शब्दो जीव-वाचीति पूर्वं व्याख्यातम् । बुद्धेर् जीवस्यैव जागरणाद्य्-अवस्था-त्रयम् । न तुरीयस्य भगवतः । 
    	नन्व् अवस्था-भेदेन तस्यापि विच्वादि-रूप-त्रयं श्रूयते ? सत्यं श्रूयते । अथापि न तेषां भेद इत्य् आह—माया-मात्रम् । प्रत्यग्-आत्मन्य् अन्तरात्मनि नानात्वं रूप-भेदेन स्वरूप-भेदः माया-मात्रं भ्रान्ति-मात्रम् । नानात्वं माया-मात्रं लीला-मात्रम् इइति वा । लीलयैव बहु-रूपो भवति, न वस्तुतो भेद इति । तद् एतद् उक्तं—प्रत्येकं विष्णु-रूपाणां भ्रान्ति-मात्रा भिदा मता इति । अवस्था-त्रयातीताद् अवस्था-त्रय-विशिष्टो जीवो भिन्न इति चात्रोदितम् । बुद्धेर् एव जागरणं स्वप्नः सुषुप्तिश् च न परमात्मन इति । तद् एतद् उक्तम्—जगतश् चैव विष्णोश् च सत्यो भेदः सदैव तु इति । अयम् एव भेदः द्वितीय-श्लोकेन विव्रियते—यथा जल-धरा इति । जल-धरा मेघा घटा वा यथाकाशाश्रितास् तिष्ठन्ति, उत्पत्ति-विनाशवन्तश् च, एवं जगदीश्वराश्रितम् उत्पत्ति-नाश-योगि चेति । तद् एतद् आह—यथाकाश-घटौ नित्यम् इत्य्-आदि । एवं न हि सत्यस्य नानात्वम् अविद्वान् यदि मन्यते । नानात्वं छिद्रयोर् यद्वज् ज्योतिषोर् वातयोर् इव ॥ [भा।पु। १२.४.३०] इत्य् अयम् अपि श्लोकोऽनेनैव प्रमाण-वचनेन कटाक्षितः । नहि सत्यस्य भगवतो रूपेषु नानात्वं युक्तम् । यदि कश्चित् तथा मन्यते, नूनम् अविद्वान् भ्रान्त एव सः । एतद् अप्य् उक्तम्—प्रत्येकं विष्णु-रूपाणां भ्रान्ति-मात्रा भिदा मता । 
    तर्हि प्रतीयमानस्य नानात्वस्य का गतिः ? आह—नानात्वं छिद्रयोर् यद्वत् । छिद्रम् अवकाशः । घट-द्वयान्तस्थयोर् महाकाशयोः अनतस्थ-बहिस्थयोर् वा महाकाशयोर् यथा नानात्वं भ्रान्तिस् तथा भगवद्-रूपेष्व् अपीति । तद् एतद् उक्तम्—महाकाशवद् एवात्र परमात्मा सनातनः । घटान्त-स्थ-महाकाश-प्रतिमोऽन्तर्गतो हरिः ॥ इति । एवं बाह्यान्तर्ज्योतिषोर् वातयोर् अपि । 
    अथ चार्थान्तरम्—यदि क्वचिन् नानात्वम् उच्यते, तच् छिद्रयोर् यद्वत् । घटान्तस्थ-महाकाश-भूताकाशयोर् इव । तद् एतद् उक्तम्—घटस्यान्तर्गताकाशो महाकाशात् परो मतः इति । भगवतोऽत्यन्त-भिन्नास् तत्त्वाभिमानिनो देवा असुराश् च भूताकाश-स्थानीया देहान्तर् वर्तन्त इत्य् एतत् । अपि च छिद्रयोः घट-रूपस्याकाशस्य घटान्तस्थाकाशस्य च यद्वत् नानात्वं, तथा जीवेशयोर् नानात्वम् इति । तद् एतद् उक्तम्—घट-रूप-खवन् नरः इति । यथाकाश-घटौ नित्यं भिन्नाव् एव परस्परम्, एवम् ईशो जगच् चैव इत्य्-आदि च । एवं सति सत्यसयाविकारिणः परमात्मनः स्वरूपाणां तु महाकाशस्येव न कथञ्चिन् नानात्वम् इति सर्वं चतुरस्रम् ॥ (गोविन्दाचार्यः)


———————————————————————————————————————

**श्रीधर-स्वामी (भावार्थ-दीपिका) : **यस्माद् देहोपाधिकोऽयम् आत्मनो जन्मादि-संसार-भ्रमः, तस्माद् उपाधि-निवृत्तौ मुच्यत इति स-दृष्टान्तम् आह—घट इति । यथा पुरा घटोपाधेः पूर्वम् इव पुनर् घटे भिन्ने तद्-अन्तर्-वर्त्य्-अवकाश आकाश एव स्यात्, तथा । एवं देहे मृते तत्त्व-ज्ञानेन लीने सति ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **यथा पुरा तन्नाशात्पूर्वमप्याकाश एव, एवं जीवो देहे मृते निरुपाधिर्यथा पुनर्ब्रह्म सम्पद्यते, तथा पुरापि ब्रह्मैव सन्ब्रह्माप्येति इति श्रुतेः । तदप्यात्मनो लिङ्गशरीराध्यासो दुर्जरो यः सोऽयं ज्ञाने सति निवर्तते, इहैक्यात्मवादिनां दृष्टान्तम् आह घट इति । भिन्ने विदीर्णे । यथा पुरेति—घटोत्पत्तेः पूर्वं यथा महानाकाशस् तथा घटे भग्नपीत्य् अर्थः । एवं देहे मृते तत्त्वज्ञानेन लीने सति । अप्रकटार्थम् आह—यथेति । ननु देहात्पृथग्भूतो यथा जीवात्मा तथा परमात्मापि, तावुभावपि देहावृतौ दृश्येते, लिङ्गे भग्ने सत्युभावपि मुक्तौ स्याताम् इति कथं नोच्यते । अत्र परमात्मन आवरणं कालत्रयेऽपि नास्तीति सदृष्टान्तम् आह—घट इति, यथा पुरेति । घटे वर्तमानेऽपि आकाशः । आकाश एवानावृतस् तथा घटे भग्नपीत्य् अर्थः । आकाशस्य घटान्तर्-बहिर्-मध्येऽपि वर्तमानत्वाद् आकाशं घटः कथम् आवृणोत्व् इति भावः । एवं देहेऽमृते वर्तमानेऽपि अजीवो जीव-भिन्नः परमात्मा ब्रह्म सर्व-व्यापकः सन्न् एव सम्पद्यते विराजते ॥५॥

———————————————————————————————————————

**जीव-गोस्वामी (क्रम-सन्दर्भः) : **देह इति देह-द्वयम् इत्य् अर्थः । ब्रह्म-तत्त्वं[^४४] सम्पद्यते यथा-यथं प्राप्नोति । अत्रोपाधेः संयोग एव परित्यज्यते, न तु तस्य मिथ्यात्वं प्रतिपाद्यते[^४५] ॥५॥

[^४४]:
     ब्रह्मत्वं (ङ) इति क्वचित्, ब्रह्म भगवत्त्वं इति पुरीदास-सम्मत-पाठः।


[^४५]:
     अत्रोपाधेः… प्रतिपाद्यते इति वाक्यं रसवर्षि-धृत-पाथे नास्ति।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् अप्य् आत्मनो लिङ्ग-शरीराध्यासो दुर्जरो यः, सोऽयं ज्ञाने सति निवर्तत इत्य् अत्रैकात्म-वादिनां दृष्टान्तम् आह—घट इति । **भिन्ने** विदीर्णे । **यथा पुरा** इति घटोत्पत्तेः पूर्वं, यथा महान् **एवाकाशस्** तथैव घटे भग्नेऽपीत्य् अर्थः, एवं **देहे मृते** तत्त्व-ज्ञानेन लीने सति अप्रकटोऽर्थो, यथा ।

ननु देहात् पृथग्-भूतो यथा जीवात्मा, तथा परमात्मापि, ताव् उभाव् अपि देहावृतौ दृश्येते । लिङ्गे भङ्गे सत्य् उभाव् अपि मुक्तौ स्याताम् इति कथं नोच्यते ? अत्र परमात्मन आवरणं काल-त्रयेऽपि नास्तीति स-दृष्टान्तम् आह—घट इति । यथा पुरेति घटे वर्तमानेऽपि **आकाश आकाश एव** यथा अनावृतं तथैव घटे भग्नेऽपीत्य् अर्थः । आकाशस्य घटान्तर्-बहिर्-मध्येऽपि वर्तमानत्वाद् आकाशं घटः कथम् आवृणोत्व् इति भावः । एवं देहे अमृते वर्तमानेऽपि अजीवो जीव-भिन्न-परमात्म ब्रह्म सर्व-व्यापकः सन्न् एव सम्पद्यते विराजते ॥५॥

> **॥।**

**॥ १२.५.६ ॥**

**मनः सृजति वै देहान् गुणान् कर्माणि चात्मनः ।**

**तन् मनः सृजते माया ततो जीवस्य संसृतिः ॥**

**श्रीधर-स्वामी (भावार्थ-दीपिका) : **ज्ञानेन लयं भावयितुं माया-कृतम् आत्मनो देहाद्य्-उपाधि-संबन्ध-प्रकारम् आह—मन इति । मन आत्मनो देहादीन् सृजति । तच् च मनो माया सृजति । ततो मायाद्य्-उपाधि-समुदायाज् जीवस्य संसृतिः, न स्वतः ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **स्वाप्न-देहवज् जागरेऽप्य् आत्मनो नाना-देहान् गुणान् कर्माणि च मन एव सङ्कल्पात्मकं सृजति कल्पयति । तन् मनः स्वाप्न-सङ्कल्पादिवन् माया सृजति, ततो जीवस्य संसृतिर् मायैवेत्य् अर्थः । यद् वा, मनः पूर्व-कर्म-प्रेरितं सद्-गुणान् सत्त्वादीन् सृजति पर्यायेण विभावयति, ततो गुण-मयानि विविधानि कर्माणि सृजति, ततः कर्मानुरूपान् देहान् सृजतीति भावः । ज्ञानेन लयं सम्भावयितुं माया-कृतम् आत्मनो देहाद्य्-उपाधि-सम्बन्ध-प्रकारम् आह—मन आत्मनो देहादीन् सृजति । तद् उक्तम्—यतो यतो धावति दैव-चोदितं मनो विकारात्मकम् [भा।पु। ९.४.५१] इत्य्-आदि । ततो मनो माया सृजति । ततो मायाद्युपाधिसमुदायात् ॥६॥

———————————————————————————————————————

**जीव-गोस्वामी (क्रम-सन्दर्भः) : **मायादीनां स्रष्टृत्वं यत् किञ्चित् तद्-धेतुत्वात् ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ज्ञानेन लयं सम्भावयितुं माया-कृतम् आत्मनो देहाद्य्-उपाधि-सम्बन्ध-प्रकारम् आह—मन आत्मनो देहादीन् सृजति । यद् उक्तं—यतो यतो धावति दैव-चोदितं मनो-विकारात्मकं [भा।पु। १०.१.४२] इत्य्-आदि । तच् च मनो माया सृजति, ततो मायाद्य्-उपाधि-समुदायात् ॥६॥

> **॥।**

**॥ १२.५.७ ॥**

**स्नेहाधिष्ठान-वर्त्य्-अग्नि-संयोगो यावद् ईयते ।**

**तावद् दीपस्य दीपत्वम् एवं देह-कृतो भवः ॥**

**रजः-सत्त्व-तमो-वृत्त्या जायतेऽथ विनश्यति ।**

**श्रीधर-स्वामी (भावार्थ-दीपिका) : **यस्माद् उपाधि-निबन्धनो जीवस्य संसारोऽतस् तन्-नाशे जीवत्वं गच्छतीत्य् एतद् एव स-दृष्टान्तम् आह सार्धेन—स्नेहेति । **दीपस्य** ज्योतिषो **दीपत्वं** ज्वाला-रूपः परिणामः । तत्र तैल-स्थानीयं कर्म, तद्-**अधिष्ठान**-स्थानीयं मनः, **वर्ति**-स्थानीयो देहः, **अग्नि-संयोग**-स्थानीयश् चैतन्याध्यासः । दीप-स्थानीयं संसार इति योज्यम् । **देह-कृतो** देह-निबन्धनः । यद् वा, देह-कृतो मनसो न त्व् आत्मनः ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **यस्मादुपाधिनिबन्धनो जीवस्य संसारोऽतस्तन्नाशो नश्यतीति सदृष्टान्तम् आह—ततरतावद् इत्य् अर्थः । तत्र दार्ष्टान्तिके । तदधिष्टानस्थानीयं तैलाधिष्टानशरावस्थानीयम् । देहनिबन्धनो देहाध्यासहेतुकः । देहाध्यासोऽपि मनस्तादात्म्यैवेत्याह—यद्वेति । देहकृतो देहसम्बन्धकृतः । भवः संसारः ॥७॥

———————————————————————————————————————

**जीव-गोस्वामी (क्रम-सन्दर्भः) : दीपस्य** ज्योतिषो **दीपत्वं** स्नेहाद्य्-अधिष्ठातृत्वेन विकारित्वम् इत्य् अर्थः । ततस् तस्मात् स्वयं-ज्योतिर्-आदि-रूपत्वाद् अनन्तोपमः परमात्म-सदृशः, द्वा सुपर्णा सयुजा सखाया [मु।उ। १.१.३, श्वे।उ। ४.६] इति श्रुतौ, सुपर्णाव् एतौ सदृशौ सखायौ [भा।पु। ११.११.६] इत्य् एकादशे ॥७-८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतद् एव स-दृष्टान्तम् आह—सार्धेन स्नेहेति । **दीपस्य** ज्योतिषः **दीपत्वं** ज्वाला-रूपः परिणामः, तत्र तैल-स्थानीयं कर्म, तद्-अधिष्ठान-स्थानीयं मनः, वर्ति-स्थानीयो देहः, अग्नि-संयोग-स्थानीयश् चैतन्याध्यासः, दीप-स्थानीयः संसार इति योज्यम् । **देह-कृतो** देह-संयोग-निबन्धनोऽयं भवः संसारः ॥७॥

> **॥।**

**॥ १२.५.८ ॥**

**न तत्रात्मा स्वयं-ज्योतिर् यो व्यक्ताव्यक्तयोः परः ।**

**आकाश इव चाधारो ध्रुवोऽनन्तोपमस् ततः ॥**

**श्रीधर-स्वामी (भावार्थ-दीपिका) : **अतो दीपवत् संसार एव नश्यति, न त्व् आत्म ज्योतिर्वद् इत्य् आह—नेति । **न** तु **तत्र** प्रतीयमान आत्मा । कुतः ? इत्य् अत आह—य इति । **व्यक्ताव्यक्तयोः** स्थूल-सूक्ष्म-देहयोः **परो**ऽन्यः, यतः **स्वयं-ज्योतिः** । परत्वं प्रपञ्चयति—**आकाश इवेति** । **आधारो** देहादेः प्रपञ्चस्य । **ध्रुवो** निर्विकारः । नास्त्य् अन्त उपमा च यस्य सोऽ**नन्तोपमः **। ततो विभुः ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **यतो दीपस्थानीयः संसारोऽतो हेतः । तत्र देहे । अतो देहद्वयभिन्नत्वात् । आत्मानाशे हेतुः—य इति । य आत्मा । यद् वा, अनन्तेनाकाशेनोपमयित इत्यनन्तोपमः, आकाशो यथासङ्गस् तथेत्यर्थः । अनन्तं सुरवर्त्म खम् इत्य् अमरः । ततो व्यापकः, तनोतेः क्तः ॥८॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अतो दीपवत् संसार एव नश्यति, न त्व् आत्मा ज्योतिर्वद् इत्य् आह—नेति । न तु तत्र प्रतीयमान आत्मा । कुतः ? इत्य् अत आह—य इति । **व्यक्ताव्यक्तयोः परः** स्थूल-सूक्ष्म-देहाभ्याम् अन्यः, यतः **स्वयं-ज्योतिः** । अत एव हेतोः **आधारो** देहादि-प्रपञ्चस्य **ध्रुवो** निर्विकारः । नास्त्य् अन्त उपमा च यस्य सोऽ**नन्तोपमः** । पक्षे, यः खलु व्यक्ताव्यक्तयोः कार्य-कारणयोः परः कारण-रूपः परमात्मा, स तु आकाश इव सर्वाधार इत्य्-आदि ॥८॥

> **॥।**

**॥ १२.५.९ ॥**

**एवम् आत्मानम् आत्म-स्थम् आत्मनैवामृश प्रभो ।**

**बुद्ध्यानुमान-गर्भिण्या वासुदेवानुचिन्तया ॥**

**श्रीधर-स्वामी (भावार्थ-दीपिका) : **अतस् त्वम् एवं चिन्तयेत्य् आह—एवम् इति । **आत्म-स्थं** देहाद्य्-उपाधि-स्थितम् । **आमृश** विचारय । **अनुमान-गर्भिण्या** द्रष्टृ-दृश्यान्वय-व्यतिरेक-युक्तया ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **यत आत्मा देहादेः पृथगतो हेतोः । दृष्ट-दृश्ययोर् आत्म-देहयोर् अन्वय-व्यतिरेकाभ्यां युक्तया । तथा हि—जीवश् चेतनो द्रष्टृत्वात्, परमात्मवत्, यश् चेतनो न भवति स द्रष्टापि न भवति, यथा घटः । एवं देहो जडो दृश्यत्वात्, घटवत्, यो दृश्यो न भवति स जडोऽपि न भवति, यथात्मेति । 

किं च, आत्मा स्थायी, अवस्था-त्रय-साक्षित्वात्, परमात्मवत् देहो विनाशी आद्य्-अन्तयोर् अविद्यमानत्वात्, शुक्ति-रजतवत्, इत्य्-आद्य्-अन्वय-व्यतिरेकानुमान-सहकृतया बुद्ध्या । एवं वक्ष्यमाण-रीत्या । वासुदेवस्यानुचिन्ता तात्पर्येणावगतिर् यस्यां बुद्ध्यान्तया । यद् वा, बुद्ध्या श्रवणज-बोधेनानुमान-गर्भिण्या मनन-सहकृतेन वसन्त्य् अस्मिन्न् इति वासु अधिष्ठानं परं ब्रह्म, देवयतीति देवः सर्वावभासकः साक्षि-चिद्-आत्मा एव तद्-अनुचिन्तया निदिध्यासनेनावगत-स्वरूपं त्वां विप्र-वाक्येन चोदितस् तक्षको न धक्ष्यति न भस्मीकरिष्यति । न केवलं तक्षक एव त्वां न धक्ष्यत्य् अपि तु मृत्यु-हेतवोऽन्येऽपि सिंह-व्याघ्र-रोगादयो नोपधक्ष्यन्ति । तत्र हेतुः—मृत्यूनाम् अपि तेषाम् अपि मृत्युम् मारयन् मृत्युनान्तकम् इत्य् उक्तेः । तत्रापि हेतुः—ईश्वरं ज्ञान-बलेनावाप्तेश्वर-भावम् । अत्र हेतु-गर्भित-विशेषण-द्वयं प्रतीयते । स्वामि-चरणैर् अत्र हेतव इति बहुत्वं तु मृत्यवस् त्वां यतो नोपधक्ष्यन्ति इत्य् अपि हेतुत्वेनैवाभिप्रेतं देह-भिन्नत्वात् । बुद्ध्य्-आदि-प्रवर्तकत्वेन यदात्मनोऽनुमानं तद् एव गर्भे यस्य तद्-युक्तया तद्-व्यवसायवत्या, यथा बुद्ध्य्-आदीनि करणानि कर्तृ-प्रयोज्यानि करणत्वाद् वास्यादिवद् इति कर्ता चात्मैव स च वासुदेव एव, सर्वत्र लक्ष्यः । सकलम् इदम् अहं च वासुदेव इत्य् एवानुचिन्ता यस्यां तादृशया ॥९॥

———————————————————————————————————————

**जीव-गोस्वामी (क्रम-सन्दर्भः) : **पूर्वोक्तातिदेशेनोपदिशति—एवम् इति । **आत्मानम्** अन्तर्-भूत-भगवत्-पार्षद-भावात्मकम् **आत्मना** जीव-स्वरूपेण सह **आत्म-स्थं बुद्ध्यामृश** । कीदृश्या ? पूर्वोक्त्**आनुमान-गर्भिण्या**, तथा **वासुदेव**-स्थानुगत-**चिन्ता** यस्यां तया ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.५.१० ॥**

**चोदितो विप्र-वाक्येन न त्वां धक्ष्यति तक्षकः ।**

**मृत्यवो नोपधक्ष्यन्ति मृत्यूनां मृत्युम् ईश्वरम् ॥**

**श्रीधर-स्वामी (भावार्थ-दीपिका) : **एवं च सति त्वां तक्षको न दहेद् इत्य् आह—चोदित इति । तत्र हेतवः—मृत्यव इति । मृत्यु-हेतवः ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **त्वाम् आत्मानं देहात् पृथग्-भूतम् । तक्षकस्य का वार्ता स्वयं मृत्यवोऽपि मूर्तिमन्तः नहि वासुदेव-रूपं त्वां देहं तक्षकं च धक्ष्यन्ति स्वस्य स्वयं हननायोगात्, ब्रह्म-शापादीनां व्यर्थ-प्रायत्वाद् इति भावः ॥१०॥

———————————————————————————————————————

**जीव-गोस्वामी (क्रम-सन्दर्भः) : **त्वां पूर्वोक्त-रूपं, यतो मृत्यव इति ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **आत्म-स्थं** देहाद्य्-उपाधि-स्थितम् **आत्मना** मनसा **आमृश** विचारय, बुद्ध्य्-आदि-प्रवर्तकत्वेन यदात्मनोऽ**नुमानं** तद् एव **गर्भः**, तद्-युक्तया **बुद्ध्या** सद्-व्यवसायवत्या सह **वासुदेवस्यानुचिन्ता** यस्यां तया । त्वाम् आत्मानं देहात् पृथग्-भूतं तक्षकस्य का वार्ता, स्वयं मृत्यवोऽपि मूर्तिमन्तः । पक्षे, ईश्वरम् उपाधि-मुक्तत्वाद् देहाद्य्-अपर-तन्त्रं, मृत्यूनां भक्त्य्-अन्तरायाणां मृत्युं नाश-हेतुं, त्वां प्राप्य भक्त्य्-अन्तरा या ब्रह्म-शापाद्या एव, वैयर्थ्यान् नष्टा एव बभूवुर् इत्य् अर्थः ॥९-१०॥

> **॥।**

**॥ १२.५.११-१२ ॥**

**अहं ब्रह्म परं धाम ब्रह्माहं परमं पदम् ।**

**एवं समीक्ष्य चात्मानम् आत्मन्य् आधाय निष्कले ॥**

**दशन्तं तक्षकं पादे लेलिहानं विषाननैः ।**

**न द्रक्ष्यसि शरीरं च विश्वं च पृथग् आत्मनः ॥**

**श्रीधर-स्वामी (भावार्थ-दीपिका) : **विमर्श-प्रकारं दर्शयंस् तक्षकादर्शनं दर्शयति द्वाभ्याम्, योऽ**हं** स **ब्रह्मैव**, यद् **ब्रह्म** तद् **अहम्** एवेति **समीक्षन्** । तत्राहं ब्रह्मेति भावनया जीवस्य शोकादि-निवृत्तिः । ब्रह्माहम् इति भावनया च ब्रह्मणः पारोक्ष्य-निवृत्तिर् भवतीति व्यतिहारो दर्शितः। **निष्कले** निरुपाधौ । **आत्मनि** ब्रह्मणि ॥११॥

**विष**-युक्तैर् **आननैर्** **दशन्तं** ग्रसन्तं **तक्षकम्** । **लेलिहानं** सर्पम् । यद् वा, लेलिहानं जिह्वाभिर् ओष्ठ-प्रान्तान् सनिष्पेषम् आस्वादयन्तम् । **आत्मनः** पृथक् ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **परं धाम सर्वावभासकत्वेन देहेन्द्रियादि-धर्मैर् अस्पष्टञ्ज्योतिः स्वरूपम् । परमं सर्व-बाधावधित्वेन परमार्थं पदं पदनीयम् । तत्र विमर्श । आदिना भयादि-ग्रहः । पारोक्ष्य-निवृत्तिः साक्षात्कारः । परस्परीकरणं व्यतिहारः ॥ ओष्ठ-प्रान्तास्वादने च लेलिहानो भुजङ्गमे इत्य् अभिधानाद् अर्थान्तरम् आह—यद् वेति । निष्पेषः पेषणाभावाभीक्ष्ण्यापेषणकेषु च इत्य् अभिधानात् स-निष्पेषं पौनःपुन्येन सहितम् ॥११-१२॥

———————————————————————————————————————

**जीव-गोस्वामी (क्रम-सन्दर्भः) : **कुतोऽहम् ईश्वरः ? तद्-एक-पाल्यैत्वाभिमानेन तच्-छक्त्यैव स्व-शक्त्य्-अभिमानेन वा तद्-अभेदाभिमानाद् इत्य् आह—अहं ब्रह्मेति युग्मकेन । **निष्कले** मायातीते । **आत्मनि** ब्रह्मणि **आधाय** निवेद्य । **आत्मनः पृथक्** **यच् छरीरं विश्वं च**, तत् तन् **न द्रक्षस्य्** एवेति, किम् उत तद्-उपकारेण स्वापकारं मन्यस इति ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विमर्ष-प्रकारं दर्शयन् तक्षक-दंशनं दर्शयति द्वाभ्याम् । योऽहं स ब्रह्मैवाहं, न संसारीति भावनया शोकादि-निवृत्तिः, ब्रह्माहम् इति अहम् एव ब्रह्मेति भावनया च ब्रह्मणः परोक्ष-निवृत्तिर् भवतीति व्यतीहारो दर्शितः । निष्कले निरुपाधौ आत्मनि ब्रह्मणि । 

पक्षे, अहं धाम सूर्योपमस्य पश्यस्य त्विट्-कणश् चित्-कण एवेत्य् अर्थः । गृह-देह-त्विट्-प्रभावा धामानि इत्य् अमरः । कीदृशम् ? ब्रह्म-परम्, नारायण-परो विप्रः इतिवद् ब्रह्मोपासकम् इत्य् अर्थः । अत एव ब्रह्माहं ब्रह्मणः पश्यस्यैवाहम् इति षष्ठी-तत्पुरुषः । एवं परमं पदं ब्रह्म-स्वरूपं चरणारविन्दं वा समीक्ष्य आत्मानं स्वम् आत्मनि परमात्मनि कृष्णे निष्कले निष्को वक्षोऽलङ्कारस् तद्वति । विषाननैर् विष-युक्तैर् आननैर् दशन्तं लेलिहानं जिह्वाभिर् ओष्ठ-प्रान्तं स-निष्पेषम् आस्वादयन्तं तक्षकं न द्रक्ष्यसि, नापि तेन दष्टं शरीरं च, आत्मनः पृथग्-भूतं विश्वं च पक्षे श्री-कृष्ण-चरणारविन्द-साक्षात्कारानन्द-मूर्च्छां प्राप्तस् त्वं न द्रक्ष्यसीति ॥११-१२॥

> **॥।**

**॥ १२.५.१३ ॥**

**एतत् ते कथितं तात यद् आत्मा पृष्टवान् नृप ।**

**हरेर् विश्वात्मनश् चेष्टां किं भूयः श्रोतुम् इच्छसि ॥**

**श्रीधर-स्वामी (भावार्थ-दीपिका) : **हरेश् चेष्टाम् आत्मा त्वं यत् पृष्टवांस् तद् एतत् ते कथितम् । शिष्यस्य कृतार्थता-परीक्षणाय पृच्छति—किम् इति ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **हे नृपेति—नृभ्यो भय-जनकत्वेन विक्षेपकेभ्यः काल-जन्म-जरादिभ्यः पायते रक्ष्यत इति नृपः, तथा च मया तत्त्वोपदेशेनान्वर्थ-नामा कृतोऽसीति भावः । अतः परं श्रोतव्यं नास्तीत्य् आह—किं भूय इति । 

अत्र सन्दर्भः—लीला-कथा-रसिकस्य तस्य पूर्वोक्तेनातिरुचिम् आलक्ष्योपसंहरति—एतत् त इति । ते तुभ्यम् । त्वं तु राजन् मरिष्येति इत्य्-आदिना कथितम् । ननु ममानभीष्टम् अनुपक्रान्तं च तत् कथं कथितं ? तत्राह—आत्मा कस्यचिद् आत्म-निष्ठस्य मनो यत् पृष्टवान् परीक्षितोऽ स्यात्म-ज्ञानं जातं न वेति सन्दिह्य स्वगतम् एवम् अपि यज् ज्ञातुम् इष्टवान् इत्य् अर्थः । अहम् तत्रानुवर्ण्यते इत्य्-आदिनोपक्रान्तं भगवन्-महिमानम् एव पुनर् अपि वर्णयिष्यामीत्य् आह—हरेर् इति । 

**विश्वात्मन** इति—किं व्यष्ट्यात्मनः स्वरूप-वर्णनेनेति भावः । नन्व् अस्मिन् प्रकरणे श्री-शुकदेवस्योपदेशे भक्ताव् एव तात्पर्यं ज्ञाने वेति सन्दिहानं प्रति पुनर् विचार्यते । तत्र अत्रानुवर्ण्यतेऽभीक्ष्णम् इत्य्-आद्य्-उपक्रमे एतत् ते कथितं तात इत्य्-आद्य्-उपसंहारेऽपि तादृश-महिमत्वेन पुनर् लीला-कथा-श्रवणस्यैव प्राधान्यात्, तत उपक्रमोपसंहार-निर्दिष्टत्वाच् छ्रवणोपलक्षित-भक्तेर् एवात्रापि प्राधान्यम् । यस् तु तन्-मध्ये त्वं तु राजन् मरिष्येति इत्य्-आदिना ज्ञानोपदेशः, स च तस्य प्राग् एव गता या भक्ति-निष्ठा तस्याः सम्प्रत्य् अपि स्थैर्य-प्रकटनार्थ एव, एकान्त-भक्तेषु भगवता मोक्ष-वर-च्छन्दनवत् पूर्वम् अपि भक्ति-निष्ठा मरण-भय-त्यागात् । अनन्तरं च श्रुत्वापि तज्-ज्ञानोपदेशं स्वस्य भक्ति-निष्ठाया एव दर्शयिष्यमाणत्वात् । तत्र प्राचीना तन्-निष्ठा यथा प्रथमे—कृष्णाङ्घ्रि-सेवाम् अधिमन्यमानः इति, दध्यौ मुकुन्दाङ्घ्रिमनन्यभाव इति च । तन्निष्ठयैव तद्भयपरित्यागो यथा तद्-वाक्ये—द्विजोपसृष्टः कुहकर-तक्षको वा दशत्वलं, गायत विष्णु-गाथाः इति तज्ज्ञान-श्रवणानन्तरम् अपि तादृश-निष्ठायाः स्थैर्य-दर्शनं यथा तत्र तावत् पद्य-त्रयेण तज्-ज्ञानोपदेशं बहु मत्वा श्रवण-लक्षणया भक्त्यैव स्व-कृतार्थत्वम् उक्तं षष्टाध्यायारम्भे—सिद्धोऽस्म्य् अनुगृहीतोऽस्मि इत्य्-आदिना । अत्यद्भुतम् इदं इत्य्-आदि, पुराण-संहिताम् इत्य्-आदिना च । पुनश् चैकेन पद्येन तद्-वाक्य-गौरव-मात्रेणाङ्गीकृतस्य ब्रह्म-ज्ञानस्य तक्षकादि-भय-निवृत्त-हेतुत्व मुक्त्वाप्य् अन्येन तद्-ऊर्ध्व-वाक्-चेतसोस् तन्-नाम-कीर्तन-ध्यानावेशानुज्ञा प्रार्थिता भगवंस् तक्षकादिभ्यः इत्य्-आदिना, अनुजानीहि मां ब्रह्मन् इत्य्-आदिना च । अथ पुनर् अन्येन पद्येनाज्ञान-निरासो ज्ञान-वृद्धिश् च भगवत्-पदारविन्द-दर्शन-सुखान्तर्भूतैव मम स्फुरतीति ज्ञापितम् । 


> अज्ञानं च निरस्तं मे ज्ञान-विज्ञान-निष्ठया ।   
> भवता दर्शितं क्षेमं परं भगवतः पदम् ॥ इति । 

अत्र पद-शब्दस्य चरणारविन्दाभिधायकत्वे ज्ञानेन वैयासकि-शब्दितेन भेजे खगेन्द्र-ध्वज-पाद-मूलम् इत्य् एवास्ति प्रथमे साधकम् । एतत्-प्रकरणार्थस् तु श्रीसूतेनैव स्पष्टीकृतः—


> ब्रह्मकोपोत्थिताद्यस् तु तक्षकात्प्राणविप्लवात् ।   
> न संमुमोहोरुभयाद्भगवत्यर्पिताशयः ॥   
> नोत्तमश्लोकवार्तानां जुषतां तत्कथामृतम् ।   
> स्यात्संभ्रमोऽन्तकालेऽपि स्मरतां तत्पदाम्बुजम् ॥ इति । 

तथा पूर्वं द्वादशस्य तृतीये प्रथमस्कन्धां तस्थस्य—


> अतः पृच्छामि संसिद्धिं योगिनां परमं गुरुम् ।   
> पुरुषस्येह यत्कार्यं म्रियमाणस्य सर्वथा ॥ 

इत्यस्य राजप्रश्नस्योत्तरत्वेन भगवद्-ध्यानकीर्तने एव स्वयं श्रीशुकदेवेनाप्युपदिष्टे—


> तस्मात्सर्वात्मना राजन् हृदिस्थं कुरु केशवम् ।   
> म्रियमाणो ह्यवहिततस् तो यासि परां गतिम् ।   
> म्रियमाणैरभिध्येयो भगवान्परमेश्वरः ।   
> आत्मभावं नयत्याङ्ग  सर्वथा सर्वसम्भवः ।   
> कलेर्दोषनिधे राजन् । इत्य्-आदिना । 

ततस् तत्र केशवे ह्यवहितः कृतावधानः । आत्मभावमात्मनो भक्तिम् । अस्तु तावदायाससाध्यं ध्यानं हि यस्मादनायाससाध्यात्कीर्तनादेवेत्यर्थः । द्वितीयस्कन्धेपि—न ह्यतोऽन्यः शिवः पन्थाः इत्य्-आदिना एवमेतन्निगदितम् इत्यन्तेन ग्रन्थेन नानाङ्गवाञ्छुद्धभक्तियोग एवात्रोत्तरत्वेन पर्यवसितः । तत्र पिबन्ति ये भगवतः इत्य्-आदिना लीलाकथाश्रवण एव पर्यवसानं दृश्यते तस्मात्साधूक्तम्—त्वन्तु राजन्मरिव्येति इत्य्-आदिकं भगवद्-भक्तिनिष्टाप्रकटनार्थमेवेति । अतो भक्तावेव तदुपदेशस्य तात्पर्यमत एव द्वितीयाष्टमे राजप्रार्थनान्वर्था स्यात्—कृष्णे निवेश्य निस्सङ्गं मनस्त्यक्ष्ये कलेवरम् इति ॥१३॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे पञ्चमोऽध्यायः ॥५॥

———————————————————————————————————————

**जीव-गोस्वामी (क्रम-सन्दर्भः) : **लीला-कथैक-रसिकस्य तस्य पूर्वोक्ते तु नातिरुचिम् आलक्ष्य तथोपसंहरति—एतत् त इति । ते तुभ्यम् एतत्, त्वं तु राजन् मरिष्येति [भा।पु। १२.५.२] इत्य्-आदिना कथितम् । 

ननु, ममानभीष्टम् अनुपक्रान्तं च तत् कथं कथितम् ? तत्राह—आत्मा कस्यचिद् आत्म-निष्ठस्य मनो यत् पृष्टवान् । परीक्षितोऽस्यात्म-ज्ञानं जातम् अस्ति न वेति सन्दिह्य, स्वगतम् एवम् अपि यज् ज्ञातुम् इष्टवान् इत्य् अर्थः । अहं त्व् अत्रानुवर्ण्यते [भा।पु। १२.५.१] इत्य्-आदिनोपक्रान्तं श्री-भगवन्-महिमानम् एव पुनर् अपि वर्णयिष्यामीत्य् आह—हरेर् इति । विश्वात्मन इति किं व्यष्ट्य्-आत्मनः स्वरूपादि-वर्णनेनेति भावः । 

नन्व् अस्मिन् प्रकरणे श्री-शुकदेवस्योपदेशे भक्ताव् एव तात्पर्यं ज्ञाने वेति सन्दिहानं प्रति पुनर् विचार्यते अत्रानुवर्ण्यतेऽभीक्ष्णं [भा।पु। १२.५.१] इत्य्-आद्य्-उपक्रमे, “एतत् ते कथितं तात” इत्य्-आद्य्-उपसंहारेऽपि तादृश-महिमत्वेन पूर्वोक्त-लीला-कथा-श्रवणस्यैव प्राधान्यात् । अत उपक्रमोपसंहार-निर्दिष्टत्वात् श्रवणोपलक्षित-भक्तेर् एवात्रापि प्राधान्यम् । यस् तु तन्-मध्ये त्वं तु राजन् मरिष्यति [भा।पु। १२.५.२] इत्य्-आदिना ज्ञानोपदेशः स च तस्य या प्राग् अवगता भक्ति-निष्ठाया एव स्वयं दर्शयिष्यमाणत्वात् । तत्र प्राचीना तन्-निष्ठा यथा प्रथमे कृष्णाङ्घ्रि-सेवाम् अधिमन्यमानः [भा।पु। १.१९.५] इति । दध्यौ मुकुन्दाङ्घ्रिम् अनन्य-भावः [भा।पु। १.१९.७] इत्य्-आदि तन्-निष्ठतैव । तद्-भय-परित्यागो यथा तद्-वाक्ये—


> द्विजोपसृष्टः कुहकस् तक्षको वा  
> दशत्व् अलं गायत विष्णु-गाथाः ॥ [भा।पु। १.१९.१५] इति ।

तद् एतत् प्रकरणार्थस् तत्र श्री-सूतेनैव स्पष्टीकृतः—


> ब्रह्म-कोपोत्थिताद् यस् तु तक्षकात् प्राण-विप्लवात् ।  
> न सम्मुमोहोरु-भयाद् भगवत्य् अर्पिताशयः ॥ [भा।पु। १.१८.२]   
> नोत्तमश्लोक-वार्तानां जुषतां तत्-कथामृतम् ।  
> स्यात् सम्भ्रमोऽन्त-कालेऽपि स्मरतां तत्-पदाम्बुजम् ॥ [भा।पु। १.१८.४] इति ।

द्वितीय-स्कन्धेऽपि न ह्य् अतोऽन्यः शिवः पन्था [भा।पु। २.२.३३] इत्य् आदिना एवम् एतन् निगदितं [भा।पु। २.३.१] इत्य् अन्तेन ग्रन्थेन नानाङ्गवान् शुद्ध-भक्ति-योग एव तत्रोत्तरत्वेन पर्यवसितः । तत्रापि पिबन्ति ये भगवतः [भा।पु। २.२.३७] इत्य् आदिना लीला-कथा-श्रवण एव परम-पर्यवसानं दृश्यते । तस्मात् साधूक्तं त्वं तु राजन् मरिष्येतीत्य् आदिकं तद्-भक्ति-निष्ठा-प्रकटनार्थम् एवेति । यतो भक्ताव् एव तद्-उपदेशस्य तात्पर्यम् । 

अत एव द्वितीयस्याष्टमे राज-प्रार्थना च नान्यथा स्यात् । कृष्णे निवेश्य निःसङ्गं मनस् त्यक्ष्ये कलेवरं [भा।पु। २.८.२] इत्य् आदि ॥१३॥ [भक्ति-सन्दर्भ ८६][^४६]

———————————————————————————————————————

[^४६]:
     रस-वर्षि-धृत-पाठे भक्ति-सन्दर्भस्य ८६-तमानुच्छेद-कथा सर्वत्र अन्यथा विभक्ता। अत्र पुरी-दास-संस्करणम् अनुसृतम्।


**विश्वनाथ-चक्रवर्ती (सारार्थ-दर्शिणी) :** एतद् ब्रह्म-ज्ञानं त्वया सम्प्रत्य् अपृष्टम् अपि ते कथितं यद् धरेश् चेष्टां लीलाम् आत्मा त्वं पृष्टवान् मां पूर्वम् अपृच्छः, तां तु पूर्वम् एवावोचम् इति शेषः । शिष्यस्य तस्य पूर्णत्व-ज्ञापनाय पृच्छति—किम् इति ॥१३॥

> **॥।**

इति सारार्थ-दर्शिन्यां हर्षिण्यां भक्त-चेतसाम् ।

द्वादशस्य पञ्चमोऽपि सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> ब्रह्मोपदेशो नाम   
> पञ्चमोऽध्यायः ।

॥ १२.५ ॥

**…**

**(१२.६)**





## वेद-शाखा-प्रणयनम्

**॥ १२.६.१ ॥**

**सूत उवाच—**

**एतन् निशम्य मुनिनाभिहितं परीक्षिद्**

**व्यासात्मजेन निखिलात्म-दृशा समेन ।**

**तत्-पाद-मूलम् उपसृत्य नतेन मूर्ध्ना**

**बद्धाञ्जलिस् तम् इदम् आह स विष्णुरातः ॥**

**श्रीधर-स्वामी (भावार्थ-दीपिका) :**

षष्ठे परीक्षितो मोक्षः सर्प-होमादि तत्-सुतात् ।

वेद-शास्त्र-विभागोक्तौ त्रि-वेदि-व्यास-वर्णनम् ॥

एतत् पुराणं निशम्य निखिलात्मा हरिस् तं पश्यति निखिलं वात्मनि पश्यतीति तथा तेन । अतः समेन । न तेनावनतेन मूर्ध्ना तत्-पाद-तलम् उपसृत्य । तत्-पादौ शिरसि निधायेत्य् अर्थः ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **तत्सुतात्परीक्षित्पुत्राज्जनमेजयातफ़् । आदिना तक्षकरक्षणादिग्रहः । त्रयाणां वेदानां समाहारस्त्रिवेदी तस्य व्यासो विस्तरस्तस्य वर्णनम् अतोः निखिलात्मदर्शित्वात् । इत्य् अर्थ इति—शिरसि पादस्थापनं विना पादतलस्पर्शो न भवतीति भावः । यद् वा, निखिलानामात्मानं मनः पश्यतीति तेन तात्कालिकज्ञानोपदेशे तत्रत्यानां केषाञ्चिज्ज्ञानिनाम् अपि मन आनन्दितम् इति भावः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

षष्ठे कृष्ण-पद-प्राप्ती राज्ञोऽथ जनम् एजयात् ।

सर्प-होमस् ततो वेद-त्रय-शाखोपवर्णनम् ॥

निखिलात्मा श्री-कृष्णस् तं पश्यतीति तेन । यद् वा, निखिलानाम् अप्य् आत्मानं मनः पश्यतीति तेन तात्कालिकेन ब्रह्म-ज्ञानोपदेशेन तत्रत्यानां केषांचित् ज्ञानिनाम् अपि मन आनन्दितम् इति भावः, यतः समेन ॥१॥

**॥।**

** ॥ १२.६.२ ॥**

**राजोवाच—**

**सिद्धोऽस्म्य् अनुगृहीतोऽस्मि भवता करुणात्मना ।**

**श्रावितो यच् च मे साक्षाद् अनादि-निधनो हरिः ॥**

**श्रीधर-स्वामी (भावार्थ-दीपिका) : सिद्धः** कृतार्थोऽ**स्मि** । यतोऽ**नुगृहीतोऽस्मि** । अनुग्रहम् एवाह—**यद्** यस्माच् **छ्रावितः**। **च**-शब्दात् प्राप्ति-साधनं च श्रावितम् ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **साक्षाद्गर्भे बाल्ये च । यः साक्षादृष्टः स एव श्रावित इति साक्षात्पदार्थः ॥२॥

———————————————————————————————————————

**जीव-गोस्वामी (क्रम-सन्दर्भः) :** सिद्धोऽस्मीत्य्-आदि । तज्-ज्ञानोपदेश-श्रवणानन्तरम् अपि तादृश-स्व-निष्ठायाः स्थैर्य-दर्शनं यथा तत्र तावत् पद्य-त्रयेण तज्-ज्ञानोपदेशम् अबहु मत्वा श्रवण-लक्षणया भक्त्यैव स्व-कृतार्थत्वम् उक्तं षष्ठाध्यायारम्भे—सिद्धोऽस्म्य् अनुगृहीतोऽस्मि इत्य्-आदि । नात्यद्भुतम् अहं मन्ये [भा।पु। १२.६.३] इत्य्-आदि, पुराण-संहिताम् [भा।पु। १२.६.४] इत्य्-आदि । पुनश् चैकेन पद्येन तद्-वाक्य-गौरव-मात्रेणाङ्गीकृतस्य ब्रह्म-ज्ञानस्य तक्षकादि-भय-निवृत्ति-हेतुत्वम् उक्त्वाप्य् अन्येन तद्-ऊर्ध्वम् अधोक्षज एव वाक्-चेतसोस् तन्-नाम-कीर्तन-ध्यानावेशानुज्ञा प्रार्थिता—भगवंस् तक्षकादिभ्यः [भा।पु। १२.६.५] इत्य्-आदिना, अनुजानीहि मां ब्रह्मन् [भा।पु। १२.६.६] इत्य्-आदिना । अथ पुनर् अन्येन पद्येनाज्ञान-निरासक-ज्ञान-विज्ञान-सिद्धिश् च भगवत्-पदारविन्द-दर्शनानन्दान्तर्-भूतैव मम स्फुरतीति विज्ञापितम् । यथा—


> अज्ञानं च निरस्तं मे ज्ञान-विज्ञान-निष्ठया ।  
> भवता दर्शितं क्षेमं परं भगवतः पदम् ॥ [१२.६.७] इति ॥२॥ [भक्ति-सन्दर्भ ८६] 

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सिद्धोऽस्मि कृतार्थोऽस्मि । मे साक्षाद् इति गर्भे बाल्ये च साक्षात्-कृतो यो हरिः श्री-कृष्णः, स एव श्रावितस् त्वया स एव मया श्रुतः ॥२॥

**॥।**

** ॥ १२.६.३ ॥**

**नात्यद्भुतम् अहं मन्ये महताम् अच्युतात्मनाम् ।**

**अज्ञेषु ताप-तप्तेषु भूतेषु यद् अनुग्रहः ॥**

**श्रीधर-स्वामी (भावार्थ-दीपिका) : **करुणात्मताम् अभिनन्दति द्वाभ्यम्—नात्यद्भुतम् इति ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **महतां भवादृशानाम् । अज्ञेषु मादृशेषु ॥३॥

———————————————————————————————————————

**सनातन-गोस्वामी : **[ह।भ।वि। १०.२१६] अज्ञेषु भगवद्-भजनादि-महिमानभिज्ञेषु, अत एव तापैस् तप्तेषु भूतेषु प्राणि-मात्रेषु अनुग्रह इति यत्, इदम् अद्भुत-घटमानं न मन्ये, यतः अच्युतस्यैव आत्मा स्वभावः दीनानाम् एव शरणत्वादि-रूपो येषाम् इति ॥३॥

———————————————————————————————————————

**जीव-गोस्वामी (क्रम-सन्दर्भः) :** किं च, अच्युतात्मनाम् अच्युतस्येवात्मा स्वभावो येषां, तेषां महताम् आत्मारामाणाम् अपीति । तद्-भाव-भावितत्वाद् अनुग्रहादयो गुणा युक्ता एव । तस्मान् नात्यद्भुतम् इत्य् अर्थः ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अच्युत एव आत्मा मनो येषां तेषाम् ॥३॥

**॥।**

**॥ १२.६.४ ॥**

**पुराण-संहिताम् एताम् अश्रौष्म भवतो वयम् ।**

**यस्यां खलूत्तम-श्लोको भगवान् अनुवर्ण्यते ॥**

**श्रीधर-स्वामी (भावार्थ-दीपिका) : **अश्रौष्म श्रुतवन्तः । भवतः सकाशात् ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **संहितामित्य् उक्त्या वेदतुल्यत्वमस्य पुराणस्य सूचयति । अनुवर्ण्यते अभीक्ष्णशस्तत्तत्कथाप्रसङ्गेन प्रतिपाद्यते ॥४॥

———————————————————————————————————————

**जीव-गोस्वामी (क्रम-सन्दर्भः) : **यस्माद् अश्रौष्म तस्मादेव भगवन्न् इति ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु मत्तः श्रुतस्य अस्य शास्त्रस्य कः खल्व् अर्थस् त्वयावधारित इत्य् अपेक्षायाम् आह—पुराणेति । भगवान् अनुवर्ण्यते इत्य् अन्य-वर्णनस्यापि तत्-पोषणार्थत्वेन तद्-अङ्गत्वात् भगवद्-अनुवर्णनत्वम् एवेति भावः ॥४॥

**॥।**

**॥ १२.६.५ ॥**

**भगवंस् तक्षकादिभ्यो मृत्युभ्यो न बिभेम्य् अहम् ।**

**प्रविष्टो ब्रह्म निर्वाणम् अभयं दर्शितं त्वया ॥**

**श्रीधर-स्वामी (भावार्थ-दीपिका) : **“सिद्धोऽस्मि” इत्य् उक्तं तद् एवाविष्करोति—भगवन्न् इति । यतस् **त्वया दर्शितं ब्रह्म प्रविष्टः** । कथं भूतम् ? **अभयम्**, यतो **निर्वणं** कैवल्य-रूपम् ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **हे भगवन्न् इति श्रीशुकं साक्षाद्भगवाञ्श्री-कृष्णस्तद्रूपेणामन्त्रयतीति भावः । यथा श्री-कृष्णेन जगतोऽभयं दुष्टदैत्यहननादि दर्शितं तथा मम त्वयापि तद्दर्शितम् इति तत्साभ्यमुक्तम् । यद् वा, नान्यत्त्वदभयं पश्ये इति श्रीकुन्त्युक्तेः अभयः श्री-कृष्ण एव । क्लीबत्त्वमार्षम् । श्री-भागवतश्रावणेनापि साक्षाच्छ्रीकृष्ण एव दर्शितो भवतीति भावः । यद् वा, ब्रह्मनिर्वाणरूपमभयं दर्शितम् । 


> अधोक्षजालम्बमिहाशुभात्मनः शरीरिणः संसृतिचक्रशातनम् । तद्ब्रह्मनिर्वाणसुखं विदुर्बुधास्ततो मजध्वं हृदये हृदीश्वरम् ॥ 

इति सर्वभक्तशिरोमणिना श्रीकायाधवेन मनसा श्री-कृष्णचिन्तनस्यैव संसानिरासकत्वमुक्तम् इति ॥५॥

———————————————————————————————————————

**जीव-गोस्वामी (क्रम-सन्दर्भः) : **अधुना तु यद् उपदिष्टं, तच् च मम जातम् एवेत्य् आह—प्रविष्ट इति । **निर्वाणं** परमानन्द-स्वरूपं **ब्रह्म** सर्वतोऽपि बृहद्-भगवत्-तत्त्वं **प्रविष्टस्** तस्मिन्न् आविष्ट इत्य् अर्थः ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं त्व् एकम् एव वाक्यं मन्-मनोऽभिज्ञेन त्वया मां प्रति नोक्तम् । यद्यपि तद् अप्य् आशङ्कावतो ममैव तावद् एवासह्यम् अभूद् इत्य् आह—हे **भगवन्** ! सर्वज्ञ ! मच्-चित् तस्य भक्त्यैक-निष्ठत्वं जानन्न् अपि किम् एवम् उपदिशसीति भावः । **तक्षकादिभ्यस्** तथा विविध-जन्मान्तर-प्राप्तेभ्यो **मृत्युभ्यः** सकाशाद् **अहं न बिभेमि** । किं तु **त्वया दर्शितम् अभयं ब्रह्म निर्वाणं प्रविष्टः** सन्न् एव बिभेमीत्य् अर्थः । अत्र गृह-स्थितो नानुपद्रवेभ्यो न बिभेमि, किं तु वनं प्रविष्टः सन्न् एवेति । तस्मात् वनं न प्रविशामीति तत्राभिप्रायः । तथैवात्रापि तक्षकादिभ्यः पुनः पुनर् मृत्युभ्यश् च सकाशाद् अपि, त्वया दर्शिताद् ब्रह्म-निर्वानान् मम महा-भयम् इति वाक्यार्थः । 

तेन पञ्चम-स्कन्ध-वाक्याद् भगवदीयत्वेनैव समाप्त-सर्वार्थानां—


> नारायण-पराः सर्वे न कुतश्चन बिभ्यति ।  
> स्वर्गापवर्ग-नरकेष्व् अपि तुल्यार्थ-दर्शिनः ॥ [भा।पु। ६.१७.२८]

इत्य् उक्तवता भगवता श्रीमन्-महा-रुद्रेणैव प्रकटिताभिप्रायाणाम् अस्माकं भक्तानां निर्वाण-मोक्षः खल्व् असह्य एव । अत्रापि—


> पुनश् च भूयाद् भगवत्य् अनन्ते  
> रतिः प्रसङ्गश् च तद्-आश्रयेषु ।  
> महत्सु यां याम् उपयामि सृष्टिं  
> मैत्र्य् अस्तु सर्वत्र नमो द्विजेभ्यः ॥ [भा।पु। १.१९.१६]

इति प्रायोपवेशारम्भत एव प्रतिज्ञातवन्तं माम् अपि ब्रह्म-निर्वाणम् उपदिशामीति श्री-मुनीन्द्रे ईर्षैव ध्वनिता । तयापि श्री-शुकस्य तस्य तद्-भक्ति-निष्ठां परीक्षमाणस्य सुखम् एवाभूत् । यथा रासारम्भे आज्ञा-लङ्घयन्तीनां व्रज-सुन्दरीणाम् ईर्ष्यया कृष्णस्य अत्र किन्त्व् इत्य् आक्षेप-लब्धम् एव—


> त्वाम् अस्मि वच्मि विदुषां समवायोऽत्र तिष्ठति ।  
> आत्मीयां मतिम् आदाय स्थितिम् अत्र विधेहि तत् ॥ [का।प्र। २३]

इत्य् अस्य पूर्वार्धान्ते यथा किन्त्व् इत्य् आक्षेप-लब्धं काव्य-प्रकाश-टीका-कृद्भिस् तथा व्याख्यानात् । व्याख्यान्तरं तु शास्त्रस्य मोहिनीत्व-प्रतिपादकं भक्तैर् अग्राह्यम् ॥५॥

**॥।**

**॥ १२.६.६ ॥**

**अनुजानीहि मां ब्रह्मन् वाचं यच्छाम्य् अधोक्षजे ।**

**मुक्त-कामाशयं चेतः प्रवेश्य विसृजाम्य् असून् ॥**

**श्रीधर-स्वामी (भावार्थ-दीपिका) : **“किं भूयः श्रोतुम् इच्छसि” इति यद् उक्तम्, तत्र सिद्धोऽहं न किञ्चिच् छ्रोतुम् इच्छामि । केवलम् अनुज्ञां देहीत्य् आह—अनुजानीहीति । वाचम् इत्य् उपलक्षणं सर्वेन्द्रियाणाम् । वाचं नियम्य किं करिष्यसि ?तद् आह—मुक्ताः कामाशयास् तद् वासना येन तच् चेतोऽधोक्षजे प्रवेश्यासून् विसृजामि ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **हे ब्रह्मन्न् इति—साक्षात्परब्रह्ममूर्तिस्त्वमतो मामाज्ञापयेति भावः । अधोक्षजे परब्रह्मणि श्री-कृष्ण एव कृष्णे मनः संमावेश्य सन्त्यक्ष्येऽहं कलेवरम् इति द्वितीयोक्तेः । असून्प्राणान् ॥६॥

———————————————————————————————————————

**जीव-गोस्वामी (क्रम-सन्दर्भः) : **अधोक्षजे श्री-कृष्णे, अधोऽनेन शयानेन [ह।वं। २.१००.३०] इत्य्-आदि श्री-हरि-वंशोक्तेः ॥६_।_।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्मात् कृपया म एतद् एवाज्ञापय, न त्व् एतत् प्रतिकूलम् इत्य् आह—अनुजानीहि अनुज्ञां देहीत्य् अर्थः । अधोक्षजे श्री-कृष्णे मुक्तम् आशयं त्यक्त-काम-वासनाम् ॥६॥

**॥।**

**॥ १२.६.७ ॥**

**अज्ञानं न निरस्तं मे ज्ञान-विज्ञान-निष्ठया ।**

**भवता दर्शितं क्षेमं परं भगवतो पदम् ॥**

**श्रीधर-स्वामी (भावार्थ-दीपिका) : **ननु किं प्राण-त्यागेन ? किञ्चित् कालं ज्ञान-निष्ठो भव, इति चेत् तत्राह—अज्ञानं चेति । च-कारात् तत्-संस्कारश् च तच् च त्वत्-कृपयैवेत्य् आह—भवतेति ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । ज्ञानं श्री-कृष्णानुभवो विज्ञानं तदैश्वर्यानुभवरतत्र निष्ठा स्थितिस्तया ॥७॥

———————————————————————————————————————

**जीव-गोस्वामी (क्रम-सन्दर्भः) : **भगवतः पदम् इति । अत्र पद-शब्दस्य चरणारविन्द-वाचकत्वम्[^४७], ज्ञानेन वैयासकि-शब्दितेन भेजे खगेन्द्र-ध्वज-पाद-मूलं [भा।पु। १.१८.१६] इत्य् एवास्ति प्रथमं साधकम् ॥७॥

[^४७]:
     चरणारविन्दाभिधायकत्वे इति भक्ति-सन्दर्भे। पुरी-दास-संस्करणे एतद् वाक्यं १२.६.२-पद्यस्य क्रम-सन्दर्भे सन्निविष्टम्। 


———————————————————————————————————————

**विश्वनाथ-चक्रवर्ती (सारार्थ-दर्शिणी) : **ज्ञानं भगवद्-विषयकं विज्ञानं तद्-ऐश्वर्य-माधुर्यानुभवः, ज्ञान-विज्ञान-निष्ठा तव कुतो जातेत्य् अत आह—भवतेति । पदं स्वरूपं चरण-कमलं धाम वा ॥७॥

**॥।**

**॥ १२.६.८ ॥**

**सूत उवाच—**

**इत्य् उक्तस् तम् अनुज्ञाप्य भगवान् बादरायणिः ।**

**जगाम भिक्षुभिः साकं नर-देवेन पूजितः ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भिक्षुभिह् सर्व-मुनीन्द्रैः ॥८॥

**॥।**

** ॥ १२.६.९ ॥**

**परीक्षिद् अपि राजर्षिर् आत्मन्य् आत्मानम् आत्मना ।**

**समाधाय परं दध्याव् अस्पन्दासुर् यथा तरुः ॥**

**श्रीधर-स्वामी (भावार्थ-दीपिका) : **आत्मना बुद्ध्या । आत्मानं मन आत्मनि प्रत्यक् प्रकाशे समाधाय परमात्मानं दध्यौ । अस्पन्दासुः लीन-प्राणः । यथा तरुः स्थाणुः ॥९॥ 

———————————————————————————————————————

**जीव-गोस्वामी (क्रम-सन्दर्भः) : **परम् अधोक्षजं तद्-आख्यं श्री-कृष्णम् एव दध्यौ ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आत्मना बुद्ध्या । आत्मानं श्री-कृष्णम् आत्मनि मनसि परम् अतिशयेन अस्पन्दासुः अन्तर् एव लीन-प्राणः ॥९॥

**॥।**

**॥ १२.६.१० ॥**

**प्राक्-कूले बर्हिष्य् आसीनो गङ्गा-कूल उदङ्-मुखः ।**

**ब्रह्म-भूतो महा-योगी निःसङ्गश् छिन्न-संशयः ॥**

**श्रीधर-स्वामी (भावार्थ-दीपिका) : **तम् एव विशिनष्टि—प्राक्-कूले प्राग् अग्रे । बर्हिषि दर्भे ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **भिक्षुभिस्तत्रत्यैः कथाश्रवणार्थमागतैर्दुर्वासः—प्रभृतिभिः सन्न्यासिभिः । नरदेवेन परीक्षिता । पूजितोऽभ्युत्थानपुष्पाद्यैरर्चितः ॥८-१०॥

———————————————————————————————————————

**जीव-गोस्वामी (क्रम-सन्दर्भः) : **गूढं परं ब्रह्म मनुष्य-लिङ्गम् [भा।पु। ७.१०.४८, ७.१५.७५] इत्य्-आदि-रीत्या पर-ब्रह्म-श्री-कृष्णे प्रेमावेशात् तन्-मयः[^४८] ॥१०॥

[^४८]:
     रस-वर्षि-धृत-पाठे—“ब्रह्म-भूतः प्रसन्नेत्य्-आदि-रीत्या ब्रह्म-भूतः” [गीता १८.६०]  इत्य् एव दृश्यते।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्राक्-कुले बर्हिषि प्राग् अग्रे । दर्भे त्रिगुणातीतत्वाद् ब्रह्म-भूतः । हि तासां मध्ये साक्षाद् ब्रह्म गोपाल-पुरी इतिवत् ॥१०॥

**॥।**

** ॥ १२.६.११ ॥**

**तक्षकः प्रहितो विप्राः क्रुद्धेन द्विज-सूनुना ।**

**हन्तु-कामो नृपं गच्छन् ददर्श पथि कश्यपम् ॥**

**श्रीधर-स्वामी (भावार्थ-दीपिका) : **तद् एवं ब्रह्म-भूते तस्मिंस् तक्षकागमनादिकं पिष्ट-पेषणम् इवाभवद् इति दर्शयति—तक्षक इति त्रिभिः । हे विप्राः ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **अहो ब्राह्मणानां तपोबलं महदित्यभिप्रेत्याह—हे विप्रा इति ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् एवं ब्रह्म-भूते तस्मिन् तक्षकागमनादिकं पिष्ट-पेषणम् इवाभवद् इति दर्शयति—तक्षक इति त्रिभिः ॥११॥

**॥।**

**॥ १२.६.१२ ॥**

**तं तर्पयित्वा द्रविणैर् निवर्त्य विष-हारिणम् ।**

**द्विज-रूप-प्रतिच्छन्नः काम-रूपोऽदशन् नृपम् ॥**

**श्रीधर-स्वामी (भावार्थ-दीपिका) : **तं विष-चिकित्सया परीक्षिद्-रक्षणेन द्रव्यार्जनायागच्छन्तम् । तत्र स्वालीढ-वट-वृक्षस्य भस्मी-भूतस्य पुनर् अङ्कुरादि-क्रमेणोत्थापनाद् विष-हारिणं तद्-अपेक्षित-द्रविणैः सन्तर्प्य ततो निवर्त्य द्विज-रूपेण तिरोहितः सन्न् अदशत् ।

———————————————————————————————————————

**वंशीधरः (भावार्थ-दीपिका-प्रकाशः) : **तत्र मार्गे । स्वालीढः स्वदष्टो यो वटवृक्षस्तस्य । कामरूपो देवत्वात् ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तं विष-चिकित्सया परीक्षिद्-रक्षणेन द्रव्यार्जनायागच्छन्तम्, तत्र स्वालीढ-वट-वृक्षस्य भस्मी-भूतस्य पुनर् अङ्कुरादि-क्रमेणोत्थापनाद् विष-हारिणं तद्-अपेक्षित-द्रविणैः सन्तर्प्य ततो निवर्त्य द्विज-रूपेण तिरोहितः सन्न् अदशत् ॥१२॥

**॥।**

** ॥ १२.६.१३ ॥**

**ब्रह्म-भूतस्य राजर्षेर् देहोऽहि-गरलाग्निना ।**

**बभूव भस्म-सात् सद्यः पश्यतां सर्व-देहिनाम् ॥**

**श्रीधर-स्वामी (भावार्थ-दीपिका) : **तच् च पुत्र-कृत्यम् इव जातम् इत्य् आह—ब्रह्म-भूतस्येति ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **तच् च दंशनम् । पुत्रेण यथा पितुर्देहो दह्यते तद्वज्जातम् । अहिगरलमेवाग्निस्तेन । ब्रह्मभूतस्य विचारेण ताद्रूप्यं प्राप्तस्य ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तच् च पुत्र-कृत्यम् इव जातम् इत्य् आह—ब्रह्म-भूतस्येति ॥१५॥

**॥।**

** ॥ १२.६.१४-१५ ॥**

**हाहा-कारो महान् आसीद् भुवि खे दिक्षु सर्वतः ।**

**विस्मिता ह्य् अभवन् सर्वे देवासुर-नरादयः ॥**

**देव-दुन्दुभयो नेदुर् गन्धर्वाप्सरसो जगुः ।**

**ववृषुः पुष्प-वर्षाणि विबुधाः साधु-वादिनः ॥**

**श्रीधर-स्वामी (भावार्थ-दीपिका) : **तत्र क्षणं सर्वेषां दुःखं च ततः परम् उत्सवं चाह द्वाभ्याम्, हाहाकार इति ॥१४-१५॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र तदा । क्षण क्षणमात्रम् । ततः क्षणोत्तरम् । अहो ब्राह्मणरूपेण फलानि दातुमागतेन किं कृतमित्येवं विस्मिता अभवन् ॥ देवलोकेऽपि तद्गमन उत्सवोऽभूदित्याह—देवदुन्दुभय इति ॥१४-१५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

** ॥ १२.६.१६ ॥**

**जन्मेजयः स्व-पितरं श्रुत्वा तक्षक-भक्षितम् ।**

**यथाजुहाव सङ्क्रुद्धो नागान् सत्रे सह द्विजैः ॥**

**श्रीधर-स्वामी (भावार्थ-दीपिका) : **प्रासङ्गिकम् आह—जन्मेजय इत्य्-आदि । सर्पाभिचार-सत्रे द्विजैः सह वर्तमानो यथावद् आजुहाव जुहावेति वा । सर्व-सर्पावाहने कारणम् आह—सङ्क्रुद्ध इति ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **प्रासङ्गिकं प्रकृतम् । तक्षकेण भक्षितं दष्टम्, भक्षणवद्दंष्ट्राव्यापारसाम्याद्दशोऽपि भक्षणशब्देनोच्यते । आह्वाने प्रयोजनाभावादाकारप्रश्लेषं त्यक्त्वाह—जुहावेति वेति ॥१६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यथा यथावत् निःसर्पम् इदं जगत् करिष्य इति वदन् क्रुद्धो द्विजैः सह स्थितः सन् ॥१६॥

**॥।**

** ॥ १२.६.१७-१८ ॥**

**सर्प-सत्रे समिद्धाग्नौ दह्यमानान् महोरगान् ।**

**दृष्ट्वेन्द्रं भय-संविग्नस् तक्षकः शरणं ययौ ॥**

**अपश्यंस् तक्षकं तत्र राजा पारीक्षितो द्विजान् ।**

**उवाच तक्षकः कस्मान् न दह्येतोरगाधमः ॥**

**वंशीधरः (भावार्थ-दीपिका-प्रकाशः) : **भयेन संविग्नस्त्रस्तः ॥१७॥

**॥।**

** ॥ १२.६.१९ ॥**

**तं गोपायति राजेन्द्र शक्रः शरणम् आगतम् ।**

**तेन संस्तम्भितः सर्पस् तस्मान् नाग्नौ पतत्य् असौ ॥**

**श्रीधर-स्वामी (भावार्थ-दीपिका) :** कस्मात् तक्षको न दह्येतेत्य् उक्ताः सन्तो द्विजा ऊचुः, तम् इति । तेनेन्द्रेण । असौ सर्पः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र यज्ञकुण्डाग्नौ ॥१८-१९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

** ॥ १२.६.२० ॥**

**पारीक्षित इति श्रुत्वा प्राह र्त्विज उदार-धीः ।**

**सहेन्द्रस् तक्षको विप्रा नाग्नौ किम् इति पात्यते**[^४९]** ॥**

[^४९]:
     पात्यताम् इति पाठान्तरम्।


**श्रीधर-स्वामी (भावार्थ-दीपिका) : **ऋत्विजः प्रत्याह—सहेन्द्रः इन्द्र-सहितः इन्द्र-सहितः किम् इति न पात्यते ॥२०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

**॥ १२.६.२१ ॥**

**तच् छ्रुत्वाजुहुवुर् विप्राः सहेन्द्रं तक्षकं मखे ।**

**तक्षकाशु पतस्वेह सहेन्द्रेण मरुत्वता ॥**

**मध्वाचार्यः (भागवत-तात्पर्यम्) :** 

स्व-सन्तानोद्भवं कीर्त्या योगयन् जनम् एजयन् ।


> शक्तोऽप्य् अशक्तवद् विष्णुर् इन्द्र आसीद् उपेक्षकः ॥  
> एवम् एव ऋषीणां च कीर्तिं योजयतामुना ।  
> कृतोऽपेक्षा महेन्द्रेण किम् उ विष्णुः परात्परः ॥  
> तस्माद् विष्णोर् अशक्यं न भूत-भव्य-भवत्स्व् अपि ।  
> न चानिष्टं गुणैर् एष पूर्णो नारायणः सदा ॥[^५०] इति वामने ॥२०-२२॥

[^५०]:
     ननु पारीक्षिताज् जनमेयात् तत्-पुरोहितेभ्यो वा कथम् इन्द्रो बिभाय ? नह्य् अधिक-शक्तयो देवाः स्वावरेभ्यो मनुष्येभ्यो बिभ्यतीति युक्तम् । किम् उत देवानाम् अपीन्द्रः ? अतस् तात्पर्यम् आह—स्व-सन्तानोद्भवम् । 
    यष्टुर् यजमानस्य जनमेजयस्य उपेक्षकः भीत इव स्वेच्छया स्वसामर्थ्यम् अनाविष्कुर्वन्न् आसीत् । यथा बालकात् स्वयम् आत्मानं पराजितम् इव दर्शयन् पिता सन्तुष्यति । यद्यपि प्राचीन-कोशेषु सर्वत्र श्रीअकोऽप्य् अशक्तवद् विष्णुर् इन्द्र आसीद् उपेक्षकः इति पठ्यते, अर्थस् तु न स्वरसः । प्रसाद एव स्यात् । 
    अस्तु जनमेजये स्व-सन्ततिर् इत्य् उपेक्षा । होतॄणां तु का कथा ? किम् इति तद्-वचनात् सविमानः सतक्षक उच्चचाल ? आह—एवम् एव ऋषीणां च । इन्द्रोऽपि कृपयैव चकार नाशक्त्येति यदा महेन्द्र एवैतादृशो महा-शक्तिस् तदा परात्परो विष्णुः सर्व-शक्त इति किम् उ वक्तव्यम् ? 
    विष्णोर् अशक्तिर् न इति क्वचित् पाठान्तरम् । विष्णोर् अशक्यं न भूत-भव्य-भवत्स्व् अपि । न चानिष्टं गुणैर् एष पूर्णो नारायणः सदा इति सर्वोपसंहारः । एतावान् सर्व-भागवत-तात्पर्य-सार इत्य् अतिमङ्गलम् ॥ (गोविन्दाचार्यः)


नित्यादोष-स्वरूपाय गुण-पूर्णाय सर्वदा ।

नारायणाय हरये नमः प्रेष्ठतमाय मे ॥

इति श्र्मद्-आनन्द-तीर्थ-भगवत्-पाद-विरचिते श्री-भागवत-तात्पर्य-निर्णये द्वादश सक्न्धः समाप्तः । समाप्तोऽयं ग्रन्थः ॥

———————————————————————————————————————

**श्रीधर-स्वामी (भावार्थ-दीपिका) :** तद्-राज्ञो वचः श्रुत्वा आजुहुवुः । साक्षेपम् आह्वानं दर्शयति, तक्षकेतीहाग्नाव् आशु पतस्व मरुत्त्वता मरुद्-गण-वतेन्द्रेण सह ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **हे विप्रा इति—यूयमर्थिमनोरथमवश्यं पूरयन्ति विशेषेण प्रान्ति पूरयन्त्यर्थिजनाभिलषितम् इति विप्रा इत्यन्वर्थसंज्ञावन्निरुक्तेर् इति भावः । किम् इति न कुतो न ॥२०-२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मरुत्वतेति । अरे इन्द्र, तव देवेन्द्रोऽहम् इति गर्वोऽस्ति तस्मात् त्वां देवैर् अपि समं पातयाम इति भावः । मरुतौ पवनाऽमरौ इत्य् अर्थः ॥२१॥

**॥।**

** ॥ १२.६.२२ ॥**

**इति ब्रह्मोदिताक्षेपैः स्थानाद् इन्द्रः प्रचालितः ।**

**बभूव सम्भ्रान्त-मतिः स-विमानः स-तक्षकः ॥**

**श्रीधर-स्वामी (भावार्थ-दीपिका) : **ब्राह्मणैर् उक्तैर् आक्षेपैः परुष-वाक्यैः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अद्य प्राणाः खलु गता एव इति सम्भ्रान्ता व्याकुला मतिर् यस्य सः ॥२१॥

**॥।**

** ॥ १२.६.२३-२४ ॥**

**तं पतन्तं विमानेन सह-तक्षकम् अम्बरात् ।**

**विलोक्याङ्गिरसः प्राह राजानं तं बृहस्पतिः ॥**

**नैष त्वया मनुष्येन्द्र वधम् अर्हति सर्प-राट् ।**

**अनेन पीतम् अमृतम् अथ वा अजरामरः ॥**

**श्रीधर-स्वामी (भावार्थ-दीपिका) : **तं तक्षकम् । अङ्गिरसः पुत्रो बृहस्पतिः प्राह ।

———————————————————————————————————————

**वंशीधरः (भावार्थ-दीपिका-प्रकाशः) : **इतीत्थम् ॥ हे मनुष्येन्द्रेति मनुष्येष्वेव तव प्रभावो न तु देवेष्वपीति भावः । अनेन तक्षकेण । अथातः । वै निश्चितम् । अजरामरो जात इत्य् अर्थः । यद् वा, सर्पेण तक्षकेण सह राजत इति सर्पराडिद्रविशेषणम् । अथवा—अत एव अजरामर इति विश्वनाथः ॥२२-२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आङ्गिरसः अङ्गिरसः पुत्र इति गौरव-व्यञ्जना एष इन्द्रो मनुष्येन्द्रेण त्वया देवेन्द्रस्य वधानौचित्यात् सर्पेण तक्षकेण सह राजते इति सः । अथ अत एव । वै निश्चितम् अजरामरः ॥२४॥

**॥।**

** ॥ १२.६.२५ ॥**

**जीवितं मरणं जन्तोर् गतिः स्वेनैव कर्मणा ।**

**राजंस् ततोऽन्यो नास्त्य् अस्य प्रदाता सुख-दुःखयोः ॥**

**श्रीधर-स्वामी (भावार्थ-दीपिका) : **भवतु नामाजरामरस् तथापि पितृ-मारकं धक्ष्यामीति चेत् तत्राह—जीवितम् इति। गतिः पर-लोकः । अतो दुर्मरण-निमित्ता पितुर् दुर्गतिर् अनेन कृतेत्य् अपि न शङ्कनीयम् इत्य् अर्थः ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—निमित्तमात्रं सर्वेषां कृतकर्मानुसारतः इत्य् उक्तेर् नास्यापराध इति भावः । हे राजन् पितृशोकादेवं यद्यवस्यसि तत्र तत्त्वं शृण्वित्याह—जोवितम् इति । गतिः स्वर्गादिः । जन्तोरिति—निकृष्टजीवस्यवेयं व्यवस्था तव पितुस् तु जीवितमरणभगवद्-धामप्राप्तयो भगवत्कृता एव । तथा हि—स्वहस्तेनैव द्रौण्यस्त्रतो रक्षणं, मुनिशापद्वारा निधनप्रापणं, स्वप्रष्ठेशुकोपदेशद्वारा निजपदप्रापणम् इति तस्यैव कर्माणि तक्षकस् तु निमित्तमात्रम् इति विश्वनाथः ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे राजन् ! स्व-पितृ-शोकाद् एवं यद् व्यवस्यसि, तत्र तत्त्वं शृण्व् इत्य् आह—जीवितम् इति। गतिः स्वर्गादि जन्तोर् इति निकृष्ट-जीवस्यैवेयं व्यवस्था, तव पितुस् तु जीवित-मरण-भगवद्-धाम-प्राप्तये भगवत्-कृता एव, तथा हि स्व-हस्तेनैव द्रौण्य्-अस्त्रतो रक्षणं मुनि-शाप-द्वारा निधन-प्रापणं, स्व-प्रेष्ठ-शुकोपदेश-द्वारा स्व-पद-प्रापणम् इति तस्यैवैतानि कर्माणि । तक्षकस् तु नाम-मात्रेणैव निमित्तम् इति भावः ॥२५॥ 

**॥।**

** ॥ १२.६.२६ ॥**

**सर्प-चौराग्नि-विद्युद्भ्यः क्षुत्-तृड्-व्याध्य्-आदिभिर् नृप ।**

**पञ्चत्वम् ऋच्छते जन्तुर् भुङ्क्त आरब्ध-कर्म तत् ॥**

**श्रीधर-स्वामी (भावार्थ-दीपिका) : **कथम् अन्यः सुख-दुःख-प्रदाता नास्ति सर्पादीनाम् उपलभ्यमानत्वाद् इति चेत् तत्राह—**सर्पादिना** **जन्तुः पञ्चत्वं** मृत्युम् **ऋच्छति** प्राप्नोतीति यत्, **तद् आरब्धं कर्मैव भूङ्क्ते**, स्व-कर्म-प्रयुक्ता एव सर्पादयो न स्व-तन्त्रा इति भावः ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **इति भाव इति—सुखस्य दुःखस्य न कोऽपि दाता परो ददातीति कुबुद्धिरेषा इत्य्-आदिपुराणान्तरात् आत्मैव ह्यात्मनो बन्धुरात्मैव रिपुरात्मनः इति श्रीमुखवाक्याच् च स्वकर्मानुसारेण स्वस्यैव स्वदुःखादिहेतुत्वमित्याशयः प्राकृत एव लोकस्स्वकर्मवशात्सर्पादिभिर्मृतिं याति न तु त्वत्पितामहो भक्तराज इत्याह—सर्पेति । जन्तुरन्तिनिकृष्टजीव इति विश्वनाथः ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्राकृत एव लोकः सर्पादिभिः कर्म-वशान् मरणं प्राप्नोति, न तु त्वत्-पिता महा-भक्त-राज इत्य् आह—सर्पेति । **जन्तुर्** इति निकृष्ट-जीवः ॥२६॥

**॥।**

** ॥ १२.६.२७ ॥**

**तस्मात् सत्रम् इदं राजन् संस्थीयेताभिचारिकम् ।**

**सर्पा अनागसो दग्धा जनैर् दिष्टं हि भुज्यते ॥**

**श्रीधर-स्वामी (भावार्थ-दीपिका) : संस्थीयेत** समाप्यताम् । **आभिचारिकं** हिंसा-फलम् । **दिष्टं** प्राचीनं कर्म । अतः सर्पादृष्ट-प्रयुक्तस्य तवाप्य् अयं नापराध इति भावः ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **यन्तः प्रारब्धकर्मत एव सर्वं भवति तस्माद्धेतोः । इदं सर्पसत्रम् । ननु तज्जातित्वात्तक्षकापराध एवैषामपराधः एकः पापानि कुरुते फलं भुङ्क्त महाजनः इत्य् उक्तेस् तत्राह—तक्षकस्याप्यपराधो नास्ति दैवेन तद्दंशनेन स्वकृतपूर्वकर्मणा परीक्षितो मरणस्य क्लृप्तत्वादित्याशयेनाह—जनैर्दिष्टम् इति । यतो दिष्टम् एव फलदमतो हेतोः । इति भाव इति—तव चेतस्यपि मातृकृतसर्पदाहरूपशापादृष्टवशेनैव सर्पसत्रकृतिस्फूर्तिर्जातेति तात्पर्यम् । अत्र महाभारतीयकथानुसंवेया—कदाचिदुच्चैःश्रवसोऽश्वस्य वर्णनिर्णयार्थं कद्रूविनतयोर्विवादः प्रवृत्तः । विनतयोक्तं श्वेतवर्णोऽयं, कद्रवा चोक्तं कृष्णवर्ण इति । ततः श्वो निर्णयार्थं गमिष्यावो यदुक्तिर्मृषा सा दासी भवतु, तदा च नागमात्रा स्वपुत्रान्प्रत्युक्तं यूयं कृष्णरोमाकारा भूत्वाश्वपुच्छे लग्ना भवत, ये न करिष्यन्ति मद्वाक्यं ते सर्वे जनमेजययज्ञे दग्धा भविष्यन्तीति । आभिचारिक निन्द्यम् । अभिचारस्य शत्रुमरणकामः श्येनेनाभिचरेत् इति विहितत्वेऽपि प्रायश्चित्तश्रवणान्निन्द्यत्वम् इति तत्रापि तव नापराध इत्याह—जनैर् इति विश्वनाथः ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_ **

———————————————————————————————————————

**विश्वनाथ-चक्रवर्ती (सारार्थ-दर्शिणी) : संस्थीयते** समाप्यतां, यत **आभिचारिकं** निन्द्यं, वृथैव एतावन्तः **सर्पा दग्धाः**, तत्रापि तव नापराध इत्य् आह—जनैर् इति । **दिष्टं** प्राचीनं कर्म, सर्पेर् अपि स्व-प्रारब्ध-फलं भुक्तम् इदम् इति भावः ॥२७॥

**॥।**

** ॥ १२.६.२८ ॥**

**इत्य् उक्तः स तथेत्य् आह महर्षेर् मानयन् वचः ।**

**सर्प-सत्राद् उपरतः पूजयाम् आस वाक्-पतिम् ॥**

**श्रीधर-स्वामी (भावार्थ-दीपिका) : **वाक्-पतिं बृहस्पतिम् ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **महर्षेर्बृहस्पतेः । वाग्वै बृहती इति श्रुतिम् एव बृहच्छब्दस्य वागर्थे मानं मत्वाह—बृहस्पतिम् ॥२८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

** ॥ १२.६.२९ ॥**

**सैषा विष्णोर् महा-माया- बाध्ययालक्षणा यया ।**

**मुह्यन्त्य् अस्यैवात्म-भूता भूतेषु गुण-वृत्तिभिः ॥**

**श्रीधर-स्वामी (भावार्थ-दीपिका) : **ननु कथं विदुषाम् अप्य् एवं सम्मोहो यतो ब्रह्म-कोपात् परीक्षितो मृत्युर् जनमेजय-कोपात् सर्पाणाम् इत्य्-आदि ? तत्राह—सैषेति । तस्या महत्त्वं दर्शयति—**अलक्षणा** न लक्ष्यत इत्य् अलक्षणा, अप्रतर्क्येत्य् अर्थः । कासौ ? इत्य् अत आह—**यया अस्य विष्णोर् एवात्म-भूता** आत्मांश-भूताः प्राणिनो **गुण-वृत्तिभिः** क्रोधादिभिः सह **भूतेषु** देहेषु **मुह्यन्ति** । बाध्य-बाधकतं व्रजन्तीत्य् अर्थः । ननु श्रवणादिना बाधितया तया कुतो मोहः स्यात् ? तत्राह—**अबाध्यया** बाधितुम् अशक्यया ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । इत्य् अर्थ इति—लक्षित एव वस्तुनि तर्को भवतीति भावः । इत्य् अर्थ इति—अन्यथाभावस्यैव मोहत्वाद् इति भावः । पुनराक्षिपति—नन्व् इति । अबाध्यया ब्रह्मात्मबोधं विना बाधितुमशक्यया ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु कथं विदुषाम् अप्य् एवं सम्मोहः ? यतो जनमेजयस्य कोपात् सर्पाणां वधस् तत्-सभासदां विदुषाम् अपि विप्राणाम् आभिचारिके सत्रे प्रवर्तनम् इति । तत्राह—सैषेति । तस्या महत्त्वं दर्शयति—**अलक्षणा** न लक्ष्यत इत्य् अलक्षणा अप्रतर्क्येत्य् अर्थः । **यया अबाध्यया** विद्वद्भिर् अपि बाधितुम् अशक्यया **मुह्यन्ति** । के ते ? इत्य् अत आह—**अस्यैव विष्णोर् आत्म-भूता** आत्मांश-भूताः प्राणिनो **भूतेषु** प्राणिषु विषयेषु या **गुण-वृत्तयः** क्रोध-द्वेषाद्यास् ताभिर् मुह्यन्ति ॥२९॥

**॥।**

** ॥ १२.६.३० ॥**

**न यत्र दम्भीत्य् अभया विराजिता**

**मायात्म-वादेऽसकृद् आत्म-वादिभिः ।**

**न यद् विवादो विविधस् तद्-आश्रयो**

**मनश् च सङ्कल्प-विकल्प-वृत्ति यत् ॥**

**श्रीधर-स्वामी (भावार्थ-दीपिका) : **कथं तर्हि माया-तत्-कार्य-निवृत्तिः ? इत्य् आशङ्क्य श्री-विष्णु-स्वरूप-निरूपण-पूर्वकं तद्-भजनात् सर्वानर्थ-निवृत्तिर् इति शास्त्रार्थम् उपसंहरति—न यत्रेति पञ्चभिः । दम्भीति । माया, कपटवान् अयं पुमान् इत्य् एवं-भूतायां बुद्धावस-कृद् उल्लिख्यमाना या मायेत्य् अर्थाह् । सात्म-वादे क्रियमाणे आत्म-वादिभिर् यत्राभया न विराजिता न प्रकाशिता, किन्तु भीतेव स्व-कर्यं मोहादिकम् अकुर्वती कथञ्चिद् वर्तत इति प्रतिपादितेत्य् अर्थः । तद् उक्तम्—


> तस्मै नमो भगवते वासुदेवाय धीमहि ।   
> यन् मायया दुर्जयया मां ब्रुवन्ति जगद्-गुरुम् ॥  
> विलज्जमानय यस्य स्थातुम् ईक्षा-पथेऽमुया ।   
> विमोहिता विकत्थन्ते ममाहम् इति दुर्धियः ॥ [भा।पु। २.५.१२-१३] इति । 

किं च, यद् यस्मिंस् तद्-आश्रयो मायाश्रयो विविधो विवादोऽपि नास्ति । विशेष-विषयत्वाद् विवादानां तस्य विशेषातीतत्वाद् इति भावः । सङ्कल्प-विकल्पा वृत्तयो यस्य तन् मनोऽपि यत्र नास्ति । सङ्कल्प-विकल्पानाम् अपि विशेष-विषयत्वात् ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **विष्णुस्तर्हि दम्भी येन तस्य मायेत्युच्यते तत्राह—न यत्रेति । यत्र विष्णौ यस्य विष्णोस्सन्निधाने निमित्ते आ ईषत् विराजिता यत्किचिल्लब्धसामर्थ्यापि दम्भी दम्भवानयमित्यभया न भवति किन्तु तस्मिन्दम्भादर्शनात्सभयैव भवतीत्य् अर्थः । माया हि सदम्भ एव निर्भया भवतीति । तद् उक्तम्—


> विलज्जमानया यस्य स्थातुमीक्षापथेऽमुया ।   
> विमोहिता विकत्थन्ते ममाहम् इति दुर्धियः ॥ 

इति विष्णो महाभागवते च मायाधिकारो नास्तीत्य् अर्थः । कीदृशी—दम्भिनि दम्भवति पुरुषे इतौ गमने आक्रमे इत्य् अर्थः । अभया निर्भयैव विराजिता । इण्—गतौ क्त्यन्तः । विष्णुतद्भक्तयोस् तु शून्येव भवतीति भावः । तथात्मवादिभिरति बहुधात्मवादे प्रवर्तिते विष्णुस्वरूपे स्फुरिते सति विविधो वादो नास्ति यतस् तदाश्रयो मायाश्रय एव सः यच्छक्तयो वदतां वादिनां वै विवादसंवादभुवो भवन्ति इत्य्-उक्तेः । तथा सङ्कल्पादिरूपा मायावृत्तयो यत्र तन्मनोपि नास्तीत्यर्थ इति विश्वनाथः । इत्य् अर्थ इति—अत्र मायाशब्दः कपटपर एव न तु भागवच्छक्तिरूपयोगमायापर इति भावः । इत्य् अर्थ इति—इत्थं प्रतिपादिता या माया सा यत्रात्मस्वरूपे नास्तीति भावः । अत्र प्रमाणम् आह—तद् उक्तम् इति । श्लोकौ तु व्याख्यातचरावेव । अन्यदा—किञ्चेति । यद्यस्मिन्नात्मस्वरूपे । इति भाव इति—नेह नानास्ति किञ्चन इत्य्-आदिश्रुतेस् तस्यात्मस्वरूपस्य सर्वविशेषरहितत्वस्य निश्चयाद् इति तात्पर्यम् । विशेषविषयत्वाद्भेदविषयत्वात् ॥३०॥

———————————————————————————————————————

**जीव-गोस्वामी (क्रम-सन्दर्भः) : **कथं तर्हि विष्णुर् दम्भी, येन तस्य महामायेत्य् उच्यते ? तत्राह—न यत्रेति । **यत्र **विष्णौ यस्य विष्णोः सन्निधाने निमित्ते **आ** इषत् **विराजिता** यत् किञ्चित् लब्ध-सामर्थ्यापि **दम्भी** दम्भवान् अयम् इत्य् **अभया** न भवति, किन्तु तस्मिन् दम्भा-दर्शनात् स-भयैव[^५१] भवतीत्य् अर्थः । माया हि स-दम्भ एव निरर्गला भवतीति । तद् उक्तं विलज्जमानया यस्य स्थातुम् ईक्षा-पथेऽमुया [भा।पु। २.५.१३] इति । 

[^५१]:
     सभियैव (ङ)


किं च, आत्म-वादिभिर् आत्म-वादे कर्तव्ये यत् यत्र तद्-आश्रयो विविधो विवादो न विद्यते, आत्मनः परत्वाद् इति भावः । अतो मनश् चेति । ततस् तु सुतरां विवादाभाव इति भावः । तद् एवं तत्-सान्निध्य-मात्रेण स्थिता, न तु तत् सम्मता, तस्याम् अनासक्तत्वात् तस्येति स्थितम् ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु यदि क्रोध-द्वेषादिमत्सु सर्व-जीवेष्व् एवास्या मायाया मोहनाद् धेतोर् अधिकारः, तर्हि कुत्र नाधिकारः ? इति चेत्—


> विलज्जमानय यस्य स्थातुम् ईक्षा-पथेऽमुया ।   
> विमोहिता विकत्थन्ते ममाहम् इति दुर्धियः ॥ [भा।पु। २.५.१३] 

इति ब्रह्मोक्तेर् भगवति, विष्णौ महा-भागवते च लोकेऽस्या नैवाधिकारः, सत्यम् । कीदृशं तर्हि विष्णोः स्वरूपम् ? इत्य् अपेक्षायाम् आह—न यत्रेति त्रिभिः । **यत्र** विष्णु-स्वरूपे **माया** न प्रभवति। कीदृशी ? **दम्भिनि** दम्भवति पुरुषे इतौ गमने आक्रम इत्य् अर्थः । **अभया** निर्भयैव **विराजिता**, इन् गतौ क्त्य्-अन्तः । विष्णौ तद्-भक्ते च दम्भाभावात् तत्र सभया विराजन-शून्येव भवतीति भावः । तथा **आत्म-वादिभिर्** अपि **असकृत्** पुनः पुनः **आत्म-वादे** प्रवर्तिते सति, यत् यत्र विष्णु-स्वरूपे स्फुरिते सति विविधो विवादो नास्ति । कीदृशस् तद्-आश्रयः ? तां मायाम् एवाश्रयत इति सः । यद् उक्तं—


> यच्-छक्तयो वदतां वादिनां वै  
> विवाद-संवाद-भुवो भवन्ति [भा।पु। ६.४.३१] इति ॥३०॥   
> **॥।**

**॥ १२.६.३१ ॥**

**न यत्र सृज्यं सृजतोभयोः परं**

**श्रेयश् च जीवस् त्रिभिर् अन्वितस् त्व् अहम् ।**

**तद् एतद् उत्सादित-बाध्य-बाधकं**

**निषिध्य चोर्मीन् विरमेत तन् मुनिः ॥**

**श्रीधर-स्वामी (भावार्थ-दीपिका) : **किं च, **सृज्यं** कर्म **सृजता** कारक-वर्गेण **सहोभयोः** सृज्य-स्रष्ट्रोः **परं** साध्यं **श्रेयः** फलम् अपि । अतस् **त्रिभिः** सृज्य-स्रष्टृ-फलैर् **अन्वितो** जीवश् चाहङ्कारात्मको **यत्र नास्ति** । अत एव **उत्सादितौ** निरस्तौ **बाध्य-बाधकौ** यस्मिंस् **तद् एतत्** स्वयम् आत्म-स्वरूपम् इत्य् अर्थः । तत् तस्मिन्न् **ऊर्मीन्** अहङ्कारादीन् **निषिध्य** **विरमेत**, विशेषेण क्रीडेद् इत्य् अर्थह् ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **अन्यदप्याधिक्यम् आह—किञ्चेति । कारकवर्गेणेन्द्रियसमूहेन । अतः सृज्यादित्रयाभावात् । अत एवाहङ्काराभवादेव । बाध्य द्वैतं, बाधकं वृत्तिरूपं ज्ञानं च । इत्य् अर्थ इति—सर्वबाधाविधित्वेन ज्ञेयम् इति भावः। केचित्त्वात्मस्वरूपमिहावगत्येति शेषं कृत्वा योजयंस्तदशोभनमिव भातीति । ऊर्मिशब्देनात्रहङ्कारादयो लक्ष्यन्ते जले तरङ्गवत्तेषाम् अपि चित्त उत्थानदर्शनात् । इत्य् अर्थ इति—कश्चित्तमनुवर्तते इति वेरुपसर्गस्य धात्वर्थानुगतत्वादयं भावः । यत्र स्फुरीते सति सृज्यादिर्न यत् उभयोः स्रष्ट्टसृज्ययोः परं पृथग्भूतं तत्स्वयं तथा श्रेयः स्वर्गादिफलम् अपि यत्र न स्फुरति तथा त्रिभिर्गुणर्जागरादिभिर्वा युक्तोऽहङ्कारात्मको जीवोऽपि न स्फुरति तस्मादेतद्विष्णुस्वरूपम् । उत्सादिता निरस्ता बाध्या जीवा बाधका गुणाश् च तस्मात्तथाभूतम् । ननु तर्ह्यैतत्कः प्रकाशयेत्तत्राह—निषिध्येति । स्वभक्तहृद्गतानमून्कामक्रोधादीन्स्वयम् एव । तत्र विशेषतो रमते तत्प्रसिद्धम् इति विश्वनाथः ॥३१॥

———————————————————————————————————————

**जीव-गोस्वामी (क्रम-सन्दर्भः) : **मायाश्रय-व्यवधानम् असत्त्वं विवृणोति—न यत्र सृज्यम् इति । **जीवस्** **त्व् अहम्** इत्य् अन्वयः निगमयति । तत्-पूर्व-निर्दिष्टम् एतत्-प्रकारम् **उत्सादित-बाध्य-बाधकं** विष्णु-तत्त्वम् इति । तद् एतन्-मननेन **ऊर्मीन्** मायादीन् **निषिध्य मुनिर् विरमेत** । तस्माद् अन्यत्र स्वयम् एव विरतो भवति, न तु यत्नान्तरेणेत्य् अर्थः ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तथा सङ्कल्प-विकल्प-रूपा मायिक्यो वृत्तयो यस्य तथा-भूतं मनोऽपि यत्र नास्ति। यथा यत्र स्फुरिते सति सृज्यं वस्तु सृजता कारण-वर्गेण सह न स्फुरतीत्य् अर्थः । यत उभयोः परं सृज्य-स्रष्टृत्यां पृथग् भूतं तत् स्वयं तथा यत्र स्फुरिते सति श्रेयश् च स्वर्गादि-फलम् अपि न स्फुरति । तथा त्रिभिर् गुणैर् जागरादिभिर् वा अन्वितोऽहङ्कारात्मको जीवोऽपि न । **तत्** तस्माद् **एतत्** विष्णु-रूपम् **उत्सादिता** निरस्ता **बाध्या** जीवा **बाधका** गुणाश् च यस्मिंस् तथा-भूतम् । ननु तर्ह्य् एतत् कः प्रश्रयेत् ? तत्राह—निषिद्धेति । स्व-भक्त-हृद्-गतान् **ऊर्मीन्** काम-क्रोधादीन् स्वयम् एव तत्र **वि**शेषतो **रमेत,** तत् प्रसिद्धम् ॥३१॥ 

**॥।**

**॥ १२.६.३२ ॥**

**परं पदं वैष्णवम् आमनन्ति तद्**

**यन् नेति नेतीत्य् अतद्-उत्सिसृक्षवः ।**

**विसृज्य दौरात्म्यम् अनन्य-सौहृदा**

**हृदोपगुह्यावसितं समाहितैः ॥**

**श्रीधर-स्वामी (भावार्थ-दीपिका) : **यतस् तद्-वैष्णवं पदम् आमनन्तीत्य् आह—परम् इति । यद् एतत् तद् एव परं वैष्णवं पदं स्वरूपम् आमनन्ति । के ? अतत् आत्म-व्यतिरिक्तम् उत्सिसृक्षवस् त्यक्तुम् इच्छवः । यतोऽनन्य-सौहृदाः नास्त्य् अन्यस्मिन् सौहृदं येषां ते । कुतः । दौरात्म्यं देहाद्य्-अहं-भावं विसृज्य । देहेऽहङ्काराभावाद् अन्यत्र सौहृदं नास्त्य् अतस् त्यक्तुम् इच्छव इत्य् अर्थः । कथम् । नेति नेतीत्य् एवम् । अत्र विद्वद् अनुभवम् अपि प्रमाणयति, हृदोपगुह्य ध्यानादिना । ततः समाहितैर् अवसितं निश्चितम् । यद् वा, , अवसितम् अवबद्धम् आत्मतया गृहीतम् इत्य् अर्थः ॥३२॥

———————————————————————————————————————

**वंशीधरः (भावार्थ-दीपिका-प्रकाशः) : **किमर्थं तत्र क्रीडेद् इति तत्राह—यतस् तद्वैष्णवम् इति । तद् इति ब्रह्मणो नाम इति श्रुतेस् तद्व्यतिरिक्तं प्रपञ्चम् । तत्र हेतुः—यत इति । अनन्यसौहृदत्वे हेतुमाशङ्कते—कुत इति । इत्य् अर्थः इति पूर्वोक्तं यत इति पदमत्र योज्यम् इति भावः। केन प्रकारेण त्यक्तुमिच्छवस्तत्राह—नेतीति। देहोऽप्यात्मा न, जडत्वात्, घटवत् । इन्द्रियाण्यप्यात्मा न, तैजसत्वात्, दीपादिवदित्येवं प्रकारेणेत्यर्थः । अत्रात्मस्वरूपस्य वैष्णवपदत्वे । आदिना धारणाग्रहः । ततो ध्यानानन्तरम् । समाहितैः कृतसमाधिभिः । धात्वर्थप्रसिद्धिमादायाह—यद्वेति । इत्य् अर्थ इति—आत्मरूपतया ग्रहणस्यैवार्थकरत्वाद् इति भावः । यद् वा, नान्यस्मिन्सौहृदं ममत्वं येषां ते, अन्यत्र त्यक्तममत्वाद्विरक्ता विवेकिनोऽन्वयव्यतिरेकादियुक्त्या च दौराम्यं देहादिकोशपञ्चके आत्मत्वाध्यासं विसृज्य ब्रह्मणि यत् अतत् आत्मस्वरूपातिरिक्तं मायोपाधिं तत्प्रयुक्तस्सृष्टिकर्तृत्वादि च तदुत्सिसृक्षवः, एवं भागत्यागलक्षणया तत्त्वंपदार्थयोविरुद्धभागत्यागेन लक्षितं हृदौपनिषदबोधेन समाहितैः प्रत्ययैरुपगुह्य निदिध्यास्य यदवसितं साक्षात्कृतं प्रत्यगभिन्नं ब्रह्म तद् एव विष्णोः परं पदं स्वरूपमामनन्ति वेदप्रतिपाद्यमध्यवस्यन्तीत्यर्थः। तद्वैष्णवं पदं विष्णोः स्वरूपमामनन्ति पुनः पुनः स्मरणेनाभ्यस्यन्ति कीदृशाः—दौरात्म्यमहंममेति दौर्जन्यं विसृज्य नेति नेति नैतदनुकूलं नैतदनुकूलम् इति कृत्वा तत् तद्व्यतिरिक्तदेहगेहपुत्रादिकम् अहंममतास्पदं यद्वस्तु तत्क्रमेण त्यक्तमिच्छवः यतोऽनन्येष्वैकान्तिकमक्तेष्वेव सौहृदं प्रीतिर्येषां तेऽतः समाहितैकाग्रचित्तैस्तैर् एव भक्तृर्हृदा मनसा उपगुह्य ज्ञात्वावसितं तद्वैष्णवं पदं निश्चितं नान्यैर् इति विश्वनाथः ॥३२॥

———————————————————————————————————————

**जीव-गोस्वामी (क्रम-सन्दर्भः) : **पुनस् तद् एव विशदयति—परं पदम् इति । अतत् विष्णु-तत्त्व-व्यतिरिक्तं दौरात्म्यं तस्मिन् सौहृदाभावं समाहितैस् तस्मिन् समाहितान्तः-करणैः आत्मारामैर् अपि वा अवसितम् अनुभूतम् ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यतस् तद्-वैष्णवं पदम् आमनन्तीत्य् आह—परम् इति । यद् एतत् तद् एव परं वैष्णवं पदं स्वरूपम् आमनन्ति । के ? अतत् आत्म-व्यतिरिक्तम् उत्सिसृक्षवस् त्यक्तुम् इच्छवः । यतोऽनन्य-सौहृदाः नास्त्य् अन्यस्मिन् सौहृदं येषां ते । कुतः । दौरात्म्यं देहाद्य्-अहं-भावं विसृज्य । देहेऽहङ्काराभावाद् अन्यत्र सौहृदं नास्त्य् अतस् त्यक्तुम् इच्छव इत्य् अर्थः । कथम् । नेति नेतीत्य् एवम् । अत्र विद्वद् अनुभवम् अपि प्रमाणयति, हृदोपगुह्य ध्यानादिना । ततः समाहितैर् अवसितं निश्चितम् । यद् वा, , अवसितम् अवबद्धम् आत्मतया गृहीतम् इत्य् अर्थः ॥३२॥

**॥।**

** ॥ १२.६.३३ ॥**

**त एतद् अधिगच्छन्ति विष्णोर् यत् परमं पदम् ।**

**अहं ममेति दौर्जन्यं न येषां देह-गेह-जम् ॥**

**श्रीधर-स्वामी (भावार्थ-दीपिका) : **एतत् प्राप्ताव् अधिकारिणो दर्शयति, त एतद् इति । देह-जम् अहम् इति । गेह-जं ममेति ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **एतत् प्रत्युक्तया नित्यापरोक्षं परमं पदमुपाधिविमुक्तं शुद्धस्वरूपम् । दौर्जन्यं दुर्जनतालक्षकम् ॥३३॥

———————————————————————————————————————

**जीव-गोस्वामी (क्रम-सन्दर्भः) : **तत्र पूर्वाङ्गम् आह—त एतद् इति द्वाभ्याम् ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उक्तम् अर्थं स्पष्टीकृत्य व्याचष्टे—त इति । अधिगच्छन्तीति अवसितम् इत्य् अस्यार्थः । दौर्जन्यम् इति दौरात्म्य-पदस्यार्थः ॥३३॥

**॥।**

** ॥ १२.६.३४ ॥**

**अतिवादांस् तितिक्षेत नावमन्येत कञ्चन ।**

**न चेमं देहम् आश्रित्य वैरं कुर्वीत केनचित् ॥**

**श्रीधर-स्वामी (भावार्थ-दीपिका) : **तत्-प्राप्त्य्-उपायम् आह—अतिवादान् इति ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **एतद्वैष्णवपदमपराधे सति तिरोहितं भवेदतोऽपराधानुद्भवविधिम् आह—अतिवादान् कटूक्तीः सहेतैव न तु तादृशमुत्तरं दद्यात् ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं चैतद् विष्णु-स्वरूपं क्वाप्य् अपराधे सति तिरोहितं भवेद् एतः अपराधानुद्भवे प्रकारं शिक्षयति—**अतिवादान्** कटूक्तीः **तितिक्षेतैव**, न तु तथैव कटु-प्रत्युत्तरं दद्याद् इत्य् अर्थः । **इमं** साधक-**देहम् आश्रित्येति** साधक-दशायाम् अपि स्मर्यमाणं स्वस्य सिद्ध-देहम् आश्रित्य तु स्मर्यमाणेन स्व-विपक्षेण सह **वैरं** **न कुर्याद्** इति रागानुगीय-रसिक-भक्ता अभिप्रायम् आहुः—**कञ्चन** अवमन्तारम् अपि ॥३४॥

**॥।**

**॥ १२.६.३५ ॥**

**नमो भगवते तस्मै कृष्णायाकुण्ठ-मेधसे ।**

**यत्-पादाम्बुरुह-ध्यानात् संहिताम् अध्यगाम् इमाम् ॥**

**श्रीधर-स्वामी (भावार्थ-दीपिका) : **शास्त्र-समाप्तौ गुरुं प्रणमति—नम इति । **कृष्णाय** व्यासाय । **अध्यगाम्** अधिगतवान् अस्मि ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **गुरुं श्रीव्यासम् । यद्यपि श्रीशुक एव तदुपदेष्टा तथापि श्री-कृष्णद्वैपायननतिसदुपदेशस्यापि तत्प्रसादमननादेवेति ध्येयम् । यद् वा, शास्त्रं समाप्य स्वेष्टदेवं भगवन्तं नमति—नम इति । अध्यगां श्रीशुकादधिगतवानस्मीति ॥३५॥

———————————————————————————————————————

**जीव-गोस्वामी (क्रम-सन्दर्भः) : **तद् एतच् च श्रीमद्-भागवताद् एव ज्ञायत इत्य् अभिप्रेत्य स्वस्मिंस् तद्-उपदेष्टारं प्रणमति—नम इति । यद्यप्य् अस्य श्री-शुकदेवोपदेष्टा, तथापि श्री-कृष्ण-द्वैपायन-नमस्कारस् तत्-कृतोपदेशस्यापि तत्-प्रसाद-प्राप्तत्वेन मननात् । तद् एतद् आह—यद् इति ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शास्त्रं समाप्य स्वेष्ट-देवं भगवन्तं प्रणमति—नम इति । **अध्यगां** श्री-शुक-मुखाद् अधिगतवान् अस्मि ॥३५॥

**॥।**

**॥ १२.६.३६ ॥**

**श्री-शौनक उवाच—**

**पैलादिभिर् व्यास-शिष्यैर् वेदाचार्यैर् महात्मभिः ।**

**वेदाश् च कथिता व्यस्ता एतत् सौम्याभिधेहि नः ॥**

**श्रीधर-स्वामी (भावार्थ-दीपिका) : **“इमां संहिताम् अध्यगाम्” इत्य् उक्तं तत्र पुराण-संहिता-विभागं विशेषतो बुभुत्सुर् वेद-विभागम् अपि प्रसङ्गात् पृथक् पृच्छति—पैलादिभिर् इति । हे सौम्य ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **हे सौम्येति—सोमवच्चित्तसन्तापहरत्वेन प्रकाशस इति भावः । तत्र वेदविभागपुराणसंहिताविभागयोर्मध्ये ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** संहिता-मध्यगाम् इति श्रुत्वा संहिता-विभागं बुभूत्सते—पैलादिभिर् इति ॥३६॥

**॥।**

** ॥ १२.६.३७ ॥**

**सूत उवाच—**

**समाहितात्मनो ब्रह्मन् ब्रह्मणः परमेष्ठिनः ।**

**हृद्य् आकाशाद् अभून् नादो वृत्ति-रोधाद् विभाव्यते ॥**

**श्रीधर-स्वामी (भावार्थ-दीपिका) : **तत्र प्रथमं वेदाविर्भाव-प्रकारम् आह—समाहितात्मन इत्य् अष्टभिः । ब्रह्मणो हृदि य आकाशस् तस्मान् नादोऽभूत् । यः कर्ण-पुट-पिधानेन श्रोत्र-वृत्ति-निरोधाद् अस्मद् आदिष्व् अपि विभाव्यते वितर्क्यते ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **तत्रेत्युक्तार्थम् एव । हे ब्रह्मन्न् इति—त्वं तु जानास्येव लोकहितार्थमेवायं प्रश्न इति भावः । वेदकल्पतरोः फलं निरूप्य शाखा अपि सङ्क्षेपत आह—समेति । परमेष्ठिनो ब्रह्मणो हृदि य आकाशस्तस्मान्नादोऽभूत् यत्र नादे वृत्तिरोधादेकाग्रया बुद्ध्या ब्रह्म विभाव्यते चिन्त्यते योगिभिरित्यप्यर्थः ॥३७॥

———————————————————————————————————————

**जीव-गोस्वामी (क्रम-सन्दर्भः) : **वृत्ति-रोधाद् इति । गुरूपदेश-बलेन समाहितेऽन्तः-करणे सतीत्य् अर्थः ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वेद-कल्प-तरोः फलं साधुतया निरूप्य शाखा अपि सङ्क्षेपतो निर्दिशंस् तस्य प्रथमम् आविर्भाव-प्रकारम् आह—समाहितेत्य् अष्टभिः । ब्रह्मणो हृदि य आकाशस् तस्मान् नादोऽभूत्, यः कर्ण-पुटापिधानेन श्रोत्र-वृत्ति-निरोधाद् अस्मद्-आदिष्व् अपि विभाव्यते वितर्क्यते ॥३७॥

**॥।**

** ॥ १२.६.३८ ॥**

**यद्-उपासनया ब्रह्मन् योगिनो मलम् आत्मनः ।**

**द्रव्य-क्रिया-कारकाभ्यां धूत्वा यान्त्य् अपुनर्-भवम् ॥**

**श्रीधर-स्वामी (भावार्थ-दीपिका) : **प्रसङ्गान् नादोपासकानां मोक्ष-फलम् आह—यस्य नादस्योपासनयात्मनो मलं धूत्वापोह्य । कथं-भूतं मलम् ? तम् आह—द्रव्यम् अधिभूतम्, क्रिया अध्यात्मम्, कारकम् अधिदैवम्, एवं त्रिधा-भूता आख्या यस्येति तथा तम् ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **यद्ब्रह्मोपासनया स्वात्मतत्त्वानुसन्धानेनात्मनो मलं माया विद्यादीशजीवोपाधितत्कार्यं च द्रव्यं समष्टिव्यष्टिदेहं क्रिया इन्द्रियाणि कारकं कर्तृ अन्तःकरणाख्यं धूत्वा तद्विविक्तं प्रत्यगभिन्न ब्रह्मावगत्यापुनर्भवं मोक्षं यान्तीति वार्थः ॥३८॥

———————————————————————————————————————

**जीव-गोस्वामी (क्रम-सन्दर्भः) : **तद्-आश्रयमाणस्य[^५२] तस्योपासना-फलम् आह—यद्-उपासनयेति ॥३८॥

[^५२]:
     तथा श्रूयमाणस्य (ग)


———————————————————————————————————————

**विश्वनाथ-चक्रवर्ती (सारार्थ-दर्शिणी) :** यस्य नादस्योपासनया द्रव्य-क्रिया-कारकानि अधिभूतादीनि आख्या यस्य तं मलं धूत्वा नाशयित्वा ॥३८॥

**॥।**

** ॥ १२.६.३९ ॥**

**ततोऽभूत् त्रिवृद् ओंकारो योऽव्यक्त-प्रभवः स्वराट् ।**

**यत् तल् लिङ्गं भगवतो ब्रह्मणः परमात्मनः ॥**

**श्रीधर-स्वामी (भावार्थ-दीपिका) : **त्रि-वृत् त्रि-मात्रः कण्ठोष्ठादिभिर् उच्चार्य-माणस्य् ओंकारस्याक्षर-समाम्नायान्तर्भावात् सूक्ष्मतया तं विशिनष्टि, अव्यक्तः प्रभवो यस्य सः । तद् एवाह—स्वराट् स्वत एव हृदि प्रकाशमानः । तम् एव कार्येण लक्षयति—यत् तद् इति । नपुंसकत्वं लिङ्ग-शब्द-विशेषणत्वात् । लिङ्गं गमकम् ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **अव्यक्तोऽस्फुटः, प्रभव उद्भवः । तद् एवाव्यक्तोत्पत्तिकत्वम् एव । तम् एव प्रणवम् एव । गमक ज्ञापकम् । ततो नादात् घण्टानादतुल्यनादात् । त्रिभिरकाराद्यैर्वर्तते त्रीनकारादीन् वृणोत्यादत्तेवेति त्रिवृत् । त्रिवृदकारोकारमकारात्मक ओंकारो योव्यक्तस्य प्रमाणान्तरागम्यस्य ब्रह्मणः प्रभवोऽपरोक्षो यस्मात्स स्वराट् स्वतः प्रमाणभूतः भगवतो ब्रह्मणः प्रत्यगात्मनश् च परलिङ्गम् । अकारोकारमकारवाच्यविश्वतैजसप्राज्ञविलापनेनानुच्चार्यार्द्धमात्रावबोध्यवागगोचरब्रह्म ज्ञापकम् ॥३९॥

———————————————————————————————————————

**जीव-गोस्वामी (क्रम-सन्दर्भः) : **लिङ्गं बोध-द्वारम् अवयव-रूपं वा ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततो नादात् त्रिवृत् अ-कारोकार-मकारात्मकः अव्यक्तोऽस्पष्टः प्रभवो जन्म यस्य सः । स्वराट् साक्षात् परमेश्वर एव यत् यो भगवद्-आदि-त्रयस्य लिङ्गं गमकं भक्त-ज्ञानि-योगिभिर् उपास्यत्वात्, लिङ्ग-शब्द-विशेषणत्वात् तद् इत्य् अस्य नपुंसकत्वम् ॥३९॥

**॥।**

**॥ १२.६.४०-४१ ॥**

**शृणोति य इमं स्फोटं सुप्त-श्रोत्रे च शून्य-दृक् ।**

**येन वाग् व्यज्यते यस्य व्यक्तिर् आकाश आत्मनः ॥**

**स्व-धाम्नो ब्रह्मणः साक्षाद् वाचकः परमात्मनः ।**

**स सर्व-मन्त्रोपनिषद् वेद-बीजं सनातनम् ॥**

**श्रीधर-स्वामी (भावार्थ-दीपिका) : **कोऽसौ परमात्मा ? तम् आह—शृणोतीतीमं स्फोटम् अव्यक्तम् ओंकारम् । ननु जीव एव तं शृणोतु ? नेत्य् आह—सुप्त-श्रोत्रे कर्ण-पिधानादिना, वृत्तिकेऽपि श्रोत्रे सति । जीवस् तु करणाधीन-ज्ञानत्वान् न तदा श्रोता । तद्-उपलब्धिस् तु तस्य परमात्म-द्वारिकैवेति भावः। ईश्वरस् तु नैवम्, यतः शून्य-दृक् । शून्येऽपीन्द्रिय-वर्गे दृक् ज्ञानं यस्य । तथा हि—सुप्तो यदा शब्दं श्रुत्वा प्रबुध्यते न तदा जीवः श्रोता, लीनेन्द्रियत्वात् । अतो यस् तदा शब्दं श्रुत्वा जीवं प्रबोधयति, स यथा परमात्मैव तद्वत् । कोऽसाव् ओंकारः ? तं विशिनष्टि सार्धेन—येन वाग् बृहती व्यज्यते । यस्य च हृदयाकाशे आत्मनः सकाशाद् व्यक्तिर् अभिव्यक्तिः ॥४०॥

किं च, स्व-धाम्नः स्वस्याश्रयः कारणं यद् ब्रह्म तस्य । किं च, परमात्मांश-भूत-समस्त-देवता-वाचकोऽपीत्य् आशयेनाह—स इति । सर्व-मन्त्राणाम् उपनिषद्-रहस्य-सूक्ष्म-रूपम् इत्य् अर्थः । तत्र हेतुः, वेदानां बीजं कारणम् । बीजत्वेऽप्य् अविकारिताम् आह—सनातनं सदैक-रूपम्, तस्य ब्रह्म-रूपत्वात् ॥४१॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । इति भाव इति—न हि जीव इन्द्रियं विनैन्द्रियिकमधिगच्छत्यन्यथान्धादे रूपादिज्ञानं स्याद् इति तात्पर्यम् । नैवं जीवसदृशो नेत्यर्थः । यद् वा, यः पुरुष इमं स्फुट्यतेऽनेनेति स्फोटं सुप्तश्रोत्रे मुद्रितकर्णे शृणोति स शून्यदृक् सूक्ष्मदर्शी स्यात् । तम् एव विशेषयति—यतः स्फोटात्सर्वा वाग्व्यज्यते प्रकटीभवति यन्निमित्तिका हृदयाकाशे आत्मनो व्यक्तिः । प्रणवरूपस्फोटोपासनयैव हृद्यात्माविर्भावो भवतीत्य् अर्थः ॥ अन्यदाधिक्यम् आह—किञ्चेति । न केवलं ब्रह्मवाचक एवापि त्वन्येषामपीत्य् आह—किञ्चेति । इत्य् अर्थ इति—तत्तद्देवबोधकाखिलमन्त्रसूक्ष्मरूपमिदमेवाक्षरम् इति भावः । तत्र सूक्ष्मरूपत्वे । यद् वा, स्वधाम्नः स्वप्रकाशस्यापि ब्रह्मणः परमात्मनोऽपि साक्षादावरणबाधेन वाचको बोधकः । स एव सर्वधर्मागमन्त्राणां ब्रह्मव्यञ्जकोपनिषदां च सनातनं बीजम्, स्वस्य धामाश्रयो यद्ब्रह्म तस्य परमात्मनोऽपि भगवतश् च वाचकः ओंमित्येतद्ब्रह्मणो दिष्टं नाम इति श्रुतेः ॥४०-४१॥

———————————————————————————————————————

**जीव-गोस्वामी (क्रम-सन्दर्भः) : **ननु, तस्य शब्दस्य सदास्तित्वे किं प्रमाणम् ? कर्णे पिहिते श्रवणम् एवेति चेत् हुङ्कारादिकम् अपि श्रूयते । तथा सुप्तो जाग्रद् एव वाहूति-सहस्रेणाप्य् अवधारयितुं यो न शक्यते तेन तु जन्म-वधिरेणेन्द्रियाभावात् न श्रूयते एव, स तत्राह—शृणोतीति । यः वरमात्मा सुप्ते श्रोत्रे च-कारात् असुप्तेऽपि शृणोति तस्य जीववद् इन्द्रियापेक्षा) वस्था नास्तीत्य् आह—शून्य-दृग् इति । अपाणि-पादः [श्वे।उ। ३.१९] इत्य् आदि, स्वाभाविकी ज्ञान-बल-क्रिया च [श्वे।उ। ६.८] इति श्रुतेः । तत्र हेतुम् आह—येन वाग्-आदीन्द्रियम् अपि व्यज्यते यस्य चात्मनो व्यक्तिः कार्य-रूपेणाविर्भावः शब्दाश्रयः आकाशः किम् उत स्पशाद्य्-आश्रयो वाय्व्-आदिर् इत्य् अर्थः । तस्माज् जीवस् तु तद्-उपाध्य्-उपासनया तद्-अनुग्रहेणैव शृणोतीति भावः ॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगवद्-आदि-शब्द-वाच्यः स परमेश्वर एव कस् तत्राह—शृणोतीति । य इमं स्फोटम् अव्यक्तं नादात्मकम् ओङ्कारं शृणोति सः । ननु जीव एव शृणोति ? नेत्य् आह—सुप्त-श्रोत्रे कर्ण-पिधानादिना श्रोत्रे श्रवणेन्द्रिये सुप्ते सति अवृत्तिके सति यः सृणोतीत्य् अर्थः । जीवस् तु करणाधीन-ज्ञानत्वान् न तदा श्रोता किन्तु परमात्मैव तस्य श्रोता । तद् अपि जीवस्य या तद्-उपलब्धिः सा परमात्म-द्वारिकैवेति ज्ञेयम् । यतः परमेश्वरः शून्य-दृक् शून्येऽपीन्द्रिये वर्गे दृक् ज्ञानम् अस्य सः । तथापि सुप्तो यदा शब्दं श्रुत्वा प्रबुद्ध्यते न तदा जीवः श्रोता लीनेन्द्रियत्वात्, अतो यस् तदा शब्दं श्रुत्वा जीवं प्रबोधयति स परमात्मैव । कोऽसाव् ओंकारस् तं विशिनष्टि सार्धेन । येन वाक् वेद-लक्षणा बृहती व्यज्यते यस्य हृदयाकाशे आत्मनः सकाशाद् अभिव्यक्तिः । किं च, स्वस्य धाम आश्रयो यद् ब्रह्म तस्य परमात्मनो भगवतश् च वाचकः । ॐ इत्य् एतद् ब्रह्मणो नेदिष्ठं नामेति नेदिष्ठं नाम इति श्रुतेः । स-प्रणवः सर्वे मन्त्रा उपनिषदश् च यत्र, तस्य वेदस्य बीजं कारणं बीजत्वेऽप्य् अविकारित्वम् आह—सनातनं सदैक-रूपं तस्य ब्रह्म-रूपत्वात् ॥४१॥

**॥।**

**॥ १२.६.४२ ॥**

**तस्य ह्य् आसंस् त्रयो वर्णा अ-काराद्या भृगूद्वह ।**

**धार्यन्ते यैस् त्रयो भावा गुण-नामार्थ-वृत्तयः ॥**

**श्रीधर-स्वामी (भावार्थ-दीपिका) : **इदानीं ततः सर्व-प्रपञ्चोत्पत्ति-प्रकारम् आह—तस्य हीति । त्रयस् त्रि-सङ्ख्या-युक्ता भावा यैर् अ-कारो-कार-म-कारैर् धार्यन्ते तत्-कारणत्वात् । तान् एवाह—**गुणाः** सत्त्वादयः । **नामानि** ऋग्-यजुः-सामानि । **अर्था** भूर्-भुवः-स्वर्-लोकाः । **वृत्तयो** जाग्रद्-आद्याः ॥४२॥

———————————————————————————————————————

**वंशीधरः (भावार्थ-दीपिका-प्रकाशः) : **ततः प्रणवात् । तस्य प्रणवस्य । तत्कारणत्वात् तेषां भावानां कारणत्वात्। धार्यते स्वेभ्य उत्पाद्यते । तानेव भावान्पदार्थान् । एतच्चोपपादितमधस्तात् । यैस्त्रिभिर्वणैस्त्रयो भावा वेदा धार्यते, यैश् च त्रिभिर्वेदैर्गुणाः ओजःप्रसादादयो नामानि शब्दा अर्था वाच्यलिङ्गा वृत्तयोऽभिधालक्षणा व्यञ्जनाः यथा वटबीजेनैव वटवृक्षो धार्यते तेन च स्कन्धशाखापत्रपुष्पफलादयश् च ॥४२॥

———————————————————————————————————————

**जीव-गोस्वामी (क्रम-सन्दर्भः) : **साक्षाद्-वाचक इति मायावादिनाम् इव लक्षणा नादृता—ॐ इत्य् एतद् ब्रह्मणो नेदिष्ठं नाम [अथर्व-शिरा] इति श्रुतेः ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्य वेद-बीजत्वम् एव दर्शयति—तस्य प्रणवस्य **त्रयः** अ-कारो-कार-म-कारा **यैर्** एव त्रिभिर् वर्णैस् **त्रयो भावा** वेदा धार्यन्ते, यैश् च त्रिभिर् वेदैर् **गुण-नामार्थ-वृत्तयो धार्यन्ते** । तत्र गुणा ओजः प्रसादाद्या नामानि शब्दाः । अर्था वाच्य-लिङ्ग-व्यङ्ग्याः, वृत्तयोऽभिधा-लक्षणा-व्यञ्जनाः । यथा बट-बीजेनैव बट-वृक्षो धार्यते, तेन च स्कन्ध-शाखा-पुष्प-फलादयः ॥४२॥

**॥।**

** ॥ १२.६.४३-४४ ॥**

**ततोऽक्षर-समाम्नायम् असृजद् भगवान् अजः ।**

**अन्तस्थोष्म-स्वर-स्पर्श-ह्रस्व-दीर्घादि-लक्षणम् ॥**

**श्रीधर-स्वामी (भावार्थ-दीपिका) : **ततस् तेभ्यो वर्णेभ्यः । अक्षराणां समाम्नायं समाहारम् । तम् एवाह—अन्त-स्था य-र-ल-वाः । ऊष्माणः श-ष-स-हाः । स्वरा अ-काराद्याः । स्पर्शाः कादयः । ह्रस्व-दीर्घाश् च । आदि-शब्दाज् जिह्वा-मूलीयादयः । त एव लक्षणं स्वरूपं यस्य तम् ॥४३॥

विभुश् चतुर्-मुख-स्वरूपे भगवान् । असृजद् इति पूर्वस्यैवानुषङ्गः । चातुर्-होत्र-विवक्षया चत्वारो होत्रोपलक्षिता ऋत्विजश् चतुर्होतारस् तैर् अनुष्ठेयं हौत्राध्वर्य-वादिकं कर्म चातुर्-होत्रं तद्-विवक्षया ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **तेभ्योऽकारादिभ्यः । अक्षराणां समाम्नायम् अ इ उ ण् इत्य्-आदिसूत्रचतुर्दशरूपम् । येनाक्षरसमाम्नायमधिगम्य महेश्वरात् इत्यत्र चतुर्दशसूत्र्यामेवाक्षरसमाम्नायपदस्य प्रयुक्तत्वात् । यद् वा, मातृकारूपम् । तत्प्रकारश्चास्मत्प्रणीतमातृकाविलासे द्रष्टव्यः ॥ तेनाक्षरसमाम्नायेन । असौ ब्रह्मा । व्याहृतयो भूर्भुवःस्वर् इति व्यस्तास्समस्ताश् च । तत्सहितान् व्यक्तोंकारसहितान् । सोंकारानित्य् उक्तेर् ओंकारसहितानाम् एव सर्वेषां यज्ञादौ प्रयोगं सूचयति ॥४३-४४॥

———————————————————————————————————————

**जीव-गोस्वामी (क्रम-सन्दर्भः) : **तत इति । स्वरा उदात्तादयो ह्रस्व-दीर्घादयस् तु स-प्लुता अचः, विसर्गादयश् चत्वारश् च सोऽंकारान् इत्य् ओंकारस्य कारणस्यापि कार्येषु पुनर् उक्तिर् वैखर्य्-अवस्था-भेदेन ॥४३॥[^५३]

———————————————————————————————————————

[^५३]:
     अत्रानुरूपार्थकं भा। ११.२१.३७-४श-पद्य-पञ्चकं द्रष्टव्यम्।


**विश्वनाथ-चक्रवर्ती (सारार्थ-दर्शिणी) :** प्रणवाद् वेदोत्पत्तौ क्रमं दर्शयति—तत ओंकारात् अक्षराणां समाम्नायं समाहारं तम् एवाह—अन्तस्था य-र-ल-वाः । उष्माणः श-ष-स-हाः । स्वरा अ-काराद्याः । स्पर्शाः कादयो मावसानाः । ह्रस्व-दीर्घाः स्वर-भेदाः । आदि-शब्दाज् जिह्वा-मूलीयादयः, त एव लक्षणं स्वरूपं यस्य तम् । तेनाक्षर-समाम्नायेन विभुर् विष्णु-रूपो ब्रह्मा असृजद् इति पूर्वस्यैवानुषङ्गः ॥४३-४४॥

**॥।**

**॥ १२.६.४५ ॥**

**पुत्रान् अध्यापयत् तांस् तु ब्रह्मर्षीन् ब्रह्म-कोविदान् ।**

**ते तु धर्मोपदेष्टारः स्व-पुत्रेभ्यः समादिशन् ॥**

**श्रीधर-स्वामी (भावार्थ-दीपिका) : **पुत्रान् मरीच्य्-आदीन् । तान् वेदान् । ब्रह्म-कोविदान् वेदोच्चारणादि-निपुणान् ॥४५॥

———————————————————————————————————————

**वंशीधरः (भावार्थ-दीपिका-प्रकाशः) : **ते तु मरीच्यादयस् तु । स्वपुत्रेभ्यः कश्यपादिभ्यः ॥४५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पुत्रान् मरीच्य्-आदीन् ॥४५॥

**॥।**

** ॥ १२.६.४६ ॥**

**ते परम्परया प्राप्तास् तत्-तच्-छिष्यैर् धृत-व्रतैः ।**

**चतुर्-युगेष्व् अथ व्यस्ता द्वापरादौ महर्षिभिः ॥**

**श्रीधर-स्वामी (भावार्थ-दीपिका) : **एवं चतुर्-युगेषु प्राप्ताः । द्वापरादौ द्वापरम् आदिर् यस्य तद् अन्त्यांश-लक्षणस्य कालस्य तस्मिन्, द्वापरान्ते वेद-विभाग-प्रसिद्धेः, शन्तनु-सम-कालं व्यासावतार-प्रसिद्धेश् च । व्यस्ता विभक्ताः ॥४६॥

———————————————————————————————————————

**वंशीधरः (भावार्थ-दीपिका-प्रकाशः) : **ते वेदाः ॥४६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ते वेदाः ॥४६॥

**॥।**

** ॥ १२.६.४७ ॥**

**क्षीणायुषः क्षीण-सत्त्वान् दुर्मेधान् वीक्ष्य कालतः ।**

**वेदान् ब्रह्मर्षयो व्यस्यन् हृदि-स्थाच्युत-चोदिताः ॥**

**श्रीधर-स्वामी (भावार्थ-दीपिका) : **तत्र हेतुः—क्षीणायुषो जनान् । तर्हि पुरुष-बुद्धि-प्रभवत्वाद् अनादरणीयत्वं स्याद् इत्य् अशङ्क्याह—हृदि-स्थेति ॥४७॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र वेदविभागे । अत्राक्षिपति—तर्हीति । न तेषां स्वातन्त्र्यम् इति ध्वनितं—हृदिस्थेत्यादिना ॥४७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

**॥ १२.६.४८ ॥**

**अस्मिन्न् अप्य् अन्तरे ब्रह्मन् भगवान् लोक-भावनः ।**

**ब्रह्मेशाद्यैर् लोक-पालैर् याचितो धर्म-गुप्तये ॥**

**श्रीधर-स्वामी (भावार्थ-दीपिका) : **एवं सामान्यते वेद-विभाग-क्रमम् उक्त्वा वैवस्वत-मन्वन्तरे विशेषतो निरूपयितुम् आह—अस्मिन्न् अपीति ॥४८॥

———————————————————————————————————————

**वंशीधरः (भावार्थ-दीपिका-प्रकाशः) : **अस्मिन्न् अपि श्राद्धदेव-मन्वन्तरेऽपि ॥४८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अन्तरे वैवस्वत-मन्वन्तरे ॥४८॥

**॥।**

**॥ १२.६.४९ ॥**

**पराशरात् सत्यवत्याम् अंशांश-कलया विभुः ।**

**अवतीर्णो महा-भाग वेदं चक्रे चतुर्-विधम् ॥**

**श्रीधर-स्वामी (भावार्थ-दीपिका) : **अंशो माया तस्या अंशः सत्त्वं तस्य कलयांशेनावतीर्णः सन् ॥४९॥

———————————————————————————————————————

**वंशीधरः (भावार्थ-दीपिका-प्रकाशः) : **अंशेषु स्वांशेषु जीवेषु स्वांशेन बोधेन यत्कं सुखं तत्स्वरूपाविर्भावेन लाति तया कृपयावतीर्ण इति वार्थः ॥४९॥

———————————————————————————————————————

**जीव-गोस्वामी (क्रम-सन्दर्भः) : **अंशांश-कलयेति । अंशो महा-पुरुषः, तस्यांशो विष्णुः, तस्य कलया अंशेन विभुर् भगवान् ॥४९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

**॥।**

**॥ १२.६.५० ॥**

**ऋग्-अथर्व-यजुः-साम्नां राशीर् उद्धृत्य वर्गशः ।**

**चतस्रः संहिताश् चक्रे मन्त्रैर् मणि-गणा इव ॥**

**श्रीधर-स्वामी (भावार्थ-दीपिका) : **चातुर्-विध्यम् एवाह—ऋग् इति । ऋग्-आदि-मन्त्राणां राशीन् वर्गशस् तत्-तत्-प्रकरण-भेदैर् उद्धृत्य यथानेक-विध-मणि-राशेर् मणि-गणाः पद्म-रागादयो विविच्योद्ध्रियन्ते, तद्वद् उद्धृत्य तैर् मन्त्रैश् चतस्र ऋग्-आदि-संहिताश् चक्रे ॥५०॥

———————————————————————————————————————

**वंशीधरः (भावार्थ-दीपिका-प्रकाशः) : **ननु ब्रह्मणैव चतुभिर्मुखैश्चत्वारो वेदा आदावेव कृतास्तत्कथमुच्यते वेदं चक्रं चतुर्विधम् इति तत्राह—ऋगिति । राशीन् कृत्वा तत्तत्प्रकरणभेदैर्मणिगणा इव, यथा मणिक्षेत्रेऽपि पद्मरागहीरकादयः पृथक्पृथगुधृत्य कूटं क्रियन्ते तद्वद् इति भावः ॥५०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु ब्रह्मणैव चतुर्भिर् मुखैश् चत्वारो वेदाः प्रथमम् एव कृतास् तत् कथम् उच्यते वेदं चक्रे चतुर्विधम् [१२.६.४९] इति, तत्राह—ऋग्-अथर्वेति । राशीन् कृत्वा वर्गशस् तत्-तत्-प्रकरण-भेदैर् मणि-गणा इवेति । यथा मणि-क्षेत्रेऽपि पद्मराग-हीरकादय उद्धृत्य विविच्य पृथक् पृथक् कुटं क्रियत इति । चतस्रः ऋग्-आदि-संहिताः ॥५०॥

**॥।**

**॥ १२.६.५१ ॥**

**तासां स चतुरः शिष्यान् उपाहूय महा-मतिः ।**

**एकैकां संहितां ब्रह्मन् एकैकस्मै ददौ विभुः ॥**

**श्रीधर-स्वामी (भावार्थ-दीपिका) : **तासां संहितानां मध्ये एकैकाम् ॥५१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

** ॥ १२.६.५२ ॥**

**पैलाय संहिताम् आद्यां बह्व्-ऋचाख्याम् उवाच ह ।**

**वैशम्पायन-संज्ञाय निगदाख्यं यजुर्-गणम् ॥**

**श्रीधर-स्वामी (भावार्थ-दीपिका) : **ऋक्-समुदाय-रूपत्वाद् बह्व्-ऋचाख्याम् । नितरां प्रश्लेषेण गद्यमानत्वान् निगदाख्यम् ॥५१॥

———————————————————————————————————————

**वंशीधरः (भावार्थ-दीपिका-प्रकाशः) : **विशेषेण भातीति विभुः सर्वज्ञः ॥५२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **बह्व्-ऋचाख्याम् ऋक्-संहितां, नितरां गद्यमानत्वान् निगदाख्यम् ॥५१॥

**॥।**

**॥ १२.६.५३ ॥**

**साम्नां जैमिनये प्राह तथा छन्दोग-संहिताम् ।**

**अथर्वाङ्गिरसीं नाम स्व-शिष्याय सुमन्तवे ॥**

**श्रीधर-स्वामी (भावार्थ-दीपिका) : **संहिताम् । छन्दःसु गीयमानत्वाच् छन्दोगाख्याम् ॥५२॥

———————————————————————————————————————

**वंशीधरः (भावार्थ-दीपिका-प्रकाशः) : **साम्नां सम्ब्रन्धिनीम् ॥५३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

**॥ १२.६.५४-५७ ॥**

**पैलः स्व-संहिताम् ऊचे इन्द्रप्रमितये मुनिः ।**

**बाष्कलाय च सोऽप्य् आह शिष्येभ्यः संहितां स्वकाम् ॥**

**चतुर्धा व्यस्य बोध्याय याज्ञवल्क्याय भार्गव ।**

**पराशरायाग्निमित्र इन्द्रप्रम् इतिर् आत्म-वान् ॥**

**अध्यापयत् संहितां स्वां माण्डूकेयम् ऋषिं कविम् ।**

**तस्य शिष्यो देवमित्रः सौभर्य्-आदिभ्य ऊचिवान् ॥**

**शाकल्यस् तत्-सुतः स्वां तु पञ्चधा व्यस्य संहिताम् ।**

**वात्स्य-मुद्गल-शालीय-गोखल्य-शिशिरेष्व् अधात् ॥**

**श्रीधर-स्वामी (भावार्थ-दीपिका) : **तत्र ऋग्-वेद-शाखा-विभागम् आह—पैल इति । स्व-संहितां द्विधा विभज्य इन्द्र-प्रमितये बाष्कलाय च ऊचे । स बाष्कलोऽपि स्वकां संहितां चतुर्धा व्यस्य बोध्यादिभ्यः शिष्येभ्य आह—हे भार्गव, इन्द्र-प्रम् इतिर् अपि स्वां संहितां स्व-सुतं माण्डूकेयम् अध्यापयाम् आस । तस्य माण्डूकेयस्य शिष्यो देवमित्रः ॥५३-५६॥ तत्-सुतो माण्डूकेय-सुतः शाकल्यो वात्स्यादिषु पञ्चस्व् अधात् । तान् अध्यापयामासेत्य् अर्थः ॥५७॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र चतुर्षु ॥ हे भार्गवेति—भृगुवंशजत्वात्त्वमप्येतं विभागं जानास्येवेति भावः अग्निमित्र इति चतुर्थ्यर्थे सप्तमी । यद् वा, अग्निं मिमीते प्रामाण्येन स्थापयतीत्यग्निमितः तस्मै ॥५४-५७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र ऋग्-वेद-शाखा-विभागम् आह—पैल इति । स्व-संहितां द्विधा विभज्य इन्द्र-प्रमितये बाष्कलाय च ऊचे । स बाष्कलोऽपि चतुर्धा स्व-संहितां व्यस्य बोध्यादिभ्यश् चतुर्भ्यः स्व-शिष्येभ्य आह—हे भार्गव, हे शौनक ! इन्द्र-प्रम् इतिर् अपि स्व-संहितां स्व-सुतं माण्डूकेयम् अध्यापयामास । तस्य माण्डूकेयस्य शिष्यो देवमित्रः ॥५३-५६॥ तत्-सुतो माण्डूकेय-सुतः शाकल्यो वात्स्यादिषु पञ्चस्व् अधात् । तान् अध्यापयाम् आसेत्य् अर्थः ॥५७॥

**॥।**

** ॥ १२.६.५८ ॥**

**जातूकर्ण्यश् च तच्-छिष्यः स-निरुक्तं स्व-संहिताम् ।**

**बलाक-पैल-जाबाल- विरजेभ्यो ददौ मुनिः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **तच्-छिष्यः शाकल्य-शिष्यः स्व-संहितां त्रेधा विभज्य चतुर्थं वैदिक-पदार्थ-व्याख्यानुरूपं निरुक्तं च कृत्वा बलाकादिभ्यश् चतुर्भ्यो ददौ ॥५८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

**॥।**

** ॥ १२.६.५९ ॥**

**बाष्कलिः प्रति-शाखाभ्यो वालखिलाख्य-संहिताम् ।**

**चक्रे वालायनिर् भज्यः काशारश् चैव तां दधुः ॥**

**श्रीधर-स्वामी (भावार्थ-दीपिका) : **बाष्कलिः पूर्वोक्तस्य बाष्कलस्य पुत्रः । प्रतिशाखाभ्य उक्त-सर्व-शाखाभ्यः । बालायन्यादयस् ताम् आदधुर् अधीतवन्तः ॥५९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **बाष्कलिर् बाष्कल-पुत्रः । प्रतिशाखाभ्यः शाखभ्यः शाखाभ्य सङ्गृह्य ॥५९॥

**॥।**

**॥ १२.६.६० ॥**

**बह्व्-ऋचाः संहिता ह्य् एता एभिर् ब्रह्मर्षिभिर् धृताः ।**

**श्रुत्वैतच्-छन्दसां व्यासं सर्व-पापैः प्रमुच्यते ॥**

**श्रीधर-स्वामी (भावार्थ-दीपिका) : **ऋक्-शास्वोपसंहार-पूर्वकं तच्-छ्रवण-फलम् आह—बह्व्-ऋचा इति । एतच्-छन्दसाम् एतेषां छन्दसाम् ॥६०॥

———————————————————————————————————————

**वंशीधरः (भावार्थ-दीपिका-प्रकाशः) : **व्यासं विभागम् ॥६०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

**॥ १२.६.६१ ॥**

**वैशम्पायन-शिष्या वै चरकाध्वर्यवोऽभवन् ।**

**यच् चेरुर् ब्रह्म-हत्यांहः-क्षपणं स्व-गुरोर् व्रतम् ॥**

**श्रीधर-स्वामी (भावार्थ-दीपिका) : **यजुर्-वेदे तैत्तिरीय-शाखोत्पत्ति-प्रस्तावम् आह—वैशंपायन-शिष्या इत्य्-आदिना । चरक-नाम-निरुक्तिम् आह—**यच् चेरुर्** इति । **यद्** यस्माद् **ब्रह्म-हत्या**-रूपम् **अंहः** **क्षपयतीति** तथा तत् **स्व-गुरोर्** अनुष्ठेयं **व्रतं,** तच् चरणाच् **चरका** इत्य् अर्थः ॥६१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यजुर्-वेदे तैत्तिरीयक-शाखोत्पत्ति-प्रकारम् आह—वैशंपायनेति । **चरक**-नाम-निरुक्तम् आह—**यच् चेरुर्** इति । **ब्रह्म-हत्या**-रूपम् **अंहः क्षपयतीति**, तथा । तत् **स्व-गुरोर्** अनुष्ठेयं **व्रतं,** तच्-चरणाच् **चरकाश्** च ते **अध्वर्यवश्** चेति ते तथा ॥६१॥

**॥।**

**॥ १२.६.६२ ॥**

**याज्ञवल्क्यश् च तच्-छिष्य आहाहो भगवन् कियत् ।**

**चरितेनाल्प-साराणां चरिष्येऽहं सुदुश्चरम् ॥**

**श्रीधर-स्वामी (भावार्थ-दीपिका) : **तच्-छिष्यो वैशंपायन-शिष्यः । **अल्प-साराणाम्** एतेषां चरितेन कियत् ? **सुदुश्चरम् अहं चरिष्यामीति** ॥६२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **याज्ञवल्क्यो**ऽपि **तच्-छिष्यः** वैशम्पायन-शिष्यः **अल्पसाराणाम्** एषां चरितेन प्रायश्चित्ताचरणेन कियत् ? एते सुखं तिष्ठन्तु, **अहम्** एक एव तपः समर्थश् **चरिष्यामि** ॥६२॥

**॥।**

**॥ १२.६.६३ ॥**

**इत्य् उक्तो गुरुर् अप्य् आह कुपितो याह्य् अलं त्वया ।**

**विप्रावमन्त्रा शिष्येण मद्-अधीतं त्यजाश्व् इति ॥**

**श्रीधर-स्वामी (भावार्थ-दीपिका) : **विप्राणाम् अवमन्त्रावज्ञा-कर्त्रा । मत्तोऽधीतम् आशु त्यजेति ॥६३॥

———————————————————————————————————————

**वंशीधरः (भावार्थ-दीपिका-प्रकाशः) : **ब्रह्महत्याकारणमुक्त विष्णुपुराणे—


> ऋषियोऽद्य महामेरौ समाजे नागमिष्यति ।   
> तस्य वै सप्तरात्रात्तु ब्रह्महत्या भविष्यति ।   
> पूर्वमेवं मुनिगणः समयाभूत्कृता द्विज ।   
> वैशम्पायन एकस् तु तं व्यतिक्रान्तवांस्तदा ।   
> स्वस्वीयं बालकं सोऽथ पदा स्पृष्टमधातयत् ।   
> शिष्यानाह च भी शिष्या ब्रह्महत्यापहं व्रतम् ।   
> चरध्वं मत्कृते सर्वे न विचार्यम् इदं तथा ॥ इति ॥६१-६३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कुपित इति । वतो गर्व-वशात् । एतान् विनीतान् अपि अल्पसारान् उक्त्वा आक्षिपसि तस्मात् याहीत्य् अपसर । **त्वया** शिष्येण **ममालम्** । ततश् च भवत्व् अहं यामीत्य् उक्त्वा जिगमिषन्तं तं पुनर् आह—मद्-अधीतम् इति ॥६३॥

**॥।**

**॥ १२.६.६४-६५ ॥**

**देवरात-सुतः सोऽपि छर्दित्वा यजुषां गणम् ।**

**ततो गतोऽथ मुनयो ददृशुस् तान् यजुर्-गणान् ॥**

**यजूंषि तित्तिरा भूत्वा तल्-लोलुपतयाददुः ।**

**तैत्तिरीया इति यजुः- शाखा आसन् सुपेशलाः ॥**

**श्रीधर-स्वामी (भावार्थ-दीपिका) : **देवरात-सुतो याज्ञवल्क्यः ॥६४॥ छर्दितस्यादानं विप्र-रूपेणानुचितम् इति **तित्तिराः** पक्षि-विशेषा **भूत्वा** **आददुः** । ततश् च **तैत्तिरीया** इति प्रसिद्धाः । **सुपेशला** अतिरम्याः । बहु-वचनम् अवान्तर-भेद-विवक्षया ॥६५॥

———————————————————————————————————————

**वंशीधरः (भावार्थ-दीपिका-प्रकाशः) : **ततो गुरुकुलात् ॥ तेषु यजुष्षु लोलुपतया लालसया मुनयोऽन्ये वैशम्पायनशिष्या आददुर्जगृहुः । न हि चेतः सुकृतिनामकायें गच्छति क्वचित् इति न्यायेन छर्दिता अपि मन्त्रा अशुचितां न गता इति तद्ग्रहणे मुनिगणेच्छोत्पत्तेर्ज्ञायते । अत एवोक्तम्—सुपेशला इति शाखाविशेषणम् । सुरभ्ये पेशलः प्रोक्तः शुद्धे मृदुतरे तथा इत्यभिधानचिन्तामणोक्तेः सुष्ठु पेशला अतीवशोधकज्ञानोपयोगिपञ्चकोशादिनिर्णायकत्वेनातिशुद्धाः । न हि कदाचिद्भक्षितहेमगुलिका पुरीषमार्गतोद्गीर्णा वाशुचितामेति किन्तु यावन्मलयोगं ततः क्षालनाद्यथा शुद्धा तथैव तित्तिरिरूपेण तदुपादानसमये एवान्नरूपेण छर्दितत्वात्तेष्वशुचित्वभ्रान्त्यैव मुनिर्भिर्न ब्राह्मण-रूपेण ते स्वीकृतास् तद्-रूपत्यागोत्तरं सर्वे मुनयस् तान् जगृहुस् ते च मन्त्राः कृष्ण-यजुष्ट्वेन प्रसिद्धा यज्ञादिशूपयुज्यन्ते, न ह्यशुचिमन्त्रैर्यज्ञः प्रतायत इति वेदस्य साक्षान्नारायणरूपत्वादुच्चावचता न भवति नोच्चावचत्वं भजते निर्गुणत्वाद्धियो गुणैः इत्यष्टमे मत्स्यचरितोक्तेः वान्ते यातयामः इति निघण्टूक्तेस् तद्भिन्नोऽयातयामस्तकामनया श्रीयाज्ञवल्क्योक्तं सर्वं देवपूज्यम् ब्रह्मेन्द्र-नारायण-रुद्र-वन्दितः सा नः सदा यच्छतु मङ्गलं रविः इत्य् उक्तेस् तुष्टावेति वैष्णवादौ ॥६४-६५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **देवरात-सुतो याज्ञवल्क्यः । छर्दितस्यादानं विप्र-रूपेणायुक्तम् इति तित्तिराः पक्षि-विशेषा भूत्वा आददुः । ततश् च तैत्तिरीया इति ख्याताः ॥६४-६५॥

**॥।**

**॥ १२.६.६६ ॥**

**याज्ञवल्क्यस् ततो ब्रह्मंश् छन्दांस्य् अधि गवेषयन् ।**

**गुरोर् अविद्यमानानि सूपतस्थेऽर्कम् ईश्वरम् ॥**

**श्रीधर-स्वामी (भावार्थ-दीपिका) : **काण्वमाध्यन्दिनादि-शाखा-प्रसङ्गम् आह—याज्ञवल्क्य इत्य्-आदिना । गुरोर् वैशंपायनस्य व्यासेन विभज्यानुक्तत्वाद् अविद्यमानान्य् अधिकानि गवेषयन् मृगयन् सूपतस्थे सम्यक् तुष्टाव । ईश्वरम् ऋग्-आदि-वेदानाम् । तथा च श्रुतिः—


> ऋग्भिः पूर्वाह्णे दिवि देव ईयते   
> यजुर्-वेदे तिष्ठति मध्ये अह्नः ।   
> साम-वेदेनास्त-मये महीयते   
> वेदैर् अशून्यस् त्रिभिर् एति सूर्यः ॥ इति ॥६६॥

———————————————————————————————————————

**वंशीधरः (भावार्थ-दीपिका-प्रकाशः) : **सूर्यो देवः ईयते प्रतीयते महीयते पूज्यते । ततो वैशम्पायनात् ॥६६॥

———————————————————————————————————————

**जीव-गोस्वामी (क्रम-सन्दर्भः) : **ईश्वरम् इति । तद्-अन्तर्याम्य्-अभेदेन भाव्यमानम् इत्य् अर्थः ॥६६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अधिगवेषयन् अन्विष्यन् गुरोर् वैशम्पायनस्यापि अविद्यमानानि तेनाप्य् अनधिगतानीत्य् अर्थः ॥६६॥

**॥।**

**॥ १२.६.६७ ॥**

**श्री-याज्ञवल्क्य उवाच—**

**ॐ नमो भगवते आदित्यायाखिल-जगताम् आत्म-स्वरूपेण काल-स्वरूपेण चतुर्-विध-भूत-निकायानां ब्रह्मादि-स्तम्ब-पर्यन्तानाम् अन्तर्-हृदयेषु बहिर् अपि चाकाश इवोपाधिनाव्यवधीयमानो भवान् एक एव क्षण-लव-निमेषावयवोपचित-संवत्सर-गणेनापाम् आदान-विसर्गाभ्याम् इमां लोक-यात्राम् अनुवहति ॥**

**श्रीधर-स्वामी (भावार्थ-दीपिका) : **नमो भगवते तुभ्यम् आदित्याय । यो भगवान् एक एवेमां लोक-यात्राम् अनुवहतीत्य् अन्वयः । तद् एव दर्शयति—अखिल-जगताम् आत्म-स्वरूपेणान्तर्-हृदयेषु काल स्वरूपेण च बहिर् अपि वर्तमान इति । अखिल-जगताम् इत्य् अस्य प्रपञ्चः, चतुर्-विधेति । हृदयान्तर्-वर्तित्वेऽपि जीव-वत् तेनोपाधिनाव्यवधीयमानोऽनाच्छाद्यमानः । काल-स्वरूपेण चेत्य् अस्य प्रपञ्चः—क्षणेति । क्षण-लवादयो येऽवयवास् तैर् उपचिताः संवत्सरास् तेषां गणेन प्रत्य् अब्दम् अपाम् आदानं शोषणं विसर्गो वृष्टिस् ताभ्याम् । अनेन गायत्री-प्रथम-पादोक्त-वरेण्यता निर्णिता ॥६७॥

———————————————————————————————————————

**वंशीधरः (भावार्थ-दीपिका-प्रकाशः) : **चतुर्विधेति—जरायुजाण्डजस्वेदजोद्भिद्भेदाज्जीवाश्चतुर्विधाः । यथा घटाद्युपाधिनाकाश इव परिच्छिन्न इव प्रतीयते इति वा ॥६७॥

———————————————————————————————————————

**जीव-गोस्वामी (क्रम-सन्दर्भः) : **यत् तु ॐ नमस् ते इत्य्-आदि-गद्येषु तद्-अर्थत्वेन सूर्यः स्तुतः, तत् परमात्म-दृष्ट्यैव, न तु स्वातन्त्र्येणेत्य् अदोषः ॥६७॥[^५४]

———————————————————————————————————————

[^५४]:
     अत्रानुरूपार्थकं भा। ३.११.१५शं, भा। ५.२०.५-मं पद्यं च द्रष्टव्यम्।


**विश्वनाथ-चक्रवर्ती (सारार्थ-दर्शिणी) : **यो भगवान् एक इमां लोक-यात्राम् अनुवहति, तस्मै आदित्याय अखिल-जगतां भगवते श्रीमते नम इत्य् अन्वयः । भगं श्री-काम-माहात्म्य- इत्य् अमरः । चतुर्विध-भूत-निकायानाम् अन्तर् बहिर् अपि क्रमेणात्म-स्वरूपेण काल-स्वरूपेण वर्तमान इत्य् अर्थः । हृदयान्तर्-वर्तित्वेऽपि जीववत् तेन उपाधिना अव्यवधीयमानोऽनाच्छाद्यमानः, आकाशवत् । क्षण-लवादयो येऽवयवास् तैर् उपचिताः संवत्सरास् तेषां गणेन प्रत्य् अब्दम् अपाम् आदानं शोषणं विसर्गो वृष्टिस् ताभ्याम् ॥६७॥

**॥।**

** ॥ १२.६.६८ ॥**

**यद् उ ह वाव विबुधर्षभ सवितर् अदस् तपत्य् अनुसवनम् अहर् अहर् आम्नाय-विधिनोपतिष्ठमानानाम् अखिल-दुरित-वृजिन-बीजावभर्जन भगवतः समभिधीमहि तपन मण्डलम् ॥**

**श्रीधर-स्वामी (भावार्थ-दीपिका) : **द्वितीय-पादार्थानुवर्णनेन स्तौति—यद् उ हेति । हे **विबुधर्षभ** ! हे **सवितः**! यद् अप्य् **अदो** **भगवतस्** तव **मण्डलं तपति**, तत् **समभिधीमहीति** सम्यग् आभिमुख्येन ध्यायेम । पुनस् तस्यैव संबोधनम् । प्रत्यहं **त्रि-सवणं** वैदिक-कर्म-मार्गेण स्तुवतां भक्तानां यान्य् **अखिलानि दुरितानि**, तत्-फलानि च **वृजिनानि** दुःखानि, तेषां **बीजम्** अज्ञानं च, तेषाम् **अवभर्जन** विनाशक ! हे **तपन** ! इति ॥६८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे विबुधर्षभ ! सवितः! यन् मण्डलं तपति, अदः समभिधीमहि । अनुसवनं प्रतिसमयम् अहर् अहः प्रत्यहं च । आम्नाय-विधिना वैदिक-मार्गेण उपतिष्ठताम् अत्व्हेतुआम् । यान्य् अखिलानि दुरितानि, तत्-फलानि च वृजिनानि दुःखानि च, तेषां बीजम् अज्ञानं च, तेषाम् अवभर्जन विनाशक ! हे तपन ! ॥६८॥

**॥।**

**॥ १२.६.६९ ॥**

**य इह वाव स्थिर-चर-निकराणां निज-निकेतनानां मन-इन्द्रियासु-गणान् अनात्मनः स्वयम् आत्मान्तर्यामी प्रचोदयति ॥**

**श्रीधर-स्वामी (भावार्थ-दीपिका) : **तृतीय-पादेन स्तौति—य इहेति । भवान् स्थावर-जङ्गम-समूहानां स्वाश्रयाणां जीवानां मन-इन्द्रिय-प्राण-गणान् अनात्मनो जडान् स्वयम् आत्मैवान्तर्यामी सन् प्रचोदयति प्रवर्तयति ॥६९॥

———————————————————————————————————————

**वंशीधरः (भावार्थ-दीपिका-प्रकाशः) : **आदरेण प्रीत्युत्पादनार्थमामन्त्रयति—हे विबुधर्षभेति । सर्व-देवश्रेष्ठत्वात्त्वामहं स्तौमीति भावः । सवितरिति—सर्वविश्वोत्पादकस्य तव मम सर्ववेदज्ञानोत्पादनं न दुर्घटम् इति भावः । ज्ञानोत्पादनं ह्यज्ञाननाशं विना न सम्भवतीति चेत्तत्राह—अनुसवनमित्य्-आदि । अत आरभ्यावभर्जनान्तां संबुद्धिम् आह—सेवकाज्ञाननाशद्योतिकाम् । अज्ञानस्य तमोरूपत्वात्तद्धननं प्रकाशेन भवतीति चेत्तद्द्योतिका संबुद्धिं पुनराह—तपनेति । तप—ऐश्वर्ये धातुः । ऐश्वर्यं चात्र प्रकाशलक्षणम् एव सर्वविलक्षणं तवैवातः सर्व-देवाधिकस्त्वमेवासीति भावः ॥६८-६९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अनात्मनो जडान् प्रचोदयति प्रवर्तयति ॥६९॥

**॥।**

**॥ १२.६.७० ॥**

**य एवेमं लोकम् अति-कराल-वदनान्धकार-संज्ञा-जगर-ग्रह-गिलितं मृतकम् इव विचेतनम् अवलोक्यानुकम्पया परम-कारुणिक ईक्षयैवोत्थाप्याहर् अहर् अनुसवनं श्रेयसि स्व-धर्माख्यात्मावस्थाने प्रवर्तयति ॥**

**श्रीधर-स्वामी (भावार्थ-दीपिका) : **तृतीय-पादम् एव मण्डल-स्थ-परतया व्याचक्षाणः स्तौति—य एवेति । य एक एव भगवान् अतिकराल-वदनो योऽन्ध-कार-संज्ञोऽजगर-ग्रहस् तेन गिलितम् अत एव मृतकम् इव विचेतनं स्व-धर्माख्यं यद् आत्मावस्थानं प्रत्यक् प्रवणत्वं तद् एव श्रेयस् तस्मिन् प्रवर्तयति । किं च, यो भवानवनि-पतिर् इवाटति गच्छति ॥७०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ईक्षयैवोत्थाप्य पूर्वाद्राव् उदित्य ईक्षण-प्रदानेनैवेत्य् अर्थः । स्व-धर्माख्यं यत् आत्मावस्थानम् आत्मोपासनं, तत्र ॥७०॥

**॥।**

**॥ १२.६.७१ ॥**

**अवनि-पतिर् इवासाधूनां भयम् उदीरयन्न् अटति परित आशा-पालैस् तत्र तत्र कमल-कोशाञ्जलिभिर् उपहृतार्हणः ॥**

**श्रीधर-स्वामी (भावार्थ-दीपिका) : **आशा-पालैर् इन्द्रादिभिः । कमल-कोश-युक्तैस् तत् तुल्यैर् वाञ्जलिभिर् उपहृतार्हणो दत्तार्घ्यः ॥७१॥

———————————————————————————————————————

**वंशीधरः (भावार्थ-दीपिका-प्रकाशः) : **अत एवांधकाराजगरगिलितत्वादेव । प्रत्यक्प्रवणत्वं तदेकपरत्वम् । अन्यदाधिक्यम् आह—किञ्चेति ॥७०-७१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आशा-पालैर् दिक्-पालैर् इन्द्रादिभिः । कमल-कोश-युक्तैस् तत् तुल्यैर् वाञ्जलिभिर् उपहृतार्हणो दत्तार्घ्यः ॥७१॥

**॥।**

**॥ १२.६.७२ ॥**

**अथ ह भगवंस् तव चरण-नलिन-युगलं त्रि-भुवन-गुरुभिर् अभिवन्दितम् अहम् अयात-याम-यजुष्-काम उपसरामीति ॥**

**श्रीधर-स्वामी (भावार्थ-दीपिका) : **यत एवं-भूतस् त्वम् अथातः ह स्फुटम् अयात-यामान्य् अन्यैर् यथावद् अविज्ञातानि यजूंषि तत्-कामोऽहम् उपसरामि भजामि ॥७२॥

———————————————————————————————————————

**वंशीधरः (भावार्थ-दीपिका-प्रकाशः) : **हे भगवन्न् इति—त्वम् एव साक्षाद्भगवानिति भावः । तत्र हेतुः—त्रिभुवनगुरुभिर् इति । ब्रह्मेद्रनारायणरुद्रवन्दितः स नस्सदा यच्छतु मङ्गलं रविः इति भविष्योक्तेः ॥७२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अयात-यामानि ऊर्जस्वन्ति अन्यैर् ज्ञातुम् अशक्यानीत्य् अर्थः । यानि यजूंषि तत्-कामोऽहम् उपसरामि भजामि ॥७२॥

**॥।**

**॥ १२.६.७३ ॥**

**सूत उवाच—**

**एवं स्तुतः स भगवान् वाजि-रूप-धरो रविः ।**

**यजूंष्य् अयात-यामानि मुनयेऽदात् प्रसादितः ॥**

**श्रीधर-स्वामी (भावार्थ-दीपिका) : **एवं स्तुतः प्रसादितश् च ॥७३॥

———————————————————————————————————————

**वंशीधरः (भावार्थ-दीपिका-प्रकाशः) : **वाजी तुरङ्गस् तद्रूपधरो हरिः सूर्यः हरिरिन्द्रो हरिर्भानुर्हरिविष्णुर्हरिर्मरुत् इत्यभिधानात् ॥७३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

**॥ १२.६.७४ ॥**

**यजुर्भिर् अकरोच् छाखा दश पञ्च शतैर् विभुः ।**

**जगृहुर् वाजसन्यस् ताः काण्व-माध्यन्दिनादयः ॥**

**श्रीधर-स्वामी (भावार्थ-दीपिका) : **पञ्चदश शाखाः याः शतैर् अपरिमितैर् यजुर्भिर् अकरोत् । स तैर् इति पाठे स एष याज्ञवल्क्यस् तैर् यजुर्भिर् अकरोद् इति । जगृहुर् अधीतवन्तः । रविणाश्व-रूपेण वाजेभ्यः केसरेभ्यो वाजेन वेगेन वा सन्न्यस्तास् त्यक्ताः शाखा वाजसनी-संज्ञास् ताः शाखा इति वा ॥७४॥

———————————————————————————————————————

**जीव-गोस्वामी (क्रम-सन्दर्भः) : **वाजसन्यस् ता इत्य् अत्र प्रथमे व्याख्याने, वा पदान्तस्य [पा। ८.४.५९] स्वरस्य न-कारः, व्याख्यान्तरे अनचि च [पा। ८.४.४७] इति द्वित्वम् ।_।_७४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पञ्चदश शाखाः शतैर् अपरिमितैर् यजुर्भिर् अकरोत् । स तैर् इति दन्त्य-पाठे स विभुर् याज्ञवल्क्यस् तैर् यजुर्भिर् अकरोद् इति । वाजेभ्यः सूर्याश्व-केशरेभ्यः । सम्यग् नयन्तीति वाज-संन्यः शाखास् ताः, कण्वादयो मुनयो जगृहुर् अधीतवन्तः ॥७४॥

**॥।**

**॥ १२.६.७५ ॥**

**जैमिनेः सम-गस्यासीत् सुमन्तुस् तनयो मुनिः ।**

**सुत्वांस् तु तत्-सुतस् ताभ्याम् एकैकां प्राह संहिताम् ॥**

**श्रीधर-स्वामी (भावार्थ-दीपिका) : **साम-शाखा-विभागम् आह—जैमिनेर् इति । तत्-सुतः सुमन्तु-सुतः । ताभ्यां पुत्र-पौत्राभ्यां क्रमेणैकैकां प्राह ॥७५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **साम-वेद-शाखा-विभागम् आह—जैमिनेर् इति । तत्-सुतः सुमन्तु-सुतः । जैमिनिस् ताभ्यां पुत्र-पौत्राभ्यां क्रमेणैकैकां प्राह ॥७५॥

**॥।**

** ॥ १२.६.७६-७७ ॥**

**सुकर्मा चापि तच्-छिष्यः साम-वेद-तरोर् महान् ।**

**सहस्र-संहिता-भेदं चक्रे साम्नां ततो द्विज ॥**

**हिरण्यनाभः कौशल्यः पौष्यञ्जिश् च सुकर्मणः ।**

**शिष्यौ जगृहतुश् चान्य आवन्त्यो ब्रह्म-वित्तमः ॥**

**श्रीधर-स्वामी (भावार्थ-दीपिका) : **तच्-छिष्यो जैमिनेः शिष्यः । महान् अतिमेधावी । सहस्र-संहिता-रूपं भेदं चक्रे । साम्नां तं संहिता-भेदम् । ततस् तद् अनन्तरम् । सुकर्मणः शिष्य एकः कौशल्यो हिरण्यनाभः पौष्यञ्जिर् नामैकस् तौ जगृहतुः । आवन्त्यश् चान्यस् तस्यैव शिष्यः सोऽपि जग्राह ॥७६-७७॥

———————————————————————————————————————

**वंशीधरः (भावार्थ-दीपिका-प्रकाशः) : **अननुस्वारसकारे तु प्रथमा द्वितीयार्थे ॥ कौशल्यः कोशलावासी । आवन्त्योऽवन्तीभवः ॥७४-७७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तच्-छिष्यो जैमिनेः शिष्यः साम-वेद-तरोः साम-वेद-तरु-सम्बन्धी तच्-छिष्यो महान् अभूद् इत्य् अर्थः । अत एव साम्नाम् एष संहिता-भेदं चक्रे हिरण्यनाभः कौशल्यः कोशल-देशोद्भवः पौष्यञ्जिश् च, सुकर्मणः शिष्योऽन्य आवन्त्यश् च, तच्-छिष्यः सोऽपि जग्राह ॥७६-७७॥

**॥।**

**॥ १२.६.७८ ॥**

**उदीच्याः साम-गाः शिष्या आसन् पञ्च-शतानि वै ।**

**पौष्यञ्ज्य्-आवन्त्ययोश् चापि तांश् च प्राच्यान् प्रचक्षते ॥**

**श्रीधर-स्वामी (भावार्थ-दीपिका) : **पौष्यञ्ज्य्-आवन्त्ययोर् अपि च-काराद् धिरण्यनाभस्यापि पञ्च-शतानि शिष्या आसन् । ते तावतीः शाखा यथायथं जगृहुः । तान् उदीच्यान् सतः कालतः कांश्चित् प्राच्यांश् च प्रचक्षत इत्य् अर्थः । यथैवोक्तं वैष्णवे—


> उदीच्य-सामगाः शिष्यास् तस्य पञ्च-शतं स्मृताः ।   
> हिरण्यनाभात् तावत्यः संहिता यैर् द्विजोत्तमैः ।   
> गृहीतास् तेऽपि चोच्यन्ते पण्डितैः प्राच्य-सामगाः ॥ इति ॥७८॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—वक्ष्यमाणवैष्णववाक्यप्रामाण्याद् इति भावः । तद् एवाह—यथैवोक्तम् इति । तस्य हिरण्यनाभस्य । तावन्त्यः पञ्चशतसङ्ख्याकाः ॥७८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र हिरण्यनाभस्य पञ्च-शतानि शिष्या उदीच्या आसन् । पौष्याञ्जावन्त्ययोर् अपि तावन्त एव शिष्याः, तांस् तु प्राच्यान् प्राच्य-सामगान्, ते च ते च तावतीः शाखा जगृहुः ॥७८॥

**॥।**

** ॥ १२.६.७९ ॥**

**लौगाक्षिर् माङ्गलिः कुल्यः कुशीदः कुक्षिर् एव च ।**

**पौष्यञ्जि-शिष्या जगृहुः संहितास् ते शतं शतम् ॥**

**श्रीधर-स्वामी (भावार्थ-दीपिका) : **पुनर् अप्य् एतेषां त्रयाणां सुकर्मणः शिष्याणां शिष्यान्तरैः शाखा-बाहुल्यं दर्शयति—लौगाक्षिर् इति द्वाभ्याम् ॥७९॥

———————————————————————————————————————

**वंशीधरः (भावार्थ-दीपिका-प्रकाशः) : **शतमृतम् इति पाठे ऋतं सत्यम्, स्वतः प्रमाणमित्य् अर्थः ॥७९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पुनर् अपि पौष्यञ्जि-शिष्या लौगाक्ष्यादयः पञ्च ॥७९॥

**॥।**

** ॥ १२.६.८० ॥**

**कृतो हिरण्यनाभस्य चतुर्-विंशति संहिताः ।**

**शिष्य ऊचे स्व-शिष्येभ्यः शेषा आवन्त्य आत्मवान् ॥**

**श्रीधर-स्वामी (भावार्थ-दीपिका) : **कृतो नाम हिरण्यनाभस्य शिष्यः स्व-शिष्येभ्य ऊचे । शेषा अन्या अपि याः प्रसिद्धाः शाखास् ता आवन्त्यः स्व-शिष्येभ्य ऊच इति ॥८०॥

———————————————————————————————————————

**वंशीधरः (भावार्थ-दीपिका-प्रकाशः) : **आत्मवान् ज्ञानी ॥८०॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे षष्ठोऽध्यायः ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पुनर् अपि हिरण्यनाभस्य शिष्यः कृतः । शेषा अन्या अपि याः शाखाः प्रसिद्धास् ता आवन्त्यः स्व-शिष्येभ्य ऊचे ॥८०॥

इति सारार्थ-दर्शिन्यां हर्षिण्यां भक्त-चेतसाम् ।

षष्ठोऽध्यायो द्वादशस्य सङ्गतः सङ्गतः सताम् ॥*॥

**॥।**


> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> वेद-शाखा-प्रणयनं नाम   
> षष्ठोऽध्यायः ।

॥ १२.६ ॥



**॥।**

**(१२.७)**


 


## पुराण-लक्षण-वर्णनं नाम

**॥ १२.७.१ ॥**

**सूत उवाच—**

**अथर्व-वित् सुमन्तुश् च शिष्यम् अध्यापयत् स्वकाम् ।**

**संहितां सोऽपि पथ्याय वेद-दर्शाय चोक्तवान् ॥**

**श्रीधर-स्वामी (भावार्थ-दीपिका) :**

सप्तमेऽथर्व-विस्तारः पुराण-व्यसनं ततः ।

पुराण-लक्षणादीनि फलं भागवत-श्रुतेः ॥

क्रम-प्राप्तम् अथर्व-वेद-विभागम् आह, अथर्व-विद् इति । शिष्यं कबन्ध-नामानम् । स्वकां स्वकीयां संहिताम् । सोऽपि शिष्योऽपि तां द्विधा विभज्य । तद् उक्तं वैष्णवे—


> अथर्व-वेदं स मुनिः सुमन्तुर् अमित-द्युतिः ।   
> शिष्यम् अध्यापयाम् आस कबन्धं सोऽपि च द्विधा ।   
> कृत्वा तु वेद-दर्शाय तथा पथ्याय दत्तवान् ॥ इति ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **पुराणानां व्यसनं विभागः । भागवतश्रुतेर् इति भगवान्व्यासस् तस्येमे शिष्या भागवताः पैलाद्यास्तेषां श्रुतिः श्रवणं तस्याः फलम् । यद् वा, वेदो नारायणः साक्षात् इत्य् उक्तेर् भगवतो वेदस्यायं विभागो भागवतस् तस्य श्रुतेः फलं, तच्चाध्यायान्तिमश्लोकेन ब्रह्मतेजोविवर्द्धनम् इति वक्ष्यत्येव । वैष्णवे विष्णुपुराणे । तदेतच्छ्लोकोक्तं वृत्तमुक्तम् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **

सप्तमोऽथर्वाणो व्यासं पुराणस्य च तस्य च ।

लक्षणानि दश प्रोच्य तस्य सङ्ख्या च कथ्यते ॥

शिष्यं विष्णु-पुराणोक्तं कबन्ध-संज्ञम् ॥१॥

> **॥।**

**॥ १२.७.२ ॥**

**शौक्लायनिर् ब्रह्मबलिर् मोदोषः पिप्पलायनिः ।**

**वेददर्शस्य शिष्यास् ते पथ्य-शिष्यान् अथो शृणु ।**

**कुमुदः शुनको ब्रह्मन् जाजलिश् चाप्य् अथर्व-वित् ॥**

**श्रीधर-स्वामी (भावार्थ-दीपिका) : **तत्र वेद-दर्शः स्व-संहितां चतुर्धा विभज्य चतुरः शिष्यान् अध्यपयाम् आस । पथ्यश् च त्रिधा विभज्य त्रीन् इत्य् आह सार्धेन, शौक्लायनिर् इति ।

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.७.३ ॥**

**बभ्रुः शिष्योऽथाङ्गिरसः सैन्धवायन एव च ।**

**अधीयेतां संहिते द्वे सावर्णाद्यास् तथापरे ॥**

**श्रीधर-स्वामी (भावार्थ-दीपिका) : **अङ्गिरसः शुनकस्य शिष्यो बभ्रुः सैन्धवायनश् च । तद् उक्तम्—


> शुनकस् तु द्विधा कृत्वा ददाव् एकां तु बभ्रवे ।   
> द्वितीयां संहितां प्रादात् सैन्धवायन-संज्ञिने ॥ इति । 

सावर्ण्याद्याः सैन्धवायनादीनां शिष्याः ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र द्वयोर्मध्ये । हे ब्रह्मन्न् इति संबुद्धिरक्ताभिप्राया ॥२-३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अङ्गिरसः शुनकस्य शिष्यो बभुर्ः । सावर्णाद्याः सैन्धवायनादीनां शिष्याः ॥३॥

> **॥।**

**॥ १२.७.४ ॥**

**नक्षत्र-कल्पः शान्तिश् च कश्यपाङ्गिरसादयः ।**

**एते आथर्वणाचार्याः शृणु पौराणिकान् मुने ॥**

**श्रीधर-स्वामी (भावार्थ-दीपिका) : **नक्षत्र-कल्पः शान्ति-कल्पश् चेति द्वौ । तद् उक्तम्—


> नक्षत्र-कल्पो वेदानां संहितानां तथैव च ।   
> चतुर्थः स्याद् आङ्गिरसः शान्ति-कल्पश् च पञ्चमः ॥ इति । 

नक्षत्र-कल्पादीनां कर्तारस् तत् तन् नामभिर् उच्यन्ते ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **तद् उक्तमित्य्-आदि वाक्यं विष्णुपुराणीयम् एव । कल्पशब्दस्य प्रत्येकं सम्बन्धः । वेदकल्पः, संहिताकल्पः, आङ्गिरसकल्प इति । नक्षत्रकल्पो नक्षत्रादिपूजाविधिः, वेदकल्पो वैतानिकब्रह्मत्वादिविधिः, संहिताकल्पः संहिताविधिः, आङ्गिरसकल्पोऽभिचारादिविधिः, शान्तिकल्पोऽश्वगजाद्यष्टादशमहाशान्त्यादिविधिर् इति तट्टीका च ॥४॥

———————————————————————————————————————

**जीव-गोस्वामी (क्रम-सन्दर्भः) : **पञ्चम-वेदस्य विभाग-ज्ञापनार्थम् आह—शृणु पौराणिकान् इति ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.७.५ ॥**

**त्रय्यारुणिः कश्यपश् च सावर्णिर् अकृतव्रणः ।**

**वैशम्पायन-हारीतौ षड् वै पौराणिका इमे ॥**

**वंशीधरः (भावार्थ-दीपिका-प्रकाशः) : **इमे इति बुद्धिसन्निहितत्वात् ॥५॥

> **॥।**

**॥ १२.७.६ ॥**

**अधीयन्त व्यास-शिष्यात् संहितां मत्-पितुर् मुखात् ।**

**एकैकाम् अहम् एतेषां शिष्यः सर्वाः समध्यगाम् ॥**

**श्रीधर-स्वामी (भावार्थ-दीपिका) : **मत्-पितुर् मुखाद् इति । प्रथमं व्यासः षट्-संहिताः कृत्वा मत्-पित्रे रोमहर्षणाय प्रादात् । तस्य च मुखाद् एते त्रय्यारुण्यादय एकैकां संहिताम् अधीयन्त । एतेषां षण्णां शिष्योऽहं ताः सर्वाः समधीतवान् ।

———————————————————————————————————————

**वंशीधरः (भावार्थ-दीपिका-प्रकाशः) : **एकैकाम् इति—त्रिभिस्त्रिभिर्मिलित्वैकत्वम् । त्रिषट् इति वक्ष्यमाणात् । तच् च—ब्राह्म पाद्मं वैष्णवम् इति मिलित्वैकादिरूपाम् । अवान्तरसंहिता तु क्वचिदेका, यथा श्री-भागवतस्य परमहंससंहितात्वम्, क्वचिदेकैकस्यैव विभागशः। यथा—स्कान्दस्य सनत्कुमारप्रोक्तसंहितानामादिका, श्री-भागवतस्य श्रीशुकात्तु पश्चाद्व्यक्तिः सूर्यादेव यजुर्भागस्य वाजसनेयस्यादौ व्यक्तत्वात् ॥६॥

———————————————————————————————————————

**जीव-गोस्वामी (क्रम-सन्दर्भः) : **एकैकाम् इति त्रिभिस् त्रिभिर् मिलित्वैकत्वं त्रिषड् इति वक्ष्यमाणात् । तच् च ब्राह्मं पाद्मं वैष्णवम् [भा।पु। १२.७.२३] इति मिलित्वैकेत्य्-आदि-क्रमात् । अवान्तर-संहिता तु क्वचिद् एका, यथा श्री-भागवतस्य परमहंस-संहितात्वम् । क्वचिद् एकैकस्यैव विभागशः, यथा स्कान्दस्य सनत्कुमार-प्रोक्त-संहिता-नामादिका । एकैकाम् अहम् इत्य् अत्र श्री-शुकात् तु श्री-भागवतस्य चमत्कार-वैशिष्ट्यतया[^५५] पश्चाद्-व्यक्तिः सूर्याद् एव यजुर्-भागस्य वाजसनेयस्य ज्ञेयम् ॥६॥

[^५५]:
     एतत् पदं रस-वर्षि-धृत-पाठे नास्ति।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** मत्-पितू रोमहर्षणस्य । एतेषां षण्णाम् अप्य् अहं शिष्याः ॥६॥

> **॥।**

**॥ १२.७.७ ॥**

**कश्यपोऽहं च सावर्णी राम-शिष्योऽकृतव्रणः ।**

**अधीमहि व्यास-शिष्याच् चत्वारो मूल-संहिताः ॥**

**श्रीधर-स्वामी (भावार्थ-दीपिका) : **राम-शिष्योऽकृतव्रणः । एवं चत्वारो वयम् । मूल-संहिता इत्य् अनेन ततः संहिता-बाहुल्यं सूचितम् ।

———————————————————————————————————————

**वंशीधरः (भावार्थ-दीपिका-प्रकाशः) : **कश्यपोऽहमुग्रश्रवाः सावर्णिरकृतव्रणश्चतुर्थ एते चत्वारो वयमित्य् अर्थः । मूलत्वमेषाम् इतिहासापेक्षया ज्ञेयम् अष्टादश पुराणानि कृत्वासत्यवतीसुतः । भारतं कृतवान्पश्चात् इति मात्स्यात् । 


> ब्राह्मी भागवती शैवी वैष्णवी च प्रकीर्तिताः ।   
> चतस्रः संहिताः पुण्या धर्मकामार्थमोक्षदाः ॥ इति । 

क्वचित्पञ्चोक्ताः । 


> ब्रह्मणः स्युः शिवस्यापि प्रह्लादस्यापि संहिताः ।   
> गौतमस्य कुमारस्य संहिताः पञ्च वर्णिताः ॥ 

क्वचित् षडुक्ताः—


> आद्या सनत्कुमारोक्ता द्वितीया सूतसंहिता ।   
> तृतीया शाङ्करी विप्राश्चतुर्थी वैष्णवी तथा ।   
> तत्परा संहिता ब्राह्मी सौरान्त्या परिकीर्तिता ।   
> अन्या अपि संहितास् तु विज्ञेया मुनिनिर्मिताः ।   
> कौशिकी संहिता मुख्या वासिष्ठी मानवी तथा ।   
> गर्गादिमा च सा पाराशरी वैयासकी तथा ।   
> हनुमत्संहिता ज्ञेया तथा सौदर्शनी मता । 

इति सर्वार्थचिन्तामण्युक्तः । व्यासशिष्यान्मत्पितू रोमहर्षणात् ॥७॥

———————————————————————————————————————

**जीव-गोस्वामी (क्रम-सन्दर्भः) : **मूलसंहिता इति त्व् इतिहासविशेषापेक्षया ज्ञेयं बहूनामन्येषाम् इतिहासानां मूलत्वात् मूलम् इदं च परिशेषेण लक्ष्यते “इतिहासपुराणानां पिता मे रोमहर्षणः” इत्य्-उक्तेः ते च महाभारताद्याः शृणु पौराणिकानिति तूपलक्षणतयोक्तम् ।

———————————————————————————————————————

**विश्वनाथ-चक्रवर्ती (सारार्थ-दर्शिणी) :** व्यास-शिष्यात् लोमहर्षणात् ॥७॥

> **॥।**

**॥ १२.७.८ ॥**

**पुराण-लक्षणं ब्रह्मन् ब्रह्मर्षिभिर् निरूपितम् ।**

**शृणुष्व बुद्धिम् आश्रित्य वेद-शास्त्रानुसारतः ॥**

**श्रीधर-स्वामी (भावार्थ-दीपिका) : **शुक-परीक्षित्-संवादे निरूपितम् अपि पुराण-लक्षणं तद्-भेद-कथनाय दर्शयति, पुराणेति ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **वेद एव शास्त्रं तदनुसारतो यथा वेदे पुराणलक्षणमुक्तं तदनतिलन्ध्यैवेह वर्णयामीत्य् अर्थः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ब्रह्मर्षिभिः श्री-शुक-वचनैर् उपक्रमे यद् उक्तं प्रायेण तद् एवोपसंहारेऽप्य् उच्यते ॥८॥

> **॥।**

**॥ १२.७.९-१० ॥**

**सर्गोऽस्याथ विसर्गश् च वृत्ति-रक्षान्तराणि च ।**

**वंशो वंशानुचरितं संस्था हेतुर् अपाश्रयः ॥**

**दशभिर् लक्षणैर् युक्तं पुराणं तद्-विदो विदुः ।**

**केचित् पञ्च-विधं ब्रह्म महद्-अल्प-व्यवस्थया ॥**

**श्रीधर-स्वामी (भावार्थ-दीपिका) : **अस्य विश्वस्य “अत्र सर्गो विसर्गश् च स्थानं पोषणम् ऊतयः । मन्वन्तरेशानुकथा निरोधो मुक्तिर् आश्रयः ।” इत्य् अत्रोक्ते स्थान-पोषणे वृत्ति-रक्षा-शब्दाभ्याम् उच्येते । अन्तराणि मन्वन्तराणि वंशो वंश्यानुचरितम् इतीशानुकथाः । संस्था निरोधः । अनेनैवात्यन्तिक-लय-रूपा मुक्तिर् अप्य् उक्ता । हेतु-शब्देन जीवाश्रय-वासना-शब्द-वाच्या ऊतयो गृहीताः ।

दशभिर् एतैर् लक्षणैर् अर्थैर् युक्तं महा-पुराणं विदुः । केचित् पञ्च-विधम्, “सर्गश् च प्रतिसर्गश् च वंशो मन्वन्तराणि च । वंशानुचरितं चेति पुराणं पञ्च-लक्षणम् ।” इति । महत्-पुराणम् अल्पं चेति व्यवस्थया यत्र दशापि लक्षणानि पृथक् पृथङ् निरूप्यन्ते तन् महा-पुराणम् । यत्र त्व् अन्येषां पञ्चस्व् एवान्तर्भावस्य विवक्षा तद् अल्पम् इति व्यवस्थयेत्य् अर्थः ।

———————————————————————————————————————

**वंशीधरः (भावार्थ-दीपिका-प्रकाशः) : **पोषणं तदनुग्रहः इति पूर्वलक्षितं पोषणमेवात्र रक्षाशब्देनोच्यते, तां व्याचष्टे ॥ इत्य् अर्थः इति—अन्तर्भावस् तु स्वबुद्ध्यैव सर्गे रक्षायाः, प्रतिसर्गे संस्थाया इत्येवं रीत्या यथायथमनुसन्धेयम् इति वंशवंशानुचरितयोरीशकथायामन्तर्भावम् इति भावः ॥९-१०॥

———————————————————————————————————————

**जीव-गोस्वामी (क्रम-सन्दर्भः) : **सर्गोऽस्येत्य् आदिकं द्वितीय-स्कन्ध [भा।पु। २.१०.१-७] एव व्याख्यातम् । अस्य श्री-भागवतस्य महा-पुराणत्व-व्यञ्जक-लक्षणं प्रकारान्तरेण च वदन्न् अपि तस्यैवाश्रयत्वम् आह द्वयेन—सर्ग इति । अन्तराणि मन्वन्तराणि । पञ्च-विधम्—


> सर्गश् च प्रतिसर्गश् च वंशो मन्वन्तराणि च ।  
> वंशानुचरितं चेति पुराणं पञ्च-लक्षणम् ॥ इति केचिद् वदन्ति ॥[^५६]

स च मत-भेदो महद्-अल्प-व्यवस्थया महा-पुराणम् अल्प-पुराणम् इति भिन्नाधिकरणत्वेन । यद्यपि विष्णु-पुराणादाव् अपि दशापि तानि लक्ष्यन्ते, तथापि पञ्चानाम् एव प्राधान्येनोक्तत्वाद् अल्पत्वम् । अत्र दशानाम् अर्थानां स्कन्धेषु यथा-क्रमं प्रवेशो न विवक्षितः, तेषां द्वादश-सङ्ख्यत्वात् । द्वितीय-स्कन्धोक्तानां तेषां तृतीयादिषु यथा-सङ्ख्यं न समावेशः । निरोधादीनां दशमादिष्व् अष्टम-वर्जम् । अन्येषाम् अप्य् अन्येषु यथोक्त-लक्षणतया समावेशनाशक्यत्वाद् एव । तद् उक्तं श्री-स्वामिभिर् एव—

[^५६]:
     विष्णु-पुराणे प्रथमाणि त्रीणि चरणानि त्रि-वारं दृश्यन्ते, यथा ३.६.२५, ६.८.२, ६.९.१३।



> दशमे कृष्ण-सत्-कीर्ति-वितानायोपवर्ण्यते ।  
> धर्म-ग्लानि-निमित्तस् तु निरोधो दुष्ट-भूभुजाम् ।  
> प्राकृतादि-चतुर्धा यो निरोधः स तु वर्णितः ॥ इति ।

अतोऽत्र स्कन्धे श्री-कृष्ण-रूपस्याश्रयस्यैव वर्णन-प्राधान्यं तैर् विवक्षितम् । उक्तं च स्वयम् एव—दशमे दशमं लक्ष्यम् आश्रिताश्रय-विग्रहम् इति । एवम् अन्यत्राप्य् उन्नेयम् । अतः प्रायशः सर्वेऽर्थाः सर्वेष्व् एव स्कन्धेषु गुणत्वेन वा मुख्यत्वेन वा निरूप्यन्त इत्य् एव तेषाम् अभिमतम् । श्रुतेनार्थेन चाञ्जसा [भा।पु। २.१०.२] इत्य् अत्र च तथैव प्रतिपन्नं सर्वत्र तत्-तत्-सम्भवात् । ततश् च प्रथम-द्वितीययोर् अपि महा-पुराणतायां प्रवेशः स्यात् । तस्मात् क्रमो न गृहीतः ॥९-१०॥ [तत्त्व-सन्दर्भः ६१]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** केचित् पञ्च-विधम् इति । 


> सर्गश् च प्रतिसर्गश् च वंशो मन्वन्तराणि च ।  
> वंशानुचरितं चेति पुराणं पञ्च-लक्षणम् ॥ इति ।

महत् अल्पं चेति व्यवस्थया यत्र दशापि लक्षणानि पृथङ् निरूप्यन्ते तन् महा-पुराणं, यत्र त्व् अन्येषां पञ्चस्व् अन्तर्भावो विवक्षितस् तद् अल्पम् इति व्यवस्थयेत्य् अर्थः ॥९-१०॥

> **॥।**

**॥ १२.७.११ ॥**

**अव्याकृत-गुण-क्षोभान् महतस् त्रि-वृतोऽहमः ।**

**भूत-सूक्ष्मेन्द्रियार्थानां सम्भवः सर्ग उच्यते ॥**

**श्रीधर-स्वामी (भावार्थ-दीपिका) : **सर्गादि-लक्षणानि व्याचष्टे, अव्याकृतेत्य्-आदिना । अव्याकृतस्य प्रधानस्य गुणानां क्षोभाद्यो महांस् तस्माद् यस् त्रि-वृद्-अहङ्कारस् तस्माद् भूत-मात्राणां सुक्ष्माणाम् इन्द्रियाणां च तद्-अर्थानां च स्थूलानां देवतानां च संभवः सर्गः कारण-सृष्टि-सर्ग इत्य् अर्थः । उच्यत इति यथाऽपेक्षम् उत्तरत्राप्य् अनुषङ्गः ।

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—विसर्गस्य पृथगुपादानात्सर्गपदेन कारणसृष्टिरेवात्र ज्ञेयेति भावः ॥११॥

———————————————————————————————————————

**जीव-गोस्वामी (क्रम-सन्दर्भः) : **अथ सर्गादीनां लक्षणम् आह—अव्याकृतेति । प्रधान-गुण-क्षोभान् महान्, तस्मात् त्रिगुणोऽहङ्कारः । तस्माद् भूत-मात्राणां भूत-सूक्ष्माणाम् इन्द्रियाणां च, स्थूल-भूतानां च, तद्-उपलक्षित-तद्-देवतानां च सम्भवः सर्गः । कारण-सृष्टिः सर्ग इत्य् अर्थः ॥११॥ [तत्त्व-सन्दर्भः ६२]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अत्र सर्गं व्याचष्टे । अव्याकृतस्य प्रधानस्य गुणानां क्षोभात् यो महान् तस्मात् । यस् त्रि-बृहद्-अहङ्कार्स् तस्मात् भूत-मात्रादीनां सम्भवः सर्गः । अत्रार्थ-शब्देन देवता ज्ञेयाः । कारण-सृष्टिः सर्ग इत्य् अर्थः । उच्यत इति यथापेक्षम् उत्तरत्राप्य् आनुषङ्गः ॥११॥

> **॥।**

**॥ १२.७.१२ ॥**

**पुरुषानुगृहीतानाम् एतेषां वासना-मयः ।**

**विसर्गोऽयं समाहारो बीजाद् बीजं चराचरम् ॥**

**श्रीधर-स्वामी (भावार्थ-दीपिका) :** विसर्गं व्याचष्टे । पुरुषेणेश्वरेणानुगृहीतानाम् एतेषां महद्-आदीनाम् । पूर्व-कर्म-वासना-प्रधानोऽयं समाहारः कार्य-भूतश् चराचर-प्राणि-रूपो बीजाद् बीजम् इव प्रवाहापन्नो विसर्ग उच्यते इत्य् अर्थः ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—विशिष्टः सर्गो विसर्ग इति भावः ॥१२॥

———————————————————————————————————————

**जीव-गोस्वामी (क्रम-सन्दर्भः) : **पुरुषेति । पुरुषः परमात्मा । एतेषां महद्-आदीनां, जीवस्य पूर्व-कर्म-वासना-प्रधानोऽयं समाहारः । कार्य-भूतश् चराचर-प्राणि-रूपो बीजाद् बीजम् इव प्रवाहापन्नो विसर्ग उच्यते । व्यष्टि-सृष्टि-विसर्ग इत्य् अर्थः । अनेनोतिर् अप्य् उक्ता ॥१२॥ [तत्त्व-सन्दर्भः ६२]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विसर्गं व्याचष्टे । पुरुषेणेश्वरेणानुगृहीतानाम् एतेषां यः समाहारः कार्य-भूतः समष्टि-व्यष्टि-जीवोपाधिरूपः । कीदृशः ? वासना-मयः सदसद्-वासना-प्रधानः स विसर्गः । तत्र चराचरं जङ्गम-स्थावरात्मकं जगद् इदं बीजाद् बीजम् इव प्रवाहापन्नं भवति । ऊतयः कर्म-वासना इति पूर्व-लक्षिता या ऊतिः सात्र विसर्ग एवान्तर्भाविता ॥१२॥

> **॥।**

**॥ १२.७.१३ ॥**

**वृत्तिर् भूतानि भूतानां चराणाम् अचराणि च ।**

**कृता स्वेन नृणां तत्र कामाच् चोदनयापि वा ॥**

**श्रीधर-स्वामी (भावार्थ-दीपिका) : **चराणां भूतानां सामान्यतोऽचराणि, च-काराच् चराणि च वृत्तिः । तत्र नॄणां स्वेन स्वभावेन कामाच् चोदनयापि वा या नियता वृत्तिर् जीविका कृता, सा वृत्तिर् उच्यत इत्य् अर्थः ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र सर्वजीवेषु । स्वभावेन ब्रीह्यादीनि कामनया, फलादीनि चोदनया, विधिना पुरोडाशादीनि । इत्य् अर्थ इति—न तु सामान्यतोऽभक्ष्यभक्षणमपीति भावः । तत्र काम्या वृत्तिर्गार्ह्या, मांसाशनलशुनपलाड्वादिष्व् अपि तद्गुणश्रवणेन कामनोत्पत्तेः ॥१३॥

———————————————————————————————————————

**जीव-गोस्वामी (क्रम-सन्दर्भः) : **वृत्तिर् इति । चराणां भूतानां सामान्यतोऽचराणि, च-काराच् चराणि च, कामाद् वृत्तिः । तत्र तु नॄणां स्वेन स्वभावेन कामाच् चोदनयापि वा या नियता वृत्तिर् जीविका कृता, सा वृत्तिर् उच्यत इत्य् अर्थः ॥१३॥ [तत्त्व-सन्दर्भः ६२]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पूर्वोक्तं स्थानं पालनम् एवात्र वृत्ति-शब्देनोच्यते । तां व्याचष्टे वृत्तिर् इति । चराणां भूतानां सामान्यतोऽचराणि च कामाद् वृत्तिः । तत्र नॄणां स्वेन स्वभावेन कामाच् चोदनयापि वा या नियता वृत्तिर् जीविका कृता, सा वृत्तिर् उच्यत इत्य् अर्थः । तेषां चराचराणास् त्व् आश्रयः सर्वैव पृथ्वीति वृत्ति-प्रसङ्ग एव भूगोअच-चक्रं पञ्चम-स्कन्धे निरूपितम् ॥१३॥

> **॥।**

**॥ १२.७.१४ ॥**

**रक्षाच्युतावतारेहा विश्वस्यानु युगे युगे ।**

**तिर्यङ्-मर्त्यर्षि-देवेषु हन्यन्ते यैस् त्रयी-द्विषः ॥**

**श्रीधर-स्वामी (भावार्थ-दीपिका) :** तिर्यङ्-मर्त्यर्षि-देवेषु येऽच्युतावतारास् तेषाम् ईहा लीला सा विश्वस्य रक्षोऽच्युत इत्य् अर्थः । यैर् अवतारैर् इति समासान् निष्कृष्य कथञ्चित् सम्बन्धः । त्रयी-द्विषो दैत्याः ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—न तु गवाश्वादिरक्षणमात्रम् एव रक्षापदार्थ इति भावः । अवतारेहाऽवतारकारणं सैव रक्षा । कुत इत्यत आह—यैर् इति । समासान्निष्कृत्य कथञ्चिदगत्या । यथा—भीष्मद्रोणप्रमुखतः सर्वेषां च महीक्षिताम् इत्यत्र प्रमुखत इत्यस्य विवक्षावशान्महीक्षितामित्यनेन सम्बन्धस् तद्वदत्रापि । यद् वा, यस्यैते राजमातङ्गास् तस्यैवैते तुरङ्गमाः इति बुद्धिस्थग्राहकत्वम् अपि त्यदादीनाम् इति ज्ञेयम् । हन्यत इति—दुष्टनिग्रहात्स्वभक्तरक्षणम् एव रक्षेत्यागतम् । उपलक्षणमेतदन्यदापि महाभयात्स्वभक्तरक्षणं रक्षोच्यतेऽत एव षष्ठेऽजामिलादिभक्तानां रक्षोक्ता ॥१४॥

———————————————————————————————————————

**जीव-गोस्वामी (क्रम-सन्दर्भः) : **रक्षेति । यैर् अवतारैः । अनेनेश-कथा । स्थानं पोषणं चेति त्रयम् उक्तम् ॥१४॥ [तत्त्व-सन्दर्भः ६२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पोषणं तद्-अनुग्रह इति पूर्व-लक्षितं पोषणम् एवात्र रक्षा-शब्देनोच्यते । तां व्याचष्टे रक्षेति । तिर्यग्-आदिषु याच्युतस्यावतारेहा अवतार-कारणं सैव रक्षा, कुत इत्य् अत आह यैर् अवतारैस् त्रयी-द्विषो हन्यन्ते इत्य् अतो दुष्ट-निग्रहात् स्वभक्त-रक्षणम् एव रक्षेत्य् अर्थ आयातः । उपलक्षणम् एतद् अन्यदापि महा-भयात् स्वभक्त-रक्षणं रक्षोच्यते । अत एव षष्ठेऽजामिलादि-भक्तानां रक्षोक्ता ॥१४॥

> **॥।**

**॥ १२.७.१५ ॥**

**मन्वन्तरं मनुर् देवा मनु-पुत्राः सुरेश्वराः ।**

**ऋषयोऽंशावताराश् च हरेः षड्-विधम् उच्यते ॥**

**श्रीधर-स्वामी (भावार्थ-दीपिका) :** षड्-विधं मन्वन्तरम् उच्यते । षड्विधत्वम् एवाह—मनुर् इति ।मन्वादयः षड् एते वर्गाः स्व-स्वाधिकारेण, यदा प्रवर्तन्ते तन् मन्वन्तरम् इत्य् अर्थः ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—एषां प्रवृत्तिकाल एव मन्वन्तरम् इति भावः ॥१५॥

———————————————————————————————————————

**जीव-गोस्वामी (क्रम-सन्दर्भः) : **मन्वन्तरम् इति । मन्व्-आद्य्-आचरण-कथनेन सद्-धर्म एवात्र विवक्षित इत्य् अर्थः । ततश् च प्राक्तन-ग्रन्थेनैकार्थ्यम् ॥१५॥ [तत्त्व-सन्दर्भः ६२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मन्वन्तराणि सद्-धर्म इति पूर्व-लक्षितम् । मन्वन्तरं व्याचष्टे मन्वन्तरम् इति । विदधति स्व-स्व-कृत्यं कुर्वन्तीति विधा मन्वादयस् ते षट्, यत्र तत् षड्-विधम् इत्य् अर्थः । मन्वादयः षड् स्व-स्वाधिकारेण, यत्र प्रवर्तन्ते तन् मन्वन्तरम् इत्य् अर्थः ॥१५॥

> **॥।**

**॥ १२.७.१६ ॥**

**राज्ञां ब्रह्म-प्रसूतानां वंशस् त्रै-कालिकोऽन्वयः ।**

**वंशानुचरितं तेषां वृत्तं वंश-धराश् च ये ॥**

**श्रीधर-स्वामी (भावार्थ-दीपिका) :** वंशम् आह—राज्ञाम् इति । ब्रह्मणः सकाशात् प्रसूतिर् येषां शुद्धानाम् इत्य् अर्थः । तेसाम् अन्वयो वंशः । तेषां वृत्तम् । ये च तद्-वंशधरास् तेषां च वृत्तं वंशानुचरितम् उच्यते ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : _इत्य् अर्थ_** इति—इदं चकारेण ज्ञेयम् इति भावः । वृत्तं शीलम् । तद्वंशधराः प्रियव्रतध्रुवपृथ्वादयः ॥१६॥

———————————————————————————————————————

**जीव-गोस्वामी (क्रम-सन्दर्भः) : **ब्रह्म-प्रसूतानां ब्रह्मत आरब्धानाम् इत्य् अर्थः । तेषां राज्ञां ये च वंश-धरास् तेषां वृत्तं वंश्यानुचरितम् ॥१६॥ [तत्त्व-सन्दर्भः ६२]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वंशं व्याचष्टे—राज्ञाम् इति । ब्रह्मणः सकाशात् प्रसूतिर् येषां तेषाम् अन्वयो वंशः । वंशानुचरितं व्याचष्टे—तेषां मध्ये ये वंश-धराः प्रसिद्धाः प्रियव्रत-ध्रुव-पृथ्व्-आदयस् तेषां वृत्तं चरित्रं वंशानुचरितम् उच्यते । एतद्-द्वयं पूर्वम् ईशानुकथायाम् एवान्तर्भावितम् ॥१६॥

> **॥।**

**॥ १२.७.१७ ॥**

**नैमित्तिकः प्राकृतिको नित्य आत्यन्तिको लयः ।**

**संस्थेति कविभिः प्रोक्तश् चतुर्धास्य स्वभावतः ॥**

**श्रीधर-स्वामी (भावार्थ-दीपिका) : **अस्य विश्वस्य । स्वभावतो मायातो निष्पन्नस्य । यद् वा, मायातो यश् चतुर्-विधो लय इति ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **स्वस्यैव शक्तिरूपेण भवनं स्वभावो माया न केवलं मायातो लय एव किन्तु प्रलयोऽपीत्य् आह—यद्वेति । अव्यक्तादीनि भूतानि व्यक्तमध्यानि भारत । अव्यक्तानिधनान्येव इति श्रीमुखोक्तेः ॥१७॥

———————————————————————————————————————

**जीव-गोस्वामी (क्रम-सन्दर्भः) : **अस्य परमेश्वरस्य । स्वभावतो मायाख्य-स्वाभाविक-शक्तितः । आत्यन्तिक इत्य् अनेन मुक्तिर् अप्य् अत्र प्रवेशिता ॥१७॥ [तत्त्व-सन्दर्भः ६३]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पूर्वोक्त-निरोध-शब्द-वाच्यां संस्थां व्याचष्टे । नैमित्तिक इति । अस्य विश्वस्य स्वभावतः स्वस्य भावेषु कारणेषु पृथिव्य्-आदि-तत्त्वेषु क्रमेण लयः संस्थोच्यते ॥१७॥

> **॥।**

**॥ १२.७.१८ ॥**

**हेतुर् जीवोऽस्य सर्गादेर् अविद्या-कर्म-कारकः ।**

**यं चानुशायिनं प्राहुर् अव्याकृतम् उतापरे ॥**

**श्रीधर-स्वामी (भावार्थ-दीपिका) : अस्य** जगतः **सर्गादेर् हेतुर्** निमित्तं जीवः, सोऽत्र हेतुर् उच्यत इत्य् अर्थः । तस्य निमित्तताम् आह—**अविद्यया कर्म-कारकः** कर्म-कर्ता । जीवादृष्ट-प्रयुक्तत्वाद् विश्व-सर्गादेः, स तु तत्र हेतुर् इत्य् अर्थः । नन्व् **अनुशयी** निमित्तम् इति केचित्, **अव्याकृतम्** इत्य् **अपरे**, तत्राह—**यम्** इति । चैतन्य-प्राधान्येनानुशयिनम्, उपाधि-प्राधान्य-विवक्षयाव्याकृतम् ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—जीव एव स्वकर्मद्वारा सृष्टिकारणम् इति भावः । तस्य जीवस्य । इत्य् अर्थ इति— जीवसमुदायसुखदुःखप्राप्तये तं हेतुं कृत्वा जगतः सृष्ट्यादिकमस्तीति भावः । अत्राशङ्कते—नन्व् इति । यं जीवम् । उपाधिः प्रकृतिः । चक्रवर्तिकारस्तु—अस्य सर्गादेजीवः कारणं स चाविद्यया कर्म कर्ता जीवार्थम् एव भगवता विश्वस्य कृतत्वाज्जीवो निमित्तम् इति भावः । अत एव यमनुशयिनं मायिकोपाधिमनुशयानं मायिकशरीरवरमेवैके प्राहुः । अपरभक्तास्तु—आविद्यककर्मकर्तारं जीवं साधुसङ्गवशाद्भक्तिमार्गस्थत्वे सति अव्याकृतं चिन्मयपार्षदशरीरवन्तमप्याहुः । अप्यर्थे उत् शब्दः । तद्-उक्तं नारदेन—शुद्धां भागवती तनुम् । आरब्धकर्मनिर्वाणो न्यपतत्पाञ्चभौतिकः इति । वेदस्तवारम्भेपि—


> बुद्धीन्द्रियमनःप्राणाञ्जनानामसृजत्प्रभुः ।   
> मात्रार्थं च भवार्थश् च आत्मने कल्पनाय च ॥ इति । 

आत्मनेऽकल्पनाय बुद्धीन्द्रियमनःप्राणान्संप्रापयितुम् इति तत्रार्थः । एतन्मत एव नवमं लक्षणं पूर्वत्रोक्तम् । मुक्तिर्हित्वान्यथा रूपं स्वरूपेण व्यवस्थितिः इति विशेषेण चिद्धनशरीरत्वेनावस्थितिर् इति तत्र व्याख्येति विश्वनाथः ॥१८॥

———————————————————————————————————————

**जीव-गोस्वामी (क्रम-सन्दर्भः) : हेतुर्** निमित्तम् । **अस्य** विश्वस्य । यतोऽयम् **अविद्यया कर्म-कारकः** । **यम्** एव हेतुं केचिच् चैतन्य-प्राधानेन्**आनुशयिनं** कर्म-वासना-युक्तं जीवं **प्राहुः** । **अपरे** उपाधि-प्राधान्येन्**आव्याकृतं** प्रधानम् ॥१८॥ [तत्त्व-सन्दर्भ ६३]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हेतुं व्याचष्टे—**अस्य** जगतः **सर्गादेर् हेतुर्** निमित्तं **जीवः** । स **चाविद्या-कर्म-कारकः** अविद्यया कर्म-कर्ता । जीवार्थम् एव भगवता विश्वस्य सर्गादेः कृतत्वाज् जीवो निमित्तम् इति भावः । अत एव **यम् अनुशयिनं** मायिकोपाधिम् अनुशयानं मायिक-शरीरवन्तम् एवैके प्राहुः । **अपरे** भक्तास् तु आविद्यक-कर्म-कर्तारं जीवं साधु-सङ्ग-वशात् भक्ति-मार्ग-स्थत्वे सति **अव्याकृतम्** अप्राकृतं चिन्मय-पार्षद-शरीरवन्तम् **अपि प्राहुः** । अप्य्-अर्थे **उत**-शब्दः । 

यद् उक्तं नारदेन—


> प्रयुज्यमाने मयि तां शुद्धां भागवतीं तनुम् ।  
> आरब्ध-कर्म-निर्वाणो न्यपतत् पाञ्च-भौतिकः ॥ [भा।पु। १.६.२९] इति ।

अत एवोक्तं वेद-स्तवारम्भे—


> बुद्धीन्द्रिय-मनः-प्राणान् जनानाम् असृजत् प्रभुः ।  
> मात्रार्थं च भवार्थं च आत्मनेऽकल्पनाय च ॥ [भा।पु। १०.८७.२] इति ।

आत्मने कल्पनाय बुद्धीन्द्रिय-मनः-प्राणान् सम्प्रापयितुम् इति तत्रार्थः । एतन्-मत एव नवमं लक्षणं पूर्वत्रोक्तम्—मुक्तिर् हित्वान्यथा-रूपं [भा।पु। २.१०.६] इति विशेषेण चिद्-घन-शरीरत्वेनावस्थितिर् इति तत्र व्याख्या ॥१८॥

> **॥।**

**॥ १२.७.१९ ॥**

**व्यतिरेकान्वयो यस्य जाग्रत्-स्वप्न-सुषुप्तिषु ।**

**माया-मयेषु तद् ब्रह्म जीव-वृत्तिष्व् अपाश्रयः ॥**

**श्रीधर-स्वामी (भावार्थ-दीपिका) :** अपाश्रयम् आह—व्यतिरेकेति । जाग्रद्-आदिष्व् अवस्थासु जीवतया वर्तन्त इति जीव-वृत्तयो विश्व-तैजस-प्राज्ञास् तेषु माया-मयेषु साक्षितयान्वयः समाध्य्-आदौ च व्यतिरेको यस्य तद् ब्रह्म संसार-प्रतीति-बाधयोर् अधिष्ठानावधि-भूतम् अपाश्रय उच्यत इत्य् अर्थः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **समाध्याहाविदादिना मूर्छाग्रहः । समाधौ स्वरूपावस्थानेन मूर्छायां प्रतीत्यभावेन च व्यतिरेकः ॥१९॥

———————————————————————————————————————

**जीव-गोस्वामी (क्रम-सन्दर्भः) : **श्री-बादरायण-समाधि-लब्धार्थ-विरोधाद् अत्र च जीव-शुद्ध-स्वरूपम् एवाश्रयत्वेन न व्याख्यायते, किन्त्व् अयम् एवार्थः—जाग्रद्-आदिष्व् अवस्थासु, माया-मयेषु माया-शक्ति-कल्पितेषु महद्-आदि-द्रव्येषु च जीव-वृत्तिषु शुद्ध-जीव-स्वरूपासु स्व-शक्ति-वृत्तिषु च केवल-स्वरूपेण व्यतिरेकः परम-साक्षितयान्वयश् च यस्य, तद् ब्रह्म चापाश्रय उच्यते । तस्माद् अपकृष्टानाम् अन्येषां समस्तानाम् आश्रय इत्य् अर्थः । जीवानां वृत्तिषु—शुद्ध-स्वरूपतया सोपाधितया च वर्तनेषु स्थितिष्व् अपाश्रयः सर्वम् अतिक्रम्याश्रय इत्य् अर्थः । अप इत्य् एतत् खलु वर्जने, वर्जनं चातिक्रमे पर्यवस्यतीति ।_।_१९॥ [तत्त्व-सन्दर्भ ६३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अपाश्रयं व्याचष्टे—व्यतिरेकेति । जाग्रत्-स्वप्न-सुषुप्तिष्व् अवस्थासु । तथा माया-मयेषु सर्वेष्व् एव पदार्थेषु यस्य हेतुतया अन्वयः । तेभ्यो व्यतिरेकश् च । तद् ब्रह्म अपाश्रय उच्यते ॥१९॥

> **॥।**

**॥ १२.७.२०-२१ ॥**

**पदार्थेषु यथा द्रव्यं सन्-मात्रं रूप-नामसु ।**

**बीजादि-पञ्चतान्तासु ह्य् अवस्थासु युतायुतम् ॥**

**विरमेत यदा चित्तं हित्वा वृत्ति-त्रयं स्वयम् ।**

**योगेन वा तदात्मानं वेदेहाय निवर्तते ॥**

**श्रीधर-स्वामी (भावार्थ-दीपिका) :** एतद् एव सदृष्टान्तं प्रपञ्चयति—पदार्थेषु घटादिषु द्रव्यं मृद्-आदि यथा युतम् अन्वितम् अयुतं च बहिर् अप्य् अवस्थानात् । रूप-नामसु च सन्-मात्रं सत्ता-मात्रं यथा । एवं बीजं गर्भाधानम् आदिर् यासां पञ्चतान्तो यासां तासु देहावस्थासु नवस्व् अप्य् अधिष्ठानत्वेन साक्षित्वेन च युतम् अयुतं च यत् तद् अपाश्रय इति ॥२०॥

एवं दशापि लक्षणानि व्याख्याय—दशमस्य विषुद्ध्य्-अर्थं नवानाम् इह लक्षणम् । वर्णयन्ति महात्मनः [भा।पु। २.१०.२] इति यद् उक्तं, तद् आह—विरमेतेति । यदा सर्गादीनां मायामयत्वानुसन्धानेन वामदेवादेर् इव स्वयम् एव चित्तं विरमेत । इहैवानुष्ठितेन योगेन वा देवहूत्य्-आदिवत् । तदा विक्षेपाभावाद् आत्मानं वेद । तदा चाविद्या-निवृत्तेर् ईहायाः संसार-रूपाया निवर्तत इत्य् अर्थः ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **एतद् एवान्वयव्यतिरेकत्वम् एव । रूपनामस्व् इति—समीपस्थे मेरुरयमित्य् उक्ते मेरुरूपे सत्तान्वयः, दूरस्थेन मेरुरित्य् उक्ते तु मेरुदर्शनाभावान्मेरुनाम्न्येव सत्तान्वयः । यद् वा, रूपनामयुक्तेषु पदार्थेष्व् इति योज्यम् । नवावस्थास्तु—


> निषेकगर्भजन्मानि बाल्यकैशोरयौवनम् ।   
> वयोमध्यं जरा मृत्युरित्यवस्थास्तनोर्नव ॥ 

इत्येकादशस्कन्धे स्वयं भगवतैवोक्ताः । 

अधिष्ठानत्वेन युतं साक्षित्वेनायुतम् ॥ वृत्तित्रयं जाग्रदादित्रयम् । वामदेव ऋषिविशेषः । आदिना दत्तात्रेयादिग्रहः । द्वितीयादिनासुर्यादिग्रहः । इत्य् अर्थ इति—ईहानिवृत्तेर् एव मोक्षत्वात्—


> यदा सर्वे प्रमुच्यन्ते कामा येऽस्य हृदि श्रिताः ।   
> अथ मर्त्योऽमृतोऽभवत्यत्र ब्रह्म समश्नुते ॥ 

इति श्रुतेरयं भावः ॥२०-२१॥

———————————————————————————————————————

**जीव-गोस्वामी (क्रम-सन्दर्भः) : **तद् एवम् अपाश्रयाभिव्यक्ति-द्वार-भूतं हेतु-शब्द-व्यपदिष्टस्य जीवस्य शुद्ध-स्वरूप-ज्ञानम् आह द्वाभ्याम्—पदार्थेषु इति । रूप-नामात्मकेषु पदार्थेषु घटादिषु यथा द्रव्यं पृथिव्यादि युतम् अयुतं च भवति । कार्य-दृष्टिं विनाप्य् उपलम्भात्। तथा तन्-मात्रं शुद्धं जीव-चैतन्य-मात्रं वस्तु गर्भाधानादि-पञ्चतान्तासु नवस्व् अप्य् अवस्थास्व् अविद्यया युतं स्वतस् त्व् अयुतम् इति शुद्धम् आत्मानम् इत्थं ज्ञात्वा निर्विण्णः सन्न् अपाश्रयानुसन्धान-योग्यो भवतीत्य् आह विरमेतेति । वृत्ति-त्रयं जाग्रत्-स्वप्न-सुषुप्ति-रूपम् । आत्मानं परमात्मानम् । स्वयं वासुदेवादेर् इव मायामयत्वानुसन्धानेन देव त्यादेर् इवानिष्ठितेन योगेन वा । ततश् चेहायास् तद्-अनुशीलन-व्यतिरिक्त-चेष्टायाः ॥ [तत्त्व-सन्दर्भ ६३]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतद् एव स-दृष्टान्तं प्रपञ्चयति । पदार्थेषु घटादिषु द्रव्यं मृदादि यथा युतम् अन्वितं, अयुक्तं च बहिर्-अवस्थानात् । रूप-नामसु वाच्य-वाचक-वस्तुषु यथा तन्-मात्रं गन्धादिकं च । तथैव बीजादि-पञ्चतास् तासु बीजं गर्भाधानम् आदिर् यासां पञ्चता अन्तो यासां तासु देहावस्थासु अधिष्ठितत्वेन साक्षित्वेन च युतम् अयुतं च यत् तद् अपाश्रयः ॥२०॥

एवं दश-लक्षणानि व्याख्यायेदानीं—दशमस्य विषुद्ध्य्-अर्थं नवानाम् इह लक्षणम् । वर्णयन्ति महात्मनः [भा।पु। २.१०.२] इति यद् उक्तं तद् आह—विरमेतेति । जरयत्य् आशु या कोषं निगीर्णम् अनलो यथा [भा।पु। ३.२५.३३] इति न्यायेन केवलया श्रवण-कीर्तनादि-भक्त्यैव स्वयम् एव वृत्ति-त्रयं हित्वाचित्तं स्वयम् एव विरमेत गुणेभ्यो विरतं स्यात् । भगवच्-चरणारविन्दे विशेषेण रमेत वा । योगेनाष्टाङ्ग-योगेन वा विरमेत चित्तं निर्वाणं स्यात्, तदा आत्मानं वेद । परमात्मानम् अनुभवन्ति, तदैव ईहाया वैषयिकात् कामात् निवर्तते ॥२१॥

> **॥।**

**॥ १२.७.२२ ॥**

**एवं-लक्षण-लक्ष्याणि पुराणानि पुरा-विदः ।**

**मुनयोऽष्टादश प्राहुः क्षुल्लकानि महान्ति च ॥**

**श्रीधर-स्वामी (भावार्थ-दीपिका) : **पुराण-विभाग-प्रस्तावेन तल्-लक्षणादि-प्रासङ्गिकम् उक्त्वा प्रस्तुतम् आह, एवं-विधैर् लक्षणैर् लक्ष्याणि ॥२२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.७.२३-२४ ॥**

**ब्राह्मं पाद्मं वैष्णवं च शैवं लैङ्गं स-गारुडम् ।**

**नारदीयं भागवतम् आग्नेयं स्कान्द-संज्ञितम् ॥**

**भविष्यं ब्रह्म-वैवर्तं मार्कण्डेयं स-वामनम् ।**

**वाराहं मात्स्यं कौर्मं च ब्रह्माण्डाख्यम् इति त्रि-षट् ॥**

**श्रीधर-स्वामी (भावार्थ-दीपिका) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **पुराविदः अतीतानागतविदो व्यासादयो मुनयः । क्षुल्लकानि श्लोकसङ्ख्या परिमितानि न त्वर्थतः, कानिचिदर्थतः शब्दतः फलतश् च महान्ति ॥ त्रिरावृत्ताः षट् त्रिषट् । शैवे तु—


> ब्राह्मं पुराणं तत्राद्यं संहितायां विभूषितम् ।   
> श्लोकानां दशसाहस्रं नाना पुण्यकथायुतम् ।   
> पाद्मं द्वितीयं कथितं तृतीयं वैष्णवं स्मृतम् ।   
> चतुर्थं वायुना प्रोक्तं वायवीयम् इति स्मृतम् ।   
> ततो भागवतं प्रोक्तं भागद्वयविभूषितम ।   
> चतुर्भिः पर्वभिः प्रोक्तं भविष्यं तदनन्तरम । मार्कण्डेयमथाग्नेयं नारदीय ततः परम् ।   
> दशमं ब्रह्मवैवर्तं लिङ्गम् एकादशं स्मृतम ।   
> भागद्वयेन लिङ्गं च ततो वाराहमत्तमम ।   
> संयुक्तमष्टभिः खण्डः स्कान्दं चैवातिविस्तरम् ।   
> ततस् तु वामनं कौर्मं भागद्वयविराजितम् ।   
> मात्स्यं च गारुडं प्रोक्तं ब्रह्माण्डं च ततः परम् ।   
> भागद्वयेन कथितं ब्रह्माण्डम् अपि शब्दितम् ।   
> इदं ब्रह्मपुराणस्य खिलं सौरमनुत्तमम् ।   
> संहिताद्वयसंयुक्तं पुण्यं शिवकथाश्रयम् ।   
> आद्या सनत्कुमारोक्ता द्वितीया सूर्यभाषिता । इति । 

कौर्मे तु—अन्यान्युपपुराणानि मुनिभिः कथितान्यपि मात्स्ये तु— 


> अष्टादशभ्यस् तु पृथक् पुराणं यत् प्रदृश्यते ।   
> विजानीध्वं द्विजश्रेष्ठास्तदेतेभ्यो विनिर्गतम् ।   
> पञ्चाङ्गवत्पुराणं स्यादाख्यानमितरत्स्मृतम् ।   
> पाद्मे पुराणे या प्रोक्ता नारसिंहोपवर्णना ।   
> तदष्टादशसाहस्रं नारसिंहमिहोच्यते ।   
> यच्च साम्बं पुरस्कृत्य भविष्येऽपि कथानकम् ।   
> प्रोच्यते तत्पुनर्लोके साम्बम् एव मुनीश्वरः ।   
> एवमादित्यसंज्ञं च तत्रैव परिभाषितम् । इति सन्दर्भः ॥२२-२४॥

———————————————————————————————————————

**जीव-गोस्वामी (क्रम-सन्दर्भः) : **तथा च वाराहे—


> ब्राह्मं पाद्मं वैष्णवं च शैवं भागवतं तथा ।  
> तथान्यं नारदीयं च मार्कण्डेयं च सप्तमम् ॥  
> आग्नेयम् अष्टमं प्रोक्तं भविष्यं नवमं तथा ।  
> दशमं ब्रह्म-वैवर्तं लिङ्गम् एकादशं तथा ॥  
> वाराहं द्वादशं प्रोक्तं स्कान्दं चात्र त्रयोदशम् ।  
> चतुर्दशं वामनं च कौर्मं पञ्चदशं तथा ।  
> मात्स्यं च गारुडं चैव ब्रह्माण्डाष्टादशं तथा ॥

शैव-पुराणे—


> ब्राह्मं पुराणं तत्राद्यं संहितायां विभूषितम् ।  
> श्लोकानां दश-साहस्रं नन-पुण्य-कथा-युतम् ॥  
> पाद्मं द्वितीयं कथितं तृतीयं वैष्णवं स्मृतम् ।  
> चतुर्थं वायुना प्रोक्तं वायवीयम् इति स्मृतम् ॥  
> ततो भागवतं प्रोक्तं भाग-द्वय-विभूषितम् ।  
> चतुर्भिः पञ्चभिः प्रोक्तं भविष्यं तद्-अनन्तरम् ॥  
> मार्कण्डेयम् अथो ज्ञेयं नारदीयम् अतः परम् ।  
> दशमं ब्रह्म-वैवर्तं लिङ्गम् एकादशं स्मृतम् ॥  
> भाग-द्वयेन लिङ्गं च ततो वाराहम् उत्तमम् ।  
> संयुक्तम् अष्टभिः खण्डैः स्कान्दं चैवात्र विस्तरम् ॥  
> ततस् तु वामनं कौर्मं भाग-द्वय-विराजितम् ।  
> मात्स्यं च गारुडं प्रोक्तं ब्रह्माण्डं च ततः परम् ॥  
> भाग-द्वयेन कथितं ब्रह्माण्डम् अपि संज्ञितम् ।  
> इदं ब्रह्म-पुराणस्य खिलं सौरम् अनुत्तमम् ॥  
> संहिता-द्वय-संयुक्तं पुण्यं शिव-कथाश्रयम् ।  
> आद्या सनत्-कुमारोक्ता द्वितीया सूर्य-भाषिता ॥

कूर्म-पुराणे—


> अन्यान्य् उपपुराणानि मुनिभिः कथितान्य् अपि ॥

मात्स्ये—


> अष्टादशभ्यस् तु पृथक् षुराणं यत् प्रदृश्यते ।  
> विजानीध्वं द्विज-श्रेष्ठास् तद् एतेभ्यो विनिर्गतः ॥  
> पञ्चाङ्गवत् पुराणं स्याद् आख्यानम् इतरं स्मृतम् ।  
> पाद्मं पुराणे या प्रोक्ता नरसिंहोपवर्णना ॥  
> तद् अष्टादश-साहस्रं नारसिंहम् इहोच्यते ।  
> यच् च साम्बं पुरस्कृत्य भविष्येऽपि कथा-नवम् ॥  
> प्रोच्यते तत् पुनर् लोके साम्बम् एव मुनि-व्रतैः ।  
> एवम् आदित्य-संज्ञं च तत्रैव परिपठ्यते ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त्रिषट् अष्टादश ॥२३-२४॥

> **॥।**

**॥ १२.७.२५ ॥**

**ब्रह्मन्न् इदं समाख्यातं शाखा-प्रणयनं मुनेः ।**

**शिष्य-शिष्य-प्रशिष्याणां ब्रह्म-तेजो-विवर्धनम् ॥**

**श्रीधर-स्वामी (भावार्थ-दीपिका) : **उपसंहरति—ब्रह्मन्न् इति । **मुनेर्** व्यासस्य । **शिष्यादीनां** च । **ब्रह्म-तेजो** **ब्रह्म**-वर्चसं तद्-**विवर्धनम्** । श्रोतॄणाम् इति शेषः ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **ब्रह्मन्न् इति । व्याख्यात-चरी संबुद्धिः । ब्रह्म-वर्चसं यद्यपि ब्राह्मण एवास्ति, तथापीतरेषाम् अपि वेदोक्त-कर्म-कारित्वेन यथा कथञ्चित् तद् अस्त्य् एव, तत्-तत्-कर्म-फलाधिक्यं भवतीति भावः ॥२५॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे सप्तमोऽध्यायः ॥७॥

———————————————————————————————————————

**जीव-गोस्वामी (क्रम-सन्दर्भः) : शाखा-प्रणयनम्** इति पुराणेतिहासानां शाखा-स्थानीयत्वाद् इत्य् अभिप्रायः **शिष्याः** साक्षाद्-उपदेश्याः **शिष्य-प्रशिष्याः** शिष्याणां शिष्य-परम्पराः ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **मुनेर्** व्यासस्य, **शिष्याणां शिष्याः,** तेषाम् अपि **प्रशिष्याः,** तेषां **शाखा-प्रणयनं**, **ब्रह्म-तेजो-विवर्धनम्** इति श्रोतॄणाम् इति शेषः ॥२५॥

> **॥।**

इति सारार्थ-दर्शिन्यां हर्षिण्यां भक्त-चेतसाम् ।

द्वादशे सप्तमोऽध्यायः सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> पुराण-लक्षण-वर्णनं नाम   
> सप्तमोऽध्यायः ।

॥ १२.७ ॥

**…**

**(१२.८)**





## नारायण-स्तवः

**॥ १२.८.१ ॥**

**श्री-शौनक उवाच—**

**सूत जीव चिरं साधो वद नो वदतां वर ।**

**तमस्य् अपारे भ्रमतां नॄणां त्वं पार-दर्शनः ॥**

**श्रीधर-स्वामी (भावार्थ-दीपिका) :**

अष्टमे तु तपश्-चर्या मार्कण्डेयस्य मोहकैः ।

कामादिभिर् असम्मोहो नर-नारायण-स्तुतिः ॥

पुराण-विभाग-प्रसङ्गेन पुराण-कर्तुर् मार्कण्डेयस्य चरित-प्रश्नम् आह--सूतेति । त्वम् एव वक्तुं योग्य इत्य् आह--**तमसि** संसारे **भ्रमतां पार-दर्शनस्** तन्-निवर्तकः ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **जगतो मोहकैर् अपि । मार्कण्डेयं सवामनम् इति श्रुतत्वेनाद्भुतनामत्वेन स्मृतिपथमारूढस्य मार्कण्डेयस्य चरितं पृच्छति । वक्तुः कथनोत्साहवर्द्धनार्थं संबुद्धित्रयम् । सूतेति सामान्यत उक्तं प्रातिलोम्यभ्रान्तिवारणाय—साधो इति, तत्समर्थनायवदतां वरेति ॥१॥

———————————————————————————————————————

**जीव-गोस्वामी (क्रम-सन्दर्भः) : **तद् एवं नाना-प्रभावानां कथा-मयं पुराणम् इदं समाप्यमानं वितक्त्यं तत्र निज-कुलावतंस-तादृश-मार्कण्डेय-कथाम् अप्रस्तुतां प्रस्तावयति—सूत जीवेत्य्-आदिना ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

अष्टमेऽत्र तपो-भङ्गा शक्तिः स्वर्-योषितोच्यते ।

मार्कण्डेयस्य तेनाथ नर-नारायण-स्तुतिः ॥

मार्कण्डेयं स-वामनम् इति मार्कण्डेय-पुराण-श्रुत्यैव स्मृति-पथम् आरूढस्य मार्कण्डेयस्य चरितं प्रष्टुम् आह—सूतेति तमसि संसारे ॥१॥

> **॥।**

**॥ १२.८.२ ॥**

**आहुश् चिरायुषम् ऋषिं मृकण्डु-तनयं जनाः ।**

**यः कल्पान्ते ह्य् उर्वरितो येन ग्रस्तम् इदं जगत् ॥**

**श्रीधर-स्वामी (भावार्थ-दीपिका) : **वक्तव्यम् आह—आहुर् इति । **उर्वरितो**ऽवशिष्टः । **येन** कल्पान्तेन । एतत् कथं घटते ? इत्य् एकः प्रश्नः ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **आहुः पौराणिकाः। कल्पान्तत्वं दुर्घटम् एव ॥२॥

———————————————————————————————————————

**जीव-गोस्वामी (क्रम-सन्दर्भः) : कल्पस्यान्ते** **उर्वरितः**, अवशिष्टत्वेन दृष्टः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : उर्वरितो**ऽवशिष्टः । **येन** कल्पान्तेन ॥२॥

> **॥।**

**॥ १२.८.३ ॥**

**स वा अस्मत्-कुलोत्पन्नः कल्पेऽस्मिन् भार्गव-र्षभः ।**

**नैवाधुनापि भूतानां सम्प्लवः कोऽपि जायते ॥**

**श्रीधर-स्वामी (भावार्थ-दीपिका) : **प्रलयाभावाद् अप्य् एतन् न घटत इत्य् आह—स वा इति । यतो **भार्गव-र्षभः** । **कोऽपि** प्राकृतिको नैमित्तिको वा ॥३॥

———————————————————————————————————————

**जीव-गोस्वामी (क्रम-सन्दर्भः) : **कल्पान्तत्वं न घटत इत्य् आह—स वा इति । कथम् अस्मिन्न् एव कल्प इति ज्ञायते ? तत्राह—नैवेति । कल्पान्ते सम्प्लवस्यावश्यं भावित्वाद् भूत-परम्परायाश् चाविच्छेदेन सम्प्रति प्राप्तत्वाद् इति भावः ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स कल्पान्ते उर्वरित इति प्रसिद्धिः, किन्तु **अधुनापि सम्प्लवः** प्रलयो नास्तीति संशयः ॥३॥

> **॥।**

**॥ १२.८.४ ॥**

**एक एवार्णवे भ्राम्यन् ददर्श पुरुषं किल ।**

**वट-पत्र-पुटे तोकं शयानं त्व् एकम् अद्भुतम् ॥**

**श्रीधर-स्वामी (भावार्थ-दीपिका) : **अन्यद् अप्य् अघटितम् एवेत्य् आह—एक एवेति । **तोकं** बालकम् ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **ननु काश्यः कुशो गृत्समदः इति सुहोत्रनृपस्यात्मजाद्गृत्समदाच्छुनकस् तस्माच्छौनकोत्पत्तिश्रुतेः कथमुक्तं श्रीशौनकेन—स वा अस्मत्कुलोत्पन्न इति, तत्रेदं बोध्यम्—गृत्समदोऽरिनृपभीतो भार्गवाश्रममित्वा तं नत्वा च भगवन्मां पाहि रिपोर् इति प्रोवाच, स च तं मा भैरित्याश्वास्याश्रमाद्बहिरागत्य तद्वैरिणमिह सर्वे ब्राह्मणाः सन्ति न कोपि क्षत्रिय इत्युवाच । तदाकर्ण्य जितं मयेत्युक्त्वा स गतस् तदा भार्गवोऽभूद् इति महाभारते । सति प्रलयेऽस्मत्कुलं कथमवशिष्टम् इति प्रश्नान्तरम् ॥३-४॥

———————————————————————————————————————

**जीव-गोस्वामी (क्रम-सन्दर्भः) : **कल्पान्ते उर्वरितत्वे किं प्रमाणम् ? तद् आह—**एक एवार्णव** इति । **किल** प्रसिद्धौ ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अन्यद् अप्य् अघटितम् एवेत्य् आह—एक एवेति ॥४॥

> **॥।**

**॥ १२.८.५ ॥**

**एष नः संशयो भूयान् सूत कौतूहलं यतः ।**

**तं नश् छिन्धि महा-योगिन् पुराणेष्व् अपि सम्मतः ॥**

**श्रीधर-स्वामी (भावार्थ-दीपिका) : कौतूहलम्** औत्सुक्यम् । **तं** संशयम् । न केवलं त्वं **महा-योगी**, किन्तु **पुराणेष्व्** अपि ज्ञातृत्वेन **सम्मतः** ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **पुराणेषु प्राचीनवृत्तप्रतिपादिकेषु श्रीव्यासर्षिप्रणीतशास्त्रेषु । 


> अनागतमतीतं च वर्तमानमतीन्द्रियम् ।   
> सन्निकृष्टं व्यवहितं सम्यक्पश्यन्ति योगिनः ॥

इत्य् उक्तेर् योगिनामेतत्कथनसामर्थ्यमस्ति किं पुनर्महायोगिनः तवेति । संबुद्ध्यभिप्रायः ॥५॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : यतः** संशयाद् एव **कौतूहलं** **तं** संशयं **छिन्धि** । न केवलं त्वं **महा-योगी**, किन्तु **पुराणेष्व्** अपि ज्ञातृत्वेन **सम्मतः** ॥५॥

> **॥।**

**॥ १२.८.६ ॥**

**सूत उवाच—**

**प्रश्नस् त्वया महर्षेऽयं कृतो लोक-भ्रमापहः ।**

**नारायण-कथा यत्र गीता कलि-मलापहा ॥**

**श्रीधर-स्वामी (भावार्थ-दीपिका) : **प्रश्नम् अभिनन्दति—हे महर्षे । अयं प्रश्नः । तत्र हेतुः—नारायणेति । यत्र प्रश्न-विषये ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **हे महर्षे इति संबुद्ध्या तत्तादृशज्ञानवत्त्वं सूचयति । ऋषय एव त्रिकालज्ञा भवन्ति किं पुनर्महर्षिः भवानिति भावः । ऋषिस्त्रैकालिकज्ञानी विप्रो वेदस् तथा ऋषिः इति संहितोक्तेः । तत्र लोकभ्रमावहत्वे । लोकभ्रमः संसारे भ्रमणं तमपहन्तीति तथा ॥६॥

———————————————————————————————————————

**जीव-गोस्वामी (क्रम-सन्दर्भः) : **इह खलु कल्पे मन्वन्तराण्य् एवोच्यन्ते सम्प्लवश् च तद्-अन्ते प्रक्षालनम् एव, यत् तु एक एवार्णवे भ्राम्यन् [भा।पु। १२.८.४] इत्य्-आदि भवता पृष्टं, तत् खलु मायिकम् एव सप्तानाम् अपि कल्पानां मायिकत्वे तु क्षण-मात्रत्वेन सम्भवाच् चिर-जीवित्व-विघातः स्याद् इत्य् उत्तरयितुम् आह—प्रश्न इति ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.८.७ ॥**

**प्राप्त-द्वि-जाति-संस्कारो मार्कण्डेयः पितुः क्रमात् ।**

**छन्दांस्य् अधीत्य धर्मेण तपः-स्वाध्याय-संयुतः ॥**

**श्रीधर-स्वामी (भावार्थ-दीपिका) : **तत्र मार्कण्डेयस् तपसा भगवन्तम् आराध्य माया-प्रदर्शनं वव्रे । ततश् च तेनैव भगवन्-मायया सप्त-कल्पा दृष्टा नान्यैर् इत्य् उत्तरं वक्तुम् आदित आरभ्य तस्य चरितम् आह—प्राप्त इत्य्-आदिना । मार्कण्डेयो मृत्युं जिग्ये इति पञ्चम-श्लोकेनान्वयः । मध्यम-ग्रन्थेन तस्य धर्मः कथ्यते । प्राप्तो द्वि-जाति-संस्कार उपनयनाख्यो येन सः । पितुः सकाशाद् गर्भाधानादि-क्रमात् । छन्दांसि वेदान् ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **तत्रापस्थितप्रकृते । अथ प्रसङ्गागतम् आह—विदुषां मुदे । पितुरित्य् उक्तेर् नात्र पितैवोपनयेत्पुत्रम् इति नियमः, किन्तु पितेत्युपलक्षणं पितामहादेः तद्-उक्तं गर्गेण—


> पिता पितामहो भ्राता ज्ञातयो गोत्रजाग्रजाः ।   
> उपनायेऽधीकारी स्यात्पूर्वाभावे परः ॥ 

उक्ताधिकार्यभावे व्यासः—


> वेदैकनिष्ठं धर्मज्ञं कुलीनं श्रोत्रियं शुचिम् ।   
> स्वशाखीयमनालस्यं विप्रमाचार्यमाश्रयेत् ॥ इति ।   
> आचार्यं हि क्षत्रवैश्यौ वृणुयातां पुरोहितम् ।   
> तदभावेऽन्यविप्रं हि गृहस्थं वेदपारगम् ॥   
> त्यक्तगोत्राभिमानं तु यो विप्रम् अपि धारयेत् ।   
> वदकर्मप्यथाचार्यं पतितः सोऽभिधीयते ॥   
> तत्कारितं तत्कृतं च शुभं कर्माखिलं वृथा ।   
> प्रायश्चित्तं ततः कृत्वा तत्कर्म पुनराचरेत् ॥ 

प्रायश्चित्तं तूक्तं वारतान्तविना—


> विप्रेभ्यो दश गा दद्याद्वा कृच्छ्राणि दशाचरेत् ।   
> कारयेत्संहितापाठं गायत्र्या वा दशायुतम् ।   
> ततस् तूपनयेद्विप्रो विप्रक्षत्रविशः सुधीः ॥ इति । 

क्रमादिति—गर्भाधानाद्याः षोडशसंस्काराः पूर्वमुक्ताः ॥७॥

———————————————————————————————————————

**जीव-गोस्वामी (क्रम-सन्दर्भः) : **प्राप्तेति पञ्चकम् ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.८.८ ॥**

**बृहद्-व्रत-धरः शान्तो जटिलो वल्कलाम्बरः ।**

**बिभ्रत् कमण्डलुं दण्डम् उपवीतं स-मेखलम् ॥**

**श्रीधर-स्वामी (भावार्थ-दीपिका) : **बृहद्-व्रत-धरो नैष्ठिको ब्रह्मचारी सन् ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **मेखला मौञ्जी त सहितम् ॥८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.८.९ ॥**

**कृष्णाजिनं साक्ष-सूत्रं कुशांश् च नियमर्द्धये ।**

**अग्न्य्-अर्क-गुरु-विप्रात्मस्व् अर्चयन् सन्ध्ययोर् हरिम् ॥**

**श्रीधर-स्वामी (भावार्थ-दीपिका) : **नियम-र्द्धये धर्म-वृद्धये अग्न्य्-आदिषु पञ्चसु हरिम् अर्चयन् ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **अक्षसूत्रमक्षमाला आदिक्षान्तगतैर्वणैर्जपमालाक्षमालिका इति तन्त्रोक्तेः । गौतमीये च—


> पञ्चाशन्मणिभिर्माला विहिता सर्वकर्मसु ।   
> अकारादिक्षाकारान्ता ह्यक्षमाला प्रकीर्तिता ॥ इति ।  
> रुद्राक्षशङ्खपद्माक्षपुत्रजीवकमौक्तिकैः ।   
> स्फाटिकौर्माणिरत्नैश् च सौवर्णैर्विद्रुमैस् तथा ।   
> राजतैः कुशमूलैश् च गृहस्थस्याक्षमालिका ।   
> अङ्गुलीगणनादेकं पर्वण्यष्टगुणं भवेत् ।   
> पुत्रजीवैर्द शगुणं शतं शङ्खैः सहस्रक्रम् ।   
> प्रवालैर्मणिरत्नैश् च दशसाहस्रिक फलम् ।   
> तद् एव स्फाटिकैः प्रोक्तं मौक्तिकैर्लक्षमुच्यते ।   
> पद्माक्षैर्दशलक्षं स्यात्सौवर्णैः कोटिरुच्यते ।   
> कुशग्रन्थ्या कोटिशतं रुद्राक्षैः स्यादनन्तकम् ॥ इति । 

कुशांश्चेत्युक्तेः कुशत्रयपवित्रादि ज्ञेयम् । विप्रोऽत्र गुरुभिन्नो ज्ञेयः । अत्र विप्रपदस्य पृथगुक्तेर् विप्रतरस्य गुरुत्वं न शङ्कनीयम्, जन्मना ब्राह्मणो गुरुः इति श्रीगर्गं प्रति नन्दोक्तेः वर्णानामाश्रमाणां च मुख्योऽभूद्ब्राह्मणो गुरुः इति मैत्रेयोक्तेश् च ॥९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.८.१० ॥**

**सायं प्रातः स गुरवे भैक्ष्यम् आहृत्य वाग्-यतः ।**

**बुभुजे गुर्व्-अनुज्ञातः सकृन् नो चेद् उपोषितः ॥**

**श्रीधर-स्वामी (भावार्थ-दीपिका) : **भैक्ष्यं गुर्व्-अर्थम् आहृत्य तेनानुज्ञातश् चेत् तर्हि बुभुजे नो चेत् सकृत् कदाचिद् उपोषितो भवति ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **नो चेत् कदाचिद्गुर्वनुज्ञाभावे उपोषितः कृतोपवास एव भवतीत्य् अर्थः ॥१०॥

———————————————————————————————————————

**जीव-गोस्वामी (क्रम-सन्दर्भः) : **सायं प्रातरितिं समावर्तनात् पूर्वावस्थायाम् एव गेयं वर्षाणाम् अयुतायुतम् इति कल्पाभिप्रायेण कल्प-जीवित्वात्, यावज्-जीवम् एवाराधयतस् तस्य मृत्युर् न छिद्रं प्रापेत्य् अर्थः । तस्यैवं युञ्जत [भा।पु। १२.८.१४-१५] इति वक्ष्यमाण-पद्य-द्वयात् ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.८.११ ॥**

**एवं तपः-स्वाध्याय-परो वर्षाणाम् अयुतायुतम् ।**

**आराधयन् हृषीकेशं जिग्ये मृत्युं सु-दुर्जयम् ॥**

**वंशीधरः (भावार्थ-दीपिका-प्रकाशः) : **स्वाध्यायो वेदाभ्यासः । अयुतायुतं कोटिः, असङ्ख्यातान्येव वर्षाणि जग्मुरित्य् अर्थः ॥११॥

> **॥।**

**॥ १२.८.१२ ॥**

**ब्रह्मा भृगुर् भवो दक्षो ब्रह्म-पुत्राश् च येऽपरे ।**

**नृ-देव-पितृ-भूतानि तेनासन्न् अति-विस्मिताः ॥**

**श्रीधर-स्वामी (भावार्थ-दीपिका) : **तेन मृत्यु-जयेन ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **तेन मृत्युञ्जयरूपकर्मणा ॥१२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.८.१३ ॥**

**इत्थं बृहद्-व्रत-धरस् तपः-स्वाध्याय-संयमैः ।**

**दध्याव् अधोक्षजं योगी ध्वस्त-क्लेशान्तरात्मना ॥**

**श्रीधर-स्वामी (भावार्थ-दीपिका) : **ध्वस्ताः क्लेशा रागादयो यस्य तेनान्तर्-आत्मना प्रत्याहृत-मनसा ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **आदिना द्वेषादिग्रहः । अविद्यास्मितारागद्वेषाभिनिवेशाः पञ्च क्लेशाः इति पतञ्जलिसूत्रात् ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ध्वस्ताः क्लेशा रागादयो यस्य तेनान्तर्-आत्मना मनसा ॥१३॥

> **॥।**

**॥ १२.८.१४ ॥**

**तस्यैवं युञ्जतश् चित्तं महा-योगेन योगिनः ।**

**व्यतीयाय महान् कालो मन्वन्तर-षड्-आत्मकः ॥**

**वंशीधरः (भावार्थ-दीपिका-प्रकाशः) : **षडित्यस्य पर्वनिपाताभावो विशेषणविशेष्यभावव्यत्यासात् ॥१४॥

> **॥।**

**॥ १२.८.१५ ॥**

**एतत् पुरन्दरो ज्ञात्वा सप्तमेऽस्मिन् किलान्तरे ।**

**तपो-विशङ्कितो ब्रह्मन्न् आरेभे तद्-विघातनम् ॥**

**श्रीधर-स्वामी (भावार्थ-दीपिका) : **तस्य तपो-निष्ठाम् इतिहासेन वर्णयति—एतद् इत्य्-आदिना । अस्मिन् सप्तमे मन्वन्तरे । तपसा मत्-पदं ग्रहीष्यतीति विशङ्कितः ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तपसा मत्-पदं ग्रहीष्यतीति विशङ्कितः ॥१५॥

> **॥।**

**॥ १२.८.१६ ॥**

**गन्धर्वाप्सरसः कामं वसन्त-मलयानिलौ ।**

**मुनये प्रेषयाम् आस रजस्-तोक-मदौ तथा ॥**

**श्रीधर-स्वामी (भावार्थ-दीपिका) : **मुनये मुनिं भ्रंशयितुम् । रजसस् तोकम् अतिप्रियम् अपत्यं लोभो मदश् च तौ ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **अस्मिन्वैवस्वताख्ये । एतन्मार्कण्डेयतपस आधिक्यम् । तद्विघातनं तपोनाशनम् । हे ब्रह्मन्न् इति वर्णिताभिप्रायम् ॥१५-१६॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : **रजसस् तोकम् अपत्यं लोभश् च मदश् च, तौ ॥१६॥

> **॥।**

**॥ १२.८.१७ ॥**

**ते वै तद्-आश्रमं जग्मुर् हिमाद्रेः पार्श्व उत्तरे ।**

**पुष्पभद्रा नदी यत्र चित्राख्या च शिला विभो ॥**

**वंशीधरः (भावार्थ-दीपिका-प्रकाशः) : **ते गन्धर्वाद्याः । तदाश्रमं मार्कण्डेयाश्रमम् ॥१७॥

> **॥।**

**॥ १२.८.१८ ॥**

**तद्-आश्रम-पदं पुण्यं पुण्य-द्रुम-लताञ्चितम् ।**

**पुण्य-द्विज-कुलाकीर्णं पुण्यामल-जलाशयम् ॥**

**श्रीधर-स्वामी (भावार्थ-दीपिका) : **तद्-आश्रम-पदं प्रविष्टो वायुर् ववाव् इति तृतीयेनान्वयः । पुण्यैर् द्रुमैर् लताभिश् चाञ्चितं पूजितम् । पुण्य-द्विजानाम् ऋषीणां कुलैर् आकीर्णम् । पुण्या अमला जलाशया यस्मिन् ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **पुण्यद्रुमा अश्वत्थादयः, पुण्यलता विष्णुक्रान्ताद्याः, पुण्यद्विजाः शुकसारसादयः । जलाशयाः सरोवराः ॥१८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.८.१९ ॥**

**मत्त-भ्रमर-सङ्गीतं मत्त-कोकिल-कूजितम् ।**

**मत्त-बर्हि-नटाटोपं मत्त-द्विज-कुलाकुलम् ॥**

**श्रीधर-स्वामी (भावार्थ-दीपिका) : **मत्त-भ्रमराणां सङ्गीतं यस्मिन् । मत्त-कोकिलानां कूजितं यस्मिन् । मत्ता बर्हिण एव नटास् तेषाम् आटोपो नृत्य-संभ्रामो यस्मिन् । मत्तानां पक्षिणा कुलैर् आकुलं व्याप्तम् ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **आटोपो नृत्यसंभ्रमः ॥१९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.८.२० ॥**

**वायुः प्रविष्ट आदाय हिम-निर्झर-शीकरान् ।**

**सुमनोभिः परिष्वक्तो ववाव् उत्तम्भयन् स्मरम् ॥**

**श्रीधर-स्वामी (भावार्थ-दीपिका) : **एवं-भूतं तद् आश्रम-पदं प्रविष्टः सन् वायुर् मलयानिलो ववौ प्रससार । उत्तम्भयन्न् उहीपयन् । तत्र वृक्षेषु प्रवेशान् मान्द्यं हिम-निर्झर-कणानाम् आदानाच् छैत्यं पुष्प-परिष्वङ्गात् सौगन्ध्यं चोक्तम् ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र वायौ ॥२०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.८.२१ ॥**

**उद्यच्-चन्द्र-निशा-वक्त्रः प्रवाल-स्तबकालिभिः ।**

**गोप-द्रुम-लता-जालैस् तत्रासीत् कुसुमाकरः ॥**

**श्रीधर-स्वामी (भावार्थ-दीपिका) : **किं च, उद्यंश् चन्द्रो यस्मिंस् तन्-निशा-वक्त्रं रजनी-मुखं यस्मिन् सः । प्रवाल-स्तवकानाम् आलयः श्रेणयो येषु तैः । गुप्यन्ति विटपैः संश्लिष्यन्तीति गोपा द्रुमा लताश् च तेषां जालैः समूहैर् उपलक्षित आविर् बभूव ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **अन्यदाह—किञ्चेति । कुसुमाकरो वसन्तः । गां पृथ्वीं फलपुष्पाद्यैः पान्ति तर्पयन्तीति गोपा आम्रादयः । यद् वा, गाः किरणानि पान्ति रक्षन्ति पत्रादिषु प्रकटयन्तीति गोपा अश्वत्थादयस्ते च ते द्रुमाश्चेति गोपद्रुमाः ॥२१॥

———————————————————————————————————————

**जीव-गोस्वामी (क्रम-सन्दर्भः) : **उद्यद् इति । गां पृथ्वीं फल-पुष्पादिभिः पान्तीति गो-पाः सर्व-सन्तर्पका ये द्रुमा इत्य् अर्थः ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उद्यंश् चन्द्रो यस्मिंस् तादृशं निशा-वक्त्रं निशा-मुखं यस्मिन् सः । प्रवालानां स्तवकानाम् आलयो यत्र तैः । गाः किरणान् पान्ति रक्षन्ति ये द्रुमा लताश् च, तेषां जालैः । सह कुसुमाकरो वसन्तः ॥२१॥

> **॥।**

**॥ १२.८.२२ ॥**

**अन्वीयमानो गन्धर्वैर् गीत-वादित्र-यूथकैः ।**

**अदृश्यतात्त-चापेषुः स्वः-स्त्री-यूथ-पतिः स्मरः ॥**

**श्रीधर-स्वामी (भावार्थ-दीपिका) : **किं च, तदा गीत-वादित्र-यूथकैर् गायकादि-समुदायिभिर् गन्धर्वैर् अन्वीयमानः । तथा स्वः-स्त्रियोऽप्सरसस् तासां यूथस्य पतिः । आत्तं चापम् इषुश् च येन, स स्मरश् च तत्रादृश्यत ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **अन्यदाह—किञ्चेति । स्मरः कामः । तत्राश्रमे ॥२२॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गीत-वादित्र-यूथकैर् गीत-वादित्र-यूथवद्भिः । अदृश्यत मुनि-मनसि स्वयम् एव किञ्चिद् अन्वभूयतेति व्यकम्पयन्न् इति प्रबोध्याहिं [भा।पु। १२.८.२९] इति धर्षितोऽपीत्य् अग्रिम-वाक्याद् अवगम्यते । मत्व्-अर्थीयष्टन् ॥२२॥

> **॥।**

**॥ १२.८.२३ ॥**

**हुत्वाग्निं समुपासीनं ददृशुः शक्र-किङ्कराः ।**

**मीलिताक्षं दुराधर्षं मूर्तिमन्तम् इवानलम् ॥**

**श्रीधर-स्वामी (भावार्थ-दीपिका) : **दुराधर्षम् अभिभवितुम् अशक्यम् ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **अनलमग्निम् ॥२३॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) :** समुपासीनं मुनिम् ॥२३॥

> **॥।**

**॥ १२.८.२४ ॥**

**ननृतुस् तस्य पुरतः स्त्रियोऽथो गायका जगुः ।**

**मृदङ्ग-वीणा-पणवैर् वाद्यं चक्रुर् मनो-रमम् ॥**

_न कतमेनापि व्याख्यातम्।_

> **॥।**

**॥ १२.८.२५ ॥**

**सन्दधेऽस्त्रं स्व-धनुषि कामः पञ्च-मुखं तदा ।**

**मधुर् मनो रजस्-तोक इन्द्र-भृत्या व्यकम्पयन् ॥**

**श्रीधर-स्वामी (भावार्थ-दीपिका) : **शोषण-दीपन-सम्मोहन-तापनोन्मादनाख्यानि पञ्च मुखानि यस्य तद्-अस्त्रं सन्दधे । तदैव मधुर् वसन्तः । रजस्-तोकश् च पुंस्त्वम् आर्षम् । अन्ये चेन्द्र-भृत्यास् तस्य मनो व्यकम्पयन् ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **तस्य मुनेः ॥२४-२५॥

———————————————————————————————————————

**जीव-गोस्वामी (क्रम-सन्दर्भः) : **व्यकम्पयन् विकम्पयितुम् आरब्धा इत्य् अर्थः ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शोषण-मोहन-सन्दीपन-तापन-मादनाख्यानि पञ्च-मुखानि यस्य तत् । मधुर् वसन्तः । रजस्-तोकश् च पुंस्त्वम् आर्षम् । व्यकम्पयन् मनश् चालयामासुः ॥२५॥

> **॥।**

**॥ १२.८.२६ ॥**

**क्रीडन्त्याः पुञ्जिकस्थल्याः कन्दुकैः स्तन-गौरवात् ।**

**भृशम् उद्विग्न-मध्यायाः केश-विस्रंसित-स्रजः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**जीव-गोस्वामी (क्रम-सन्दर्भः) : **पुञ्जिकस्थल्यास् तन्-नाम्न्याः ॥२६॥

> **॥।**

**॥ १२.८.२७ ॥**

**इतस् ततो भ्रमद्-दृष्टेश् चलन्त्या अनु कन्दुकम् ।**

**वायुर् जहार तद्-वासः सूक्ष्मं त्रुटित-मेखलम् ॥**

**श्रीधर-स्वामी (भावार्थ-दीपिका) : **किं च, वायुर् मलयानिलः पुञ्जिक-स्थल्यास् तत् सूक्ष्मं वासो जहार ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **केशेभ्यो विस्रंसिता अधः पतिता स्रक् पुष्पमाला यस्यास्तस्याः ॥२६-२७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.८.२८ ॥**

**विससर्ज तदा बाणं मत्वा तं स्व-जितं स्मरः ।**

**सर्वं तत्राभवन् मोघम् अनीशस्य यथोद्यमः ॥**

**श्रीधर-स्वामी (भावार्थ-दीपिका) : **सर्वं तेषां कर्म । तत्र तस्मिन् । मोघं व्यर्थम् । अनीशस्य निर्दैवस्य ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र मुनौ । अनीशो भाग्यरहितः ॥२८॥

———————————————————————————————————————

**जीव-गोस्वामी (क्रम-सन्दर्भः) : **अनीशस्य अनीश्वर-वादिनः । उद्यमः पारलौकिक-प्रयत्नः ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अनीशस्य भाग्य-रहितस्य ॥२८॥

> **॥।**

**॥ १२.८.२९ ॥**

**त इत्थम् अपकुर्वन्तो मुनेस् तत्-तेजसा मुने ।**

**दह्यमाना निववृतुः प्रबोध्याहिम् इवार्भकाः ॥**

**श्रीधर-स्वामी (भावार्थ-दीपिका) : **मुनेर् अपकुर्वन्तः प्रतिकूलम् आचरन्तः । हे मुने ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **हे मुने इति—मननशीला हि कोमलस्वभावत्वात्प्रतीकारं न कुर्वन्तीति—भावः । प्रबोध्याहिम् इति न जानीमहेऽद्य किं भावीति भीताः । अत्राहिदृष्टान्तेन प्रथमं कामं प्रति किञ्चित्क्रोधोऽपि जातः पश्चाद्विवेकेन कामक्रोधयोर्द्वयोरेवोपरामः कृत इत्यवसीयते ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रबोध्याहिम् इति न जानीमहे । अद्य किं भविष्यतीति भीताः । अत्राहि-दृष्टान्तेन प्रथमं किञ्चिद् अद्भुतं कामं प्रति क्रोधोऽभूत् पश्चाद् विवेकेन काम-क्रोधयोर् उभयोर् अप्य् उपशमः कृत इत्य् अवसीयते ॥२९॥

> **॥।**

**॥ १२.८.३० ॥**

**इतीन्द्रानुचरैर् ब्रह्मन् धर्षितोऽपि महा-मुनिः ।**

**यन् नागाद् अहमो भावं न तच् चित्रं महत्सु हि ॥**

**श्रीधर-स्वामी (भावार्थ-दीपिका) : **अहमोऽहङ्कारस्य । भावं विकारम् ॥३०॥

———————————————————————————————————————

**जीव-गोस्वामी (क्रम-सन्दर्भः) : **धर्षितोऽपि धर्षितुम् आरब्धोऽपि ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अहमोऽहङ्कारस्य ॥३०॥

> **॥।**

**॥ १२.८.३१ ॥**

**दृष्ट्वा निस्तेजसं कामं स-गणं भगवान् स्वराट् ।**

**श्रुत्वानुभावं ब्रह्मर्षेर् विस्मयं समगात् परम् ॥**

**श्रीधर-स्वामी (भावार्थ-दीपिका) : **निस्तेजसं म्लान-वदनम् । स्व-राड् इन्द्रः ॥३१॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्व-राड् इन्द्रः ॥३१॥

> **॥।**

**॥ १२.८.३२ ॥**

**तस्यैवं युञ्जतश् चित्तं तपः-स्वाध्याय-संयमैः ।**

**अनुग्रहायाविरासीन् नर-नारायणो हरिः ॥**

**श्रीधर-स्वामी (भावार्थ-दीपिका) : **नर-नारायण-रूपो हरिः ॥३२॥

———————————————————————————————————————

**वंशीधरः (भावार्थ-दीपिका-प्रकाशः) : **धर्षितो विप्रकृतः ॥३०-३२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.८.३३ ॥**

**तौ शुक्ल-कृष्णौ नव-कञ्ज-लोचनौ**

**चतुर्-भुजौ रौरव-वल्कलाम्बरौ ।**

**पवित्र-पाणी उपवीतकं त्रि-वृत्**

**कमण्डलुं दण्डम् ऋजुं च वैणवम् ॥**

**पद्माक्ष-मालाम् उत जन्तु-मार्जनं**

**वेदं च साक्षात् तप एव रूपिणौ ।**

**तपत्-तडिद्-वर्ण-पिशङ्ग-रोचिषा**

**प्रांशू दधानौ विबुधर्षभार्चितौ ॥**

**श्रीधर-स्वामी (भावार्थ-दीपिका) : **ताव् अनुवर्णयति द्वाभ्याम्—ताव् इति । रौरवं कृष्णाजिनं वल्कलं चाम्बरं ययोस् तौ । पवित्रे पाण्योर् ययोस् तौ । त्रि-वृत् त्रि-गुणं नव-तन्तुकम् इति वा त्रि-वृद् बहिः पवमानम् इत्य्-आदौ नवके प्रयोगात् । उपवीतकादीन् दधानौ । वेदं दर्भ-मुष्टिम् । किं च, साक्षात् तप एव तौ । तत्र हेतुः, तपत्-ताडिद्-वर्णं देदीप्यमान-विद्युत्-सङ्काशं यत् पिशङ्गं रोचिस् तेन रूपिणौ मूर्तिम् अन्तौ । तादृक्-तेजो-युक्त-मूर्तिभ्यां तपो-मयत्वेन प्रकाशमानाव् इत्य् अर्थः । प्रांशू उन्नतौ ॥३३-३४॥

———————————————————————————————————————

**वंशीधरः (भावार्थ-दीपिका-प्रकाशः) : **त्रिगुणम् इति—


> यज्ञोपवीते द्वे धार्ये श्रौते स्मार्ते च कर्मणि ।   
> तृतीयमुत्तरीयार्थं वस्त्राभावे तदिष्यते ॥ 

इति हेमाद्र्युक्तं स्त्र्युपवीतमित्य् अर्थः । यद् वा, त्रिवृद् इति यज्ञोपवीत स्वरूपकथननेवेत्याह—नवतन्तुकम् इति । अत्र प्रमाणम् आह—त्रिवृद्धहिर् इति । पवित्रे द्वित्रिकुशनिर्मिते पाण्योर्दक्षवामकरानामिकयोर्ययोस्तौ । यद् वा, सौवर्णे पवित्रे ग्राह्ये । तद् उक्तमथर्वषष्ठानुवाके—


> नैनं रक्षांसि न पिशाचाः सहन्ते देवानामोजः प्रथमं ह्ये तत् ।   
> यो बिभर्ति दाक्षायणं हिरण्यं स जीवेषु कृणुते दीर्घमायुः ॥ इति । 

कृणुते प्राप्नोति । कृवि—गतौ तङार्षः ॥ 

———————————————————————————————————————

**वंशीधरः (भावार्थ-दीपिका-प्रकाशः) : **पद्मानामक्षमालेति वैष्णवमालात्वबोधनायैव । जन्तुमार्जनं सूक्ष्मकीटपिपीलिकादिमार्जनम्, तच् च नानातन्तुखण्डनिर्मितश्चामरविशेष इति केचित् । अपरे तु वस्त्रखण्डम् इति । अन्ये तु जन्तूनां मार्जनं येन तथाविधं वेदं चेति वेदविशेषणतया व्याचख्युः । पिशङ्गं पीतम् । इत्य् अर्थ इति—तेजोविशेषेण मूर्तिधारि तप एवेमाव् इति प्रतीयमानाव् इति भावः ॥३३-३४॥

———————————————————————————————————————

**जीव-गोस्वामी (क्रम-सन्दर्भः) : **उपवीतादिकं दधानौ ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **रौरवं कृष्णाजिनं वल्कलम् अम्बरं ययोस् तौ । त्रि-वृत् त्रि-गुणं नव-तन्तुकम् उपवीतं दधानौ कमण्डल्व्-आदिकं हस्तेषु दधानौ । वेदं वेद-शास्त्रं जन्तूनां मार्जनं शुद्धिर् यतस् तं वेदं दर्भ-मुष्टिम् इति केचित् । तप एव रूपिणौ तपो-मूर्तिर् इत्य् अर्थः । तपस् तडिद्-वर्णं दीप्यमान-विद्युत्-सङ्काशं यत् पिशङ्ग-रोचिस् तेन । प्रांशू अत्युन्नतौ ॥३३-३४॥

> **॥।**

**॥ १२.८.३५ ॥**

**ते वै भगवतो रूपे नर-नारायणाव् ऋषी ।**

**दृष्ट्वोत्थायादरेणोच्चैर् ननामाङ्गेन दण्डवत् ॥**

**श्रीधर-स्वामी (भावार्थ-दीपिका) : **उच्चैर् महतादरेण ॥३५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.८.३६ ॥**

**स तत्-सन्दर्शनानन्द- निर्वृतात्मेन्द्रियाशयः ।**

**हृष्ट-रोमाश्रु-पूर्णाक्षो न सेहे ताव् उदीक्षितुम् ॥**

**श्रीधर-स्वामी (भावार्थ-दीपिका) : **तयोः सन्दर्शनेन य आनन्दस् तेन निर्वृता उपशान्ता आत्मेन्द्रियाशया देहेन्द्रिय-मनांसि यस्य सः । न सेहे नाशक्नोत् ॥३६॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न सेहे न शशाक ॥३६॥

> **॥।**

**॥ १२.८.३७ ॥**

**उत्थाय प्राञ्जलिः प्रह्व औत्सुक्याद् आश्लिषन्न् इव ।**

**नमो नम इतीशानौ बभाषे गद्गदाक्षरम् ॥**

**श्रीधर-स्वामी (भावार्थ-दीपिका) : **आश्लिषन्न् आलिङ्गन्न् इव ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रह्वो नम्रः ॥३७॥

> **॥।**

**॥ १२.८.३८ ॥**

**तयोर् आसनम् आदाय पादयोर् अवनिज्य च ।**

**अर्हणेनानुलेपेन धूप-माल्यैर् अपूजयत् ॥**

**श्रीधर-स्वामी (भावार्थ-दीपिका) : **पादयोर् अवनिज्य पादौ प्रक्षाल्य । अर्हणेनार्ध्येण ॥३८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.८.३९ ॥**

**सुखम् आसनम् आसीनौ प्रसादाभिमुखौ मुनी ।**

**पुनर् आनम्य पादाभ्यां गरिष्ठाव् इदम् अब्रवीत् ॥**

**श्रीधर-स्वामी (भावार्थ-दीपिका) : **पादाभ्यां पादाव् आनम्य । गरिष्ठौ पूज्यतमौ तौ प्रति ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **दण्डवत् साष्टाङ्गम् ॥३५-३९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.८.४० ॥**

**श्री-मार्कण्डेय उवाच—**

**किं वर्णये तव विभो यद्-उदीरितोऽसुः **

**संस्पन्दते तम् अनु वाङ्-मन-इन्द्रियाणि ।**

**स्पन्दन्ति वै तनु-भृताम् अज-शर्वयोश् च**

**स्वस्याप्य् अथापि भजताम् असि भाव-बन्धुः ॥**

**श्रीधर-स्वामी (भावार्थ-दीपिका) : **अन्तर्यामिणस् तस्यैव प्राणादि-प्रवर्तकत्वाद् आत्मनः स्तुताव् अस्वातन्त्र्यं पश्यन्न् आह—किम् इति । **तव** त्वां **किम्** अहं **वर्णये,** कथं स्तौमि ? **यद्** येन त्वयैव **उदीरितः** प्रेरितोऽ**सुः** प्राणः **संस्पन्दते** प्रवर्तते, **तम् अनु** च **वाग्-आदयः स्पन्दन्ति** । अत्र हेतुः—**वै** अन्वय-व्यतिरेकाभ्यां, श्रोत्रस्य श्रोत्रं [बृ।आ।उ। ४.४.१८] इत्य्-आदि-श्रुतिभिश् चैतत् प्रसिद्धम् इत्य् अर्थः । न केवलं प्राकृतानां **तनु-भृतां** किन्त्व् **अज-शर्वयोश्** **च**, अतः **स्वस्य** ममापि तथैव । एवं यद्यपि न कस्यापि स्वातन्त्र्यम्, **अथापि** दारु-यन्त्रवत् त्वत्-प्रवर्तितैर् अपि वाग्-आदिभिर् **भजतां** पुंसां **भाव-बन्धुर्** आत्म-बन्धुर् असि, न तु पित्रादिवद् देह-मात्र-बन्धुः । अहो कृपालुता तवेत्य् अर्थः ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **हे विभो इति—वर्णनं हि परिच्छिन्न-वस्तुनो भवति विभोस् तु तद्धास्यायवेति भावः । अत्र वाग्-आदि-स्पन्दकत्वे । अन्वय-व्यतिरेकौ च यत्र श्रोत्रादिमत्त्वं तत्र तत्-प्रवर्तकत्वं यथास्मद्-आदिषु, यत्र तन् न तत्र न तत्-प्रवर्तकत्वं यथा घटादाव् इति ज्ञयौ । _इत्य् अर्थ_ इति—श्रुतिभिर् अयम् अर्थः स्फुटतया प्रतिपादित इति भावः । _इत्य् अर्थ_ इति—अहो निर्निमित्त-कृपालुता तवैवास्ति न देह-बन्धूनाम् इति भावः । 

विश्वनाथस् तु—यद्यप्य् एवं बन्धुर् असि तथापि भजतां जनानां भावेन प्रेम्णा बन्धुर् बन्धुर् इव वश्योऽसि प्राणेन्द्रियादिभिस् त्वम् एव स्व-भजनं कारयसि पुनस् तादृश-भजनस्य प्रत्युपकारासमर्थ ऋणीव भूत्वा प्रेम-वश्यो भवसीत्य् अद्भुतं तव कृपा-वैभवम् इति भावः ॥४०॥

———————————————————————————————————————

**जीव-गोस्वामी (क्रम-सन्दर्भः) : **भक्ति-रूपायास् तच्-छक्तेर् जीवेऽभिव्यक्तौ भगवान् एव कारणम् । तत्-तद्-इन्द्रियादि-प्रवृत्तौ च स एवेति तस्मिंस् तया जीवस्योपकारकाभासत्वम् एव । तथापि भक्तानुरज्यद् आत्मत्वे भगवतः स्व-कृपा-प्राबल्यम् एव कारणम् इति वदन् पूर्वार्थम् एव साधयति—**किं वर्णय** इति ।

हे **विभो** ! **तव किम्** अहं **वर्णये** ? त्वत्-कृपालुतायाः कियन्तम् अंशं वर्णयेयम् ? इत्य् अर्थः। यतो **येन** त्वयैव **उदीरितः** प्रेरितोऽ**सुः** प्राणः **संस्पन्दते** प्रवर्तते, **तम्** असुम् **अनु** च **वाग्**-आदयः **स्पन्दन्ति** । तत्र हेतुः—**वै** अन्वय-व्यतिरेकाभ्यां श्रोत्रस्य श्रोत्रम् [बृ।आ।उ। ४.४.१८] इत्य्-आदि-श्रुतिभ्यश् च तत् प्रसिद्धम् इत्य् अर्थः । न केवलं प्राकृतानां **तनु-भृतां** किन्तु **अज-शर्वयोश् च** । अतः **स्वस्य** ममापि तथैव । एवं यद्यपि न क्वचिद् अपि कस्यापि स्वातन्त्र्यम्, तथापि दारु-यन्त्रवत् प्रवर्तितैर् अपि वाग्-आदिभिर् भजतां पुंसां **भावेन** स्व-दत्तयैव भक्त्या **बन्धुर् **स्निग्धोऽ**सि** इति ॥४०॥ [भक्ति-सन्दर्भः १४४]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** येन त्वयैव **उदीरितः** प्रेरितोऽ**सुः** प्राणः **स्पन्दते** प्रवर्तते, **तम् अनु च वाग्-आदीनि स्पन्दन्ते** । श्रोत्रस्य श्रोत्रं [बृ।आ।उ। ४.४.१८] इत्य्-आदि-श्रुतिभिर् **वै** निश्चितम् एवेत्य् अर्थः । न केवलं प्राकृतानां **तनु-भृताम्** अपि **अज-शर्वयोश् च** । अतः **स्वस्य** मम **अपि** । यद्यप्य् एवं, तथापि **भजतां** जनानां **भावेन** प्रेम्ना **बन्धुर्** बन्धुर् इव वश्योऽसि । प्राण-बुद्धीन्द्रियादिभिस् त्वम् एव स्व-भजनं कारयसि, पुनस् तादृश-भजनस्य प्रत्युपकारे ऽसमर्थो ऋणीव भूत्वा, तत्-प्रेम-वश्यो भवसीत्य् अद्भुतं तव कृपा-वैभवम् इति भावः ॥४०॥

> **॥।**

**॥ १२.८.४१ ॥**

**मूर्ती इमे भगवतो भगवंस् त्रि-लोक्याः**

**क्षेमाय ताप-विरमाय च मृत्यु-जित्यै ।**

**नाना बिभर्ष्य् अवितुम् अन्य-तनूर् यथेदं**

**सृष्ट्वा पुनर् ग्रससि सर्वम् इवोर्णनाभिः ॥**

**श्रीधर-स्वामी (भावार्थ-दीपिका) : **ननु कथम् आवां प्राणादि-प्रवर्तकौ धर्म-पुत्रत्वाद् आवयोः ? इति चेत्, तत्राह—मूर्ती इति । हे भगवन् ! भगवतस् तव इमे मूर्ती त्रि-लोक्याः क्षेमाय पालनाय ताप-विरमाय च दुःख-निवृत्त्यै मृत्यु-जित्यै मोक्षाय, न तु त्वं कस्यापि पुत्र इत्य् अर्थः । अत्र दृष्टान्तः, यथेदं विश्वम् अवितुम् अन्यास् तनूर् मत्स्य-कूर्मादि-लक्षणा नाना अनेक-प्रकारा बिभर्षि, तद्वत् । न केवलं पालन-मात्रं तव कर्म, किन्तु सृष्टि-लयाव् अपीत्य् आह—सृष्ट्वेति । तत्राप्य् अन्य-निरपेक्षत्वे दृष्टान्तः—ऊर्णनाभिर् इवेति ॥४१॥

———————————————————————————————————————

**वंशीधरः (भावार्थ-दीपिका-प्रकाशः) : **न केवलं स्वभजनं कारयितुं भक्तिपरिपाके च तद्वश्यो भवितुं तवावतारः किन्तु जगत्पालनार्थमपीत्य् आह—मूर्तीं इति । अत्राक्षिपति—नन्व् इति । हे भगवन्न् इति—त्वं तु साक्षाद्भगवानेव लोकहिताय प्रादुष्कृतमतिर् इति भावः । इत्य् अर्थ इति—भक्ताभीष्टसम्पादनायैव पुत्रादिभावेन प्रतीयसे न त्वं साक्षात्पुत्रादिरन्ति भावः। न न माता न पिता तस्य इत्य्-आदिश्रीदशमोक्तेः । अत्र जगद्धिताय धृतमूर्तित्वे । तत्रापि सृष्ट्यादावपि । ऊर्णनाभिर्लूतातन्तुर्यथान्यमनपेक्ष्यैव स्वेनैव तन्तुवितानं कृत्वा तत्र विहृत्य च पुनः संहरति तथा त्वमपीत्य् अर्थः ॥४१॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्मात् स्व-भजनं कारयितुं भजन-परिपाके च त्वद्-भक्त-प्रेम-वश्यो भवितुं च तवावतारः । न केवलम् एतद् एव निमित्तं जगत्-पालनार्थम् अपीत्य् आह—मूर्ती इमे इति । मृत्यु-जित्यै मोक्षाय च । यथा नानान्यतनूर् मत्स्य-कूर्माद्या बिभर्षि तथेमाम्न् अपि तनूं बिभर्षि । किं च, सृष्ट्वा यस्य पालनार्थं तनूर् बिभर्षि तत् सर्वं पुनर् ग्रससि च ऊर्णनाभिर् इवेत्य् अद्भुतं तव लीला-वैभवम् अपीति भावः ॥४१॥

> **॥।**

**॥ १२.८.४२ ॥**

**तस्यावितुः स्थिर-चरेशितुर् अङ्घ्रि-मूलं**

**यत्-स्थं न कर्म-गुण-काल-रजः स्पृशन्ति ।**

**यद् वै स्तुवन्ति निनमन्ति यजन्त्य् अभीक्ष्णं**

**ध्यायन्ति वेद-हृदया मुनयस् तद्-आप्त्यै ॥**

**श्रीधर-स्वामी (भावार्थ-दीपिका) : **यस्माद् एवं-भूतस् त्वं तस्मात् तवाङ्घ्रि-मूलं भजामीत्य् आह—तस्येति । तस्यावितुः पालकस्य स्थावर-जङ्गमानाम् ईश्वरस्याङ्ग्रि-मूलं भजामीति तृतीय-श्लोक-स्थस्यानुषङ्गः । कथं भूतम् अङ्घ्रि-मूलम् । यत्-स्थं यत्र स्थितम् । कर्म-गुण-कालानां रजो-मलम् । अन्ये च पूर्वोक्तास् तपादयो न स्पृशन्ति । “रुजः” इति व पाठः । यतो वेदो हृदये येषां ते वेद-तात्पर्य-विदो मुनयो यद् एव स्तुवन्ति नितरां नमन्ति तद्-आप्त्यै तत्-प्राप्तये एव स्तवनादि कुर्वन्ति ॥४२॥

———————————————————————————————————————

**कैवल्य-दीपिका : तस्येति** । **अवितुः** रक्षकस्य **ईशितुः** स्रष्टुः । संहर्तुश् च **अङ्घ्रि-मूलम्** । तद् उत्तर-श्लोक-स्थेन **भजामि** इत्य् अनेनान्वयः । **यत्-स्थं** यत्र स्थितं **कर्म** । पुण्य-पापे गुणा रजः-प्रभृतयः । **कालो** मृत्युः । त एव विकारापादकत्वात् **रुजो** रोगाः । एते **स्पृशन्त्य्** अपिनो दूरे बाधकार्ताः । स्तुतिर् वाचा गुण-कीर्तनम् । जपो मनसा । जपकृद् उच्चार इति धातु-सूत्रात् । **निनमन्ति** शृण्वन्ति, उपसर्ग-योगाद् अयम् अर्थः । धात्व्-अर्थं बाधते कश्चित् कश्चित् तम् अनुवर्तते इत्य् उपसर्ग-वृत्ती । **वेदो हृदये** येषां ते तथा । **तद्-आप्त्यै** विष्णु-प्राप्तये ॥४२॥ [मु।फ। १०.१२]

———————————————————————————————————————

**वंशीधरः (भावार्थ-दीपिका-प्रकाशः) : **अन्ये चेति बहुवचनोपपत्तये पूरितम् इति । रुजः इति पाठस् तु सुगमः । एवं कर्मादयो रुजः क्लेशाः यत्स्थं यदङ्घ्रितलस्थं भक्तजनं रजः दुराचारादिभवं मालिन्यं च न स्पृशन्तीत्यद्भुतं तव भक्तिवैभवम् इति । कर्मेति—दुष्कृतं सुकृतं प्राचीनमप्राचीनं वा कृतं न स्पृशति पुष्करपलाशं जलमिवेति भावः । बहुत्वमार्षम् इति विश्वनाथः ॥४२॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तस्य तवाङ्घ्रि-मूलं भजामीति तृतीय-स्थस्यानुषङ्गः । यत्-स्थं यद्-अङ्घ्रि-तल-स्थं भक्त-जनं कर्म-गुण-काल-रजो दुराचारत्वादि-भावं मालिन्यञ्चन स्पृशन्तीति अद्भुतं तव भक्ति-वैभवम् इति कर्मेति दुष्कृतं सुकृतं प्राचीनम् अर्वाचीनं वा कृतम् अपि न स्पृशतीति पुष्कर-पलाशे जलम् इवेति भावः । बहुत्वम् आर्षम् । यद् भक्ता अभीक्ष्णं मुनयो मौन-शीला वेद-हृदये वेदार्थ-तात्पर्य-ज्ञा तत्-प्राप्त्य्-अर्थं ध्यायन्ति ॥४२॥

> **॥।**

**॥ १२.८.४३ ॥**

**नान्यं तवाङ्घ्र्य्-उपनयाद् अपवर्ग-मूर्तेः**

**क्षेमं जनस्य परितो-भिय ईश विद्मः ।**

**ब्रह्मा बिभेत्य् अलम् अतो द्वि-परार्ध-धिष्ण्यः**

**कालस्य ते किम् उत तत्-कृत-भौतिकानाम् ॥**

**श्रीधर-स्वामी (भावार्थ-दीपिका) : **यतोऽन्यः पुरुषार्थो नास्तीत्य् आह—नान्यम् इति । अङ्घ्र्य्-उपनयाच् छ्रीमच्-चरण-प्राप्तेर् अन्यं क्षेमं न विद्मः । परितः सर्वेष्व् अपि लोकेषु भीर् यस्य तस्य जनस्य । तद् एवाह—द्वि-परार्धं धिष्ण्यं स्थानं यस्य, स ब्रह्मापि ते कालस्य त्वद्-भ्रू-विजृम्भ-रूपात् कालाद् अलं बिभेति । अतः किम् उत वक्तव्यम् ? तेन ब्रह्मणा कृतानां भौतिकानां प्राणिनां भयम् इति ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **यतोङ्घ्रिभजनात् । तद् एव सर्वलोकभयत्वम् एव । यतो ब्रह्मापि बिभेत्यतो हेतोः ॥४३॥

———————————————————————————————————————

**जीव-गोस्वामी (क्रम-सन्दर्भः) :** _न व्याख्यातम्।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अङ्घ्र्य्-उपनयाच् चरण-प्राप्तेर् अन्यं क्षेमं कुशलं परितो-भियः संसाराद् बिभ्यतो जनस्य न विद्मः यतो ब्रह्मेत्य्-आदि, ते कालस्य काल-स्वरूपात्, इतः अस्मात् । किम् उत वक्तव्यम् ? तत्-कृतानां ब्रह्म-कृतानां भौतिकानां प्राणिनां भयम् इति ॥४३॥

> **॥।**

**॥ १२.८.४४ ॥**

**तद् वै भजाम्य् ऋत-धियस् तव पाद-मूलं**

**हित्वेदम् आत्म-च्छदि चात्म-गुरोः परस्य ।**

**देहाद्य् अपार्थम् असद् अन्त्यम् अभिज्ञ-मात्रं**

**विन्देत ते तर्हि सर्व-मनीषितार्थम् ॥**

**श्रीधर-स्वामी (भावार्थ-दीपिका) : **यस्माद् एवं तत् तस्मात् तव पाद-मूलं भजामि । कथं-भूतस्य ? ऋत-धियः सत्य-ज्ञान-स्वरूपस्य । यद् वा, सत्या धीर् यस्य यस्मिन् वा तस्यात्म-गुरोर् जीव-नियन्तुर् अतः कारणात् परस्य । किं कृत्वा ? आत्म-च्छदि स्वात्मावरकम् अपार्थं च निष्फलम् असच् च तुच्छम् अन्त्यं च नश् चरम् इदं देहादि हित्वा देहादि-भजनं त्यक्त्वा । असच् चेत् कथं प्रतीयेत ? तत्राह—अभिज्ञ-मात्रम् । न ह्य् अत्यन्तम् असत्, किन्त्व् आत्म-मात्रम् । न ततः पृथग् अस्तीत्य् अर्थः। 

नन्व् अपवर्गाय भवतु मद्-भजनम्, फलान्तरार्थं त्व् अन्य-भजनं कार्यम् एव तत्राह—तर्हीति । यदि त्वां भजति पुरुषस् तर्हि ते त्वत्त एव सर्वं मनीषितम् अर्थं विन्देतेति ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **ज्ञानरूपस्य पादकल्पनमयुक्तं मत्वाह—यद्वेति । इत्य् अर्थ इति—न हि चेतनाधिष्ठानं विनाचितः प्रतीतिरुपपद्यत इति भावः। अत्राक्षिपति—नन्व् इति । अकामः सर्वकामो वा मोक्षकाम उदारधीः इत्य् उक्तेस् त्वत्त एव सर्वाभीष्टाप्तिर्भवतीति भावः ॥४४॥

———————————————————————————————————————

**जीव-गोस्वामी (क्रम-सन्दर्भः) : **तद् वा इति । तैर् अभिज्ञ-मात्रम् इत्य् अस्य टीकायाम् आत्म-मात्रम् इति आत्मन्य् अधिष्ठाने भ्रमाद् एव प्रतीतिर् यस्य तद् इत्य् अर्थः ॥४४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ऋत-धियः सत्य-ज्ञानस्य । आत्म-च्छदि हित्वा आत्म-च्छादकं देहादि देह-गेहादि-ममत्वं त्यक्त्वा अपार्थं निष्फलम् असत् तुच्छम् अन्त्यं नश्वरम् । एवम् अन्योऽपि यो भजति स ते त्वाम् अभिज्ञ-मात्रं भक्त-सेवाभिज्ञम् एव प्राप्नोति । ननु तर्हि निष्काम एव मां भजतु, सकामस् त्व् अन्यं, तत्राह—तर्हीति । यदि त्वां विन्देत, तर्हि सर्व-मनीषितार्थं विन्देतैव ॥४४॥

> **॥।**

**॥ १२.८.४५ ॥**

**सत्त्वं रजस् तम इतीश तवात्म-बन्धो**

**माया-मयाः स्थिति-लयोदय-हेतवोऽस्य ।**

**लीला धृता यद् अपि सत्त्व-मयी प्रशान्त्यै**

**नान्ये नृणां व्यसन-मोह-भियश् च याभ्याम् ॥**

**श्रीधर-स्वामी (भावार्थ-दीपिका) : **ननु ब्रह्म-रुद्राव् अपि ममैव मूर्ती, अतो माम् एव किम् अत्यन्तम् आद्रियसे ? तत्राह—सत्त्वम् इति । यद् अपि यद्य् अपि तवैव मायया कृट एता लीलास् त्वयैव धृताः, तथापि या सत्त्व-मयी, सैव प्रशान्त्यै मोक्षाय, न केवलम् अस्य प्रशान्त्य्-अभाव-मात्रम् अन्य-भजने किन्त्व् अनिष्टं च भवेद् इत्य् आह—व्यसनेति ॥४५॥

———————————————————————————————————————

**वंशीधरः (भावार्थ-दीपिका-प्रकाशः) : **पुनराक्षिपति—नन्व् इति । हे ईशेति—हे आत्मबन्धो इति सम्बुद्धिद्व्येन हरेर् एव भजनीयत्वम् आह । यद्यप्युभयविधत्वं ब्रह्मरुद्रयोर् अप्य् अस्ति तथापि शुद्धसत्त्वप्रधानस्य तवैव कल्याणहेतुत्वं सङ्गच्छते श्रेयांसि तत्र खलु सत्त्वतनोर्नृणां स्युः इत्य्-आद्य्-उक्तेर् इति संबुद्ध्यभिप्रायः। एता ब्रह्मरुद्रादिलक्षणाः । अन्ये रजस्तमोमय्यौ लीले प्रशान्त्य नेत्यर्थः । अस्य रजस्तमोमय्यौ लोले भजतः पुंसः किन्त्वन्यस्य शुद्धसत्त्वेतरस्य भजनेऽनिष्टं च स्यात्, किं तदनिष्टं भवेत्तत्राह—व्यसनेति । व्यसनं विपत्, मोहोऽज्ञानम्, भीः संसारभयं च याभ्यां रजस्तमोमयीलीलाभ्यां स्युरित्य् अर्थः । यद् वा, अन्ये सत्त्वादन्ये रजस्तमसी प्रशान्त्यै न स्यातां, याभ्यां रजस्तमोभ्यां व्यसनादयः स्युः । च एवार्थो । विश्वनाथस्तु—सकामत्वे सति देवान्तरम् अपि भजन्तु तद्भजनम् एव यतो देवा मन्मूर्तय एवेत्यत आह—सत्त्वम् इति । हे आत्मबन्धो प्राणनाथ अस्येन्द्रचन्द्रदेव-मनुष्यादिमयस्य जगतः स्थित्य्-आदिहेतवः सत्त्वादयो ये गुणास्तेऽपि मायामया एव किं पुनस्तत्कार्या इन्द्राद्या नश्वराः। तेषां भजने मायातीतं त्वां कथं विदेतेति भावः । यद्यप्यासु लीलासु मध्ये सत्त्वमयी लीला प्रशान्त्यै धृता न त्वन्ये रजस्तमोमय्यौ याभ्यां व्यसनादयः सन्ति तदप्येतास्तिस्रोऽपि लीला मायामय्य एवेति ॥४५॥

———————————————————————————————————————

**जीव-गोस्वामी (क्रम-सन्दर्भः) : **तस्य श्री-भगवतः सत्त्वस्य प्राकृतआद् अन्यत्मत्वम् आह—सत्त्वं रज इति द्वयम् । अनयोर् अर्थः—हे ईश ! यद्य् अपि सत्त्वं रजस् तम इति तवैव माया-कृता लीलाः, कथम्-भूताः? अस्य विश्वस्य स्थित्य्-आदि-हेतवः, तथापि या सत्त्व-मयी सैव प्रशान्त्यै प्रकृष्ट-सुखाय भवति, नान्ये रजस्-तमो-मय्यौ । न केवलं प्रशान्त्य्-अभाव-मात्रम् अनयोः, किन्त्व् अनिष्टं चेत्य् आह—व्यसनेति ॥४५॥ [भगवत्-सन्दर्भः ७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु स-कामत्वे सति देवान्तरम् अपि भजतु, तत्-तद्-भजनम् अपि मद्-भजनम् एव, यतो देवा मन्-मूर्तय एव ते, इति तत्राह—सत्त्वम् इति । आत्म-बन्धो ! हे प्राण-नाथ ! अस्य इन्द्र-चन्द्रादि-देव-मनुष्यादि-मयस्य जगतः स्थित्य्-आदि-हेतवः सत्त्वादयो गुणाः । तेऽपि माया-मया एव, किं पुनस् तत्-कार्या इन्द्राद्या नश्वराः । तेषां भजने मायातीतं त्वां कथं विन्दे ? इति भावः । यद्यप्य् आसु लीलासु मध्ये सत्त्व-मयी लीला प्रशान्त्यै धृता, न त्व् अन्ये रजस्-तमो-मय्यौ याभ्यां व्यसन-मोह-भिया भवन्ति । तद् अप्य् एतास् तिस्रोऽपि लीला माया-मय्य एवेत्य् अन्वयः ॥४५॥

> **॥।**

**॥ १२.८.४६ ॥**

**तस्मात् तवेह भगवन्न् अथ तावकानां **

**शुक्लां तनुं स्व-दयितां कुशला भजन्ति ।**

**यत् सात्वताः पुरुष-रूपम् उशन्ति सत्त्वं**

**लोको यतोऽभयम् उतात्म-सुखं न चान्यत् ॥**

**श्रीधर-स्वामी (भावार्थ-दीपिका) : **तद् एव सद्-आचारेण द्रढयति—तस्माद् इति । हे भगवन् ! तव शुक्लां तनुं श्री-नारायणाख्याम् । अथ तावकानां च शुक्लां तनुं नराख्याम् । यद् यस्मात् सात्वताः सत्त्वम् एव पुरुषस्येश्वरस्य रूपम् उशन्ति मन्यन्ते, न त्व् अन्यद् रजस् तमश् चेति । अत्र हेतुः, यतः सत्त्वाल् लोको वैकुण्ट्ःआख्यो लोकत्वे सत्य् अप्य् अभयं च भोगे सत्य् अप्य् आत्म-सुखं च ॥४६॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एव सत्त्वमयभजनम् एव । यत सत्त्वम् एव प्रशान्तिहेतुस्तस्माद्धेतोः हे भगवन्न् इति । भजनार्हताम् आह । अत्र सत्त्वस्य पुरुषरूपत्वे । अतस् तव मायामयीमिन्द्रादिमूर्तिमशुद्धां विहाय शुद्धसत्त्वरूपा एव तव त्वद्भक्तानां च मूर्तिरभीज्ञा उपासत इत्याह—तस्माद् इति । यद्यतः सात्वता नारदाद्याः पुरुषरूपं सत्वमुशन्ति । ननु कीदृशं सत्त्वं तत्राह—यतो लोकः स्वर्गादिकः न यत्राभयं पातहतुकभयाभावः, आत्मसुखमात्मभूतं सुखं च न तु कर्मफलं स लोको वैकुण्ठः । यतस् तत् शुद्धसत्त्वं न चान्यत्प्राकृतं सत्त्वम् ॥४६॥

———————————————————————————————————————

**जीव-गोस्वामी (क्रम-सन्दर्भः) :** हे भगवन् ! तस्मात् तव शुक्लां सत्त्व-मय-लीलाधिष्ठात्रीं तनुं श्री-विष्णु-रूपां कुशला निपुणा भजन्ति सेवन्ते, न त्व् अन्यां ब्रह्म-रुद्र-रूपां ते भजन्ति अनुसरन्ति । न तु दक्ष-भैरवादि-रूपाम् । कथम्-भूताम् ? स्वस्य तवापि दयितां लोक-शान्ति-करत्वात् ।

ननु मम रूपम् अपि सत्त्वात्मकम् इति प्रसिद्धम् । तर्हि कथं तस्यापि मायामयत्वम् एव ? नहि नहीत्य् आह—सात्वताः श्री-भागवता यत् सत्त्वं पुरुषस्य तव रूपं प्रकाशम् उशन्ति मन्यन्ते, यतश् च सत्त्वात् लोको वैकुण्ठाख्यः प्रकाशते, तद् अभयम् आत्म-सुखं पर-ब्रह्मानन्द-स्वरूपम् एवलक्षण-स्वरूप-शक्ति-वृत्ति-विशेष उच्यते ।


> सत्त्वं विशुद्धं वसुदेव-शब्दितं  
> यद् ईयते तत्र पुमान् अपावृतः । [भा।पु। ४.३.२३]

इत्य्-आद्य्-उदाहरिष्यमाणानुसारात् । 

अगोचरस्य गोचरे हेतुः—प्ताप्रत्यक्ष-वस्तुउनः प्रत्यक्षत्वे कारणं प्त-गः सत्त्वम् इत्य् अशुद्ध-सत्त्व-ल-प्रसिद्ध्य्-अनुसारेण, तथाप्ताप्रत्यक्ष-वस्तुनः प्रत्यक्षत्वे कफ़् स्व-ब्त-चिच्-छक्ति-वृत्ति-विशेषोऽप्त-गो विशुद्ध-सत्त्वम् इति सङ्गति-लाभाच् च। ततश् च तस्य स्वरूप-शक्ति-वृत्तित्वेन स्वरूपात्मतैवेत्य् उक्तम्, तद् अभयम् आत्म-सुखम् इति । 

कित्वाप्राधान्य-विवक्षयोक्तं—लोको यत इति । अर्थान्तरे भगवद्-विग्रहं प्रति रूपं यद् एतद् [भा।पु। २.८.२] इत्य् आदौ शुद्ध-सत्त्व-स्वरूप-मात्रत्व-प्रतिज्ञा-भङ्गः । अभयम् इत्य् आदौ प्राञ्जलता-हानिश् च भवति । अन्यत् पदस्यैकस्यैव रजस् तमश् चेति द्विर्-आवृत्तौ प्रतिपत्ति-गौरवं चोत्पद्यते । पूर्वम् अपि नान्ये इति द्वि-वचनेनैव परामृष्टे ॥४६॥ [भगवत्-सन्दर्भः७[^५७]]

[^५७]:
     तत्र, भगवत्-सन्दर्भे ११७-शे परिच्छेदेऽपि विस्तृत-व्याख्या द्रष्टव्या।


यद् एवैकादशे यत् काय एष भुवन-त्रय-सन्निवेश [भा।पु। ११.४.४] इत्य् आदौ, ज्ञानं स्वत इत्य् अत्र टीका-कृन्-मतं यस्य स्वरूप-भूतात् सत्त्वात् तनु-भृतां ज्ञानम् इत्य् अनेन । तथा परो-रजः सवितुर् जात-वेदा देवस्य भर्ग [भा।पु। ५.७.१४] इत्य् आदौ श्री-भरत-जाप्ये तन्-मतं परो-रजः रजसः प्रकृतेः परं शुद्ध-सत्त्वात्मकम् इत्य् आदिना । अत एव प्राकृताः सत्त्वादयो गुणा जीवस्यैव, न त्व् ईशस्येति श्रूयते । अथैकादशे सत्त्वं रजस् तम इति गुणा जीवस्य नैव मे [भा।पु। ११.२५.१२] इति ।

श्री-भगवद्-उपनिषत्सु च—


> ये चैव सात्त्विका भावा राजसास् तामसाश् च ये ।  
> मत्त एवेति तान् विद्धि न त्व् अहं तेषु ते मयि ॥  
> त्रिभिर् गुण-मयैर् भावैर् एभिः सर्वम् इदं जगत् ।  
> मोहितं नाभिजानाति माम् एभ्यः परम् अव्ययम् ॥  
> दैवी ह्य् एषा गुण-मयी मम माया दुरत्यया ।  
> माम् एव ये प्रपद्यन्ते मायाम् एतां तरन्ति ते ॥ [गीता ७.१२-४] इति ।

यथा दशमे—


> हरिर् हि निर्गुणः साक्षात् पुरुषः प्रकृतेः परः ।  
> स सर्व-दृग् उपद्रष्टा तं भजन् निर्गुणो भवेत् ॥ [भा।पु। १०.८८.५] इति ।

श्री-विष्णु-पुराणे च—


> सत्त्वादयो न सन्तीशे यत्र च प्राकृता गुणाः ।  
> स शुद्धः सर्व-शुद्धेभ्यः पुमान् आद्यः प्रसीदतु ॥ [वि।पु। १.९.४४] इति ।

अत्र प्राकृता इति विशिष्य अप्राकृतास् त्व् अन्ये गुणास् तस्मिन् सन्त्य् एवेति व्यञ्जितं तत्रैव । 


> ह्लादिनी सन्धिनी संवित् त्वय्य् एका सर्व-संश्रये ।  
> ह्लाद-ताप-करी मिश्रा त्वयि नो गुण-वर्जिते ॥ [वि।पु। १.१२.६९] इति ।

तथा च दशमे देवेन्द्रेणोक्तम्—


> विशुद्ध-सत्त्वं तव धाम शान्तं  
> तपोमयं ध्वस्त-रजस्-तमस्कम् ।  
> मायामयोऽयं गुण-संप्रवाहो  
> न विद्यते तेऽग्रणानुबन्ध ॥ [भा।पु। १०.२७.४] इति ।

अयम् अर्थः—धाम स्वरूप-भूत-प्रकाश-शक्तिः । विशुद्धत्वम् आह विशेषण-द्वयेन । ध्वस्त-रजस्-तमस्कं तपो-मयम् इति च । तपोऽत्र ज्ञानं स तपोऽतप्यतेति श्रुतेः । तपोमयं प्रचुर-ज्ञान-स्वरूपम् । जाड्यांशेनापि रहितम् इत्य् अर्थः । आत्मा ज्ञान-मयः शुद्ध इतिवत् । अतः प्राकृत-सत्त्वम् अपि व्यावृत्तम् । अत एव मायामयोऽयं सत्त्वादि-गुण-प्रवाहस् ते तव न विद्यते । यतोऽसाव् अज्ञानेनैवानुबन्ध इति ।

अत एव श्री-भगवन्तं प्रति ब्रह्मादीनां स-युक्तिकम्—सत्त्वं विशुद्धं श्रयते भवान् स्थितौ [भा।पु। १०.२.३४-३५]इत्य्-आदि-द्वाभ्याम् उक्तम् ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अतस् तव माया-मयीम् इन्द्रादि-मूर्तिम् अशुद्धां विहाय शुद्ध-सत्त्व-स्वरूपा एव तव त्वद्-भक्तानां च मूर्तीर् अभिज्ञा उपासते इत्य् आह—तस्माद् इति । यतः सात्वता नारदाद्याः पुरुष-रूपं विष्णु-स्वरूपं सत्त्वम् उशन्ति । ननु कीदृशं सत्त्वम् ? तत्राह—यतो लोकः, किं स्वर्गादिकः, न यत्र अभयं पात-हेतुक-भयाभावः, आत्म-सुखम् आत्म-भूतं सुखं च, न तु कर्म-फलं, स-लोको वैकुण्ठो यतस् तत् शुद्ध-सत्त्वं, न चान्यत् प्राकृतं सत्त्वम् ॥४६॥

> **॥।**

**॥ १२.८.४७ ॥**

**तस्मै नमो भगवते पुरुषाय भूम्ने **

**विश्वाय विश्व-गुरवे पर-देवताय ।**

**नारायणाय ऋषये च नरोत्तमाय **

**हंसाय संयत-गिरे निगमेश्वराय ॥**

**श्रीधर-स्वामी (भावार्थ-दीपिका) : **अततं प्रणमति, तस्मै नम इति । हंसाय शुद्धाय । संयत-गिरे नियत-वाचे । अथ च निगमेश्वराय वेद-मार्ग-प्रवर्तकाय ॥४७॥

———————————————————————————————————————

**वंशीधरः (भावार्थ-दीपिका-प्रकाशः) : **अतः सात्वतोपास्यत्वात् । विश्वाय विश्वनाम्ने विश्वं विष्णुर्वषट्कारः इति सहस्रनामसूक्तेः । सर्वनामसंज्ञा त्वत्राभिधात्वादेव । न नियता वेदलक्षणा वाग्यस्य तस्मै, तद् एवाह—अथ चेति । अत एव विश्वगुरवे सर्वहितोपदेष्ट्रे । परा सर्वोत्कृष्टा चासौ देवता च परमात्मैव तद्रूपाय । नारायणाय सर्वप्रेरकाय । ऋषये सर्वज्ञाय। नराज्जीवाजीवादर्थात्क्षराक्षरादत्तमाय पुरुषोत्तमायेत्यर्थः । 


> यस्मात् क्षरम् अतीतोऽहम् अक्षराद् अपि चोत्तमः ।   
> अतोऽस्मि लोके वेदे च प्रथितः पुरुषोत्तमः ॥ इति गीतासूक्तेः । 

नरो जीवे शरीरे च घोटके च कपिध्वजे । धर्मात्मजे इत्यभिधानात् पुरुषाय पुरुषाकारत्वेऽपि भूम्ने सर्व-व्यापकाय, तदपि विश्वाय देव-मनुष्य-तिर्यग्-आदि-सर्व-रूपाय । आविभोव-प्रयोजनम् आह—विश्वगुरवे भक्तिज्ञानवैराग्याणामुपदेष्ट्रे । न केवलमुपदेष्टैवापि तु भजनीयश्चेत्याह—परदेवतायै इष्टदेवाय । द्वाभ्याम् एकाकारत्वम् आह—ऋषये ऋषिरूपनारायणाय ऋषिरूपनरोत्तमाय च । त्यक्तपरिग्रहत्वम् आह—हंसाय । मौनशालित्वम् आह संयतगिरे, तदपि निगमाय वेदप्रवर्तकाय ॥४७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पुरुषाय पुरुषाकारत्वेऽपि भूम्ने सर्व-व्यापकाय, तद् अपि विश्वाय दैव-मनुष्य-तिर्यग्-आदि-सर्व-रूपाय । आविर्भाव-प्रयोजनम् आह—विश्व-गुरवे भक्ति-ज्ञान-।विशेषाणाम् उपदेष्ट्रे । न केवलम् उपदेष्टैव त्वम् अपि तु भजनीयश् चेत्य् आह—पर-देवतायै अभीष्ट-देवाय द्वाभ्याम् एकावतारत्वम् आह—ऋषये ऋषि-रूप-नारायणाय ऋषि-रूप-नरोत्तमाय च । त्यक्त-परिग्रहत्वम् आह—हंसाय । मौन-शालित्वम् आह—संयत-गिरे । तद् अपि निगमेश्वराय वेद-प्रवर्तकाय ॥४७॥

> **॥।**

**॥ १२.८.४८ ॥**

**यं वै न वेद वितथाक्ष-पथैर् भ्रमद्-धीः**

**सन्तं स्वकेष्व् असुषु हृद्य् अपि दृक्-पथेषु ।**

**तन्-माययावृत-मतिः स उ एव साक्षाद्**

**आद्यस् तवाखिल-गुरोर् उपसाद्य वेदम् ॥**

**श्रीधर-स्वामी (भावार्थ-दीपिका) : **वेदार्थ-संप्रदाय-प्रवर्तने हेतुत्वं वदन् स्तौति—यम् इति । वितथाक्ष-पथैः कपटेन्द्रिय-मार्गैर् भ्रमद्-धीर् विक्षिप्त-बुद्धिः पुमान् स्वेन्द्रियादिषु नियन्तृत्वेन सन्तम् अपि यं त्वां न वेद । दृक्-पथेषु विषयेषु । बुद्धि-विक्षेपे हेतुः, तन्-मायया तस्य तवैव मायया आवृता आत्म-निष्ठा मतिर् यस्य स उ सोऽपि आद्य एव पूर्वम् अविद्वान् एवाखिल-गुरोस् तव त्वत्-प्रवर्तितं वेदम् उपसाद्य प्राप्य तं त्वां साक्षाद् वेद ॥४८॥

———————————————————————————————————————

**वंशीधरः (भावार्थ-दीपिका-प्रकाशः) : **जगदपेक्षयादिभवत्वादाद्यो ब्रह्मा त्वत्तः सर्वगुरोर्वेदं प्राप्यापि न वेद, अन्येषां का वर्तेति भावः । स उ सोऽपि, उर् अप्य् अर्थे ।  पूर्वं वेदप्राप्तेः पूर्वावस्थायामविद्वान् तव सकाशाद्वेदमवसाद्यैव यमिन्द्रियविक्षिप्तधीर्न वेद तं वेदेत्यन्वयः । स्वामिचरणैराद्य एव, अविद्वानेवेति योर्थो गृहीतस्तत्र ब्रह्माक्षेपलब्ध इति ध्येयम् ॥४८॥

———————————————————————————————————————

**जीव-गोस्वामी (क्रम-सन्दर्भः) : **स्वेन्द्रियेषु सन्तम् अपि एषाम् एव विवरणम् असुषु कर्मेन्द्रियेषु दृक्-पथेषु ज्ञानेन्द्रियेषु हृद्य् उभयात्मके, नाहं प्रकाशः सर्वस्य योग-माया-समावृतः [गीता ७.२५] इति श्री-गीतोपनिषद्भ्यः ॥४८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्व-दुर्ज्ञेयत्वम् आह—यं वईति वितथाङ्ग-पथैः कपटेन्द्रिय-मार्गैर् भ्रमद्-धीर् विक्षिप्त-बुद्धिः पुमान् स्वेन्द्रियेषु असुषु प्राणेषु हृद्य् अपि नियन्तृत्वेन सन्तम् अपि यं त्वां न वेद । सम्प्रत्य् अवतार-समये दृक्-पथेषु सन्तम् अपि त्वां तन्-मायया तया प्रसिद्धया मायया आवृत-मतिर् न वेद । अन्येषां का वार्ता स उ प्रसिद्धः आद्यो ब्रह्मापि तेऽखिल-गुरोः साक्षाद् वेदम् उपसाद्य प्राप्यापि यं त्वां नैव वेद ॥४८॥

> **॥।**

**॥ १२.८.४९ ॥**

**यद्-दर्शनं निगम आत्म-रहः-प्रकाशं**

**मुह्यन्ति यत्र कवयोऽज-परा यतन्तः ।**

**तं सर्व-वाद-विषय-प्रतिरूप-शीलं**

**वन्दे महा-पुरुषम् आत्म-निगूढ-बोधम् ॥**[^५८]

**श्रीधर-स्वामी (भावार्थ-दीपिका) : **वेदेनैव त्वज्-ज्ञानम् इत्य् उपपादयन् प्रणमति—यस्य तव दर्शनं निगमे भवति। कथं-भूतम् ? आत्मनस् तव रहो रहस्यं तस्य प्रकाशकम् । अन्यथा दुर्ज्ञेयताम् अध, अज-परा ब्रह्म-मुख्याः कवयोऽपि साञ्ख्य-योगादिभिर् यतमाना यत्र त्वयि मुह्यन्ति । कुतः ? इत्य् अत आह—सर्वेषां साङ्ख्यादि-वादिनां ये वादास् तेषां विषया भेदादयस् तेषां प्रतिरूपं तत्-तद्-अनुसारि शीलं स्वभावो यस्य तम् । कुतः ? आत्मना देहादि-सङ्घातेन निगूढो बोधो यस्य तम् । एवं-भूतं महा-पुरुषं त्वां वन्दे ॥४९॥

[^५८]:
     आत्म-रहः-प्रकाशं इत्य् अत्र यथा-पदं भा। ३.४.१८,२५-श-पद्य-द्वये द्रष्टव्यम् ॥


———————————————————————————————————————

**वंशीधरः (भावार्थ-दीपिका-प्रकाशः) : **निगमो वेदः । निगमो वाणिजे पुर्यां कटे वेदे वणिक्पथे इति मेदिनी । अजो ब्रह्मा पर उत्कृष्टो येषु ते तथा । कुतो मुह्यन्ति—वादाः सिद्धाताः सिद्धान्ते च विवादे च वादस्तोमे च वादिनाम् इति निरुक्तिः । सर्ववादानुसारिशीलत्वे हेतुं पृच्छति—कुत इति । देहाद्यात्मवादनिरासेन यज्ज्ञानं जायते तं वन्दे । बोधोऽत्र प्रत्यक्स्वरूपम् एव देहाद्यात्मवादनिरासश्चाद्यपद्यव्याख्याशतके निरूपित एव । वेदशास्त्रज्ञेयत्वेऽपि दुर्ज्ञेयत्वम् आह—यस्य तव दर्शनं ज्ञानं निगमं वेदशास्त्र एव । कीदृशम्—आत्मनस्तव रहस्यस्य प्रकाशकम् । तर्हि वेदज्ञा एव मां जानन्तु तत्र नेत्याह—मुह्यन्तीति । यत्र वेदे ब्रह्ममुख्या अपि मुनयो यतन्तोऽपि भवत्तत्त्वाज्ञानान्मुह्यन्ति वेदस्य परोक्षवादित्वाद्भवन्मात्रज्ञेयत्वम् इति भावः । अत एव हेतुगर्भं विशिनष्टि—सर्वे वादाविवर्तादयो निगमोक्तास्तेषां विषयाश् च ये तेषां प्रतिरूपम् एव न त्वनुरूपं शीलं चरित्रं यस्य तमत एव गूढो गुप्तीकृतो बोधस्तस्वतत्त्वं येन तम् ॥४९॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धेऽष्टमोऽध्यायः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वेद-शास्त्र-ज्ञेयत्वेऽपि दुर्ज्ञेयत्वम् आह—यस्य तव दर्शनं ज्ञानं निगमे वेद-शास्त्र एव । कीदृशम् ? आत्मनस् तव रहस्यस्य प्रकाशकम् । ननु तर्हि वेद-दर्शिन एव मां जानन्तु, तत्र नेत्य् आह—मुह्यन्तीति यत्र वेदे अज-पराः अजो ब्रह्मा परः श्रेष्ठो येषाम् । ते मुनयोऽपि यजन्तोऽपि भवत्-तत्त्वाज्ञानान् मुह्यन्ति । निगमस्य परोक्ष-वादित्वाद् भवन्-मात्र-ज्ञेयत्वम् इति भावः । अत एव हेतु-गर्भं विशिनष्टि—सर्वे वादा विवर्तादयो निगमोक्तास् तेषां विषयाश् च ये तेषां प्रतिरूपम् एव, न त्व् अनुरूपं शीलं चरित्रं यस्य तम् । अत एवात्मन्य् एव गूढो गुप्तीकृतो बोधः स्व-तत्त्वं येन तम् ॥४९॥

इति सारार्थ-दर्शिन्यां हर्षिण्यां भक्त-चेतसाम् ।

द्वादशेऽत्राष्टमोऽध्यायः सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धे   
> नारायण-स्तवो नाम   
> अष्टमोऽध्यायः ।

॥ १२.८ ॥

**…**

**(१२.९)**





## मार्कण्डेयस्य माया-दर्शनं

**॥ १२.९.१ ॥**

**सूत उवाच—**

**संस्तुतो भगवान् इत्थं मार्कण्डेयेन धीमता ।**

**नारायणो नर-सखः प्रीत आह भृगूद्वहम् ॥**

**श्रीधर-स्वामी (भावार्थ-दीपिका) : **

नवमे भगवन्-मायादि- दृक्षोर् दर्शनं मुहुः ।

माया-शिशोर् लयाब्धौ च मुनेर् निर्वेश-निर्गमैः ॥

भगवतः परितोष-पूर्वकं तद् अपेक्षित-वर-दानं कथयितुम् आह, संस्तुत इत्य्-आदिना ॥

———————————————————————————————————————

**वंशीधरः (भावार्थ-दीपिका-प्रकाशः) : **मुनेर्लयाब्धौ प्रलयकालिकसमुद्रे, मायया कृपया, शिशोः शिशुरूपस्य । निर्वेशः प्रवेशः, निर्गमो बहिरागमनम् । भृगूद्वहं मार्कण्डेयम् ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

माया-दर्शनजं दुःखं नवमे तु मुनेः शिशौ ।

प्रवेशो निष्क्रमः पातो लयाब्धौ वर्ण्यते मुहुः ॥१॥

> **॥।**

**॥ १२.९.२ ॥**

**श्री-भगवान् उवाच—**

**भो भो ब्रह्मर्षि-वर्योऽसि सिद्ध आत्म-समाधिना ।**

**मयि भक्त्यानपायिन्या तपः-स्वाध्याय-संयमैः ॥**

**श्रीधर-स्वामी (भावार्थ-दीपिका) : **आत्म-समाधिना चित्तैकाग्र्येण ॥२॥

———————————————————————————————————————

**जीव-गोस्वामी (क्रम-सन्दर्भः) : **तपः-स्वाध्याय-संयमैर् य आत्म-समाधिश् चित्तैकाग्र्यं, तेन या अनपायिनी भक्तिः, तया सिद्धोऽसीत्य् अन्वयः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.९.३ ॥**

**वयं ते परितुष्टाः स्म त्वद्-बृहद्-व्रत-चर्यया ।**

**वरं प्रतीच्छ भद्रं ते वरदोऽस्मि त्वद्-ईप्सितम् ॥**

**श्रीधर-स्वामी (भावार्थ-दीपिका) : **वयं ते परितुष्टाः स्मेति बहु-वचनं सर्व-देवाभिप्रायेण । वर-देशाद् इत्य् एक-वचनं द्वयोर् ऐक्याभिप्रायेण । प्रतीच्छ गृहाण ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **भो भो इति वीप्सादरे । हे ब्रह्मर्षिवर्येति—ब्रह्मर्षयो मदर्शनार्थं यतन्त्येव न तु प्राप्नुवन्ति त्वया तत्प्राप्तमतस् तेषु त्वम् एव श्रेष्ठोऽसीति भावः ॥२-३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वयम् इति बहु-वचनम् अग्रे प्रस्तोष्यमाण-शिवोमाद्य्-अभिप्रायेण ॥३॥ 

> **॥।**

**॥ १२.९.४ ॥**

**श्री-ऋषिर् उवाच—**

**जितं ते देव-देवेश प्रपन्नार्ति-हराच्युत ।**

**वरेणैतावतालं नो यद् भवान् समदृश्यत ॥**

**श्रीधर-स्वामी (भावार्थ-दीपिका) : **वरेण च्छन्दयता त्वया जितम् उत्कर्षो दर्शितः । मम तु वराकाङ्क्षा नास्तीत्य् आह—वरेणेति ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **ते जितं तवोत्कर्षोऽस्त्येव स्वोत्कर्षेणैव ममाज्ञानमपहृतम् । देवा इन्द्राद्यास्तेषां देवो ब्रह्मा तस्यापि त्वमेवेशोसीति भावः । प्रपन्नानां मादृशानामार्ति संसृतिदुःखं हरतीति तादृशोऽपि त्वम् एव । च्युतिर्नाशस्तद्रहितोऽपि त्वमेव, अहो एतादृशस्य तव दर्शने किमहं तुच्छं वरं याच इति भावः । एतावता एतत्प्रमाणकेन । एतावता कियतेति चेत्तत्राह—यद् इति ॥४॥

———————————————————————————————————————

**जीव-गोस्वामी (क्रम-सन्दर्भः) : **एतावता वरेणैवालं पर्याप्तिर् जाता । किं तत् ? यद् भवान् इति ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** जितं ते तव सर्वोत्कर्षोऽस्त्य् एव ॥४॥

> **॥।**

**॥ १२.९.५ ॥**

**गृहीत्वाजादयो यस्य श्रीमत्-पादाब्ज-दर्शनम् ।**

**मनसा योग-पक्वेन स भवान् मेऽक्षि-गोचरः ॥**

**श्रीधर-स्वामी (भावार्थ-दीपिका) : यस्य** तव **श्रीमत्-पादाब्ज-दर्शनं मनसापि गृहीत्वा** प्राप्य कृतार्था **अजादयो** भवन्ति, **स भवान् मेऽक्षि-गोचरो** जातोऽस्ति । किम् अतः परं वरेणेत्य् अर्थः ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—तव दर्शनात्परो न कोपि वरोऽधिकोऽस्तीति भावः ॥५॥

———————————————————————————————————————

**जीव-गोस्वामी (क्रम-सन्दर्भः) : **यतो गृहीत्वेति । अजादयोऽपि कृतार्था भवन्तीति शेषः ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गृहीत्वा कृतार्थिनो भवन्तीति शेषः ॥५॥

> **॥।**

**॥ १२.९.६ ॥**

**अथाप्य् अम्बुज-पत्राक्ष पुण्य-श्लोक-शिखामणे ।**

**द्रक्ष्ये मायां यया लोकः स-पालो वेद सद्-भिदाम् ॥**

**श्रीधर-स्वामी (भावार्थ-दीपिका) : **द्रक्ष्ये द्रष्टुम् इच्छामि । लोक-पालैर् ब्रह्मादिभिः सहितोऽयं लोको जनो यया सद्-भिदां सति वस्तुनि भेदम् ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **हे अबुजपत्राक्षेति—तव स्वाभाविकतापहरदृष्टेर्न किञ्चिद्वक्तव्यमस्तीति भावः । पुण्यश्लोका अपि स्वयशोरक्षणाय विनैवान्यप्रेरणां परकार्यं कुर्वान्ति त्वं तु तेषां शिखामणिः परममुख्य इति भावः ॥६॥

———————————————————————————————————————

**जीव-गोस्वामी (क्रम-सन्दर्भः) : **अथापि प्रारब्ध-मय-कौतुक-वशतयेति भावः । ननु जगत् पश्यन् मम मायां पश्यन्न् एवासि ? तत्राह—ययेति । अन्तः सतो बहिर् भिदां विदारणं प्रलयं यया मद्-विदितया सत्या मद्-द्वारा अन्योऽपि सपालो लोको वेद जानीयात् ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** द्रक्ष्ये दिदृक्षे । सतः कारणस्य भिदां कार्याकारेण नामाभेदम् । यद् वा, सतो द्वैत-प्रपञ्चस्य भिदां प्रलये सति विदारणम् ॥६॥

> **॥।**

**॥ १२.९.७ ॥**

**सूत उवाच—**

**इतीडितोऽर्चितः कामम् ऋषिणा भगवान् मुने ।**

**तथेति स स्मयन् प्रागाद् बदर्य्-आश्रमम् ईश्वरः ॥**

**श्रीधर-स्वामी (भावार्थ-दीपिका) : **तथेति द्रक्ष्यसीति । स ईश्वरः स्मयन् प्रागात् । षाठान्तरे क्रिय-विशेषणम् ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्मयन्न् इति । माया-दर्शनं दुःखानुभव-हेतुर् एव केवलम् । स एव वरो व्रियते चेद् दत्त एव, वर्स्यावश्य-देयत्वात् । किन्तु माया-दर्शन-कौतुकं मयानास्वादितम् इत्य् अन्यथास्य तद्-अनुबुभूषा नैव निवर्तिष्यते, तस्माद् दुःखम् अनुभूयैव ततो निवर्तताम् । यथा स्व-दुःख-हेताव् अपि कर्मणि क्वचित् प्रवर्तमाने हठिनि स्व-सुते निवर्तयितुम् असमर्थस्य पितुर् अप्य् अनुज्ञा-प्रदानम् एवेति । किन्तु भक्तस्यास्य निर्वृत्य्-अर्थं शिशु-रूपेण तन्-मध्येऽपि स्व-दर्शनानन्दोऽदास्यत एवेत्य् अभिप्राय-व्यञ्जकं स्मितम् ॥७॥

> **॥।**

**॥ १२.९.८ ॥**

**तम् एव चिन्तयन्न् अर्थम् ऋषिः स्वाश्रम एव सः ।**

**वसन्न् अग्न्य्-अर्क-सोमाम्बु- भू-वायु-वियद्-आत्मसु ॥**

**श्रीधर-स्वामी (भावार्थ-दीपिका) : **तम् एवार्थं माया-दर्शन-रूपम् । अग्न्यादि-मूर्तिषु ॥८॥

———————————————————————————————————————

**जीव-गोस्वामी (क्रम-सन्दर्भः) : **तम् एव श्री-हरिम् एव अर्थं परमार्थ-रूपं चिन्तयन्, न तु माया-दर्शनम् इत्य् अर्थः । स्व-कर्म-फल-निर्दिष्टम् इति न्यायेन ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तम् एवार्थं माया-दर्शन-रूपम् ॥८॥ 

> **॥।**

**॥ १२.९.९ ॥**

**ध्यायन् सर्वत्र च हरिं भाव-द्रव्यैर् अपूजयत् ।**

**क्वचित् पूजां विसस्मार प्रेम-प्रसर-सम्प्लुतः ॥**

**श्रीधर-स्वामी (भावार्थ-दीपिका) : भाव-द्रव्यैर्** मनो-मयैर् द्रव्यैः । **क्वचित्** कदाचित् **प्रेम-प्रसर-सम्प्लुतः** प्रेमोद्रेकं प्राप्तः ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **भाव-द्रव्यैर्** मनो-मयैः ॥९॥

> **॥।**

**॥ १२.९.१० ॥**

**तस्यैकदा भृगु-श्रेष्ठ पुष्पभद्रा-तटे मुनेः ।**

**उपासीनस्य सन्ध्यायां ब्रह्मन् वायुर् अभून् महान् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **माया-दर्शनम् आह—तस्येत्य्-आदिना ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **पाठान्तरे सस्मयम् इति पाठे ॥७-१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.९.११ ॥**

**तं चण्ड-शब्दं समुदीरयन्तं**

**बलाहका अन्व् अभवन् करालाः ।**

**अक्ष-स्थविष्ठा मुमुचुस् तडिद्भिः**

**स्वनन्त उच्चैर् अभि वर्ष-धाराः ॥**

**श्रीधर-स्वामी (भावार्थ-दीपिका) : **तं वायुम् अनु बलाहका मेघा अभवन्न् आविर् बभूवुः । ते च तडिद्भिः सहिता उच्चैः स्वनन्तो गर्जन्तः । अक्षो रथाङ्गं तद्वत् स्थविष्ठा अभितो वर्ष-धारा मुमुचुः ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **अक्षा स्थाङ्गं  चक्रम् । स्थविष्ठाः स्थूलाः ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अक्षो रथाङ्गं तद्वद् अतिस्थूलाः ॥११॥

> **॥।**

**॥ १२.९.१२ ॥**

**ततो व्यदृश्यन्त चतुः समुद्राः**

**समन्ततः क्ष्मा-तलम् आग्रसन्तः ।**

**समीर-वेगोर्मिभिर् उग्र-नक्र-**

**महा-भयावर्त-गभीर-घोषाः ॥**

**श्रीधर-स्वामी (भावार्थ-दीपिका) : **चतुर् दिक्षु वर्तमानाः समुद्राः समीर-वेगेनोर्मयस् तैर् भूतलं ग्रसन्तः । उग्रा नक्रा येषु, महा-भया आवर्ता येषु, गभीरो घोषो येषु, ते च ते च ते च ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **ततो महावृष्ट्यनन्तरम् ॥१२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.९.१३ ॥**

**अन्तर् बहिश् चाद्भिर् अति-द्युभिः खरैः**

**शतह्रदाभिर् उपतापितं जगत् ।**

**चतुर्-विधं वीक्ष्य सहात्मना मुनिर्**

**जलाप्लुतां क्ष्मां विमनाः समत्रसत् ॥**

**श्रीधर-स्वामी (भावार्थ-दीपिका) : **आत्मना सह जरा-युजादि-चतुर्-विधं जगद् अन्तर् बहिश् चोपतापितं वीक्ष्य । क्ष्मां जलाप्लुतां वीक्ष्य । मुनिः समत्रसद् भयं प्राप । केनोपतापितम् ? अद्भिः । कथं-भूताभिः ? अतिद्युभिर् अतिक्रान्ता द्यौर् याभिः । स्वरैश् च सूर्य-रश्मिभिर् वायुभिर् वेति शेषः । शत-ह्रदाभिश् च विद्युद्भिः । दीर्घत्वम् आर्षं छन्दोऽनुसारेण ॥१३॥

———————————————————————————————————————

**वंशीधरः (भावार्थ-दीपिका-प्रकाशः) : **शम्पाशतह्रदाह्रादिन्यैरावत्यः क्षणप्रभा । तडित्सौदामनी विद्युत् इत्य् अमरः ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अतिक्रान्ता द्यौर् याभिस् ताभिर् अद्भिः । खरैः सूर्य-रश्मिभिः शत-ह्रदाभिर् विद्युद्भिः । दीर्घत्वम् आर्षम् ॥१३॥

> **॥।**

**॥ १२.९.१४ ॥**

**तस्यैवम् उद्वीक्षत ऊर्मि-भीषणः**

**प्रभञ्जनाघूर्णित-वार् महार्णवः ।**

**आपूर्यमाणो वरषद्भिर् अम्बुदैः**

**क्ष्माम् अप्यधाद् द्वीप-वर्षाद्रिभिः समम् ॥**

**श्रीधर-स्वामी (भावार्थ-दीपिका) : **प्रभञ्जनेनाघूर्णितं प्रकम्पितं वाः उदकं यस्मिन् सः । अप्य् अधाच्छादयाम् आस । समं सह ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **प्रभञ्जनो वायुः । वरषद्भिर् इति वर्णविभागश्छान्दसः ॥१४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.९.१५ ॥**

**स-क्ष्मान्तरिक्षं स-दिवं स-भा-गणं**

**त्रै-लोक्यम् आसीत् सह दिग्भिर् आप्लुतम् ।**

**स एक एवोर्वरितो महा-मुनिर्**

**बभ्राम विक्षिप्य जटा जडान्ध-वत् ॥**

**श्रीधर-स्वामी (भावार्थ-दीपिका) : **स-क्ष्मान्तरिक्षं भूम्य्-अन्तरिक्ष-स्थ-प्राणि-सहितम् । स-दिवं स्वर्ग-स्थ-देव-सहितम् । भागणा ज्योतिर् गणास् तैः सहितम् । जटा विक्षिप्य विकीर्य ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **उर्वरितः अवशिष्टः ॥१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सभागणं ज्योतिर्-गण-सहितम् ॥१५॥

> **॥।**

**॥ १२.९.१६ ॥**

**क्षुत्-तृट्-परीतो मकरैस् तिमिङ्गिलैर्**

**उपद्रुतो वीचि-नभस्वताहतः ।**

**तमस्य् अपारे पतितो भ्रमन् दिशो**

**न वेद खं गां च परिश्रमेषितः ॥**

**श्रीधर-स्वामी (भावार्थ-दीपिका) : **परिश्रमेण इषितो गतः प्राप्त इत्य् अर्थः । इषु सर्पणे इत्य् अस्मात् ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **क्षुत्तृश्ड्भ्यां परीतो व्याप्तः । मकरतिमिङ्गिलौ पादो भेदौ तिमिश्शतयोजनो मत्स्यः इति कोशात् । इत्य् अर्थ इति—धातोः सर्पणार्थत्वात्सर्पणं प्रसरणम् इति व्याख्येयम् ॥१६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वीचि-युक्तेन नभस्वता आहतः प्राप्ताघातः । परिश्रमेण इषितः प्राप्तः इष-गताव् इत्य् अस्मात् ॥१६॥

> **॥।**

**॥ १२.९.१७ ॥**

**क्वचिन् मग्नो महावर्ते तरलैस् ताडितः क्वचित् ।**

**यादोभिर् भक्ष्यते क्वापि स्वयम् अन्योन्य-घातिभिः ॥**

**श्रीधर-स्वामी (भावार्थ-दीपिका) : **अन्योन्य-घातिभिस् तद्-भक्षणाय परस्परं युध्यद्भिः ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **यादांसि जलजन्तवः इत्य् अमरः ॥१७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.९.१८ ॥**

**क्वचिच् छोकं क्वचिन् मोहं क्वचिद् दुःखं सुखं भयम् ।**

**क्वचिन् मृत्युम् अवाप्नोति व्याध्य्-आदिभिर् उतार्दितः ॥**

**वंशीधरः (भावार्थ-दीपिका-प्रकाशः) : **आदिनाधिग्रहः । अर्दित उपद्रुतः ॥१८॥

> **॥।**

**॥ १२.९.१९ ॥**

**अयुतायुत-वर्षाणां सहस्राणि शतानि च ।**

**व्यतीयुर् भ्रमतस् तस्मिन् विष्णु-मायावृतात्मनः ॥**

**श्रीधर-स्वामी (भावार्थ-दीपिका) : **विष्णु-मायावृतात्मन इति स तथा दृष्टवान् इत्य् अर्थः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—क्षणिकेऽपि कालेऽघटनघटनापटीयस्या विष्णुमायया तस्यानन्ताव्दप्रतीतिरभूद् इति भावः । एतच् च ज्योतिःशास्त्रे प्रतिदिनं चन्द्रादिगतौ मेषादिलग्नभोगे चावगम्यते । तथा हि—खखाभ्राष्टवेदा ४८००० भभोगेन भक्ताः इहोक्तघट्यात्मिका षष्टिगुणिता २८८०००० चन्द्रगतिर्हि प्रत्येकं विभिन्नभभोगभक्ता ७९६.३५ पञ्चत्रिंशत्पलाधिकषण्णवत्युत्तरसप्तशतघट्यात्मिकायाति । सा च षष्टिघट्यात्मकेऽहोरात्रे कथं मायां विना सङ्गच्छेत । एवं प्रत्येकं मेषादिलग्नं किञ्चित्पलाधिकत्र्यादिघट्यात्मकं भवति तत्र प्रत्येकं षटिघट्यात्मकत्रिंशाङ्खाः कथं सङ्गच्छेरन्, त्रिंशांशानां ह्यष्टादशशत १८०० घट्यः सन्ति विनाघटनघटनापटीयसीं मायामेतत्कदाचिदपि न सङ्गतं स्यादित्यलमप्रकृतचिन्तया ॥१९॥

———————————————————————————————————————

**जीव-गोस्वामी (क्रम-सन्दर्भः) : **अयुतायुत-वर्षाणाम् इति तस्य भानं जातम् इत्य् अर्थः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.९.२० ॥**

**स कदाचिद् भ्रमंस् तस्मिन् पृथिव्याः ककुदि द्विजः ।**

**न्याग्रोध-पोतं ददृशे फल-पल्लव-शोभितम् ॥**

**श्रीधर-स्वामी (भावार्थ-दीपिका) : **ककुद्य् उन्नत-प्रदेशे न्यग्रोध-पोतं कोमल-वटम् ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **ककुदस्त्री ककुदोऽपि वृषाङ्गे राजलक्ष्मणि । उच्चे वरे प्रधाने च इति कोशात् । पोतः शिशौ वाहित्रे च गृहे वाससि कोमले इत्यभिधानात् ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ककुदि उन्नत-प्रदेशे ॥२०॥

> **॥।**

**॥ १२.९.२१ ॥**

**प्राग्-उत्तरस्यां शाखायां तस्यापि ददृशे शिशुम् ।**

**शयानं पर्ण-पुटके ग्रसन्तं प्रभया तमः ॥**

**श्रीधर-स्वामी (भावार्थ-दीपिका) : **तस्येशान-दिक्शाखायां शिशुम् अपि ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **प्रागुत्तरयार्मध्ये या दिक् सा प्रागुत्तरा तस्याम् । तस्य न्यग्रोधपोतस्य । पुटः सम्पुटिते पत्रपात्रे च करनिर्मिते इति निरुक्तिः ॥२१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.९.२२ ॥**

**महा-मरकत-श्यामं श्रीमद्-वदन-पङ्कजम् ।**

**कम्बु-ग्रीवं महोरस्कं सुनासं सुन्दर-भ्रुवम् ॥**

**श्रीधर-स्वामी (भावार्थ-दीपिका) : **श्रीमद्-रम्यं वदन-पङ्कजं यस्य तम् । कम्बुवत् त्रि-रेखावृता ग्रीवा यस्य तम् । महोरस्कं विशाल-वक्षसम् । सुनासं शोभना नासा यस्य तम् । सुन्दरे भ्रुवौ यस्य तम् ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **भ्रुवौ नेत्रोर्ध्वभागौ ॥२२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

**॥।**

**॥ १२.९.२३ ॥**

**श्वासैजद्-अलकाभातं कम्बु-श्री-कर्ण-दाडिमम् ।**

**विद्रुमाधर-भासेषच्- छोणायित-सुधा-स्मितम् ॥**

**श्रीधर-स्वामी (भावार्थ-दीपिका) : **श्वासैर् एजन्तः कम्पमाना अलकास् तैर् आभातं शोभितम् । कम्बु-वद्-अन्तर्-वलयेन श्रीर् ययोस् तौ कम्बु-श्रियौ तयोः कर्णयोर् दाडिम-पुष्पे यस्य तम् । विद्रुम-तुल्याधर-भासा ईषच्-छोणायितं सुधा-तुल्यं स्मितं यस्य तम् ।

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** श्वासैर् एजन्तः कम्पमाना अलकास् तैर् आभतम् । कम्बुवद् अन्तर्-वलयेन श्रीर् ययोस् तौ कम्बु-श्रियौ तयोः कर्णयोर् दाडिम्ब-पुष्पे यस्य तम् ॥२३॥

> **॥।**

**॥ १२.९.२४ ॥**

**पद्म-गर्भारुणापाङ्गं हृद्य-हासावलोकनम् ।**

**श्वासैजद्-वलि-संविग्न- निम्न-नाभि-दलोदरम् ॥**

**श्रीधर-स्वामी (भावार्थ-दीपिका) : **पद्म-गर्भवत् आ ईषद् अरुणाव् अपाङ्गौ नेत्र-प्रान्तौ यस्य तत् । हृद्यो हासो यस्मिंस् तद्-अवलोकनं यस्य तम् । श्वासैर् एजन्त्यश् चलन्त्यो वलयस् तिर्यङ्-नम्न-रेखास् ताभिः संविग्ना चञ्चला निम्ना गम्भीरा नाभिर् यस्मिंस् तद्-दल-वद्-अश्वत्थ-पत्र-सङ्काशम् उदरं यस्य तम् ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **कर्णयोर्दाडिमपुष्पे तदाकारे भूषणे इति व्याख्येयम्, अन्यथा कर्णे पुष्पं कटौ सूत्रं वेणीं शिरसि धारयन् । तावद्भवति चाण्डालो यावद्गङ्गां न मज्जति । इति स्मृतिविरोधः स्यात् ॥२३-२४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **श्वासैर् एजन्त्यश् चलन्त्यो वलयस् तिर्यङ्-निम्न-रेखास् ताभिः सह सम्विग्नं चञ्चलं निम्न-नाभिः गभीर-नाभिः । दलोदरं दलम् अश्वत्थ-पत्रं, तद्वद् उदरं यस्य तम् ॥२४॥

> **॥।**

**॥ १२.९.२५ ॥**

**चार्व्-अङ्गुलिभ्यां पाणिभ्याम् उन्नीय चरणाम्बुजम् ।**

**मुखे निधाय विप्रेन्द्रो धयन्तं वीक्ष्य विस्मितः ॥**

**श्रीधर-स्वामी (भावार्थ-दीपिका) : **चारवोऽङ्गुलयो ययोस् ताभ्याम् उन्नीयाकृष्य धयन्तं पिबन्तम् ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **चार्व् इति—


> करारविन्देन पदारविन्दं मुखारविन्दे विनिवेशयन्तम् ।   
> वटस्य पत्रस्य पुटे शयानं बालं मुकुन्दं प्रणतोऽस्मि नित्यम् ॥ 

इति ग्रन्थान्तरोक्तध्यानमत्रासूचि । मच्चरणारविन्दं कीदृशं—मधु यतो बहवो मद्भक्ता एतदास्वादाय यतन्तेऽतोऽहमप्येतदास्वादयिष्यामीतीव पिबन्तम् ॥२५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मच्-चरणाम्बुजे कीदृशं मधु वर्तते यत एतद् आस्वादनार्थं बहवो मद्-भक्ता यतन्ते तस्माद् इदम् अहम् अप्य् आस्वाद्य परिचेष्ये, इतीव धयन्तं पिबन्तम् ॥२५॥

> **॥।**

**॥ १२.९.२६ ॥**

**तद्-दर्शनाद् वीत-परिश्रमो मुदा**

**प्रोत्फुल्ल-हृत्-पद्म-विलोचनाम्बुजः ।**

**प्रहृष्ट-रोमाद्भुत-भाव-शङ्कितः**

**प्रष्टुं पुरस् तं प्रससार बालकम् ॥**

**श्रीधर-स्वामी (भावार्थ-दीपिका) : **हृत्-पद्मं च विलोचनाम्बुजे च प्रोत्फुल्लानि तानि यस्य सः । अद्भुत-भावोऽत्य्-आश्चर्य-रूपं तेन शङ्कितः सन्न् अपि तं प्रष्टुं पुरः प्रससार समीपं गतः ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **भाव्यते चिन्त्यतेऽनेनेति भावो रूपम् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अद्भुत-भावेन अत्याश्चर्य-स्वरूपेण शङ्कितः नायं प्राकृतो बालक इति प्राप्ताशङ्कोऽपि प्रष्टुम् ॥२६॥

> **॥।**

**॥ १२.९.२७ ॥**

**तावच् छिशोर् वै श्वसितेन भार्गवः**

**सोऽन्तः शरीरं मशको यथाविशत् ।**

**तत्राप्य् अदो न्यस्तम् अचष्ट कृत्स्नशो**

**यथा पुरामुह्यद् अतीव-विस्मितः ॥**

**श्रीधर-स्वामी (भावार्थ-दीपिका) : **अद इदं जगद् यथा पुरा प्रलयात् पूर्वं न्यस्तं विन्यस्तं दृष्ट्वा चातीव विस्मितः सन्न् अमुह्यत ॥२७॥

———————————————————————————————————————

**वंशीधरः (भावार्थ-दीपिका-प्रकाशः) : **यावत्तत्समीपं गतस् तावदेव । श्वसितेनोच्छ्वासेन । भार्गवो मार्कण्डेयः । मशकोऽतिसूक्ष्मो रक्तपजीवविशेषः । तत्राप्यन्तश्शरीरेऽपि ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अदः जगत् । यथा पुरा प्रलयात् पूर्वम् ॥२७॥

> **॥।**

**॥ १२.९.२८ ॥**

**खं रोदसी भा-गणान् अद्रि-सागरान्**

**द्वीपान् स-वर्षान् ककुभः सुरासुरान् ।**

**वनानि देशान् सरितः पुराकरान्**

**खेटान् व्रजान् आश्रम-वर्ण-वृत्तयः ॥**

**श्रीधर-स्वामी (भावार्थ-दीपिका) : **कृत्स्नशो दर्शनं प्रपञ्चयति, खम् इत्य्-आदिना । ककुभो दिशः । पुराण्याकरांश् च । खेटान् कर्षक-ग्रामान् । व्रजान् गोकुलानि । आश्रमांश् च वर्णांश् च तेषां वृत्तीश् चेत्य् अर्थः ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **सवर्षान् सखण्डान् । इत्य् अर्थ इति—वर्णाश्रमवृत्तीर्भिक्षाकृष्यादिरूपा इति भावः ॥२८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.९.२९ ॥**

**महान्ति भूतान्य् अथ भौतिकान्य् असौ**

**कालं च नाना-युग-कल्प-कल्पनम् ।**

**यत् किञ्चिद् अन्यद् व्यवहार-कारणं**

**ददर्श विश्वं सद् इवावभासितम् ॥**

**श्रीधर-स्वामी (भावार्थ-दीपिका) : **नाना-युगानि कल्पांश् च कल्पयति तैर् वा कल्प्यत इति तथा तं कालं च । सद् इव परमार्थ इवावभासितं तेनैव ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **तेनैव भगवतैवावभासितं विश्वं स मार्कण्डेयो दिवा दिवस इवावभासितं प्रकाशयुक्तं ददर्शोति वार्थः । दिवा तेजसा वा यद्भासा सर्वम् इदं विभाति इति श्रुतेः ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न मार्कण्डेयः दिवा दिवत एव अवभासितं प्रकाश-युक्तं ददर्श ॥२८॥

> **॥।**

**॥ १२.९.३० ॥**

**हिमालयं पुष्पवहां च तां नदीं**

**निजाश्रमं यत्र ऋषी अपश्यत ।**

**विश्वं विपश्यञ् छ्वसिताच् छिशोर् वै**

**बहिर् निरस्तो न्यपतल् लयाब्धौ ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **तत्र निजाश्रमे । शिशोर्मायाशिशोः । श्वसिताच्छवसितेन बहिर्निरस्तो नुन्नः लयाब्धौ दर्शितप्रलयाब्धौ न्यपतत् ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पुष्पवहां पुष्पभद्राम् ॥३०॥

> **॥।**

**॥ १२.९.३१ ॥**

**तस्मिन् पृथिव्याः ककुदि प्ररूढं**

**वटं च तत्-पर्ण-पुटे शयानम् ।**

**तोकं च तत्-प्रेम-सुधा-स्मितेन**

**निरीक्षितोऽपाङ्ग-निरीक्षणेन ॥**

**अथ तं बालकं वीक्ष्य नेत्राभ्यां धिष्ठितं हृदि ।**

**अभ्ययाद् अति-सङ्क्लिष्टः परिष्वक्तुम् अधोक्षजम् ॥**

**श्रीधर-स्वामी (भावार्थ-दीपिका) : वटं** च **तोकं** च वीक्ष्य **तस्य प्रेम्णा सुधा**-तुल्य-**स्मित**-युक्तेन **अपाङ्ग-निरीक्षणेन** **निरीक्षितः** सन् । **अथ तं बालकम् अधोक्षजं परिष्वक्तुम् अभ्ययाद्** इति द्वयोर् अन्वयः । कथं भूतम् ? **नेत्राभ्यां हृदि धिष्ठितम्** अधिष्ठितम् ॥३१-३२॥

———————————————————————————————————————

**वंशीधरः (भावार्थ-दीपिका-प्रकाशः) : **तस्मिन् पूर्वदर्शित एव ॥** **अथातोऽनन्तरम् । धिष्ठितं स्थापितम् । अध्यकारलोपस्त्वार्षः । नेत्राभ्यां नेत्रद्वारा ॥३१-३२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

॥ **१२.९.३३ ॥**

**तावत् स भगवान् साक्षाद् योगाधीशो गुहाशयः ।**

**अन्तर्दध ऋषेः सद्यो यथेहानीश-निर्मिता ॥**

**श्रीधर-स्वामी (भावार्थ-दीपिका) : **तावत् परिष्वङ्ग-लाभात् पूर्वम् एव ऋषेस् तस्यान्तर्हितो बभूव । तद्-उद्यम-वैफल्ये दृष्टान्तः, अनीशो निर्दैवस् तेन निर्मिता ईहा क्रीडा यथेति ॥३३॥

———————————————————————————————————————

**जीव-गोस्वामी (क्रम-सन्दर्भः) : **सद्यस् तद्-अन्तर्धाने दृष्टान्तः—यथेहेति अनीश ईहायाम् असम् अर्थः, तेन निर्मिता ईहा वाञ्छा यथा सद्योऽन्तर्धत्ते, तथा तस्माद् ऋषेस् तादृश-वाञ्छा-विषयोऽपि भगवान् अन्तर्दध इत्य् अर्थः ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** लयाब्धौ निपत्य पुनर् अप्य् अयुतायुत-वर्ष-पर्यन्तं कष्ठम् अनुभूय, पृथिव्याः ककुदि बट-पत्र-शायिनं बालं ददर्श, तस्य प्रेम्णा सुधा-तुल्य-स्मित-युक्तेनापाङ्ग-निरीक्षणेन निरीक्षितः सन् पुनर् अपि तदीय-श्वासेन पूर्ववत् तत्-प्रवेश-निर्गमौ । एवम् एव सप्त-कृत्वः प्रवेश-निर्गम-वाक्य-दृष्ट्या ज्ञेयौ । अनीशो दरिद्रस् तस्य ईहा धनादि-वाञ्छा यथा सद्य एवोत्पद्य सद्य एव लीयते तद्वद् इत्य् अर्थः ॥३३॥

> **॥।**

**॥ १२.९.३४ ॥**

**तम् अन्व् अथ वटो ब्रह्मन् सलिलं लोक-सम्प्लवः ।**

**तिरोधायि क्षणाद् अस्य स्वाश्रमे पूर्व-वत् स्थितः ॥**

**श्रीधर-स्वामी (भावार्थ-दीपिका) : **अन्तर्हितं भगवन्तम् अनु वटः सलिलं लोक-संप्लवश् च तिरो-धाय्य् अन्तर्हितः । स च स्वाश्रम एव यथा-पूर्वं स्थित इति ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **अनीशो भाग्यरहिते सर्वेशे दुर्बलेऽपि च इति निरुक्तिः ॥३३-३४॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे नवमोऽध्यायः ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **क्षणाद् अस्येति । क्षण-मात्र-काल-मध्ये एव स्पत-कल्प-सङ्ख्यः कालः प्रविष्टोऽभूद् अतर्क्य-भगवच्-छक्त्यैवेति भावः । तिरोधायीति कर्म-कर्तरि चिण् ॥३४॥

इति सारार्थ-दर्शिन्यां हर्षिण्यां भक्त-चेतसाम् ।

द्वादशे नवमोऽध्यायः सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धे   
> मार्कण्डेयस्य माया-दर्शनं नाम   
> नवमोऽध्यायः ।

॥ १२.९ ॥

**॥।**

**(१२.१०)**





## मार्कण्डेयस्य वर-लाभः 

**॥ १२.१०.१ ॥**

**सूत उवाच—**

**स एवम् अनुभूयेदं नारायण-विनिर्मितम् ।**

**वैभवं योग-मायायास् तम् एव शरणं ययौ ॥**

**श्रीधर-स्वामी (भावार्थ-दीपिका) : **

दशमे शिव आगत्य मुनेस् तुष्टो वरान् अदात् ।

तेन साकम् अति-प्रीत्या समाभाष्य सभाजयन् ॥

———————————————————————————————————————

**वंशीधरः (भावार्थ-दीपिका-प्रकाशः) : **तेन मुनिना । सभाजयन्सत्कुर्वन् । स मार्कण्डेयः । वैभवमुत्कर्ष प्रभावं वा । तम् एव नारायणम् एव । यस्यैते राजमातङ्गास्तस्यैवामी तुरङ्गमाः इतिवत्समासान्तर्गतस्यापि त्यदादिभिरामर्श इति ध्वननान्नारायणविनिर्मितमित्यत्र समासान्तर्गतोपि नारायणशव्दस्तम् एवेति तच्छब्देन परामृश्यत इति ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

सोमेश-दर्शनं तस्य स्तुतिस् तेनाभिनन्दनम् ।

मुनेः स्वेष्ट-वर-प्राप्तिस् तस्माद् दशम उच्यते ॥१॥

> ॥।

**॥ १२.१०.२ ॥**

**श्री-मार्कण्डेय उवाच—**

**प्रपन्नोऽस्म्य् अङ्घ्रि-मूलं ते प्रपन्नाभय-दं हरे ।**

**यन्-माययापि विबुधा मुह्यन्ति ज्ञान-काशया ॥**

**श्रीधर-स्वामी (भावार्थ-दीपिका) : ज्ञान-काशया** ज्ञानवत् प्रकाशमानया । त्वद्-भजनं विना विद्वांसोऽपि यस्य तव मायया ज्ञानिनो वयम् इत्य् अहङ्कारेण विमुह्यन्तीत्य् अर्थाह् ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **हे हरे इति—मायातत्कार्यहर्ता त्वम् एव माम् एव ये प्रपद्यन्ते मायामेतां तरन्ति ते इति गीतोक्तेर् इति सम्बुद्ध्याभिप्रायः । इत्य् अर्थ इति—पुंसाहङ्कारनिवृत्त्ये सर्वत्र भगवद्-दृष्टिर् एव कार्या—


> सर्व-भूतेषु मद्भावं पुंसो भावयतोऽचिरात् ।   
> स्पर्धासूयातिरस्काराः साहङ्कारावियन्ति हि ॥ 

इति श्रीमुखोक्तेरयं भावः । ज्ञानकाशया ज्ञाने वर्तमानेऽपि काशया प्रकाशितुं समर्थया, तत्राहम् एव प्रमाणमभूवम् इति भावः ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **ज्ञान-काशया** ज्ञानेऽवर्तमानेऽपि काशया प्रकाशितुं समर्तयेत्य् अर्थः । तत्राहम् एव प्रमाणम् अभूवम् इति भावः ॥४॥

> ॥।

**॥ १२.१०.३ ॥**

**सूत उवाच—**

**तम् एवं निभृतात्मानं वृषेण दिवि पर्यटन् ।**

**रुद्राण्या भगवान् रुद्रो ददर्श स्व-गणैर् वृतः ॥**

**श्रीधर-स्वामी (भावार्थ-दीपिका) : **श्री-नारायण एव स्व-माया-दर्शन-श्रान्तं शिव-रूपेण सान्त्वयाम् आस, तद् आह—तम् एवम् इत्य्-आदिना । निभृतात्मानं समादित-चित्तम् । रुद्राण्या भवान्या ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **तं मुनिम् ॥३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.४ ॥**

**अथोमा तम् ऋषिं वीक्ष्य गिरिशं समभाषत ।**

**पश्येमं भगवन् विप्रं निभृतात्मेन्द्रियाशयम् ॥**

**श्रीधर-स्वामी (भावार्थ-दीपिका) : निभृता** निश्चला **आत्मेन्द्रियाशया** देहेन्द्रिय-मनांसि यस्य तम् ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **अथ रुद्रकर्तृकदर्शनानन्तरम । हे भगवन्न् इति—सर्वमनोरथसम्पादनसमर्थोसीति भावः ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ज्ञान-काशया ज्ञानेऽवर्तमानेऽपि काशया प्रकाशितुं समर्तयेत्य् अर्थः । तत्राहम् एव प्रमाणम् अभूवम् इति भावः ॥४॥

> ॥।

**॥ १२.१०.५ ॥**

**निभृतोद-झष-व्रातो वातापाये यथार्णवः ।**

**कुर्व् अस्य तपसः साक्षात् संसिद्धिं सिद्धि-दो भवान् ॥**

**श्रीधर-स्वामी (भावार्थ-दीपिका) : **निभृतं निश्चल-भक्तिम् इति ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **यद्यपि प्रथमान्तपाठः प्राचुर्येण दृश्यते बहु पुस्तकेषु तथापि स उपमानोपमेययोर्विरुद्धविभक्तिकत्वाद्विरुद्ध इव भाति पश्येमम् इत्युपमेये द्वितीयादर्शनात् । क्वचित्त निभृतोदझषव्रातम् इति द्वितीयान्त एव पाठो दृश्यते । संसिद्धिः फलम् संसिद्धिः प्रकृतौ फले इति कोशात् ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** निभृतानि निश्चली-भूतानि उदकानि झष-व्राताश् च यत्र सः ॥५॥

> ॥।

**॥ १२.१०.६ ॥**

**श्री-भगवान् उवाच—**

**नैवेच्छत्य् आशिषः क्वापि ब्रह्मर्षिर् मोक्षम् अप्य् उत ।**

**भक्तिं परां भगवति लब्धवान् पुरुषेऽव्यये ॥**

**श्रीधर-स्वामी (भावार्थ-दीपिका) : **आशिषो ऽभ्युदय-लक्षणाः । उत निश्चितम् । अत्र हेतुः, भक्तिम् इति ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राऽनिच्छायाम् । आशिषोऽणिमाद्याः सिद्धीः । तर्हि मोक्षं देहीति तत्राह—मोक्षमपीति । तर्हि भक्तिं देहाति तत्राह—भक्तिम् इति विश्वनाथः ॥६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** नैवेच्छत्य् आशिष इत्य्-आदि । कथं नेच्छति ? तत्राह—भक्तिं परां भगवति लब्धवान् । एवं-भूतो हि मोक्षम् अपि न वाञ्छतीति भावः । तथापि वरम् एकं वृणे, तम् आह—भक्तिं परां भगवति तत्-परेषु तथा त्वयि इति ॥६॥

———————————————————————————————————————

**सनातन-गोस्वामी- **[ह।भ।वि। ११.५७८] आशिषो ऽभ्युदय-लक्षणाः । उत स्मितौ । तत्र हेतुः—भक्तिम् इति । अव्यये परिपूर्णे पुरुषे श्री-कृष्णे ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **आशिषोऽणिमाद्याः सिद्धीः । तर्हि मोक्षं देहीति तत्राह—मोक्षम् अपीति, तर्हि भक्तिं देहीतितत्राह—भक्तिम् इति ॥६॥

> ॥।

**॥ १२.१०.७ ॥**

**अथापि संवदिष्यामो भवान्य् एतेन साधुना ।**

**अयं हि परमो लाभो नृणां साधु-समागमः ॥**

**श्रीधर-स्वामी (भावार्थ-दीपिका) : **संवदिष्यामः संवदं करिष्यामः ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **यद्यप्ययं न किञ्चिदिच्छति अथापि तथापि ॥७॥

———————————————————————————————————————

**सनातन-गोस्वामी- **[ह।भ।वि। १०.२८६] यद्यपि,


> नैवेच्छत्य् आशिषः क्वापि ब्रह्मर्षिर् मोक्षम् अप्य् उत ।  
> भक्तिं परां भगवति लब्धवान् पुरुषेऽव्यये ॥ [भा।पु। १२.१०.६]।

तथापि अनेन श्री-मार्कण्डेयेन सह संवादिष्यामः सम्भाषां करिष्यामः, यतः साधुभिः समागमः संयोगः, अयम् एव परमो लाभः फलम् ॥२८६॥

———————————————————————————————————————

**जीव-गोस्वामी (क्रम-सन्दर्भः),** **विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.८ ॥**

**सूत उवाच—**

**इत्य् उक्त्वा तम् उपेयाय भगवान् स सतां गतिः ।**

**ईशानः सर्व-विद्यानाम् ईश्वरः सर्व-देहिनाम् ॥**

**श्रीधर-स्वामी (भावार्थ-दीपिका) : **सतां गतित्वे हेतुः, ईशान् इति ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सताम् अभीप्सित-भक्ति-प्रदायित्वाद् गतिः । न केवलं सताम् एव गतिर्, अपि तु सकामानाम् अपीत्य् आह—ईशान इति । नात्र चित्रम् इत्य् आह—ईश्वर इति ॥८॥

> ॥।

**॥ १२.१०.९ ॥**

**तयोर् आगमनं साक्षाद् ईशयोर् जगद्-आत्मनोः ।**

**न वेद रुद्ध-धी-वृत्तिर् आत्मानं विश्वम् एव च ॥**

**श्रीधर-स्वामी (भावार्थ-दीपिका) : **रुद्धा धियोऽन्तः-करणस्य वृत्तयो येन सः ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **सात्वतां वैष्णवानां गतिर्गम्यः सर्ववैष्णवमुख्यत्वात् वैष्णवानां यथा शंभुः इत्यग्रे वक्ष्यमाणत्वात् स सतां गतिः इति पाठे तु सतामभीप्सितगतिप्रदायित्वाद्भक्तिर्न केवलं सताम् एव गतिर् अपि तु सकामानपीत्य् आह—ईशान इति । नात्र चित्रमित्याह—ईश्वर इति ॥८-९॥

———————————————————————————————————————

**जीव-गोस्वामी (क्रम-सन्दर्भः) : **समाधिम् आह—तयोर् इति । तयो रुद्र-तत्-पत्न्योः । भगवद्-अंश-तच्-छक्तित्वाज् जगद्-आत्मनोस् तत्-प्रवर्तकयोर् अपि । तत्र हेतुः—भक्तिं परां [भा।पु। १२.१०.६] इति पूर्वोक्तेः । तस्माद् असम्प्रज्ञात-नाम्नो ब्रह्म-समाधितो भिन्न एवासौ ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न केवलं तयोर् आगमनं वेद, अपि तु आत्मानम् अहन्तास्पदं विश्वम् इदङ्कारास्पदं च ॥९॥

> ॥।

**॥ १२.१०.१० ॥**

**भगवांस् तद् अभिज्ञाय गिरिशो योग-मायया ।**

**आविशत् तद्-गुहाकाशं वायुश् छिद्रम् इवेश्वरः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**जीव-गोस्वामी (क्रम-सन्दर्भः) : **भगवांस् तद् अभिज्ञायेति स्व-निष्ठाभिव्यक्त्य्-अर्थः स्वयं श्री-विष्णाव् अन्तर्हिते सतीति, गिरिशस्य तद्-व्युदास-सामर्थ्यायोगात् । यद् वा, श्री-भगवान् शिवाभिप्रायं विज्ञाय योग-मायया गिरिशः सन् तद्-रूपम् आविष्टः सन् पुनस् तस्य मार्कण्डेयस्य गुहाकाशं हृदयम् आविशद् इत्य् अर्थः । तत्र हेतुः—ईश्वर इति । एवम् एवोक्तम् टीका-कृद्भिः—श्री-नारायण एव स्व-मायया दर्शन-श्रान्तं शिव-रूपेण सान्त्वयामास [भावार्थ-दीपिका १२.१०.३] इति ॥१०॥

> ॥।

**॥ १२.१०.११-१३ ॥**

**आत्मन्य् अपि शिवं प्राप्तं तडित्-पिङ्ग-जटा-धरम् ।**

**त्र्य्-अक्षं दश-भुजं प्रांशुम् उद्यन्तम् इव भास्करम् ॥**

**व्याघ्र-चर्माम्बर-धरं शूल-धनुर्-इष्व्-असि-चर्मभिः ।**

**अक्ष-माला-डमरुक- कपालं परशुं सह ॥**

**बिभ्राणं सहसा भातं विचक्ष्य हृदि विस्मितः ।**

**किम् इदं कुत एवेति समाधेर् विरतो मुनिः ॥**

**श्रीधर-स्वामी (भावार्थ-दीपिका) : श्रीधर-स्वामी (भावार्थ-दीपिका) : **न केवलं बहिर् एवात्मन्य् अपि प्राप्तं शिवं विचक्ष्य विस्मितः । कथं प्राप्तम् । सहसा कस्माद् एव हृदि भातम् । कथं भूतम् । तडिद्-वत्-पिशङ्गा जटा धारयतीति तथा तम् । त्रीण्य् अक्षीणि यस्य तम् । शूलादिभिः सहाक्ष-मालादीन् बिभ्राणम् इत्य् अन्वयः । अक्ष-मालादीनां द्वन्द्वैक्यम् । विस्मय-पूर्वकं बहिर् दर्शनम् आह, किम् इदम् इति ॥११-१३॥

———————————————————————————————————————

**वंशीधरः (भावार्थ-दीपिका-प्रकाशः) : **तत् तद्धीवृत्तिरोधनम् । तस्य गुहाकाशं हृदयाकाशम् । भगवांस्तदिति—स्वनिष्ठाभिव्यक्त्यर्थं स्वयं श्रीविष्णावन्तर्हिते सतीति गिरिशस्य तद्व्युदासायोगात् । यद् वा, श्री-भगवाञ्शिवाभिप्रायं विज्ञाय योगमायया गिरिशः सन् मार्कण्डेयहृदाकाशमाविशत्तत्र हेतुः—ईश्वर इति । इदमेवोक्तं स्वामिचरणः—श्रीनारायण एव स्वमायादर्शनश्रान्तं शिवरूपेण सान्त्वयामासेति ॥ अत्र द्वन्द्वैक्ये पुंस्त्वमार्षम् ॥१०-१३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.१४ ॥**

**नेत्रे उन्मील्य ददृशे स-गणं सोमयागतम् ।**

**रुद्रं त्रि-लोकैक-गुरुं ननाम शिरसा मुनिः ॥**

_न कतमेनापि व्याख्यातम्_

> ॥।

**॥ १२.१०.१५ ॥**

**तस्मै सपर्यां व्यदधात् स-गणाय सहोमया ।**

**स्वागतासन-पाद्यार्घ्य- गन्ध-स्रग्-धूप-दीपकैः ॥**

**श्रीधर-स्वामी (भावार्थ-दीपिका) : **सोमया उमया सहागतं रुद्रं ददृशे । ततो ननाम ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **स उभयेति छेदः । सोऽचि लोपे चेत् इति सलोपः ॥१४-१५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सोमया स मार्कण्डेयः उमया सह, सोऽचि-लोपे चेत् पाद-पूरणम् इति सो लोपः ॥१४॥

> ॥।

**॥ १२.१०.१६ ॥**

**आह त्व् आत्मानुभावेन पूर्ण-कामस्य ते विभो ।**

**करवाम किम् ईशान येनेदं निर्वृतं जगत् ॥**

**श्रीधर-स्वामी (भावार्थ-दीपिका) : **पूर्ण-कामत्वं व्यनक्ति, येन त्वया जगन्-निर्वृतं भवतीति ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **विभो इति—विभुत्वादेव पूर्णकामोऽसीति भावः । ईशानेति—सर्वेश्वरस्य तव वयं किम् अपि कर्तुं न शक्ता इति भावः । निर्वृतं प्राप्तानन्दम् ॥१६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.१७ ॥**

**नमः शिवाय शान्ताय सत्त्वाय प्रमृडाय च ।**

**रजो-जुषोऽपि घोराय नमस् तुभ्यं तमो-जुषे ॥**

**श्रीधर-स्वामी (भावार्थ-दीपिका) : **निर्गुणत्वेन त्रि-गुणत्वेन च नमस्-करोति, नमः शिवाय निर्गुणाय । सत्त्वाय सत्त्वाधिष्ठात्रे । अत एव प्रमृडयति सुखयतीति तथा तस्मै ॥१७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.१८ ॥**

**सूत उवाच—**

**एवं स्तुतः स भगवान् आदि-देवः सतां गतिः ।**

**परितुष्टः प्रसन्नात्मा प्रहसंस् तम् अभाषत ॥**

**वंशीधरः (भावार्थ-दीपिका-प्रकाशः) : **अत एव सत्त्वाधिष्ठातृत्वादेव । मृडयति सुखयति मृड—सुखने इति धातुः । अपिशव्दात्तमोजुषेऽप्यमूढायेत्यर्थः ॥१७-१८॥

> ॥।

**॥ १२.१०.१९ ॥**

**श्री-भगवान् उवाच—**

**वरं वृणीष्व नः कामं वर-देशा वयं त्रयः ।**

**अमोघं दर्शनं येषां मर्त्यो यद् विन्दतेऽमृतम् ॥**

**श्रीधर-स्वामी (भावार्थ-दीपिका) : **नोऽस्मत्तः त्रयो ब्रह्म-विष्णु-महेश्वराः । यद् येभ्यः । ते वयम् ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **वरदानामिन्द्रादिदेवानामीशाः स्वामिनः । अमोघं फलवत् ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नोऽस्मत्तः यद् येभ्यः ॥१९॥

> ॥।

**॥ १२.१०.२० ॥**

**ब्राह्मणाः साधवः शान्ता निःसङ्गा भूत-वत्सलाः ।**

**एकान्त-भक्ता अस्मासु निर्वैराः सम-दर्शिनः ॥**

**श्रीधर-स्वामी (भावार्थ-दीपिका) : **वर-दानादिना भवत्-सेवैवास्माभिः क्रियते—न त्व् अनुग्रहो जगद्-वन्द्यत्वाद् भवताम् इति ब्राह्मणान् स्तौति—ब्राह्मणा इत्य्-आदि । ये साधवः सद्-आचाराः । शान्ता मत्सरादि-रहिताः । निःसङ्गा निष्कामाः ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **भूतवत्सला दयालवः, अत एव निर्वैराः । अस्मासु त्रिषु । समदर्शिनः अमेदबुद्धयः। क्रमसन्दर्भस्तु—यतस् ते समदर्शिनस्तस्मान्मदादिषु या भिदा वर्तते तामण्वपि यथा स्यात्तथा नाचक्षत इति सत्यम्, तत्तेभ्योपि हर्य्येकान्तभक्तान्युष्मान्वयमीमहि प्रियत्वेन जानीम इत्य् अर्थः । तद्-उक्तं तेनैव चतुर्थे—


> अथ भागवता यूयं प्रियाः स्थ भगवान्यथा ।   
> न मद्भागवतानां च प्रेयानन्योऽस्ति कर्हिचित् ॥ इति । 

अभेदश्चेत्तर्हि मार्कण्डेयस्य समाधिविरतिर्न स्यात्तत्राभेददृष्टेरुद्दृङ्कनेऽपि स्वयं च हरीरिश्वरः इत्यनेन हरेर् एव प्राधान्यमुक्तं, तस्यैव स्वयमीश्वरत्वोक्तेः। प्रथमेऽपि—पार्थिवाद्दारुणो धूमः इत्य्-आदिना । ब्राह्मेऽपि शिवेन तथैवोक्तम्—


> यो हि मां द्रष्टुमिच्छेत ब्रह्माणं वा पितामहम् ।   
> द्रष्टव्यस्तेन भगवान्वासदेवः प्रतापवान ॥ 

परब्रह्मस्वरूपस्य तस्य ज्ञानेन सर्वज्ञानसम्भवाद् इति ॥२०॥

———————————————————————————————————————

**जीव-गोस्वामी (क्रम-सन्दर्भः) : **ब्राह्मणा इति । यतस् ते सम-दर्शनास् तस्मात् मद्-आदिषु या भिदा वर्तते ताम् अण्व् अपि यथा स्यात् तथा न चक्षत इति सत्यम् एव, किन्तु तत् तेभ्योऽपि युष्मान् हर्य्-एकान्त-भक्तान् वयम् ईमहि प्रियत्वेन जानीम इत्य् अर्थः । तद् उक्तं तेनैव चतुर्थे—


> अथ भागवत यूयं प्रियाः स्थ भगवण् यथा ।   
> न मद्भागवतानां च प्रेयानन्योस्ति कर्हिचित् ॥ [भा।पु। ४.२४.२६] इति ।

अभेदश् चेत् तर्हि मार्कण्डेयस्य तद्-अनुभवे समाधि-विरतिर् न स्यात् । अत्राभेद-दृष्टेर् उट्टङ्कनेऽपि स्वयं च हरिर् ईश्वरः [भा।पु। १२.१०.२१] इत्य् अनेन हरेर् एव प्राधान्यम् उक्तम् । तस्यैव स्वयम् ईश्वरत्वं चोक्तं प्रथम-स्कन्धे पार्थिवाद् दारुणः [भा।पु। १.२.२४] इत्य् आदिना । ब्रह्म-पुराणे श्री-शिव-वाक्यम् अपि तथैव—


> यो हि मां द्रष्टुम् इच्छेत ब्रह्माणं वा पितामहम् ।  
> द्रष्टव्यस् तेन भगवान् वासुदेवः प्रतापवान् ॥ [ब्र।पु। २२६.४६]

इति पर-ब्रह्म-रूपस्य तस्य विज्ञानेन सर्व-विज्ञानाद् इति भावः ॥२०॥ [भक्ति-सन्दर्भ १०६]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे ब्राह्मणा अस्मास्व् एकान्त-भक्तास् तान् लोक-पाला वन्दन्ते ॥२०॥ 

> ॥।

**॥ १२.१०.२१ ॥**

**स-लोका लोक-पालास् तान् वन्दन्त्य् अर्चन्त्य् उपासते ।**

**अहं च भगवान् ब्रह्मा स्वयं च हरिर् ईश्वरः ॥**

**श्रीधर-स्वामी (भावार्थ-दीपिका) : **न केवलं त एव, किन्त्व् अहं चेत्य्-आदि ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **त एव लोकलोकपाला एव । वन्दन्तीत्यार्षं परस्मैपदम् ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न केवलं लोक-पाला एव वन्दन्ते किन्त्व् अहं चेत्य् आदि ॥२१॥

> ॥।

**॥ १२.१०.२२ ॥**

**न ते मय्य् अच्युतेऽजे च भिदाम् अण्व् अपि चक्षते ।**

**नात्मनश् च जनस्यापि तद् युष्मान् वयम् ईमहि ॥**

**श्रीधर-स्वामी (भावार्थ-दीपिका) : **पूज्यतमत्वे हेत्व्-अन्तरम् आह—नेति । अण्व् अप्य् अणु-मात्रम् अपि । न चक्षते न पश्यन्ति । तत् तस्माद् एवं-भूतान् युष्मान् ईमहि भजेम ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **एवन्भूतान् अभेददर्शिनः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अण्व् अप्य् अणु-मात्रम् अपि न चक्षते न पश्यन्ति, यथैवास्मासु भेदं न पश्यन्ति, तथैवात्मनः स्वस्य जनस्यान्यस्यापि सुख-दुःखादिषु भेदं न पश्यन्ति, तस्माद् एवं-भूतान् युष्मान् ईमहि भजेम ॥२२॥

> ॥।

**॥ १२.१०.२३ ॥**

**न ह्य् अम्-मयानि तीर्थानि न देवाश् चेतनोज्झिताः ।**

**ते पुनन्त्य् उरु-कालेन यूयं दर्शन-मात्रतः ॥**[^५९]

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

[^५९]:
     अत्रानुरूपार्थकं भा। १०.४८.३१, १०.८४.११-पद्य-द्वयं द्रष्टव्यम्।


———————————————————————————————————————

**वंशीधरः (भावार्थ-दीपिका-प्रकाशः) : **अम्मयानि जलस्वरूपाणि तीर्थानि पुष्करादीनि कि न पुनन्ति किन्तु पुनन्त्येव, चेतनोज्झिता मृत्पाषाणमया देवा न पुनन्ति किन्तु पुनन्त्येव, तदाह—ते तीर्थदेवा उरुकालेन बहुसेवनेन । यूयं ब्राह्मणाः । क्वचित् दर्शनादेव साधवः इति पाठोऽपि स्थानान्तरे पठ्यते, तत्र साधुशब्देन भगवन्निष्ठावन्तो वेदानुयायिन एव ज्ञेया न तु त्रिवर्णेतरा अपीति ॥२३॥

———————————————————————————————————————

**जीव-गोस्वामी (क्रम-सन्दर्भः) : **न हीति । देवा इन्दादि-प्रतिमा, न तु भगवत्-प्रतिमा युष्माभिर् अप्य् आराध्यत्वाद् इति भावः ॥२३॥

> ॥।

**॥ १२.१०.२४ ॥**

**ब्राह्मणेभ्यो नमस्यामो येऽस्मद्-रूपं त्रयी-मयम् ।**

**बिभ्रत्य् आत्म-समाधान- तपः-स्वाध्याय-संयमैः ॥**

**श्रीधर-स्वामी (भावार्थ-दीपिका) : **ब्राह्मणेभ्यो ब्राह्मणान् । आत्म-समाधानं चित्तैकाग्र्यम् । तप आलोचनम् । स्वाध्यायोऽध्ययनम् । संयमो वाग्-आदि-नियमस् तैः ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **ब्राह्मणशब्देन पारिभाषिकब्राह्मणशब्दो—ब्रह्माधीते वेद वा ब्राह्मण इत्येवंरूपो न ग्राह्य इत्याह— येऽस्मद्रूपं मुख्यमस्माकं रूपं वेदत्रयीरूपमात्मसमाधानादिभिर्बिभ्रति । संयम इन्द्रियजयः। स्वाध्यायपदेनाध्यापनम् अपि गृह्यते । तथा च क्षत्रियवैश्यौ न ग्राह्यौ किन्तु केवलं विप्र एव ब्राह्मण इति । ब्राह्मणताविवरणन्तु जन्माद्यस्य इति व्याख्याशत्यां विशेषतः कृतमस्तीत्युपरम्यते ॥२४॥

———————————————————————————————————————

**जीव-गोस्वामी (क्रम-सन्दर्भः) : **नमस्कारे हेतुः—यस्माद् इति । त्रयी-मयं वेद-लक्षणम् उपकारकत्वाद् इति भावः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आत्म-समाधानं विष्णु-ध्यानम् ॥२४॥

> ॥।

**॥ १२.१०.२५ ॥**

**श्रवणाद् दर्शनाद् वापि महा-पातकिनोऽपि वः ।**

**शुध्येरन्न् अन्त्यजाश् चापि किम् उ सम्भाषणादिभिः ॥**[^६०]

**श्रीधर-स्वामी (भावार्थ-दीपिका) : **किं च, श्रवणाद् इत्य्-आदि ॥२५॥

[^६०]:
    अत्रानुरूपार्थकं भा। १.१९.३३श-पद्यं द्रष्टव्यम्। 


———————————————————————————————————————

**वंशीधरः (भावार्थ-दीपिका-प्रकाशः) : **अन्यदाधिक्यम् आह—किञ्चेति । महापातकिनो ब्रह्मघ्नादयः पञ्च, किं पुनरन्य इत्यपिशब्दार्थः । अन्त्यजाः कैवर्तादयः, किं पुनः क्षत्रियादयः । सम्भाषणादेः का वातत्याह—किम्व् इति । आदिना स्पर्शनस्तवनादिग्रहः । वा युष्माकं ब्राह्मणानामित्य् अर्थः । यत्र 

कुत्रचिन्महत्त्वं तत्र सर्वत्र ब्राह्मणप्रसादावाप्तम् एवेति विप्रप्रसादाद्धरणीधरोऽहं विप्रप्रसादात्कमलाकरोहम् इत्य्-आदिभगवदुक्तेः ॥२५॥

———————————————————————————————————————

सनातनः (ह।भ।वि। १०.२१७): अस्तु तावद् महतां सङ्ग-सेवादिकम्, नाम-श्रवणादिनापि महा-दुष्टा अपि मुक्ता भवन्तीति श्री-मार्कण्डेय-विषयक-श्री-शिव-वचनं लिखति—श्रवणाद् इति । वः भगवद्-भक्तानां युष्माकम्, महा-पातकिनः महा-पाप-कर्म-रताः, अन्त्यजाश् च महा-पाप-जातयः, शुध्येरन् तत्-तत्-पापतः संसार-महा-मलाद्वा विमुक्ता भवन्ति । आदि-शब्देन प्रणामादिः ॥२५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.२६ ॥**

**सूत उवाच—**

**इति चन्द्र-ललामस्य धर्म-गुह्योपबृंहितम् ।**

**वचोऽमृतायनम् ऋषिर् नातृप्यत् कर्णयोः पिबन् ॥**

**श्रीधर-स्वामी (भावार्थ-दीपिका) : **चन्द्रो ललामो भूषणं यस्य तस्य धर्म-रहस्य-युक्तम् अमृतास्पदं वचः कर्णाभ्यां पिबन्न् आतृप्यद् अलम् इति नामन्यत । कर्णयोर् अमृतायनम् इति वान्वयः ॥२६॥

———————————————————————————————————————

**जीव-गोस्वामी (क्रम-सन्दर्भः) : **धर्म-गुह्यं भगवद्-भक्ति-लक्षणं तेनोपबृंहितम् । अत एवामृतायनं परमानन्दस्याप्य् आश्रय-रूपम् । अत एव नातृप्यत्, न तु स्व-स्तुत्येत्य् अर्थः ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्म एकान्त-भक्ता [भा।पु। १२.१०.२०] इति, नात्मनश् च जनस्य [भा।पु। १२.१०.२२] इत्य् आदि, गुह्यं तद् युष्मान् वयम् ईमहि [भा।पु। १२.१०.२२] इत्य्-आदि । ताभ्याम् उपबृंहितं नातृप्यद् इति । नायं स्वस् तवोत्थ आनन्दः, किन्तु स्तुति-मिषेणास्मान् धर्मम् एवाशिक्षयत् तस्माद् एतादृश-धर्मवता मया भवितव्यम् इत्य् उपदेश-प्राप्त्य्-उत्थ एव ज्ञेयः ॥२६॥

> ॥।

**॥ १२.१०.२७ ॥**

**स चिरं मायया विष्णोर् भ्रामितः कर्शितो भृशम् ।**

**शिव-वाग्-अमृत-ध्वस्त- क्लेश-पुञ्जस् तम् अब्रवीत् ॥**

**श्रीधर-स्वामी (भावार्थ-दीपिका) : **शिवस्य वाग् एवामृतं तेन ध्वस्तः क्लेश-पुञ्जो यस्य सः ॥२७॥

———————————————————————————————————————

**जीव-गोस्वामी (क्रम-सन्दर्भः) : **विष्णु-माययेति स्वेच्छयैवाङ्गीक्रियेतेत्य्[^६१] अर्थः । शिवस्याप्य् अत्र विष्ण्व्-आविष्टत्वं[^६२] व्याख्यातम् इति न भेदो मन्तव्यः ॥२७॥

[^६१]:
     -कृतायेत्य् अर्थः (ङ)


[^६२]:
     विष्णु-प्रविष्टाप्रविष्टत्वम् (ख)


———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> ॥।

**॥ १२.१०.२८ ॥**

**श्री-मार्कण्डेय उवाच—**

**अहो ईश्वर-लीलेयं दुर्विभाव्या शरीरिणाम् ।**

**यन् नमन्तीशितव्यानि स्तुवन्ति जगद्-ईश्वराः ॥**

**श्रीधर-स्वामी (भावार्थ-दीपिका) : **इयं लीला दुर्विभाव्यावितर्क्या । यद् यया ईशितव्यानि स्व-नियम्यानि यानि भूतानि तानि जगद्-ईश्वराः । स्वयं नमन्ति स्तुवन्ति चेति ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **दुर्विभाव्य अतर्क्या । ईशितव्यानि स्व-नियम्यान्य् अपि भूतानि ॥२८॥

> ॥।

**॥ १२.१०.२९ ॥**

**धर्मं ग्राहयितुं प्रायः प्रवक्तारश् च देहिनाम् ।**

**आचरन्त्य् अनुमोदन्ते क्रियमाणं स्तुवन्ति च ॥**

**श्रीधर-स्वामी (भावार्थ-दीपिका) : **अथवा लोक-सङ्ग्रह-मात्रम् एतद् इत्य् आह—धर्मम् इति । प्रवक्तारोऽपि यत् स्वयं देहिनां धर्मं ग्राहयितुम् आचरन्ति ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **इतीत्थम् । पिबन्नादरेण शृण्वन् । तं शिवम् । धर्मस्य प्रवक्तारोऽपि अनुमोदन्तेऽन्यांस्तत्र प्रवर्तयन्ति—क्रियमाणं स्तुवन्ति—धन्योऽयं धर्मो यश्चैतादृशैर्महद्भिर् अपि क्रियत इति धर्मस्तुतिर्धर्मकर्तृष्वेव पर्यवस्यति । धर्मः—एकान्तभक्तः इत्यारभ्य नात्मनश् च जनस्य इत्य्-आदि, गुह्यम्—तद्युष्मान्वयमीमहि इत्य्-आदि, ताभ्यामुपबृंहितम् । नातृप्यदिति—नायं स्वस्तुत्योत्थ आनन्दः किन्तु स्तुतिमिषेणास्मान्धर्ममेवाशिक्षयत्तस्मादेतादृशधर्मवता मया भवितव्यमित्युपदेशप्राप्त्युत्थ एव ज्ञेयः ॥२६-२९॥

———————————————————————————————————————

**जीव-गोस्वामी (क्रम-सन्दर्भः) : **धर्मम् इत्य् अत्र प्राय इति कदाचित् तत्र निज-रुच्या च देहिनाम् इति देहस्य यत् कर्म, तद् एवात्मन इति मन्यमानानाम् इत्य् अर्थः । अत एव प्रवक्तारस् तद्-व्यतिरिक्ताः ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अथवा लोक-सङ्ग्रह-मात्रम् एतद् इत्य् आह—धर्मम् इति । क्रियमाणं स्तुवन्तीति धन्योऽयं धर्मः, यः खलु एतादृशैर् महद्भिर् क्रियते । इति धर्म-स्तुतिः धर्म-कर्तृष्व् एव पर्याप्नोति ॥२९॥

> ॥।

**॥ १२.१०.३० ॥**

**नैतावता भगवतः स्व-माया-मय-वृत्तिभिः ।**

**न दुष्येतानुभावस् तैर् मायिनः कुहकं यथा ॥**

**श्रीधर-स्वामी (भावार्थ-दीपिका) :** नन्व् एतत् स्व-प्रभाव-तिरस्कारकं कथं मया क्रियते ? तत्राह—नैतावतेति । एतवता लोक-सङ्ग्रह-मात्रेण । तैर् नमनादिभिः कथं-भूतैः ? स्व-माया-मयी वृत्तिर् येषु, तैर् भगवतो मायिनस् तवानुभावो न दुष्येत, यतः प्रसिद्धस्य मायिनः कुहकं कपटं यथा, तथा एतानि नमनादीनि । अतस् तस्य यथा कुहकैर् आत्मानुभावो न दुष्यति तद्वत् । प्रदुष्येतानुभाव इति पाठे न-कारस्य दृष्टान्तेऽप्य् अनुषङ्गः ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति । यत इति अत इत्यनेनान्वेति । मायिन ऐन्द्रजालिकादेः । अनुभावो निश्चयः । अन्येभ्यो धनादिग्रहलक्षणः । अत्र सन्दर्भः—तेषु मुख्यं भगवन्तमवलम्ब्य तत्र दोषान्तरं निरस्यति—नतेति त्रिभिः । दोषाऽभावे हेतुः—स्वेषु भक्तेषु या माया कृपा तन्मयवृत्तिर् इति मम भक्तपरम्परास्वेषा रीतिः प्रवर्तितेति कृपया प्रीतिवशतयेत्यर्थः अत्र व्यतिरेकेण दृष्टान्तः—मायिनः कुहकिनः कपटं यथा प्रदुष्यते तथा न दुष्यत इति । विश्वनाथस्तु—केनचिदैन्द्रजालिकेन स्वमुखात्कश्चिद्वानर उद्भाव्य स स्तूयते नमस्क्रियते च तेन तस्यानभावो यथा न दुष्यते तथेति न दुष्यते इति पाठे दृष्टान्ते नकारस्यानुषङ्गः । यद्यपि श्रीरुद्रेण तदीयस्तुत्यादयो न मायया कृतास्तदपि स्वस्तुत्या लज्जितेन मुनिना प्रयुक्तोऽयं दृष्टान्तो नानुपपन्नः ॥३०॥

———————————————————————————————————————

**जीव-गोस्वामी (क्रम-सन्दर्भः) : **तेषु मुख्यं भगवन्तम् अवलंब्य तत्र दोषान्तरं निरस्यति—नैतावतेति त्रिभिः । अदोषे[^६३] हेतुः—स्वेषु भक्तेषु या माया कृपा, तन्-मय-वृत्तिभिर् इति मम भक्त-परम्परास्व् एषा रीतिः प्रवर्तितेति[^६४] कृपया स्व-प्रीति-वशतयेत्य् अर्थः । तत्र व्यतिरेकेण दृष्टान्तः—मायिनः कुहकं यथा प्रदुष्येत, तथेति । न दुष्येतेति पाठेऽपि मायिनः कुहकं यथा दुष्येत, तथा न, किन्तु न दुष्येतैवेत्य् अर्थः ॥३०॥

[^६३]:
     अप्रदोषे (ख)


[^६४]:
     प्रवर्तताम् (ख)


———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतावता लोक-सङ्ग्रह-मात्रेण तैर् नमनादिभिस् तवानुभावो न प्रदुष्यति । कीदृशैः ? माया-मय्य् एव वृत्तिश् चेष्टा येषु तैः । मायिनः कुहकम् इति धन-प्राप्ति-हेतुना ऐन्द्रजालिकेन केनचित् स्व-मुखाद् उद्भावितः कश्चिद् वा नरः स्तूयते नमस्क्रियते तेन तस्यानुभवो न दुष्यतीति । न दुष्येतेति पाठे न-कारस्य दृष्टेनानुषङ्गः । यद्यपि श्री-कृष्णेण तदीय-स्तुत्य्-आदयो न मायया कृतास् तद् अपि स्व-स्तुत्या लज्जितेन मुनिआ प्रयुक्तोऽयं दृष्टान्तो नानुपपन्नः ॥३०॥

> ॥।

**॥ १२.१०.३१-३२ ॥**

**सृष्ट्वेदं मनसा विश्वम् आत्मनानुप्रविश्य यः ।**

**गुणैः कुर्वद्भिर् आभाति कर्तेव स्वप्न-दृग् यथा ॥**

**तस्मै नमो भगवते त्रि-गुणाय गुणात्मने ।**

**केवलायाद्वितीयाय गुरवे ब्रह्म-मूर्तये ॥**

**श्रीधर-स्वामी (भावार्थ-दीपिका) : **माया-चेष्टितं प्रपञ्चयति, सृष्ट्वेति । स्वप्न-दृग् यथेत्य् अविद्या चेष्टिते दृष्टान्तः । त्रि-गुणत्वेऽपि न जीव-वत् तद्-अभिभूताय किन्तु गुणानाम् आत्मने नियन्त्रे ॥३१-३२॥

———————————————————————————————————————

**वंशीधरः (भावार्थ-दीपिका-प्रकाशः) : **अविद्यया स्वप्नं सृजतो जीवस्यापि वस्तुतस्तत्सम्बन्धो नास्ति किमुतेश्वरस्येति तात्पर्यवानाह—स्वप्नदृग्यथेति । दोषास्पर्शमेवाह युग्मेन । इदं विश्वं मनसा सङ्कल्पेनैव निमित्तेन गुणैरुपादानैः सृष्ट्वापि ततश्चात्मना स्वयं तदनुप्रविश्य प्रवेशेन स्थापयित्वापि तत्तदुपलक्षणत्वेन संहृत्यापि कर्तृवदेवाभाति न तु कर्तैवेति । तत्र हेतुत्वेन गुणान् विशिष्टि—कुर्वद्भिर् इति । तत्सान्निध्यप्रभावेण चेतना इव गुणा एव सर्वं कुर्वन्ति न तु स्वयम् इति सङ्कल्पस्याभासामात्रेण तदसम्भवात् । तत्राविद्यया स्वप्नं सृजतस् तदीयतटस्थांशस्य जीवस्यापि वस्तुतस्तत्सम्बन्धो नास्ति किमुत तस्येति दर्शयन्दृष्टान्तयति—स्वप्नदृग्यथेति ॥ गुरवे, किम्भूताय—ब्रह्ममूर्तये ब्राह्मणरूपाय । त्वं देवेषु ब्राह्मणोऽहं मनुष्येष इति जाबालश्रुतेः । एतेन ब्राह्मणस्यैव गुरुत्वं सूचितम् । केवलाय मुख्याय । अद्वितीयाय एकरूपाय । त्रयोऽमृताभयक्षमरूपा गुणा यस्य तस्मै । गुणा ऐश्वर्यादयोऽप्यात्मानः स्वरूपभूता यस्य तस्मै । केवलाय प्रकृतिसङ्गशून्याय । अद्वितीयायतुल्यायातो गुरवे सर्वोपदेष्ट्रेऽन्तो वेदरूपायेति सन्दर्भः ॥३१-३२॥

———————————————————————————————————————

**जीव-गोस्वामी (क्रम-सन्दर्भः) : **दोषास्पर्शम् एव दर्शयति—सृष्ट्वेदम् इति युग्मकेन । इदं विश्वं मनसा सङ्कल्पेनैव निमित्तेन गुणैर् उपादानैः सृष्ट्वापि, ततश् चात्मना स्वयं तद् अनुप्रविश्य, प्रवेशेन स्थापयित्वापि, तत्-तद्-उपलक्षणत्वेन संहृत्यापि कर्तृवद् एवाभाति, न तु कर्तैवेति । तत्र हेतुत्वाय गुणान् विशिनष्टि—कुर्वद्भिर् इति । तत्-सान्निध्य-प्रभावेण चेतना इव गुणा एव सर्वं कुर्वन्ति, न तु स्वयम् इति । सङ्कल्पस्याभास-मात्रत्वेन तद्-असम्बन्धाद् इत्य् अर्थः । तत्राविद्यया स्वप्नं सृजतस् तदीय-तटस्थांशस्य जीवस्यापि वस्तुतस् तत्-सम्बन्धो नास्ति, किम् उत तस्येति दर्शयन् दृष्टान्तयति—स्वप्न-दृग् यथेति । 

त्रयः अमृताभय-क्षेम-रूपा गुणा यस्य तस्मै ।[^६५] गुणा ऐश्वर्यादयोऽपि आत्मानः स्वरूप-भूता यस्य तस्मै । केवलाय प्रकृति-सङ्ग-शून्याय, अद्वितीयाय स्व-तुल्य-रहिताय, अत एव गुरवे सर्वोपदेष्ट्रे । ब्रह्मेति स्वोपदेश्यं यद् ब्रह्म वेदः, तद् अपि मूर्तिः स्वरूपं यस्य तस्मै ॥३१-३२॥

[^६५]:
     इदं वाक्यं पुरीदास-संस्करणे नास्ति। तद् रसवर्षि-धृत पाठत एव प्राप्तम्।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** मनसा सङ्कल्प-मात्रेण कुर्वद्भिर् गुणैः स्वीयैः स्वयम् अकर्तापि कर्तेत्य् आभातीति न गुणैर् लेप इति भावः । अविद्यया स्वप्नं सृजतो जीवस्यापि वस्तुतस् तत्-सम्बन्धो नास्ति, किम् उत तस्येति दर्शयन् दृष्टान्तयति—स्वप्न-दृग् यथेति । गुणात्मने गुण-नियन्त्रे ॥३१-३२॥

> ॥।

**॥ १२.१०.३३ ॥**

**कं वृणे नु परं भूमन् वरं त्वद् वर-दर्शनात् ।**

**यद्-दर्शनात् पूर्ण-कामः सत्य-कामः पुमान् भवेत् ॥**

**श्रीधर-स्वामी (भावार्थ-दीपिका) : **वरं वृणीष्व इति । यद् उक्तं, तत्राह—कम् इति । वरं दर्शनं यस्य तस्मात् त्वत्तः परं कं नु वरं वृणे । यस्य तव दर्शनाद् अवलोकनात् पूर्ण-कामः सर्वानन्द-सन्दोह-रूपः सत्य-कामो यथेच्छं प्राप्त-सर्वानन्दः ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **हे भूमन्न् इति—अनन्तफलदातुः सर्वेश्वरात्—कं वरं वृणोमि न कमपीति भावः । यद् वा, वरः सर्वोत्कृष्टवरो दर्शनं यस्य तस्मात्त्वत्तः किं परमपरं वरं वृणे । तत्र हेतुः—यद्दर्शनाद् इति ॥३३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

॥।

**॥ १२.१०.३४ ॥**

**वरम् एकं वृणेऽथापि पूर्णात् कामाभिवर्षणात् ।**

**भगवत्य् अच्युतां भक्तिं तत्-परेषु तथा त्वयि ॥**

**श्रीधर-स्वामी (भावार्थ-दीपिका) :** _न व्याख्यातम्।_

———————————————————————————————————————

**जीव-गोस्वामी (क्रम-सन्दर्भः) : **तथा त्वयीति । त्वयि च तत्-पर इत्य् अर्थः,


> किं वर्णये तव विभो यद् उदीरितोऽसुः  
> संस्पन्दते तम् अनु वाङ्-मन-इन्द्रियाणि ।  
> स्पन्दन्ति वै तनु-भृताम् अज-शर्वयोश् च   
> स्वस्याप्य् अथापि भजताम् असि भाव-बन्धुः ॥ [भा।पु। १२.८.४०] 

इत्य् अनेनैव श्री-नारायण-र्षिं प्रत्य् उक्तत्वात् ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> ॥।

**॥ १२.१०.३५ ॥**

**सूत उवाच—**

**इत्य् अर्चितोऽभिष्टुतश् च मुनिना सूक्तया गिरा ।**

**तम् आह भगवाञ् छर्वः शर्वया चाभिनन्दितः ॥**

**श्रीधर-स्वामी (भावार्थ-दीपिका) : **वर-दानाय स्वयम् एव प्रवृत्तः शर्वयोमया चाभिनन्दितोऽनुमोदितः सन्न् आह ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **यदि वरदानेऽतीव हठस्तर्ह्येकं वरम् अपि वृणोमीति योज्यम् । भगवति श्रीहरौ त्वयि, तद्रूपे हरे च । यद् वा, मद्भक्तशिरोमणौ त्वयि परमतत्परे उपदेशगुरौ भक्तिं च वृणे, तत्परत्वं च स्वेनैव तेन षष्ठे चित्रकेतूपाख्यान उक्तम्—


> अयं तस्य महाभागश्चित्रकेतुः प्रियोऽनुगः ।   
> सर्वत्र समदृक् शान्तो ह्यहञ्चैवाच्युतप्रियः ॥ इति । 

स्वयं मार्कण्डेयेनाप्युक्तम्—किं वर्णये तव विभो यदुदीरितोऽसुः संस्पन्दते तमनु वाङ्मन̮इन्द्रियाणि । स्पन्दन्ति वै तनुभृतामजपूर्वयोश्च—इत्यनेन नारायणर्षि प्रति । किं च—मुख्योऽभूद्ब्राह्मणो गुरुः इति तृतीयस्कन्धे मैत्रयेण विदुरं प्रत्युक्तम् । जन्मना ब्राह्मणो गुरुः इति श्रीदशमे नन्दराजेनापि श्रीगर्गं प्रत्युक्तम् इति ॥३४-३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **वरं वृणुष्वेति यद् उक्तं तत्राह किम् इति—वरो दर्शनं यस्य तस्मात् । सत्यकामः सत्य-सङ्कल्प एव, तत्-परेषु तद्-भक्तेषु तथा तद्-भक्त-श्रेष्ठे त्वयि भक्त्य्-उपदेष्टरि गुरौ तेन त्वयि मे भक्तिस् तद्-भक्तत्वेनैवास्तु न त्व् ईश्वरत्वेन इति भावः ॥३५॥

> ॥।

**॥ १२.१०.३६ ॥**

**कामो महर्षे सर्वोऽयं भक्तिमांस् त्वम् अधोक्षजे ।**

**आ-कल्पान्ताद् यशः पुण्यम् अजरामरता तथा ॥**

**श्रीधर-स्वामी (भावार्थ-दीपिका) : **कामोऽयं सर्वोऽप्य् अन्यच् च यत् पुण्यं यश इत्य्-आदि-ब्रह्म-वर्चस्विनस् ते भूयाद् इत्य् उत्तरेणान्वयः । यतस् त्वम् अधोक्षजे भक्तिमान् ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **अयं हरिहराभेदभक्तितद्भक्तभक्तिरूपो मनोरथः । हे महर्षे इति—महर्षित्वात्तुभ्यं वरदानं सिद्धसाधनमेवेति भावः । यद् वा, अहमधोक्षजे भक्तिमान्स्यामित्ययं ते कामोस्त्व् इति योज्यम् ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अयं सर्वोऽपि कामस् तेऽस्तु यतस् त्वम् अधोक्षजे भक्तिमान् ॥३६॥

> ॥।

**॥ १२.१०.३७ ॥**

**ज्ञानं त्रैकालिकं ब्रह्मन् विज्ञानं च विरक्तिमत् ।**

**ब्रह्म-वर्चस्विनो भूयात् पुराणाचार्यतास्तु ते ॥**

**वंशीधरः (भावार्थ-दीपिका-प्रकाशः) : **ब्रह्मन्न् इति—वेदविद्ब्रह्मणत्वाद्बहुवरदानयोग्य एव त्वम् इति भावः ॥३७॥

> ॥।

**॥ १२.१०.३८ ॥**

**सूत उवाच—**

**एवं वरान् स मुनये दत्त्वागात् त्र्य्-अक्ष ईश्वरः ।**

**देव्यै तत्-कर्म कथयन्न् अनुभूतं पुरामुना ॥**

**श्रीधर-स्वामी (भावार्थ-दीपिका) : **तस्य कर्म तप-आदि । अमुना पुरानुभूतं यद् भगवन्-माया-वैभवं तच् च कथयन् ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **त्र्यक्षस्त्र्यम्बकः ॥३८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.३९ ॥**

**सोऽप्य् अवाप्त-महा-योग- महिमा भार्गवोत्तमः ।**

**विचरत्य् अधुनाप्य् अद्धा हराव् एकान्ततां गतः ॥**

**श्रीधर-स्वामी (भावार्थ-दीपिका) : **अवाप्तो महा-योग-महिमा येन सः ॥३९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.४० ॥**

**अनुवर्णितम् एतत् ते मार्कण्डेयस्य धीमतः ।**

**अनुभूतं भगवतो माया-वैभवम् अद्भुतम् ॥**

**श्रीधर-स्वामी (भावार्थ-दीपिका) : **एतन् मार्कण्डेयस्य चरितं तेनानुभूतं च भगवन्-माया-वैभवं तेऽनुवर्णितम् ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **महायोगस्य भक्तियोगस्य महिमाणिमादिसिद्धिपूर्वकं भगवत्साक्षात्कारलक्षणः । एकान्ततां नित्यभक्तिताम् ॥३९-४०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> ॥।

**॥ १२.१०.४१ ॥**

**एतत् केचिद् अविद्वांसो माया-संसृतिम् आत्मनः ।**

**अनाद्य्-आवर्तितं नॄणां कादाचित्कं प्रचक्षते ॥**

**श्रीधर-स्वामी (भावार्थ-दीपिका) : **नन्व् एवम् अप्य् अस्मत् कुलोत्पन्नस्यास्य सप्त-कल्पायुष्ट्वं वृद्धैर् उच्यमानं विरुद्धम् एव तत्राह—एतन् मार्कण्डेयेनानुभूतं भगवन्-माया-वैभवं नाना-कल्प-रूपं कादाचित्कम् ईश्वरेच्छया तस्यैवाकस्मिकम्, न तु सर्व-साधारणम् । एतत् केचिद् अनादि-बहु-कालम् आवर्तितं दैव-युग-सहस्र-द्वयमानेन पुनः पुनः परिवर्तितं प्रचक्षते । के ते ? नॄणां संसृतिं सर्ग-प्रलयादि-लक्षणाम् आत्मनो भगवतो मायेत्य् एवम् अविद्वांसः । विद्वांसस् तु माया-शिशोः श्वासोच्छ्वासाभ्यां सप्त-कृत्वस् तद् उदर-प्रवेश-निर्गमतः सप्त-कल्पत्वं तत्-क्षण-मात्रेणेति वदन्ति, अतो न विरोध इत्य् अर्थः ॥४१॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—नन्व् इति ॥४१॥

———————————————————————————————————————

**जीव-गोस्वामी (क्रम-सन्दर्भः) : **एतत् मार्कण्डेय-दृष्टम् आत्मनो भगवतो माया-संसृतिस् तत्-प्रार्थनया माया-प्रसार एव । तद् एतद् अपि केचिद् अविद्वांसोऽनादित एवावर्तितं भगवता पुनः प्रापितं कादाचित्कं प्रलयं प्रचक्षते । अन्ये तद्-दृष्टाः कल्पास् तु मन्वन्तराण्य् एवेति भावः ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतन् मार्कण्डेयेनानुभूतम् आत्मनः परमेश्वरस्य माया-संसृति-वैभवम् इत्य् अर्थः । भगवतः शिशु-स्वरूपस्य परमातर्क्य-शक्त्या श्वासोच्छ्वासाभ्यां सप्त-कृत्वस् तद्-उदर-प्रवेश-निर्गम-कालात्मकं कादाचित्कम् एव केचिद् अविद्वांसो नॄणाम् अज्ञानादिकं बहु-कालत आवर्तितं दैव-युग-सहस्र-मानेन पुनः पुनः परावर्तितं सप्त-कल्पम् एव प्रचक्षते ॥४१॥

> ॥।

**॥ १२.१०.४२ ॥**

**य एवम् एतद् भृगु-वर्य वर्णितं**

**रथाङ्ग-पाणेर् अनुभाव-भावितम् ।**

**संश्रावयेत् संशृणुयाद् उ ताव् उभौ**

**तयोर् न कर्माशय-संसृतिर् भवेत् ॥**

**श्रीधर-स्वामी (भावार्थ-दीपिका) : **संशृणुयात् । उ इति हर्षे । संश्रावयेद् वा । यौ ताव् उभौ । तयोः कर्म-वासनाकृता संसृतिर् न भवेद् इति ॥४२॥

———————————————————————————————————————

**वंशीधरः (भावार्थ-दीपिका-प्रकाशः) : **तावुभौ श्रोतृवक्तारौ तुल्यफलभागिनाव् इति शेषः । तद् एवाह—तयोर् इति । हे भृगुवर्येति—अहो स एवैकोऽस्माकं कुलश्रेष्ठ आसीदहं तु न ताद्दगंशभागपीति विमृशंतं शौनकं सूतस्तम् अपि प्रोत्साहयति—त्वं तु बहुजन्मसुकृतलभ्यसर्व-पुराणेतिहासश्रोतृत्वाद्भृगुवंशे वर्य एवेति भावः ॥४२॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे दशमोऽध्यायः ॥१०॥

———————————————————————————————————————

**जीव-गोस्वामी (क्रम-सन्दर्भः) : **उ इति पक्षान्तरे, संश्रावयेद् वा । ताव् उभौ तुल्याव् इत्य् अर्थः । फलम् आह—तयोर् इति ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे भृगु-वर्य अनुभावेन प्रभावेन भावितं वासितं यः श्रावयेत्, यश् च शृणुयात् ताव् उभौ तुल्याव् एवेति शेषः । अतस् तयोः कर्म-वासना-मयी संसृतिर् न भवेत् ॥४२॥

इति सारार्थ-दर्शिन्यां हर्षिण्यां भक्त-चेतसाम् ।

द्वादशे दशमोऽध्यायः सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे 

मार्कण्डेयस्य वर-लाभो नाम 

दशमोऽध्यायः ।

॥ १२.१० ॥

**…**

**(१२.११)**





## आदित्य-व्यूह-विवरणम्

**॥ १२.११.१ ॥**

**श्री-शौनक उवाच—**

**अथेमम् अर्थं पृच्छामो भवन्तं बहु-वित्तमम् ।**

**समस्त-तन्त्र-राद्धान्ते भवान् भागवत तत्त्व-वित् ॥**

**श्रीधर-स्वामी (भावार्थ-दीपिका) :**

एकादशे तु पूजार्थं महा-पुरुष-वर्णनम् ।

रवेर् व्यूहस्य चाख्यानं प्रतिमासं पृथक् पृथक् ॥

येनामर्त्यत्वम् आपन्नो मर्त्योऽसौ भार्गवोत्तमः ।

तं पृच्छति क्रिया-योगं साङ्गोपाङ्गादि-कल्पितम् ॥

अथेति । हे भागवत, यतो भवान् सन् समस्त-तन्त्र-राद्धान्ते तत्त्व-विद् रहस्य-ज्ञः ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **महापुरुषो विराट् । व्यूहो रचनाविशेषः । येन क्रियायोगेन । असौ बुद्धिसन्निहितो मार्कण्डेयः । अमृतत्वं चिरजीवित्वम् । आभूतसंप्लवत्वं च ह्यमृतत्वं प्रभाषते इति स्मृतेः । अथ सर्वशास्त्रश्रवणोत्तरम् । इमं बुद्धिरथं क्रियायोगम् । हे भागवतेति—भागवता एवैतत्तत्त्वं जानन्तीति भावः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

महा-पुरुषजार्थम् अङ्गोपाग-विभूतयः ।

एकादशे रवि-व्यूह-कथा अपि निरूपिताः ॥

स ह्य् अस्मत्-पूर्व-पुरुषा मार्कण्डेयस् तान्त्रिके भगवत्-पूजा-विधौ विशारद आसीद् अतस् त्वां पूजा-विवेकं जिज्ञासे इत्य् आह—अथेति । येन पूरा-प्रकारेण स मुनिर् भगवन्तम् अपरोक्षी-चकार । इमम् अर्थं पृच्छामः राद्धान्ते सिद्धान्ते ॥१॥

**॥।**

**॥ १२.११.२-३ ॥**

**तान्त्रिकाः परिचर्यायां केवलस्य श्रियः पतेः ।**

**अङ्गोपाङ्गायुधा-कल्पं कल्पयन्ति यथा च यैः ॥**

**तन् नो वर्णय भद्रं ते क्रिया-योगं बुभुत्सताम् ।**

**येन क्रिया-नैपुणेन मर्त्यो यायाद् अमर्त्यताम्**[^६६]** ॥**

[^६६]:
     अमर्त्यतां जरा-मरण-राहित्यं, मुक्तिम् इत्य् अर्थः । 


**श्रीधर-स्वामी (भावार्थ-दीपिका) : **प्रष्टव्यम् आह—तान्त्रिका इति । **परिचर्यायाम्** उपासनायां विषये । **केवलस्य** चैतन्य-घनस्य । **अङ्गानि** पादादीनि, **उपाङ्गानि** गरुडादीनि, **आयुधानि** सुदर्शनादीनि, **आकल्पाः** कौस्तुभादयः, तेषां द्वन्द्वैक्यम् । तद् **यथा कल्पयन्ति,** **यैश् च** तत्त्वैः कल्पयन्ति, **तन् नो वर्णय **इति ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **तान्त्रिकाः पञ्चरात्राद्यागमनिपुणाः । केवलस्य पञ्चायतनपूजायां मुख्यस्य ॥ तदङ्गोपाङ्गादिकल्पनम् । बुभुत्सतां बोद्धुमिच्छताम् ॥२-३॥

———————————————————————————————————————

**जीव-गोस्वामी (क्रम-सन्दर्भः) : केवलस्य** स्वरूप-भूताङ्गोपाङ्गादि-लक्षणस्य **श्रियः पतेः** स्वरूप-भूतत्वेन वक्ष्यमाणाया लक्ष्म्याः पत्युस् तस्याङ्गादिकं यैः कल्पयन्ति, मायिक-वैभवैर् अभिन्नतयोपासते, तत् सर्वं नो वर्णय । मर्त्यः प्रपञ्चाविष्टोऽपि ॥२-३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अङ्गानि पाणि-पादादीनि, उपाङ्गानि गरुडादीनि, आयुधानि सुदर्शनादीनि, आकल्पाः कौस्तुभादयः, तेषां द्वन्द्वैक्यम् । यद् यथा कल्पयन्ति यैश् च तत्त्वैः कल्पयन्ति, तन् नो वर्णयेति । सच्चिदानन्द-वपुषो भगवतो येषां येषाम् अङ्गानां या विभूतयो मायिक-प्रपञ्चेऽत्र दृश्यन्ते, ताभिर् एव पुनस् तत्-तद्-अङ्गान्य् उपासनार्थं कल्पयन्ति इत्य् अर्थः ॥२॥

> **॥।**

**॥ १२.११.४ ॥**

**सूत उवाच—**

**नमस्कृत्य गुरून् वक्ष्ये विभूतीर् वैष्णवीर् अपि ।**

**याः प्रोक्ता वेद-तन्त्राभ्याम् आचार्यैः पद्मजादिभिः ॥**

**श्रीधरः** गुरूपदेश-गम्यत्वाद् अस्यार्थस्य तन् नमस्कार-पूर्वकम् आह—नमस्कृत्येति । विभूतीर् विराड्-विग्रहाद्याः ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **आदिना शङ्करनारदादिग्रहः ॥४॥

———————————————————————————————————————

**जीव-गोस्वामी (क्रम-सन्दर्भः) : **विष्णोर् अपि विभूतीः साधारणीस् तद्-विभूतीर् वक्ष्ये । तत्र वैष्णवीस् तत्-स्वरूप-भूता अपि वक्ष्य इत्य् अर्थः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **गुरूपदेश-गम्यत्वाद् अस्यार्थस्य तन् नमस्कार-पूर्वकम् आह—नमस्कृत्येति॥४॥

> **॥।**

**॥ १२.११.५ ॥**

**मायाद्यैर् नवभिस् तत्त्वैः स विकार-मयो विराट् ।**

**निर्मितो दृश्यते यत्र स-चित्के भुवन-त्रयम् ॥**

**श्रीधर-स्वामी (भावार्थ-दीपिका) : **अङ्गादि-कल्पनां भूर्-आदिभिर् दर्शयितुं प्रथमं तावद् यथा कल्पयन्तीति प्रश्नस्य वैराज-रूपेणेत्य् उत्तरं वक्तुं विराड्-विग्रहम् आह—मायाद्यैः प्रकृति-सूत्र-महद्-अहङ्कार-पञ्च-तन्-मात्रैर् नवभिस् तत्त्वैः । विकार एकादशेन्द्रियाणि पञ्च महा-भूतानीति षोडश । तन्-मयो विराट् स प्रसिद्धो निर्मितः । यत्र विराजि स-चित्के चेतनाधिष्ठिते भुवन-त्रयं दृश्यते । अनेनाङ्गादि-कल्पना-सौलभ्यं दर्शितम् ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **अनेन विराड्विग्रहत्वकथनेन ॥५॥

———————————————————————————————————————

**जीव-गोस्वामी (क्रम-सन्दर्भः) : **मायाध्यैर् इति चतुष्टयम् एक-वाक्यम् । यत्र विराजि स-चित्के समष्टि-जीव-चैतन्याधिष्ठिते ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगवतो विभूतिभिः कल्पितो विग्रहो विराड् एवास्तीत्य् आह—मायाद्यैः प्रकृति-सूत्र-महद्-अहङ्कार-पञ्च-तन्मात्रैर् नवभिः, विकारा एकादशेन्द्रियाणि पञ्च-महा-भूतानि चेति षोडश । तन्-मयो विराट् स प्रसिद्धो निर्मितः । यत्र विराजि स-चित्के चेतनाधिष्ठिते भुवन-त्रयं दृश्यते ॥५॥

> **॥।**

**॥ १२.११.६ ॥**

**एतद् वै पौरुषं रूपं भूः पादौ द्यौः शिरो नभः ।**

**नाभिः सूर्योऽक्षिणी नासे वायुः कर्णौ दिशः प्रभोः ॥**

**श्रीधर-स्वामी (भावार्थ-दीपिका) : **एतद् वै पौरुषं रूपम् । पुरुषस्य वैराजस्य रूपम् एवेश्वरेणाधिष्ठितत्वात् तद्-अभेद-विवक्षया तस्य रूपम् उच्यते । अङ्ग-कल्पनाम् आह—भूः पादाव् इत्य्-आदि-त्रिभिः । भूर् आद्य्-अनुवादेन भगवत्-पादादि-भावना विधीयते ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **एतत्प्रत्यक्षसिद्धम् । पुरुषस्य भगवतो मायिकं रूपं न तु स्वरूपमित्य् अर्थः । किमङ्गं कया विभूत्या कल्पितम् इति चेत्तत्राह—भूर् इति । सच्चिदानन्दरूपस्य भगवतः पादयोर्या विभूतिर्भूस्तयास्य पादौ कल्पिताव् इति तदभेदनिर्देशाद्भूर् एव पादावेवं सर्वत्र ज्ञेयम् । एवं च विराट्पुरुषस्य पादादिभावनया सच्चिदानन्दपुरुषस्य पादादीनि स्मर्तव्यानि । यथा मत्प्रभुः स्वपादाभ्यां पृथिवीं बिभर्ति शिरसा दिवं तथान्यानि भगवदङ्गानि सर्ववस्तूनि, एवं सर्वभावनापि भगवद्भावनैवेति ज्ञेयम् ॥६॥

———————————————————————————————————————

**जीव-गोस्वामी (क्रम-सन्दर्भः) : **भूः पादाव् इत्य् आदौ तत्-पादादि-शक्त्यैव भूर्-आदीनां शक्तिर् इत्य् अभिन्नतयोपास्यत इत्य् अर्थः ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पौरुषं पुरुषस्य भगवतो मायिकं रूपं, न तु स्वरूपम् इत्य् अर्थः । कया कया विभूत्या किं किम् अङ्गं कल्पितम् ? तद् आह—भूर् इति । सच्चिदानन्द-वपुषो भगवतः पादयोर् या विभूतिर् भूस् तयास्य पादौ कल्पिताव् इति । तद्-अभेद-निर्देशाद् भूरे एव पादौ । एवं सर्वत्र ज्ञेयम् । एवं च विराट्-पुरुषस्य पादादि-भावनया सच्चिदानन्द-पुरुषस्य पादादीनि स्मर्तव्यानि । यथा मत्-प्रभुर् भगवान् स्व-पादाभ्यां तद्-विभूतिं पृथिवीं बिभर्ति, तद्-विभूतिं दिवं बिभर्तीत्य् एवं सर्वाणि एव वस्तूनि नयन-मनो-गतानि भगवद्-अङ्गान्य् एव तद् विभूतित्वाद् इत्य् अतः सर्व-भावनापि भगवद्-भावनैवेति विवेकः॥६॥ 

> **॥।**

**॥ १२.११.७ ॥**

**प्रजापतिः प्रजननम् अपानो मृत्युर् ईशितुः ।**

**तद्-बाहवो लोक-पाला मनश् चन्द्रो भ्रुवौ यमः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **प्रजननं मेढ्रम् । अपानः पायुः ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **प्रजन्यतेऽनेनेति प्रजननम् ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.११.८ ॥**

**लज्जोत्तरोऽधरो लोभो दन्ता ज्योत्स्ना स्मयो**[^६७]** भ्रमः ।**

[^६७]:
     स्मयो हासः । भ्रमो भ्रम-हेतुर् माया ।


**रोमाणि भूरुहा भूम्नो मेघाः पुरुष-मूर्धजाः ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **उत्तर उपरितनः । स्मयो हासः । भ्रमो भ्रमहेतुर्माया ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उत्तर ओष्ठो लज्जा । अधर ओष्ठो लोभः । स्मयो हास्यम् । भ्रमः माया ॥८॥

> **॥।**

**॥ १२.११.९ ॥**

**यावान् अयं वै पुरुषो यावत्या संस्थया मितः ।**

**तावान् असाव् अपि महा-पुरुषो लोक-संस्थया ॥**

**श्रीधर-स्वामी (भावार्थ-दीपिका) : **अनुक्तम् अन्यद् अप्य् एवम् ऊह्यम् इत्य् आह—यावान् अयं व्यष्टिः पुरुषः स्व-मानतः सप्त-वितस्तिः । संस्थयावयव-सन्निवेशेन । मितः परिमितः ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **उत्तर उपरितनः । स्मयो हासः । भ्रमो भ्रमहेतुर्माया ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **समष्टि-व्यष्ट्योः प्रायेणैक्यात् व्यष्टि-पुरुषस्य प्राकृतत्वान् मलिनस्य दर्शनम् एव निर्मलं सच्-चिद्-आनन्द-मयं पुरुषं परिचाययति—यावान् अयम् इति । मितः परिमितः ॥९॥

> **॥।**

**॥ १२.११.१०-११ ॥**

**कौस्तुभ-व्यपदेशेन स्वात्म-ज्योतिर् बिभर्त्य् अजः ।**

**तत्-प्रभा व्यापिनी साक्षात् श्रीवत्सम् उरसा विभुः ॥**

**स्व-मायां वन-मालाख्यां नाना-गुण-मयीं दधत् ।**

**वासश् छन्दो-मयं पीतं ब्रह्म-सूत्रं त्रि-वृत् स्वरम् ॥**

**श्रीधर-स्वामी (भावार्थ-दीपिका) : **भूषणादीन्य् आह—कौस्तुभेत्य्-आदिना । स्वात्म-ज्योतिः शुद्धं जीव-चैतन्यम् । या तस्य कौस्तुभस्य प्रभा ताम् एव श्री-वत्सं बिभर्ति ॥१०॥ त्रि-वृत् स्वरं त्रि-मात्रं प्रणवम् ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **व्यपदेशो मिषः व्यपदेशोमिषेऽस्थने पक्षिवर्जिते इति निरुक्तिः । अङ्गान्युक्त्वा भूषणान्याह—कौस्तुभस्वरूपेण शुद्धजीवचैतम्यं कौस्तुभस्यैव विभूति धत्ते । तथा हि—


> अकारणोच्यते विष्णुः श्रीरुकारेण कथ्यते ।   
> मकारस् तु तयोर्दासः पञ्चविंशः प्रकीर्तितः ॥ 

इति भक्तिविवेकोक्तेः । स्वदासं भगवान् हृदि धत्ते इत्यभिप्रेत्यैव साधवो हृदयं त्वहम् भगवान्भक्तभक्तिमान् इत्य्-आद्य्-उक्तम् । कौस्तुभस्यैव प्रभा व्यापिनी दक्षिणस्तनोर्द्ध्वपर्यन्तगामिनी या ताम् एव श्रीवत्सं दक्षिणावर्तमृणालतन्तुसूक्ष्मरोमावल्याकारं बिभर्ति, यस्य विभूतिर्धर्मः, तथैव वामस्तनोर्द्ध्वलक्ष्मी रेखानिकषाश्मनि कानको रेखेवानुक्तापि ज्ञेया, यस्या विभूतिश् च राजादिसम्पत् ॥ त्रिगुणात्मिका माया वनमालाया विभूतिः, छन्दांसि पीताम्बरस्योपवीतस्य प्रणवस्त्रिमात्रश् च विभूतिर् एवम् एव सर्वत्र स्वविभूत्या सामानाधिकरण्यम् ॥१०-११॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : **कौस्तुभ-व्यपदेशेनेत्य्-आदि । आत्म-ज्योतिर् ब्रह्म-ज्योतिस् तत्-प्रभेव श्रीवत्सम् ॥ ब्रह्म-सूत्रं प्रणवम् ॥१०-११॥

———————————————————————————————————————

**जीव-गोस्वामी (क्रम-सन्दर्भः) : **कौस्तुभेति । अत्र भूर्-आदीनाम् इव जीवाख्य-स्वात्म-ज्योतिर्-आदीनाम् अपि कौस्तुभादिभ्यो बहिरङ्गत्वं दर्शितम् । स्वात्म-ज्योतिष एवेन्द्रिय-द्वारा प्रकाशः श्रीवत्सतया कल्प्यत इत्य् अर्थः ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नाना-गुण-मयीम् इति त्रि-गुणात्मिका माया वन-मालाया विभाविः । वास इति पीत-वाससो विभाविश् छन्दांसि । ब्रह्म-सूत्रम् इत्य् उपवीतस्य विभूतिस् त्रिवृत् स्वरः त्रिमात्रः प्रणवः । एवम् एव सर्वत्र स्व-विभूत्या समानाधिकरण्यम् ॥१०-११॥

> **॥।**

**॥ १२.११.१२ ॥**

**बिभर्ति साङ्ख्यं योगं च देवो मकर-कुण्डले ।**

**मौलिं पदं पारमेष्ठ्यं सर्व-लोकाभयङ्-करम् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **पारमेष्ठ्यं पदं ब्रह्म-लोकम् ॥१२॥

———————————————————————————————————————

**वंशीधरः (भावार्थ-दीपिका-प्रकाशः) : **साङ्ख्यं ज्ञानम् । योगं कर्म ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.११.१३ ॥**

**अव्याकृतम् अनन्ताख्यम् आसनं यद्-अधिष्ठितः ।**

**धर्म-ज्ञानादिभिर् युक्तं सत्त्वं पद्मम् इहोच्यते ॥**

**श्रीधर-स्वामी (भावार्थ-दीपिका) : **अव्याकृतं प्रधानम् । यद् अधिष्ठितोऽधीष्ठाय स्थितः, तद् आसन-भूतं पद्मं सत्त्वं सत्त्व-गुणः ॥१३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : **अव्याकृतं प्रधानम्, ग्रसतेऽव्याकृतं राजन् गुणान् कालेन चोदितम् [भा।पु। १२.४.१८] इत्य्-आदि, तन्-मूल-भूतं पदम् आमनन्ति यत् [भा।पु। १२.४.२१] इत्य्-अन्तं यत् प्राग् उक्तं, तद् एवासनम् अधिष्ठानम् । कौस्तुभोऽत्रोपलक्षणं, सर्वम् एवाभरणम् । तथा… । एवं पीत-वासश् चोपलक्षणं, सर्वम् एव शय्यादि-वासश् च । ब्रह्म-सूत्रम् उपलक्षणम्, सर्वाण्य् एव हारादि-सूत्राणि । आसनम् उपलक्षणम् । सर्वाण्य् एव पर्यङ्कादीनि । ब्रह्म-योनिर् वेद-योनिम् । ब्रह्मणः परम-ज्योतिषो वा ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **यद् अधिष्ठितोऽधीष्ठाय स्थितः, तद् आसनम् अनन्ताख्यम् अव्याकृतं प्रधानम् उच्यते इति अनन्तस्यैव विभूतिः । प्रधानं जगत्-सृष्ट्य्-आदि-कारणी-भूतम् । वन-माला-विभूतिर् माया तु ततोऽपि मूर्त-भूता ज्ञेया । तत्र च धर्मादि-युक्तम् आसन-पद्मं तु सत्त्वं सत्त्व-गुणः ॥१३॥

> **॥।**

**॥ १२.११.१४ ॥**

**ओजः-सहो-बल-युतं मुख्य-तत्त्वं गदां दधत् ।**

**अपां तत्त्वं दर-वरं तेजस्-तत्त्वं सुदर्शनम् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **मुख्य-तत्त्वं प्राण-तत्त्वम् । प्राणो वै मुख्यः इति श्रुतेः । दर-वरं शङ्खम् ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **अव्याकृतं प्रधानमनन्तस्यैव विभूतिस्तस्यैव विश्वहेतुत्वम् यमाहुरस्य स्थितिसर्गसंयमं त्रिभिर्विहीनं यमनन्तमद्वयम् इतिः उत्पत्तिस्थितिलयहेतवोस्य कल्पाः सत्त्वाद्याः प्रकृतिगुणा यदीक्षयासन् इति पञ्चमोक्तेः । वनमालाविभूतिर्माया तु ततोपि मूलभूता ज्ञेया ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

> **॥।**

**॥ १२.११.१५ ॥**

**नभो-निभं नभस्-तत्त्वम् असिं चर्म तमो-मयम् ।**

**काल-रूपं धनुः शार्ङ्गं तथा कर्म-मयेषुधिम् ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **नभोनिभं नभोवन्निर्मलम् । असिं नन्दकम् । तमोमयं तमोगुणवदाच्छादकम् । पुण्यकर्मस्वरूपे इषुधी ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** असिं नभस् तत्त्वं नभो-निभम् आकाश-तुल्यं निर्मलम् । चर्म तमो-मयं तमस्-तत्त्वम् ॥१५॥

> **॥।**

**॥ १२.११.१६ ॥**

**इन्द्रियाणि शरान् आहुर् आकूतीर् अस्य स्यन्दनम् ।**

**तन्-मात्राण्य् अस्याभिव्यक्तिं मुद्रयार्थ-क्रियात्मताम् ॥**

**श्रीधर-स्वामी (भावार्थ-दीपिका) : **आकूतीः क्रिया-शक्ति-युक्तं मनः । अस्य रथस्याभिव्यक्तिं बहिर् अभिव्यक्तं रूपम् । मुद्रया धृतयार्थ-क्रियात्मतां वरदाभयदादि-रूपत्वं बिभर्ति । तत्-तन्-मुद्रया तथा तथा भावयेद् इत्य् अर्थः ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—वरदमुद्रया वरद त्वमभयमुद्रयाभयदत्वं च भावयेद् इति भावः । बाहुप्रसारणपूर्वकं दक्षहस्तस्य विस्तृतयोत्तानीकरणेनाश्वासनं वरमुद्रा भवति, तस्य तथैव न्युब्जीकरणेनाश्वासनमभयदमुद्रा भवतीति विवेकः । एवमन्या 

अपि ज्ञेयाः ॥१६॥

———————————————————————————————————————

**जीव-गोस्वामी (क्रम-सन्दर्भः) : **आकूतीर् इति । लक्षणया क्रिया-शक्ति-युक्तं मनो यस्य भगवतः स्यन्दनम् आहुः तन्-मात्राण्य् अस्य भगवतोऽभिव्यक्तिम् आहुः, तथा स्वस्यार्थ-क्रियात्मतां वरदाभयदादि-रूपतां मुद्राम् आहुः, मुद्राम् एवाहुर् इत्य् अर्थः । गोत्रेण गार्ग्य इतिवत् तृतीया ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आकुतिः क्रिया-शक्ति-युतं मनः । स्यन्दनं रथस्य विभूतिर् मनः । तन्-मात्राणि शब्दादयो विषया अभिव्यक्तिः अस्य अभिव्यक्तेर् आविर्भावस्य विभावयः । विषय-जिघृक्षा-रूपस्य मनोरथस्य बहिर् अभिव्यक्ति-रूपा एव शब्दादयो विषयी इन्द्रिय-ग्राह्या इत्य् अर्थः । मुद्रया वरदाभयदा-रूपया धृतया अर्थ-क्रियात्मतां बिभर्ति । अर्थ-क्रिया लोक-व्यवहारस् तत्-स्वरूपतां धत्ते वर-दत् तस्य अभयदत्वस्य विभूतयस् तास् ता अर्थ-क्रिया इत्य् अर्थः ॥१६॥

> **॥।**

**॥ १२.११.१७ ॥**

**मण्डलं देव-यजनं दीक्षा संस्कार आत्मनः ।**

**परिचर्या भगवत आत्मनो दुरित-क्षयः ॥**

**श्रीधर-स्वामी (भावार्थ-दीपिका) : **मण्डलं देव-यजनम् । देव-पूजा-भूमिं सूर्य-मण्डलत्वेन भावयेद् इत्य् अर्थः । अन्तर्-वह्नि-मण्डलं वा । दीक्षा-संस्कार आत्मनो गुरु-कृतां मन्त्र-दीक्षाम् एवात्मनस् तत्-पूजा-योग्यतां भावयेद् इत्य् अर्थः । परिचर्येति । भगवतस् तां परिचर्यां स्वस्य सकल-पाप-क्षयायेत्य् एवं भावयेद् इत्य् अर्थः ॥१७॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—सूर्यमण्डलं यथा—ध्येयः सदा सवितृमण्डलमध्यवर्ती नारायणः इत्य्-आद्य्-उक्तेर् भगवद्ध्यानाधिष्ठानं, तथेदं क्षेत्रम् अपि मत्पूजाधिष्ठानम् इति चिन्तयेद् इति भावः । यद् वा, एकादशस्कन्धोक्तरीत्या हृत्कञ्जकर्णिका मध्ये सोमसूर्याग्नीनामुत्तरोत्तरचिन्तया वह्निमध्ये स्मरेद्रूपम् इत्य् उक्तेस् तद् एव वह्निमण्डलं देवपूजाभूमिं चिन्तयेद् इत्य् अर्थः । इत्य् अर्थ इति—अदीक्षितस्य पूजानर्हत्वाद् इति भावः। तद् उक्तम्—


> दिव्यं ज्ञानं यतो दद्यात्कुर्यात्मापस्य सङ्क्षयम् ।   
> तस्माद्दीक्षेति सा प्रोक्ता मुनिभिस्तन्त्रवेदिभिः ॥ इति । 

किं च—सर्वाश्रमेषु दीक्षाया आवश्यकत्वमपि—


> दीक्षामूली जपः सर्वो दीक्षामूलं परं तपः ।   
> दीक्षामाश्रित्य निवसेद्यत्र कुत्राश्रमे वसन्  ।   
> अदीक्षिता ये कुर्वन्ति जपपूजादिकाः क्रियाः ।   
> न भवन्ति श्रियस्तेषां शिलायामुप्तबीजवत् ।   
> देवि दीक्षाविहीनस्य न सिद्धिर्न च सद्गतिः ।   
> तस्मात्सर्वप्रयत्नेन गुरुणा दीक्षितो भवेत् ।   
> गुरोरभावे मन्त्राणां पुस्तकं गुरुमाचरेत् ।   
> न चायोग्याद्गुरोर्दीक्षा ग्रहीतव्या कदाचन ।   
> दक्षिणामूर्तितो यद् वा,  दीक्षा ग्राह्या तथा घटात् ॥ इति । 

अदीक्षितो हि मरणे रौरवं नरकं व्रजेत् इति च । यत्तूक्तम्—


> कल्पे दृष्ट्वा तु यो मन्त्र गृह्णाति हि नराधमः ।   
> मन्वन्तरसहस्रेषु निष्कृतिर्नैव विद्यते ॥ 

इति तत्सद्गुरुसत्त्वे पुस्तकाद्दीक्षा न ग्राह्येतिपरम् इति तन्त्रसारे । सद्गुरुनिर्णयस् तु ब्रह्मवैवर्तीयकृष्णखण्डत्र्यशीतितमाध्याये—


> तेजीयांसं गुरु कुर्यात्सर्वतो रक्षितुं क्षमम् ।   
> क्योयुक्त च विद्वांसं विप्रं भार्यासमन्वितम् ।   
> वैष्णवं च कुलीनं च स्वाचारं बोधने क्षमम् ॥ इति । 

विपक्षे दोषोऽपि तत्रैवोक्तः—


> विद्याहीनाद्भवेन्मूढो मन्त्रग्राही ह्यपण्डितात् ।   
> जातिहीनाक्षयः प्रोक्तो व्याधिनो व्याधियुक्तथा ।   
> वंशहीनाद्वंशहीनो भार्याहीनः स्त्रिया रहात् ।   
> तस्मात्सर्वप्रयत्नेन विचार्य गुरुमाचरेत् ॥ इति । 

किं च—


> प्रमादाद्यदि जायेत पुंसोऽयोग्यो गुरुर्मुने ।   
> तं त्यक्त्वापचिति कृत्वा कुर्याद्योग्यं गुरुं पुनः ॥ 

प्रायश्चित्तं तु—


> विप्रस्य क्षत्रियगुरौ गायत्र्या लक्षमीरितम् ।   
> वैश्ये तु द्विगुणं शूद्रे दशलक्ष प्रकीर्तितम् ।   
> क्षत्रस्य तु गुरौ वेश्य लक्षम् एव प्रकीर्तितम् ।   
> शूद्रे तु दशलक्षं तद्वैंश्यस्य शृणु भो मुने ।   
> शूद्रे गुरौ रुद्रलक्षं गायत्र्याः परिकीर्तितम् ॥ इति वारतान्तविः । 

इत्य् अर्थ इति—हरिपूजयैव सकलपापक्षयो भवत्यतः सैव कार्येति भावः । पापौघानां प्रशननं पूजनं सर्वदा हरेः इत्य्-आद्य्-उक्तेः परिचर्याया दुरितक्षय एव विभूतिर् इति भावः ॥१७॥

———————————————————————————————————————

**जीव-गोस्वामी (क्रम-सन्दर्भः) : **देवस्य यजनं यत्र कुत्रचिद् भगवतः पूजा-स्थानम् एव । मण्डलं भगवतो निज-स्थान-वलयम् । संस्कारो भगवतः साक्षात्-प्राप्ति-योग्यता ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सूर्यस्येव भगवद्-विग्रहस्य यन् मण्डलं, तद् देव-यजनम्, देव-पूजा-भूमिम् । दीक्षा तन्-मन्त्रोपदेश एव आत्मनो जीवस्य संस्कारः । तन्-मन्त्र-प्रयोगस्य विभूतिर् जीव-संस्कार इत्य् अर्थः । परिचर्येति तत्-परिचर्याया जीव-दूरित-क्षय एव विभूतिः॥१७॥

> **॥।**

**॥ १२.११.१८ ॥**

**भगवान् भग-शब्दार्थं लीला-कमलम् उद्वहन् ।**

**धर्मं यशश् च भगवांश् चामर-व्यजनेऽभजत् ॥**

**श्रीधर-स्वामी (भावार्थ-दीपिका) : **पूर्वम् आसन-पद्मम् उक्तम् इदानीं कर-स्थं पद्मम् आह—भगवान् इति । भग-शब्दार्थम् ऐश्वर्यादि-षाड्-गुण्यम् ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **

ऐश्वर्यस्य समग्रस्य धर्मस्य यशसः श्रियः । 


> ज्ञानवैराग्ययोश्चैव षण्णां भग इतीङ्गना ॥ 

इति स्मृत्युक्तमैश्वर्यादिषाड्गुण्यमित्य् अर्थः । उद्वहन् भवतीति शेषः । एवं सति भिन्नवाक्यत्वेन भगवच्छब्दपौनरुक्त्यं न भवतीति भगशब्दस्यार्थचतुष्कम् । लीलाकमलं दधदिति—ऐश्वर्यश्रीज्ञानवैराग्याणि प्राकृतानि लीलाकमलस्य विभूतयः, धर्मं यशच प्राकतं चामरव्यजनयोर्विभूती, परन्तु प्राकृताप्राकृतयोरभेदम् एव भावयेद् इति तात्पर्यम् ॥१८॥

———————————————————————————————————————

**जीव-गोस्वामी (क्रम-सन्दर्भः) : **भगः प्रापञ्चिकस् तद्-अतीतश् च । लीला-कमलं तु तद्-अतीत-मयम् । तथापि द्वयोर् अभेद-मयं भावयेद् इत्य् अर्थः ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भग-शब्दस्यार्थम् अर्थ-चतुष्कं लीला-कमलं दधद् इति लीला-कमलस्य विभूतयः ऐश्वर्य-श्री-ज्ञान-वैराग्याणि प्राकृतानि । धर्मः यशश् च प्राकृतं चामर-व्यजनयोर् विभूती ॥१८॥

> **॥।**

**॥ १२.११.१९ ॥**

**आतपत्रं तु वैकुण्ठं द्विजा धामाकुतो-भयम् ।**

**त्रि-वृद् वेदः सुपर्णाख्यो यज्ञं वहति पुरुषम् ॥**

**श्रीधर-स्वामी (भावार्थ-दीपिका) : **हे **द्विजाः** ! एक-वचनान्तो वा पाठः । **अकुतो-भयं** कैवल्यं **धाम** गृहम् अभजत्। यद् वा, **वैकुण्ठस्य** विशेषणम् अकुतो-भयं यद् धामेति । **त्रि-वृत्** ऋग्-यजुः-साम-रूपो **वेदः**, सुपर्णोऽसि गरुत्मांस् त्रि-वृत्ते शिरः इत्य्-आदि मन्त्र-लिङ्गात् । **यज्ञं** यज्ञ-रूपं पुरुषम्, यज्ञो वै विष्णुः इति श्रुतेः ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **हे द्विजा इति—गणापेक्षं बहुत्वं पूजायां वा । एकवचनातपाठे तु गणमुख्यशौनकविषयैव संबुद्धिर् इति मदुक्तपूजायां मुख्याधिकारो द्विजस्यैवेत्यभिप्रायः । ब्रह्मलोकः सनातनः इत्य् उक्तिमाश्रित्याह—यद्वेति । यद्यपि मन्त्रे त्रिवृत्तं शिरः इत्य् उक्तेस् त्रिवृतो वेदस्य गरुत्मच्छिरस्त्वमुक्तं तथापि मुखमर्द्धं शरीरस्य सर्वं वा मुखमुच्यते इति न्यायेन शिरसोऽपि सर्वशरीरत्वमायातीति । एतेन वेदोक्तयागादिर्गरुडस्यैव विभूतिरित्य् अर्थः । अकुतोभयं वैकुण्ठं छत्रं, लोके यन्निर्भयत्वं प्रतीयते तत्खलु छत्रस्यैव विभूतिर् इति । छत्रवत्संसारतापवारकत्वाद्वैकुण्ठस्येत्यर्थः ॥१९॥

———————————————————————————————————————

**जीव-गोस्वामी (क्रम-सन्दर्भः) : वैकुण्ठं** ब्रह्म-लोकोपरिष्टाद् विकुण्ठा-सुताविर्भावितं, तत्-पदम् अस्य विराड्-अधिष्ठातुः श्री-नारायणस्य **आतपत्रं** भावयेद् इत्य् अर्थः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे **द्विजाः** ! **अकुतो-भयं धाम वैकुण्ठम्** एव **आतपत्रं** छत्रम् अभजद् इति लोक-गतं यत् किञ्चिन् निर्भयत्वं प्रतीयते, तत् खलु छत्रस्यैव विभूतिर् इत्य् अर्थः । **त्रिवृत्** ऋग्-यजुः-साम-रूपो **वेदः**, वेदोक्तो यागादिर् इत्य् अर्थः ॥१९॥

> **॥।**

**॥ १२.११.२० ॥**

**अनपायिनी भगवती श्रीः साक्षाद् आत्मनो हरेः ।**

**विष्वक्सेनस् तन्त्र-मूर्तिर् विदितः पार्षदाधिपः ।**

**नन्दादयोऽष्टौ द्वाः-स्थाश् च तेऽणिमाद्या हरेर् गुणाः ॥**

**श्रीधर-स्वामी (भावार्थ-दीपिका) : **अनपायिनी हरेः शक्तिः । तत्र हेतुः, साक्षाद् आत्मनः स्वरूपस्य चिद्-रूपत्वात् तस्यास् तद्-अभेदाद् इत्य् अर्थः । तन्त्र-मूर्तिः पञ्चरात्राद्य्-आगम-रूपः । येऽणिमादयोऽष्टौ गुणास् ते हरेर् द्वार-पाला नन्दादयः ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **विष्वक्सेन इति पचरात्राद्यागमो विष्वक्सेनस्य विभूतिः । अनपायिनी नित्ययोगिनी साक्षत्स्वरूपभूता शक्तिः आह्लादिनी शक्तर्विभूतिर्लौकिकः स्वर्गाद्यानन्द ऊह्यः। तत्रानपायिनीत्वे । इत्य् अर्थ इति—शक्तिशक्तिमतोरभेदोपचाराद् इति भावः ॥२०॥

———————————————————————————————————————

**जीव-गोस्वामी (क्रम-सन्दर्भः) : **अनेत्य् अर्धकम् । एवम्भूतानन्त-वृत्तिका या स्वरूप-शक्तिः, सा त्व् इह भगवद्-वामांश-वर्तिनी मूर्तिमती लक्ष्मीर् एवेत्य् आह—अनपायिनीति । साक्षाद् आत्मनः परम-स्वरूप-भूतस्य या हरेर् भगवती श्रीः, सैव जगतः श्रीर् इति भावनयेत्य्[^६८] अर्थः ।[^६९] अत्र साक्षाच्-छब्देन विलज्जमानया यस्य [भा।पु। २.५.१३] इत्य्-आद्य् उक्ता माया नेति ध्वनितम् । 

[^६८]:
     भावनीया (ख,ग)


[^६९]:
     रसवर्षि-धृत-पाठे अस्य श्लोकस्य टिकायाम् इदम् एकं वाक्यम् वर्तते।


तत्रानपायित्वं, यथा श्री-हायशीर्ष-पञ्चरात्रे—


> परमात्मा हरिर् देवस् तच्-छक्तिः श्रीर् इहोदिता ।  
> श्रीर् देवी प्रकृतिः प्रोक्ता केशवः पुरुषः स्मृतः ।  
> न विष्णुना विना देवी न हरिः पद्मजां विना ॥ इति ।

श्री-विष्णु-पुराणे च—


> नित्यैव सा जगन्-माता विष्णोः श्रीर् अनपायिनी ।  
> यथा सर्व-गतो विष्णुस् तथैवेयं द्विजोत्तम ॥ [वि।पु। १.८.१७] इति ।

तत्रैवान्यत्र—


> एवं यथा जगत्-स्वामी देव-देवो जनार्दनः ।  
> अवतारं करोत्य् एषा तथा श्रीस् तत्-सहायिनी ॥ [वि।पु। १.९.१४०] इति ।

चिद्-रूपत्वम् अपि स्कान्दे—


> अपरं त्व् अक्षरं या सा प्रकृतिर् जड-रूपिका ।  
> श्रीः परा प्रकृतिः प्रोक्ता चेतना विष्णु-संश्रया ॥  
> ताम् अक्षरं परं प्राहुः परतः परम् अक्षरम् ।   
> हरिर् एवाखिल-गुण अक्षर-त्रयम् ईरितम् ॥ इति ॥२०॥ [भगवत्-सन्दर्भ ८९]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अनपायिनी एक-रूपा साक्षात् स्वरूप-भूता शक्तिः । अस्याह्लादिनी-शक्तेर् विभूतिर् लौकिकः स्वर्गाद्य्-आनन्द ऊह्यः । तन्त्र-मूर्तिः पञ्चरात्राद्य्-आगम-रूपः पञ्चरात्राद्य्-आगमा विष्वक्सेनस्य विभूतय इत्य् अर्थः । हरेर् द्वाःस्था ये नन्दादयः, तेऽपि अणिमाद्या गुणा अन्य-गता विभूतयः ॥२०॥

> **॥।**

**॥ १२.११.२१ ॥**

**वासुदेवः सङ्कर्षणः प्रद्युम्नः पुरुषः स्वयम् ।**

**अनिरुद्ध इति ब्रह्मन् मूर्ति-व्यूहोऽभिधीयते ॥**

**श्रीधर-स्वामी (भावार्थ-दीपिका) : **तस्यैव चतुर्-व्यूहोपासनाम् आह—वासुदेवादि-शब्दैः पुरुषः श्री-नारायण एव स्वयं मूर्ति-भेदैर् उपास्य इत्य् अभिधीयते ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **यस्याङ्गोपागान्युक्तानि तस्यैवेत्यर्थः । वासुदेव इत्य्-आदिचतुष्टयगतश्चतुर्व्यूहः । स्वयं पुरुषो भगवानेवेत्यर्थः ॥२१॥

———————————————————————————————————————

**जीव-गोस्वामी (क्रम-सन्दर्भः) : **वासुदेवादयः साक्षाच् चतुर्-व्यूह-रूपा विश्वादित्वेन कल्पित-रूपा[^७०] इति वासुदेव इत्य्-आदि-पद्य-द्वयार्थः ॥२२॥

[^७०]:
     विश्वादित्वेन कल्पित-रूपा इति पुरीदास-पाठः। रसवर्षि-धृत-पाथे नास्ति।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** द्वाःस्थान् उक्त्वा दिक्-चतुष्टय-गतांश् चतुरो व्यूहान् आह—वासुदेव इत्य्-आदि । मूर्ति-समूहः । स्वयं पुरुषो भगवान् एवेत्य् अन्वयः ॥२१॥

> **॥।**

**॥ १२.११.२२ ॥**

**स विश्वस् तैजसः प्राज्ञस् तुरीय इति वृत्तिभिः ।**

**अर्थेन्द्रियाशय-ज्ञानैर् भगवान् परिभाव्यते ॥**

**श्रीधर-स्वामी (भावार्थ-दीपिका) : **तस्यैवाध्यात्मनि चतुर्धोपासनाम् आह—स एव भगवान् विश्वादि-शब्दैर् वृत्तिभिर् जाग्रद्-आद्य्-अवस्थाभिः परिभाव्यते । तद्-वृत्त्य्-उपाधीन् आह—अर्था बाह्याः । इन्द्रियं मनः । आशयस् तद् उभय-संस्कार-युक्तम् अज्ञानम् । ज्ञानं त्रितय-साक्षि तैः ॥२२॥

———————————————————————————————————————

**वंशीधरः (भावार्थ-दीपिका-प्रकाशः) : **अध्यात्मनि चक्षुरादिकरणाभिमानिनि जीवे । परिभाव्यते परिचिन्त्यते । तद्वृत्त्युपाधीन् जाग्रदादिवृत्युपाधीन् । तथा चेन्द्रियैरर्थावभासकजाग्रदवस्थायां विश्व इति, मनोमात्रावभास्यस्वप्नावस्थायां तैजस इति अज्ञानोपलक्षितसुषुप्त्यवस्थायां प्राज्ञ इति त्रयस्य जाग्रदादित्रयस्य साक्षि यज्ज्ञानं तच् च चैतन्यं, स एव तुरीय इति एतैरित्य् अर्थः । चतुर्णां व्यूहानां विभूतीराह—उभयसंस्कारयुक्तम् । सुखमहमस्वाप्सम् इति सुखम् न किञ्चिदवेदिषम् इत्याकारकं ज्ञानञ्चेत्युभयं तैर्विश्व इत्य्-आद्या वृत्तयस्ताभिर्भगवानेव परिचिन्त्यन्ते चतुर्णां व्यूहानाम् एव विश्वाद्याश्चतस्रो वृत्तयो नियम्या विभूतय इति भावः । तत्र वासुदेवस्य विश्वः, सङ्कर्षणस्य तैजसः, प्रद्युम्नस्य प्राज्ञः, अनिरुद्धस्य तुरीयो ज्ञानम् इति भेदः ॥२२॥

———————————————————————————————————————

**जीव-गोस्वामी (क्रम-सन्दर्भः) : _पूर्व-श्लोकस्य व्याख्या द्रष्टव्या।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** चतुर्णां व्यूहानां विभूतीर् आह—स इति । अर्थाद्या इन्द्रियं मनः, आशयस् तद्-उभय-संस्कार-युक्तम् । सुखम् अहम् अस्वाप्सम् इति सुखं न किञ्चिद् अवेदिषम् इत्य् आकारकम् अज्ञानं च, तथा ज्ञानं चेति तैर् या विश्व इत्य् आद्या वृत्तयस् ताभिः स भगवान् एव परिभाव्यते परिचिन्त्यते, चतुर्णां व्यूहानाम् एव विश्वाद्याश् चतस्रो वृत्तयो नियम्या विभूतय इति भावः । अत्र वासुदेवस्य विश्वः । सङ्कर्षणस्य तैजसः । प्रद्युम्नस्य प्राज्ञः । अनिरुद्धस्य तुरीयो ज्ञानम् इति विभूतयो विवेचनीयाः ॥२२॥

> **॥।**

**॥ १२.११.२३ ॥**

**अङ्गोपाङ्गायुधाकल्पैर् भगवांस् तच् चतुष्टयम् ।**

**बिभर्ति स्म चतुर्-मूर्तिर् भगवान् हरिर् ईश्वरः ॥**

**श्रीधर-स्वामी (भावार्थ-दीपिका) : **उक्त-चतुर्-व्यूह-द्वयोपासनेऽपि पूर्वोक्त-भङ्गाद्य्-उपासनम् आह—अङ्गेति । अङ्गादिभिर् उपालक्षितो भगवान् हरिर् वासुदेवादि-चतुर्-मूर्तिः सन् विश्वादि-चतुष्टयं बिभर्ति स्म । विश्वादि-भावेऽपि तन् नियन्तुस् तस्य न जीवत्वम् इत्य् आह—विश्वादि-चतुष्टयं बिभ्रद् अपि भगवान् ईश्वर एवेति ॥२३॥

———————————————————————————————————————

**वंशीधरः (भावार्थ-दीपिका-प्रकाशः) : **तन्नियतुर्विश्वादिनियन्तुः । अङ्गोपाङ्गादिमाहितस्य वासुदेवस्य विश्व इत्येव विभूतिः । सङ्कर्षणादीनां तैजसाद्या विभूतयः । हरि-भक्ताघहन्ता । इश्वरो विश्वादिनियता ॥२३॥

———————————————————————————————————————

**जीव-गोस्वामी (क्रम-सन्दर्भः) : **तेषाम् अर्थादीनां चतुष्टयम् अङ्गादि-रूपेण बिभर्त्तीति अङ्गाद्य्-अभेदेनार्थादयोऽप्य् उपास्या इत्य् अर्थः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **व्यञ्जितम् एवार्थं स्पष्टयति अङ्गादिभिः सहित एव चतुर्-मूर्तिर् भगवान् चतुष्टयं विश्वादि-चतुष्कं नियामकतया बिभर्ति । अङ्गोपाङ्गायुधाकल्प-सहितस्यैव वासुदेवस्य विभूतिर् विश्वम् इत्य् एवम् एव सङ्कर्षणादीनां तैजसाद्या विभूतयः । हरिर् इत्य् उपासकानां दुरित-हर्ता ईश्वरो विश्वादीनां नियन्ता ॥२३॥

> **॥।**

**॥ १२.११.२४ ॥**

**द्विज-ऋषभ स एष ब्रह्म-योनिः स्वयं-दृक्**

**स्व-महिम-परिपूर्णो मायया च स्वयैतत् ।**

**सृजति हरति पातीत्य् आख्ययानावृताक्षो**

**विवृत इव निरुक्तस् तत्-परैर् आत्म-लभ्यः ॥**

**श्रीधर-स्वामी (भावार्थ-दीपिका) : **तस्यैव ब्रह्मादि-त्रि-मूर्तिताम् आह—द्विज-ऋषभेति । स एष एक एव भगवान् ब्रह्म-योनिर् वेदस्य कारणम् इत्य्-आदि-हेतु-त्रयम् । वस्तुतो भेदाभावेऽप्य् एतज् जगत् स्व-गत-मायया सृजति हरति पातीति कृत्वाख्यया ब्रह्मादि-रूपयानावृताक्षोऽनाच्छन्न-ज्ञानोऽपि विवृत इव भिन्न इव निरुक्तः शास्त्रेषु न तु भिन्नः । अत्र विद्वद् अनुभवं प्रमाणयति, यतस् तत् परैर् आत्मत्वेनेव लभ्यत इति ॥२४॥

———————————————————————————————————————

**वंशीधरः (भावार्थ-दीपिका-प्रकाशः) : **हे द्विजऋषभेति—ऋत्यकः इति ह्रस्वे प्रकृतिभावः । भगवद्-उपासकत्वेन त्वं ब्राह्मणश्रेष्ठोऽसि ब्राह्मणो जन्मना श्रेयान्किमु मत्कलया पुनः इतिः श्री-मुखोक्तेर् इति संबुद्धेर्भावः। स्वशक्तिरूपेण स्वस्मिन्प्राप्तया मायया । त्वत्प्रसादब्लधज्ञानेन त्वत्परायणैः भक्त्याहम् एकया लभ्यः इत्यायुक्तेर् आत्म रूपेणैव त्वं प्राप्यस इत्याशयः । चतुर्व्यूहमुक्त्वा त्रिमूर्तिताम् आह—योनिः प्रकाशकः। न चास्य कोऽपि प्रकाशक इत्याह—स्वयंदृक् स्वयंप्रकाशकः । न चास्य राज्ञश्चैश्वर्यार्थं प्रकृत्यपेक्षेत्याह—स्वमहिमपरिपूर्णः, किन्तु क्रीडार्थम् एव स्वया शक्त्या मायया ब्रह्मादिनाम्ना सृजतीत्यादि, इत्येवमनावृताक्षोऽपि अपरिच्छिन्न ज्ञानोपि विवृत इव कृतविवरण इव निरुक्त इव । वस्तुतस्तु—निर्वक्तुं विवरितुं ब्रह्मादिभिरशक्य एव इति भावः। तर्हि किमर्थमेतावानायासः कृतस्तत्राह—तत्परैस्तद्भक्तैरेवात्मना मनसा लभ्य एतादृशध्यानेनेति भावः । तत्र तत्पादानां विभूतिभिः पृथिव्याद्यैर्दृष्टस्मृतादिभिर् एव तत्पादादिस्मरणं सुखेन भवेत् । तथा हि—सदाध्येयस्य मत्प्रभोश्चरणस्यैव विभूतिरियं पृथ्वी सदा श्रयतेऽतः पृथ्व्याश्रिताः स्थिरजङ्गमा मत्प्रभोश्चरणा श्रिता एव, ते मया संमान्या एव न तु द्वेष्यास् तथा तद्वक्षस्थकौस्तुभस्य सर्वेऽपि जीवा विभूतयोऽतस्तेषाम् एकोऽपि मया द्वेष्टुं न युज्यत इत्येवंभावनैवात्र फलं दृश्यम् इति विश्वनाथः ॥२४॥

———————————————————————————————————————

**जीव-गोस्वामी (क्रम-सन्दर्भः) : **यस्मै ते उपासन-भेदास् तन्-माहात्म्यं दर्शयति—द्विजेति । ब्रह्म-योनित्वादि-त्रयेण स्वरूप-शक्तिर् दर्शिता । तत्र माया-दोषेण लिप्तत्वम् आशङ्क्याह—मायया चानावृताक्ष इति । तत्र हेतुः—स्वया स्वाधीनयेति । मायां विशिनष्टि—एतद् विश्वं सृजतीत्य् आद्या ख्यातिः विख्यातिर् यया एवम्-भूताचिन्त्य-माहात्म्योऽपि तत्-परैर् भक्तैर् विवृत इव कर-कलित इव निरुक्तः प्रतिपादितः । यतस् तैर् आत्मनि चित्ते लभ्यः अनुभवितुं शक्य इति ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्य चतुर्-मूर्तिताम् उक्त्वा त्रि-मूर्तिताम् आह—हे द्विजर्षभ ! एष भगवान् ब्रह्मणो वेदस्य योनिः प्रकाशकः, न चास्य कोऽपि प्रकाशक इत्य् आह—स्वयं-दृक् स्व-प्रकाशः । न चास्य राज्ञः इवैश्वर्यार्थं प्रकृत्य्-अपेक्षेत्य् आह—स्व-महिम-पूर्णः । किन्तु क्रीडार्थम् एव स्वया स्व-शक्त्या मायया मायाख्यया ब्रह्मादि-नाम्ना सृजति पातीत्य् एवम्, अनावृताक्षोऽपि अपरिछिन्न-ज्ञानोऽपि मायया विवृत इव कृत-विवरण इव, निरुक्त इव । वस्तुतस् तु निर्वक्तुं विवरितुं ब्रह्मादिभिर् अप्य् अयम् अशक्य एवेति भावः । 

तर्हि किम्-अर्थम् एतावान् आयासः कृतः ? तत्राह—तत्-परैस् तद्-भक्त-जनैर् आत्मना मनसा एतादृश-ध्यानेन लभ्य इति । अत्र तत्-पादादीनां विभूतिभिः पृथिव्य्-आदिभिर् दृष्ट-स्मृतादिभिर् एव तत्-पादादि-स्मरणं सुखेन भवेत् । तथा हि सर्वदा ध्येयस्य मत्-प्रभोश् चरणस्यैव विभूतिर् इयं पृथ्वी सर्वदा दृश्यते, अतः पृथ्वीम् आश्रिताः स्थावर-जङ्गमा मत्-प्रभोश् चरणाश्रिता एव ते मया सम्माननीया एव, न तु द्वेष्टव्याः । तथा मत्-प्रभोर् वक्षसि वृतस्य कौस्तुभस्य विभूतयः सर्वेऽपि जीवाः, अतस् तेषाम् एकोऽपि मया द्वेष्टुं निन्दितुं वा न युज्यत इत्य् एवं भावनैवात्र फलं द्रष्टव्यम् ॥२४॥

> **॥।**

**॥ १२.११.२५ ॥**

**श्री-कृष्ण कृष्ण-सख वृष्ण्य्-ऋषभावनि-ध्रुग्**

**राजन्य-वंश-दहनानपवर्ग-वीर्य ।**

**गोविन्द गोप-वनिता-व्रज-भृत्य-गीत-**

**तीर्थ-श्रवः श्रवण-मङ्गल पाहि भृत्यान् ॥**

**श्रीधर-स्वामी (भावार्थ-दीपिका) : **यस्येदम् उपासनम् उक्तं तं श्री-कृष्णं प्रार्थयते—कृष्ण-सख ! अर्जुनस्य सखे ! वृष्णि-श्रेष्ठ ! अवनि-द्रुहो ये राजन्याः, तेषां वंशस्य दहन । अनपवर्गम् अक्षीणं वीर्यं यस्य । गोप-वनितानां व्रजाः समूहा भृत्या नारदादयस् तैर् गीतं तीर्थ-भूतं श्रवः कीर्तिर् यस्य । श्रवणम् एव मङ्गलं यस्य ॥२५॥

———————————————————————————————————————

**वंशीधरः (भावार्थ-दीपिका-प्रकाशः) : **गोपवनितागीतं तु—जयति तेऽधिकं जन्मना व्रजः इत्य्-आदिना, वामबाहुकृतवामकपोलः इत्य्-आदिना, बर्हापीडं नटवरवपुः इत्य्-आदिना । नारदगीतं सप्तमस्कन्धादिषु प्रसिद्धम् । आदिना सनकादिग्रहः । संबुद्ध्यभिप्रायाः कुन्तीस्तुतौ प्रथमस्कन्धे वर्णिता अपि पुनर् अपि किञ्चिद्वर्ण्यन्ते—कृष्यते निजसमीपं प्राप्यते भक्तजनोऽनेनेति कृष्णः, श्रीः राधा तया सहितः श्री-कृष्णः । अहो स्वासिन् श्रीराधया सह त्वया विहारः केवलं मु (भु) क्तगोपीजनानां निजसमीपाकर्षणार्थम् एव यथा कृतस् तथाधुना ममाप्याकर्षणं कुर्व् इति भावः । अन्त्र हेतुत्वेन सम्बुद्ध्यन्तरम् आह—यतस् त्वं कृष्णसखोसीति—कष्यते विषयैर् इति कृष्णो जीवस्तस्य सखा हितैषी अतो मां जीवमप्युद्धरेति भावः । तत्रैव हेत्वन्तरम्—वृष्ण्यृषभेति। वर्षान्ति निजाभिलषितम् इति वृष्णयो वदान्या देवास्तेषु श्रेष्ठोसीति विश्वाभिलषितपूरकस्य तव ममाभिलषितपूरणं न दुर्घटम् इति भावः । अत्र हेतुत्वेन सम्बुद्ध्यन्तरम् आह—अवनिध्रुग्राजन्यवंशः । कंसनरकासुरादिसमूहस्तस्य दहनेऽक्षीणप्रभावोऽसीति सर्वलोकहितार्तं यथा त्वया दुंष्टा नाशितास् तथा मदज्ञानम् अपि नाशयेति भावः । शास्त्रप्रतिपाद्यं कमप्यन्यमाश्रयाहं तु वसुदेवनन्दनोऽस्मीति चेत्तत्राह—गोविन्देति । गोभिर्गीभिर्वेदलक्षणाभिर्विद्यते विचार्यत इति गोविन्दः । सर्वे वेदा यत्पदमामनन्ति इति श्रुतेस् त्वम् एव सर्वशास्त्रप्रतिपाद्योऽसीति भावः। यद्यप्यन्ये देवा अपि होतारमिन्द्रमवितारमिन्द्रम् इति, अग्निमीतिपुरोहितम् इत्य्-आदिना वेदेन प्रतिपाद्यन्ते तथापि ते न किन्तु स्मरणादि मङ्गलाः श्रवणमङ्गला सन्ति त्वन्तु श्रवणेनैव मङ्गलं करोषीति भावः । भृत्यान् भरितुं योग्यान् । विश्वम्भरस्य ते सर्वे एव भृत्यास्तदन्तर्गतोऽहमप्यतो माम् अपि पाहीति भावः । यदंशस्य विष्टभ्याहम् इदं कृत्स्नम् एकांशेन स्थितो जगत् इति गीतोक्तेरुपासनमुक्तम् । तं श्री-कृष्णं स्वेष्टदेवं परिचाययन्प्रार्थयते— श्री-कृष्णेति । कृष्णस्यार्जुनस्य सखेति पाण्वेषु स्नेहः स्ववशीकारकः, वृष्ण्यृषभेति यादवेषु च, तत्र किं द्योतकं तत्राह—अवनिद्रुहो ये राजन्यास्तेषां वंशस्य दहनम् । यद् वा, त एव वंशास्तत्परस्परसंमर्दोत्थवह्ने, तेन पाण्डवानां यादवानां च वैरिणः संहृत्य तेषां पालक इति । अनपवर्गमक्षीणं वीर्यं पराक्रमो यस्माद् इति पाण्डवान्यादवांश् च यो भवान्सर्वजयिनश्चकारेति भावः । गोविन्देति व्रजस्थलोकेषु ततोऽप्यतिस्नेहस्तत्र किं द्योतकं तत्राह—गोपवनितानां व्रजस्य समूहस्य यो भृत्यः आसामहो चरणरेणुजुषामहं स्याम् इत्य् उक्त्यैवाभिप्सितभृत्यभाव उद्धवस्तेन गीतम् । ता नमस्यन्निदं जगौ इति श्रीशुकोक्तेर्यगीतं तीर्थं जगत्पावनं श्रवो यशस्तद् एव श्रवणमङ्गलं कर्णसुखदं यस्य हे तथाभूत ॥२५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : **यस्येदम् उपासनम् उक्तं, स तु श्री-कृष्ण एवेति स्तौति—श्री-कृष्णेत्य्-आदि । गोप-वनिताश् च नारदाद्याश् च तैर् गीतं तीर्थ-भूतम् एव यशो यस्य ॥२५॥

> 

———————————————————————————————————————

**जीव-गोस्वामी (क्रम-सन्दर्भः) : **तम् एव नामादि-ग्रहणेन स्पष्टयन् प्रार्थयते । यद् वा, मम त्व् ईदृश एव पुरुषार्थ इति व्यञ्जयंस् तादृशम् एव तं प्रार्थयते—श्री-कृष्णेति । तत्र श्री-कृष्ण-सखेत्य्-आदिना पुर-लीला, गोविन्देत्य्-आदिना व्रज-लीला । तत्र व्रज-लीलाया व्यत्ययेनान्ते निर्देशात् तत्रैव निज-स्थितिर् दर्शिता तीर्थेत्य्-आदिना तद् वयम् इमे गोपाश् च वनितास् तद्-अङ्गनाश् च व्रजस् तत्र-स्था अन्ये च भृत्यास् तद्-उपासकाश् च तैर् गीतेति विग्रहः, वर्तमाने क्तः । भृत्यान् तन्-मार्गे बद्ध-श्रद्धान् अस्मान् स्वयम् एव तत् सिद्धिं संपादयेति । एवं श्री-भागवत-श्रवणेन कृतं साधन-साध्य-नैयत्यं[^७१] दर्शितम् ॥२५॥

[^७१]:
     साधन-साध्यत्वम् इति पुरी-दास-सम्मत-पाठः। नैयत्यं इति केवलं रसवर्षि-धृत-पाठे प्राप्यते।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** यद्-ंशस्येदम् उपासनम् उक्तं तं श्री-कृष्णं स्वेष्ट-देवं परिचाययन् प्रार्थयते—श्री-कृष्णेति । कृष्णस्यार्जुनस्य सखे इति पाण्डवेषु स्नेहः स्व-वशीकारकः, वृष्ण्य्-ऋषभेति यादवेषु । तत्र किं द्योतकम् ? इत्य् अत आह—अवनि-द्रुहो ये राजन्यास् तेषां वंशस्य दहन । यद् वा, त एव वंशास् तत्-परस्पर-सम्मर्दोत्थ-वह्ने । तेन पाण्डवानां यादवानां च वैरिणः संहृत्य तेषां पालक इति । अनपवर्गम् अक्षीणं वीर्यं पराक्रमो यस्माद् इति पाण्डवान् यादवांश् च यो भवान् सर्व-जयिनश् चकारेति भावः । गोविन्देति व्रज-स्थ-लोकेषु ततोऽप्य् अतिस्नेहः । तत्र किं द्योतकम् इत्य् अत आह—गोप-वनितानां व्रजस्य समूहस्य यो भृत्यः—आसाम् अहो चरण-रेणु-जुषाम् अहं स्यां [भा।पु। १०.४७.६१] इत्य् उक्त्वैवाभीप्सित-भृत्य-भाव उद्धवस् तेन गीतं, ता मनस्यन्न् इदं जगौ [भा।पु। १०.४७.५३] इति श्री-शुकोक्तेर् यद् गीतं तीर्थं जगत्-पावनं श्रवो यशस् तद् एव श्रवण-मङ्गलं कर्ण-सुख-प्रदं यस्य हे तथा-भूत ! ॥२५॥

> **॥।**

**॥ १२.११.२६ ॥**

**य इदं कल्य उत्थाय महा-पुरुष-लक्षणम् ।**

**तच्-चित्तः प्रयतो जप्त्वा ब्रह्म वेद गुहाशयम् ॥**

**श्रीधर-स्वामी (भावार्थ-दीपिका) : **एतज् जप-मात्रस्यापि ब्रह्म-ज्ञानं फलम् इत्य् आह—य इति । कल्ये उषः-काले यस् तच् चित्तः प्रयतः शुचिश् च स जप्त्वा गुहाशयं हृदि-स्थं ब्रह्म पश्यति ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **प्रत्यूषोऽहर्मुखं कल्यम् इत्य् अमरः । अन्तस्थवदिदं पदं न पवर्गवद् इति । महापुरुषो विराट् तत्र लक्ष्यतेन्तर्यामितयेति तथा । गुहायां हृदये शेते तिष्ठतीति गुहाशयम् यो वेद निहितं गुहायाम् इति श्रुतेः । प्रयतः पवित्रः सन् पवित्रः प्रयतः पूतः इत्य् अमरः ॥२६॥

———————————————————————————————————————

**जीव-गोस्वामी (क्रम-सन्दर्भः) : **ब्रह्म श्री-भगवत्-तत्त्वं । गुहाशयं दुरूहम् अपि ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** य इदं महा-पुरुष-लक्षणं ब्रह्म-तत्त्व-स्वरूपं जप्त्वा वेद स गुहाशयं परमात्मनम् एव वेदेत्य् अन्वयः ॥२६॥

> **॥।**

**॥ १२.११.२७-२८ ॥**

**श्री-शौनक उवाच—**

**शुको यद् आह भगवान् विष्णु-राताय शृण्वते ।**

**सौरो गणो मासि मासि नाना वसति सप्तकः ॥**

**तेषां नामानि कर्माणि संयुक्तानाम् अधीश्वरैः ।**

**ब्रूहि नः श्रद्दधानानां व्यूहं सूर्यात्मनो हरेः ॥**

**श्रीधर-स्वामी (भावार्थ-दीपिका) : **मण्डलं देव-यजनम् इत्य् उक्त्या बुद्धिम् आगतो मूर्ति-व्यूह-प्रसङ्गेन रवि-व्यूहोऽत्र पृच्छ्यते, शुक इति । पञ्चमे यद् आह—


> तथान्ये च ऋषयो गन्धर्वा अप्सरसो नागा ग्रामण्यो यातुधाना देवा इत्य् एकैकशो गणः सप्त [भा।पु। ५.२१.१८] इत्य्-आदिना । 

सौरः सूर्य-संबन्धी । सप्तकः सप्तानां गणः । तेषां सप्तानाम् अधीश्वरैस् तत् तत् पतिभिस् तत् तन् मासाधिकृत-सूर्यैर् वा व्यूहं विभागम् ॥२७-२८॥

———————————————————————————————————————

**वंशीधरः (भावार्थ-दीपिका-प्रकाशः) : **सप्तानां सम्बन्धी सप्तकः । अत्र सम्बन्धे कः । हन्तानेन शुकपरीक्षित्संवादमयं श्री-भागवतशास्त्रमस्मत्पूर्वपुरुषमार्कण्डेयं तदनुष्ठितभगवत्पूजनतत्त्वं च मत्प्रश्नानुरोधादुक्तमिदानीमस्य श्री-भागवतस्य तद्विषयस्य भगवतश् च दृष्टान्तः सूर्यः कृतः—


> कृष्णे स्वधामोपगते धर्मज्ञाना दिभिः सह ।   
> कलौ नष्टदृशामेषः पुराणार्कोऽधुनोदितः ॥ 

इति तद्-उक्त्या कृष्णद्युमणिनिम्लोचे इत्युद्धवोक्त्या चावगतस् तं द्वादशात्मकं ग्रहराजमधुना द्वादश-स्कन्धात्मकं पुराणराजसमाप्त्यवसरे प्रस्तावयितुमर्हामीति परामृश्याह शुक इति सर्वमन्यत्समम् ॥ अधीश्वरैः संयुक्तानामित्यनेन तेषां प्रत्येकं स्वस्वपतिसाहित्येन द्वन्द्वं ज्ञेयम्, । अत एव द्वादशः सप्त पृथक् चतुर्दश इति पञ्चमस्कन्धोक्तिः संगच्छते । सूर्यस्यापि स्वनियन्त्रन्तर्यामिसाहित्येन द्वन्द्वं ज्ञेयम् इति बालबोधिन्याम् । यश्वासौ पुरुषे यश्चादित्ये इत्य्-आदिश्रुतेः । अधीश्वराप्रसिद्धिमालक्ष्याह—तत्तन्मासाधिकृतसूर्येवेति । व्यहस्स्याद्वलविन्यासे निर्माणे तर्कवृन्दयोः । विभागे निर्वितर्के च इति कोशात् ॥२७-२८॥

———————————————————————————————————————

**जीव-गोस्वामी (क्रम-सन्दर्भः) : **शुक इति युग्मकम् । ननु, श्रुत-भागवत-तत्त्वस्य तव सूर्य-गण-श्रवणे कोऽयम् आग्रहः ? तत्राह—सूर्यस्यात्मा अन्तर्यामी हरिः, तस्यैव व्यूहम् । तत्रैव पर्यवसानाद् इति भावः । इति गायत्र्य्-उपासना-तात्पर्यं[^७२] व्यञ्जितम् ॥२७-२८॥

[^७२]:
     तत्-पर्यन्तं


———————————————————————————————————————

**विश्वनाथ-चक्रवर्ती (सारार्थ-दर्शिणी) :** हन्तानेन शुक-परीक्षित्-संवादम् अयं श्री-भागवत-शास्त्रम् अस्मभ्यं कथितं तद्-अनन्तरम् अस्मत्-पूर्व-पुरुषस्य मार्कण्डेयस्य चरितं तद्-अनुष्ठित-भगवत्-पूजन-तत्त्वं चास्मत्-प्रश्नानुरोधाद् उक्तम् । इदानीं यस्य श्री-भागवतस्य तद्-विषयस्य स्वयं भगवतश् च दृष्टान्तः श्री-सूर्यः—


> कृष्णे स्व-धामोपगते धर्म-ज्ञानादिभिः सह ।  
> कलौ नष्ट-दृशाम् एष पुराणार्कोऽधुनोदितः ॥ [भा।पु। १.३.४४] 

इत्य् एतद् उक्त्वा, कृष्ण-द्युमणि निम्लोचे [भा।पु। ३.२.७] इत्य् उद्धवोक्त्या चावगतस् तं द्वादशात्मकं सकल-ग्रह-राजम् अधुना द्वादश-स्कन्धात्मक-पुराण-राज-समाप्ति-समये प्रस्तावयितुम् अहम् अर्हामीति मनसि परामृश्याह—शुक इति । पञ्चमे यदाह—


> तथान्ये च ऋषयो गन्धर्वा अप्सरसो नागा ग्रामण्यो यातुधाना देवा इत्य् एकैकशो गणः सप्त [भा।पु। ५.२१.१८] इत्य्-आदिना । 

सौरः सूर्य-संबन्धी । अधीश्वरैर् अधीश्वरेण परमेश्वरेण इत्य् अर्थः । नन्व् अलं सूर्य-विषयकेण प्रश्नेन, तत्राह—सूर्यात्मनः सूर्य-स्वरूपस्य हरेर् एव व्यूहं ब्रूहि ॥२७-२८॥

> **॥।**

**॥ १२.११.२९ ॥**

**सूत उवाच—**

**अनाद्य्-अविद्यया विष्णोर् आत्मनः सर्व-देहिनाम् ।**

**निर्मितो लोक-तन्त्रोऽयं लोकेषु परिवर्तते ॥**

**श्रीधर-स्वामी (भावार्थ-दीपिका) : **तत्र तावत् व्यूहं निरूपयितुं प्रथमं सूर्य-स्वरूपम् आह—अनाद्य्-अविद्यया मायया । अयं सूर्यः । लोक-यात्रा-प्रवर्तकः ॥२९॥

———————————————————————————————————————

**वंशीधरः (भावार्थ-दीपिका-प्रकाशः) : **अनाद्यविद्यया मायाकार्यत्वादविद्याया अपि मायात्वम् । विद्याविद्ये मम तनू इत्यारम्य मायया मे विनिर्मिते इत्य्-उक्तेः । लोकं तन्त्रयति धारयतीति तथा । निर्मितः पृथक्त्वेन प्रकाशितः ॥२९॥

———————————————————————————————————————

**जीव-गोस्वामी (क्रम-सन्दर्भः) : **अनादिर् अविद्या या, तया मायया विष्णोर् एव सकाशान् निर्गतोऽयं सूर्यः ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सच्-चिद्-आनन्द-स्वरूपस्य स्वयं भगवतः कृष्णस्य श्री-भागवतस्य च दृष्टान्ती-भूतोऽयं सूर्यः प्राकृतो भवितुं नार्हतीति मा मंस्था इत्य् आह—अनाद्य्-अविद्ययेति सर्व-देहिनाम् आत्मनो विष्णोर् एवायं निर्मितः विष्णुर् नैवायं स्व-तेजो-मूर्तिः सूर्योऽनाद्य्-अविद्यया मायया निर्मितः लोक-तन्त्रः लोक-यात्रा-प्रवर्तकः ॥२९॥

> **॥।**

**॥ १२.११.३० ॥**

**एक एव हि लोकानां सूर्य आत्मादि-कृद् धरिः ।**

**सर्व-वेद-क्रिया-मूलम् ऋषिभिर् बहुधोदितः ॥**

**श्रीधर-स्वामी (भावार्थ-दीपिका) : **अतस् तस्य क्रिया-भेदोपाधिकम् एव नानात्वं, न स्वत इत्य् आह—एक एवेति । सूर्य आत्मा जगतस् तस्थुषश् च [ऋ।वे। १.११५.७] इति श्रुतेः । जगद्-आत्मा आदि-कृत् सृष्टि-कर्ता हरिर् एव सूर्यः, स च सर्वासां वेदोक्त-क्रियाणां मूलं संस् तेनोपाधिना बहुधोक्तः ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **यतः सूर्यो वस्तुत एको हरिरूपत्वादतो हेतोस्तस्य सूर्यस्य क्रियाभेदो नानावैदिकक्रियाभेदस्तदुपाधिकम् एव नानात्वम् । जगतो जङ्गमस्य तस्थुषः स्थावरस्यात्मेति श्रुतिपदार्थः । अजहल्लिङ्गत्वान्मूलशब्दस्य तत्पुरुषस्य परवल्लिङ्गत्वात्क्लीबत्वम् ॥३०॥

———————————————————————————————————————

**जीव-गोस्वामी (क्रम-सन्दर्भः) : **अतस् तद्-अनन्यत्व-न्यायेन हरिर् एव सूर्यः । हरेर् विशेषणं लोकानाम् एक एवात्मा इत्य्-आदि । अत एव सूर्योऽपि तेषाम् आत्मादिर् इत्य् अर्थः ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एक एव लोकानाम् आत्मा हरिः सूर्यो बहुधा द्वादशधा उक्तः ॥३०॥

> **॥।**

**॥ १२.११.३१ ॥**

**कालो देशः क्रिया कर्ता करणं कार्यम् आगमः ।**

**द्रव्यं फलम् इति ब्रह्मन् नवधोक्तोऽजया हरिः ॥**

**श्रीधर-स्वामी (भावार्थ-दीपिका) : **काल-रूप-धारिणो हरेर् द्वादशादित्य-रूपं भेदं क्रियोपाधिकं दर्शयितुं प्रथमं सर्व-कर्म-प्रवृत्तये माया-कृतं नवधा भेदम् आह—काल इति । कालः प्रातरादिः । देशः समादिः । क्रिया अनुष्ठानम् । कर्ता ब्राह्मणादिः । करणं स्रुग्-आदिः । कार्यं यागादि । आगमो मन्त्रादिः । द्रव्यं व्रीह्य्-आदि । फलं स्वर्गादि ॥३१॥

———————————————————————————————————————

**वंशीधरः (भावार्थ-दीपिका-प्रकाशः) : **आदिपदग्राह्यान् क्रमत आह—मध्याह्नादि १, शुच्यादि २, क्रिया अनुष्ठानम् ३, क्षत्रियादि ४, स्त्रुवप्रणोतादि ५, इष्टिसत्रादि ६, ब्राह्मणादि-क्रमादि ७, गोधूमादि ८, चित्तशुद्व्यादीति ९ ॥३१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न केवलं सूर्य-रूपेण बहुधा कर्म-प्रवर्तनार्थं कालादि-रूपेणापि बहुधेत्य् आह—काल इति । कालः प्रातर्-आदिः । देशः वेदिकादिः । क्रिया अनुष्ठानम् । कर्ता ब्राह्मणादिः । करणं स्रुग्-आदिः । कार्यं यागादि । आगमो मन्त्रादिः । द्रव्यं व्रीह्य्-आदि । फलं स्वर्गादि ॥३१॥

> **॥।**

**॥ १२.११.३२ ॥**

**मध्व्-आदिषु द्वादशसु भगवान् काल-रूप-धृक् ।**

**लोक-तन्त्राय चरति पृथग् द्वादशभिर् गणैः ॥**

**श्रीधर-स्वामी (भावार्थ-दीपिका) : **तत्र च काल-स्वरूप-धारी भगवान् पृथक् चरति । मध्व्-आदिषु चैत्रादिषु । लोक-तन्त्राय लोक-यात्रा-निर्वाहाय ॥३२॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र नवसु । भगवान्सूर्यः ॥३२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** काल-रूप-धारी भगवान् एव सूर्य-रूपः सन् । लोक-तन्त्राय लोक-यात्रा-निर्वाहणाय ॥३२॥

> **॥।**

**॥ १२.११.३३ ॥**

**धाता कृतस्थली हेतिर् वासुकी रथकृन् मुने ।**

**पुलस्त्यस् तुम्बुरुर् इति मधु-मासं नयन्त्य् अमी ॥**

**श्रीधर-स्वामी (भावार्थ-दीपिका) : **तान् एव गणान् आह—धातेति द्वादशभिः । धाता सूर्यः । कृत-स्थली अप्सराः । हेती राक्षसः । वासुकिर् नागः । रथकृद् यक्षः । पुलस्त्य ऋषिः । तुम्बुरुर् गन्धर्वः । मधु-मासं चैत्रम् । नयन्त्य् अनुवर्तयन्ति ॥३३॥

———————————————————————————————————————

**वंशीधरः (भावार्थ-दीपिका-प्रकाशः) : **स्याच् चैत्रे चैत्रिको मधुः इत्य् अमरः ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सौरो गणो मासिमासीति यत् पृष्टं, तत्र प्रथमं चैत्र-मासस्य सप्तकम् आह—धाता सूर्यः । कृत-स्थली अप्सराः, हेतिः राक्षसः, वासुकिर् नागः, रथकृत् यक्षः, पुलस्त्यः ऋषिः, तुम्बुरुर् गन्धर्वः ॥३३॥

> **॥।**

**॥ १२.११.३४ ॥**

**अर्यमा पुलहोऽथौजाः प्रहेतिः पुञ्जिकस्थली ।**

**नारदः कच्छनीरश् च नयन्त्य् एते स्म माधवम् ॥**

**श्रीधर-स्वामी (भावार्थ-दीपिका) : **अथौजा यक्षः । प्रहेती राक्षसः । नारदो गन्धर्वः । कच्छनीरो नागः । माधवं वैशाखम् ॥३४॥

———————————————————————————————————————

**वंशीधरः (भावार्थ-दीपिका-प्रकाशः) : **वैशाखे माधवो राधः इत्य् अमरः ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अर्यमा** **सूर्यः । पुलह ऋषिः । अथौजा यक्षः । प्रहेती राक्षसः । पुञ्जिक-स्थली अप्सराः । नारदो गन्धर्वः । कच्छनीरो नागः । माधवं वैशाखम् ॥३४॥

> **॥।**

**॥ १२.११.३५ ॥**

**मित्रोऽत्रिः पौरुषेयोऽथ तक्षको मेनका हहाः ।**

**रथस्वन इति ह्य् एते शुक्र-मासं नयन्त्य् अमी ॥**

**श्रीधर-स्वामी (भावार्थ-दीपिका) : **मित्रः सूर्यः । पौरुषेयो राक्षसः । रथस्वनो यक्षः । शुक्र-मासं ज्येष्ठम् ॥३५॥

———————————————————————————————————————

**वंशीधरः (भावार्थ-दीपिका-प्रकाशः) : **ज्येष्ठे शुक्रः इत्य् अमरः ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मित्रः सूर्यः । अत्रिर् मुनिः । पौरुषेयो राक्षसः । तक्षको नागः । मेनका अप्सराः । हाहा गन्धर्वः । रथस्वनो यक्षः । शुक्र-मासं ज्येष्ठम् ॥३५॥

> **॥।**

**॥ १२.११.३६ ॥**

**वसिष्ठो वरुणो रम्भा सहजन्यस् तथा हुहूः ।**

**शुक्रश् चित्रस्वनश् चैव शुचि-मासं नयन्त्य् अमी ॥**

**श्रीधर-स्वामी (भावार्थ-दीपिका) : **वरुणः सूर्यः । सहजन्यो यक्षः । शुक्रो नागः । चित्रस्वनो राक्षसः । शुचि-मासम् आषाढम् ॥३६॥

———————————————————————————————————————

**वंशीधरः (भावार्थ-दीपिका-प्रकाशः) : **शुचिस्त्वयम् । आषाढे इत्य् अमरः ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वशिष्ठो मुनिः । वरुणः सूर्यः । सहजन्यो राक्षसः । हुहूर् गन्धर्वः । शुक्रो नागः । चित्रस्वनो यक्षः । शुचि-मासम् आषाढम् ॥३६॥

> **॥।**

**॥ १२.११.३७ ॥**

**इन्द्रो विश्वावसुः श्रोता एला-पत्रस् तथाङ्गिराः ।**

**प्रम्लोचा राक्षसो वर्यो नभो-मासं नयन्त्य् अमी ॥**

**श्रीधर-स्वामी (भावार्थ-दीपिका) : **इन्द्रः सूर्यः । विश्वावसुर् गन्धर्वः । श्रोता यक्षः । एलापत्रो नागः । वर्यो राक्षस इति स्वयम् एव व्याख्यातम् । नभो-मासं श्रावणम् ॥३७॥

———————————————————————————————————————

**वंशीधरः (भावार्थ-दीपिका-प्रकाशः) : **श्रवणे तु स्यान्नभाः इत्य् अमरः ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **इन्द्रः सूर्यः । विश्वावसुर् गन्धर्वः । श्रोता यक्षः । एलापत्रो नागः । अङ्गिरा मुनिः । प्रम्लोचा अप्सराः । वर्यो राक्षसः । इति स्वयम् एव व्याख्यातम् । नभो-मासं श्रावणम् ॥३७॥

> **॥।**

**॥ १२.११.३८ ॥**

**विवस्वान् उग्रसेनश् च व्याघ्र आसारणो भृगुः ।**

**अनुम्लोचा शङ्खपालो नभस्याख्यं नयन्त्य् अमी ॥**

**श्रीधर-स्वामी (भावार्थ-दीपिका) : **विवस्वान् सूर्यः । उग्रसेनो गन्धर्वः । व्याघ्रो राक्षसः । आसारणो यक्षः । शङ्खपालो नागः । नभस्याख्यं भाद्र-पदम् ॥३८॥

———————————————————————————————————————

**वंशीधरः (भावार्थ-दीपिका-प्रकाशः) : **स्युर्नभस्ये प्रौष्ठपदभाद्रभाद्रपदाः ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विवस्वान् सूर्यः । उग्रसेनो गन्धर्वः । व्याघ्रो राक्षसः । आसारणो यक्षः । भृगुर् मुनिः । अनुम्लोचा अप्सराः । शङ्खपालो नागः । नभस्याख्यं भाद्र-पदम् ॥३८॥

> **॥।**

**॥ १२.११.३९ ॥**

**पूषा धनञ्जयो वातः सुषेणः सुरुचिस् तथा ।**

**घृताची गौतमश् चेति तपो-मासं नयन्त्य् अमी ॥**

**श्रीधर-स्वामी (भावार्थ-दीपिका) : **धनञ्जयो नागः । वातो राक्षसः । सुषेणो गन्धर्वः । सुरुचिर् यक्षः । तपो-मासं माघम् । मास-क्रमाति-लङ्घ्रनं कौर्मोक्तादित्यानुक्रमानुसारेण । वैष्णवे तु मास-क्रमेणोक्तिः । क्वचिन् नामव्यत्ययस् तु कल्प-भेदेनेति ज्ञेयम् ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **तदा  माघे इत्य् अमरः ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पूषा सूर्यः । धनञ्जयो नागः । वातो राक्षसः । सुषेणो गन्धर्वः । सुरुचिर् यक्षः । घृताची अप्सरा । गौतमो मुनिः । तपो-मासं माघः ॥३९॥

> **॥।**

**॥ १२.११.४० ॥**

**ऋतुर् वर्चा भरद्वाजः पर्जन्यः सेनजित् तथा ।**

**विश्व ऐरावतश् चैव तपस्याख्यं नयन्त्य् अमी ॥**

**श्रीधर-स्वामी (भावार्थ-दीपिका) : **ऋतुर् यक्षः । वर्चा राक्षसः । पर्जन्यः सूर्यः । सेनजिद् अप्सराः । विश्वो गन्धर्वः । ऐरावतो नागः । तपस्याख्यं फाल्गुनम् ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **स्यात्तपस्यः फाल्गुनिकः इत्य् अमरः ॥४०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ऋतुर् यक्षः । वर्चा राक्षसः । भरद्वाजो मुनिः । पर्जन्यः सूर्यः । श्येनजिद् अप्सराः । विश्वो गन्धर्वः । ऐरावतो नागः । तपस्याख्यं फाल्गुनम् ॥४०॥

> **॥।**

**॥ १२.११.४१ ॥**

**अथांशुः कश्यपस् तार्क्ष्य ऋतसेनस् तथोर्वशी ।**

**विद्युच्छत्रुर् महाशङ्खः सहो-मासं नयन्त्य् अमी ॥**

**श्रीधर-स्वामी (भावार्थ-दीपिका) :** अंशुः सूर्यः । अंश इति वा पाठः । तार्क्ष्यो यक्षः । ऋतसेनो गन्धर्वः । विद्युच्छत्रू राक्षसः । महाशङ्खो नागः । सहो-मासं मार्ग-शीर्षम् ॥४१॥

———————————————————————————————————————

**वंशीधरः (भावार्थ-दीपिका-प्रकाशः) : **मार्गशीर्ष सहा मार्गः इत्य् अमरः ॥४१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अंशुः सूर्यः । अंश इति च पाठः । कश्यपो मुनिः । तार्क्ष्यो यक्षः । ऋतसेनो गन्धर्वः । उर्वशी अपराः । विद्युच्छत्रू राक्षसः । महाशङ्खो नागः । सहो-मासं मार्ग-शीर्षम् ॥४१॥

> **॥।**

**॥ १२.११.४२ ॥**

**भगः स्फूर्जोऽरिष्टनेमिर् ऊर्ण आयुश् च पञ्चमः ।**

**कर्कोटकः पूर्वचित्तिः पुष्य-मासं नयन्त्य् अमी ॥**

**श्रीधर-स्वामी (भावार्थ-दीपिका) : **भगः सूर्यः । स्फूर्जो राक्षसः । अरिष्टनेमिर् गन्धर्वः । ऊर्णो यक्षः आयुर् ऋषिः । कर्कोटको नागः ॥४२॥

———————————————————————————————————————

**वंशीधरः (भावार्थ-दीपिका-प्रकाशः) : **पुष्यमासं पुष्यनक्षत्रोपलक्षितपूर्णिमायुतमासं, पौषमित्य् अर्थः ॥४२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भगः सूर्यः । स्फूर्जो राक्षसः । अरिष्टनेमिर् गन्धर्वः । ऊर्णो यक्षः । कर्कोटको नागः । पूर्वचित्तिर् अप्सराः । पुष्यं पौषम् ॥४२॥

> **॥।**

**॥ १२.११.४३ ॥**

**त्वष्टा ऋचीक-तनयः कम्बलश् च तिलोत्तमा ।**

**ब्रह्मापेतोऽथ शतजिद् धृतराष्ट्र इषम्-भराः ॥**

**श्रीधर-स्वामी (भावार्थ-दीपिका) : **त्वष्टा सूर्यः । ऋचीक-तनयो जमदग्निः । कम्बलो नागः । ब्रह्मापेतो राक्षसः । शतजिद् यक्षः । धृतराष्ट्रो गन्धर्वः । इषम्-भरा आश्विन-पालकाः ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **स्यादाश्विन इषोऽप्याश्वयुजोऽपि इत्य् अमरः ॥४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **त्वष्टा सूर्यः । ऋचीक-तनयो जमदग्निर् मुनिः । कम्बलाश्वो नागः । तिलोत्तमा अप्सराः । ब्रह्मापेतो राक्षसः । शतजिद् यक्षः । धृतराष्ट्रो गन्धर्वः । इषम्-भरा एते आश्विन-पालकाः ॥४३॥

> **॥।**

**॥ १२.११.४४ ॥**

**विष्णुर् अश्वतरो रम्भा सूर्यवर्चाश् च सत्यजित् ।**

**विश्वामित्रो मखापेत ऊर्ज-मासं नयन्त्य् अमी ॥**

**श्रीधर-स्वामी (भावार्थ-दीपिका) : **विष्णुर् आदित्यः । अश्वतरो नागः । सूर्यवर्चा गन्धर्वः । सत्यजिद् यक्षः । मखापेतो राक्षसः । ऊर्ज-मासं कार्तिक-मासम् । एते चादित्य्-आदयः कौर्मे विभज्योक्ताः, 


> धातार्यमा च मित्रश् च वरूणश् चेन्द्र एव च ।   
> विवस्वान् अथ पूषा च पर्जन्यश् चांशुर् एव च ।   
> भगस् त्वष्टा च विष्णुश् च आदित्या द्वादश स्मृताः ।   
> पुलस्त्यः पुलहश् चात्रिर् वसिष्ठोऽथाङ्गिरा भृगुः ।   
> गौतमोऽथ भरद्वाजः कश्यपः क्रतुर् एव च ।   
> जमदग्निः कौशिकश् च मुनयो ब्रह्म-वादिनः ।   
> रथकूर्चोऽरिष्टनेमिर् ग्रामणीश् च रथस्वनः ।   
> रथ-चित्रस्वनः श्रोता अरुणः सेनजित् तथा ।   
> तार्क्ष्यश् चारिष्टनेमिश् च ऋतजित् सत्यजित् तथा ॥ एते यक्षाः ।   
> अथ हेतिः प्रहेतिश् च पौरुषेयो वधस् तथा ।   
> वर्यो व्याघ्रस् तथायश् च वायुर् विद्युद् दिवाकरः ।   
> ब्रह्मापेतश् च विप्रेन्द्रा यज्ञापेतश् च राक्षसः ।   
> वासुकिः कच्छनीरश् च तक्षकः सर्प-पुङ्गवः ।   
> एलापत्रः शङ्खपालस् तथैरावत-संज्ञितः ।   
> धनञ्जयो महापद्मस् तथा कर्कोटको द्विजाः ।   
> कम्बलोऽश्वतरश् चैव वहन्त्य् एनं यथा-क्रमम् ।   
> तुम्बुरुर् नारदो हाहा हूहूर् विश्वावसुस् तथा ।   
> उग्रसेनो वसुरुचिर् विश्वावसुर् अथापरः ।   
> चित्रसेनस् तथोर्णायुर् धृतराष्ट्रो द्विजोत्तमाः ।   
> सूर्यवर्चा द्वादशेति गन्धर्वा गायतां वराः ।   
> कृतस्थल्य् अप्सरो-वर्या तथान्या पुञ्जिकस्थली ।   
> मेनका सहजन्या च प्रम्लोचा च द्विजोत्तमाः ।   
> अनुम्लोचा घृताची च विश्वाची चोर्वशी तथा ।   
> अन्या च पूर्वचित्तिः स्याद् अन्या चैव तिलोत्तमा ।   
> सम्भा चेति द्विज-श्रेष्ठास् तथैवाप्सरसः स्मृताः ॥ इति ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **बाहुलोर्जौ कार्त्तिकिकः इत्य् अमरः । इह मासव्युत्क्रमो हि कौर्मोक्तसूयर्षियज्ञादिक्रमापेक्षयैव ज्ञेयः ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विष्णुः सूर्यः । अश्वतरो नागः । रम्भा अप्सराः । सूर्यवर्चा गन्धर्वः । सत्यजिद् यक्षः । मखापेतो राक्षसः । ऊर्ज-मासं कार्तिकम् ॥४४॥

> **॥।**

**॥ १२.११.४५ ॥**

**एता भगवतो विष्णोर् आदित्यस्य विभूतयः ।**

**स्मरतां सन्ध्ययोर् नॄणां हरन्त्य् अंहो दिने दिने ॥**

**वंशीधरः (भावार्थ-दीपिका-प्रकाशः) : **आदित्यस्यादित्यरूपस्य विष्णोः । अहं पापम् ॥४५॥

> **॥।**

**॥ १२.११.४६ ॥**

**द्वादशस्व् अपि मासेषु देवोऽसौ षड्भिर् अस्य वै ।**

**चरन् समन्तात् तनुते परत्रेह च सन्-मतिम् ॥**

**श्रीधर-स्वामी (भावार्थ-दीपिका) : **एतेषां पृथक् कर्माणि निरूपयति—द्वादशस्व् अपीति त्रिभिः । असौ देवः सूर्यः षड्भिर् गन्धर्वादिभिर् अस्य जनस्य समन्ताच् चरन् शुभां मतिं तनुते । गायत्र्य्-अर्थोऽनेन सूचितः ॥४६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **असौ देवः सूर्यः । षड्भिर् गन्धर्वादिभिः स्व-विभूतिभिः ॥४६॥

> **॥।**

**॥ १२.११.४७ ॥**

**सामर्ग्-यजुर्भिस् तल्-लिङ्गैर् ऋषयः संस्तुवन्त्य् अमुम् ।**

**गन्धर्वास् तं प्रगायन्ति नृत्यन्त्य् अप्सरसोऽग्रतः ॥**

**श्रीधर-स्वामी (भावार्थ-दीपिका) : **तल्-लिङ्गैः सूर्य-प्रकाशकैः ॥४७॥

———————————————————————————————————————

**वंशीधरः (भावार्थ-दीपिका-प्रकाशः) : **समन्तात्सप्तसु द्वीपेषु । इह सन्मतितननं तु सूर्योदये चौरजारादयोऽपि स्वकर्म त्यजति साधव इव तिष्ठन्तीति प्रसिद्धम् एव । परत्र परलोकनिमित्तं सन्मतितननम् अपि सूर्यादेव, सूर्योदय एव श्रौतस्मार्तपारलौकिककर्मप्रवृत्तेः प्रायो दर्शनात् । इह परत्रेति सप्तम्यौ निमित्तेर्थे एवात्र ज्ञेये । तद् उक्तम्—यस्योदयेनेहजगत्प्रबुध्यते प्रवर्तते चाखिलकर्मसिद्धये इति भविष्योत्तरे परत्रेह च सन्मतितननोक्त्या धियः प्रेरकतारूपो गायत्र्यर्थोऽत्र ध्वनितस् तथा च गायत्र्या समाप्तिरसूचीति ज्ञेयम् ॥४६-४७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एतेषां पृथक् कर्माणि निरूपयति सामेति । तल्-लिङ्गैः सूर्य-प्रकाशकैः ॥४७॥ 

> **॥।**

**॥ १२.११.४८ ॥**

**उन्नह्यन्ति रथं नागा ग्रामण्यो रथ-योजकाः ।**

**चोदयन्ति रथं पृष्ठे नैरृता बल-शालिनः ॥**

**श्रीधर-स्वामी (भावार्थ-दीपिका) : **उन्नह्यन्ति दृढं बध्नन्ति । ग्रामण्यो यक्षाः । नैरृता राक्षसाः ॥४८॥

———————————————————————————————————————

**वंशीधरः (भावार्थ-दीपिका-प्रकाशः) : **ग्रामणीः प्रधानेऽधिपतौ यक्षनापितयोर् अपि इति कोशात् । नैरृतो यातुरक्षसी इत्य् अमरः ॥४८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **उन्नह्यन्ति दृढं बध्नन्ति । ग्रामण्यो यक्षाः रथं योजयन्ति । चोदयन्ति बलेन नोदनैश् चालयन्ति नैरृता राक्षसाः ॥४८॥

> **॥।**

॥ **१२.११**।**४९ ॥**

**वालखिल्याः सहस्राणि षष्टिर् ब्रह्मर्षयोऽमलाः ।**

**पुरतोऽभिमुखं यान्ति स्तुवन्ति स्तुतिभिर् विभुम् ॥**

**श्रीधर-स्वामी (भावार्थ-दीपिका) : **किं च, वालखिल्या इति । एवं प्रतिमासं त एव स्तुवन्ति विभुं सूर्यम् ॥४९॥

———————————————————————————————————————

**वंशीधरः (भावार्थ-दीपिका-प्रकाशः) : **स्तावकर्षिषु पुनराधिक्यम् आह—किञ्चेति । स्तुतिभिः स्तुतिप्रकाशकैः उदुत्यं जातवेदसम् इत्य्-आदिमन्त्रैः । विशेषेण भाति भापयति वेति विभुस्तम् ॥४९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.११.५० ॥**

**एवं ह्य् अनादि-निधनो भगवान् हरिर् ईश्वरः ।**

**कल्पे कल्पे स्वम् आत्मानं व्यूह्य लोकान् अवत्य् अजः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : **व्यूह्य विभज्य ॥५०॥

———————————————————————————————————————

**वंशीधरः (भावार्थ-दीपिका-प्रकाशः) : **कल्पेकल्पे प्रतिकल्पं हरिर् एव स्वमात्मानमादित्यरूपेण द्वादशधा विभज्य लोकानवति दुःखजालाद्रक्षतीत्य् अर्थः ॥५०॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे एकादशोऽध्यायः ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

इति सारार्थ-दर्शिन्यां हर्षिण्यां भक्त-चेतसाम् ।

एकादशो द्वादशेऽत्र सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> आदित्य-व्यूह-विवरणं नाम   
> एकादशोऽध्यायः ।

॥ १२.११ ॥

…

(१२.१२)





## स्कन्धार्थ-निरूपणम्

**॥ १२.१२.१ ॥**

**सूत उवाच—**

**नमो धर्माय महते नमः कृष्णाय वेधसे ।**

**ब्रह्मणेभ्यो नमस्कृत्य धर्मान् वक्ष्ये सनातनान् ॥**

**श्रीधर-स्वामी (भावार्थ-दीपिका) :**

द्वादशे तु पुराणोक्त-सर्वार्थानुक्रमः कृतः ।

प्रथम-स्कन्धम् आरभ्य प्राधान्येन समासतः ॥

तद् एवम् अस्मिन् पुराणे विस्तरेणोक्तान् अर्थान् सङ्क्षेपतो वर्णयिष्यन् धर्मादीन् प्रणमति, नम इति। महते हरि-भक्ति-लक्षणाय। ब्राह्मणेभ्यो ब्राह्मणान्। सनातनान् अनादीन्। धर्मान् इत्य् उपलक्षणं पुराणोक्तार्थानाम् ॥१॥

———————————————————————————————————————

**जीव-गोस्वामी (क्रम-सन्दर्भः) :** कृष्णाय तद्-आख्ययातिप्रसिद्धाय स्वयं भगवते । वेधसे अवतारादि-सर्व-विधात्रे । तत्र स्व-दैन्येन विनयः ब्राह्मणेभ्यो नमस्कृत्येति । सनातनान्, कालेन नष्टा प्रलये वाणीयं [भा।पु। ११.१४.३] इत्य्-आदि-प्रमाणेन प्रसिद्धान्, धर्मान् भागवतान् वक्ष्य इति तत्-तत्-प्रसङ्गानुक्रमेण तान् एव सूचयिष्यामि—पतितः स्खलितः [भा।पु। १२.१२.४७] इत्य्-आदिना च साक्षाद् वक्ष्यामीत्य् अर्थः ॥१॥

———————————————————————————————————————

**वंशीधरः (भावार्थ-दीपिका-प्रकाशः) : **अनुक्रमो गणना । समासतः सङ्क्षेपतः, सङ्क्षेपकथनेऽपि प्राधान्येन मुख्यार्थस्यैव कथनं नतु सर्वत इत्य् अर्थः धर्मस्यव हरिप्रियत्वेन संसारतारकत्वादादौ नमति—नम इति । हरिप्रियत्वं धर्मस्य यदायदा हि धर्मस्य इति श्रीगीतावाक्यादवसीयते । धर्मान्तरव्यावृत्तये—महत इति । महत्त्वम् अपि हरि-भक्तिलक्षणधर्मस्य दुक्त्यैवावसीयते। तथा हि—सर्वधर्मान्परित्यज्य माम् एकं शरणं व्रज इति । ब्राह्मणेभ्य इति द्वितीयार्थे चतुर्थी । सनातनाञ्छ्रीमद्व्यासकथनाद् अपि प्राक्तनान्नतु व्यासप्रणीतांस् तथा च वेदवत्सनातनत्वमस्य पुराणस्य श्रीसूतेन ध्वनितम् । वेधसेऽवतारादिसर्वविधात्रे । स्वदैन्यं ज्ञापयन्नमति—ब्राह्मणेभ्यो व्यासादिभ्यस्तत्प्रकाशकेभ्यः । सनातनम् कालेन प्रलये नष्टा वाणीयम् इत्य्-आदिप्रमाणेन प्रसिद्धान् धर्मान् भागवतान्वक्ष्ये तत्तत्प्रसङ्गानुक्रमेण तानेव सूचयिष्यामि पतितः स्खलितः इत्य्-आदिना च साक्षाद्वक्ष्यामीत्य् अर्थः । श्रवणकीर्तनादिविषयत्वे सति तच् चरितान्येव परमसनातनधर्मा भवन्तीति भावः । यद् वा, भगवतो भक्तियोगस्य तच् चरितानां च निर्गुणत्वात्सनातनत्वमेव, सगुणस्यैव वस्तुनः सनातनत्वाभावाद् इत्य् अर्थः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

प्रथमादितः आरभ्योपाख्यान-विततेः पुनः ।

अनुक्रमः प्रसिद्धायां द्वादशे क्रियते स्फुटम् ॥

महते भक्ति-लक्षणाय कृष्णाय तत्-प्राप्याय, वेधसे सर्व-कारणाय, ब्राह्मणेभ्यो व्यासादिभ्यस् तत्-प्रकाशकेभ्यो द्वितीयार्थे चतुर्थी । धर्मान् भगवच्-चरित्राणि श्रवण-कीर्तनादिर् विषयत्वे सति भगवच्-चरितान्य् एव परम-धर्मा भवन्तीति भावः । सनातनान् नित्यान् । भगवतो भक्ति-योगस्य च तच्-चरितानां च निर्गुणत्वाद् इति भावः ॥१॥

> **॥।**

**॥ १२.१२.२ ॥**

**एतद् वः कथितं विप्रा विष्णोश् चरितम् अद्भुतम् ।**

**भवद्भिर् यद् अहं पृष्टो नराणां पुरुषोचितम् ॥**

**श्रीधर-स्वामी (भावार्थ-दीपिका) : **पुरुषत्वे उचितं श्रवणादि-योग्यम् ॥२॥

———————————————————————————————————————

**वंशीधरः (भावार्थ-दीपिका-प्रकाशः) : **यद्भवद्भिर्नराणां सम्बन्धि पुंसाम् एकान्ततः श्रेयस्तन्नश्शंसितुमर्हसि इत्यहं पृष्टस्तदेतद्वो विष्णोरद्भूतचरितं मया कथितम् इति सम्बन्धः । हे विप्रा इति—विगतः प्रापूरयिता स्वीयबोधेन येषां ते विप्राः सर्वज्ञा इति । सर्वज्ञानामग्रे मया यथाश्रुतम् एवोक्तम् इति भावः । तत्र भगवच्चरितश्रवणम् एव मुख्यमित्यभिप्रेत्योपसंहरन्ननुक्रमितुमुपक्रमते—नराणां मध्ये ये पुरुषास्तेषामेवोचितं न तु तद्विमुखानां पशूनाम् इति तेषां गालिप्रदानम् । तद् उक्तम्— 


> श्वविड्वराहोष्ट्रखरैः संस्तुतः पुरुषः पशुः ।   
> न यत्कर्णपथोपेतो जातु नाम गदाग्रजः ॥ इति । 

यद् वा, नराणां पुरुषे भगवति यदुचितम् ॥२॥

———————————————————————————————————————

**जीव-गोस्वामी (क्रम-सन्दर्भः) :** तत्रैव भगवच्-चरित-श्रवणम् एव मुख्यम् इत्य् अभिप्रायेण तेनैव महा-प्रसङ्गम् उपसंहरन् तान् अनुक्रमितुम् उपक्रमते—एतद् इति । नराणां मध्ये ये पुरुषास् तेषाम् एवोचितं, न तु ये तेषां मध्ये पशवस् तेषाम् इत्य् अर्थ इति तद्-बहिर्-मुखेभ्यो गालि-प्रदानं, यथोक्तम्, श्व-विड्-वराहोष्ट्र-खरैः [भा।पु। २.३.१९] इत्य्-आदि । यद् वा, नराणां जीवानां पुरुषे श्री-भगवति यद् उचितम् ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नराणां मध्ये ये पुरुषास् तेषाम् उचितं, न तु नराणां मध्ये ये पशवस् तेषाम् इति । यद् उक्तं, श्व-विड्-वराहोष्ट्र-खरैः संस्तुतः पुरुषः पशुः [भा।पु। २.३.१९] इति ॥२॥

**॥।**

**॥ १२.१२.३ ॥**

**अत्र सङ्कीर्तितः साक्षात् सर्व-पाप-हरो हरिः ।**

**नारायणो हृषीकेशो भगवान् सात्वतां पतिः ॥**

**श्रीधर-स्वामी (भावार्थ-दीपिका) : **एतत् प्रपञ्चयति—अत्रेति । भगवान् ऐश्वर्यादि-षड्-गुणः । साक्षात् सङ्कीर्तित इति देवता-काण्डार्थः ॥३॥

———————————————————————————————————————

**वंशीधरः (भावार्थ-दीपिका-प्रकाशः) : **एतत्पुरुषस्य श्रवणादियोग्यमेतद् इत्य् अर्थः । अत्र श्री-भागवते । साक्षाद्धरिः श्री-कृष्णः एते चांशकलाः पुंसः कृष्णस् तु भगवान्स्वयम् इत्य्-उक्तेः । सर्वपापहर इत्य्-आदिविशेषणानां तत्रैव सामञ्जस्यात् । अत्र द्वादश-स्कन्धेषु हरिर्भगवद्-आद्याख्ययानन्ताविर्भावः परमेश्वरस्तावन्मुख्यत्वेन कीर्त्यते । तत्रापि गुणरूपलीलात्वेन मुख्यत्वेन कोर्त्यते । तस्य च प्राधान्येन भेदद्वयं दर्शितमित्याह—नारायणः सर्वजीवाश्रयः । हृषीकेशस्तदीयसर्वेन्द्रियप्रवर्तकश् च परमात्मेत्यर्थ इत्येको भेदः । द्वितीयम् आह—भगवानिति । स एव कः—सात्वतामुद्धवादीनां पतिः स्वयं भगवानित्य् अर्थः ॥३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अत्र श्री-भागवते सात्वतां पतिः श्री-कृष्णः सङ्कीर्त्यते, स एव भगवान् । हर्य्-आदीन्य् अपि तन्-नामानि ॥३॥

———————————————————————————————————————

**जीव-गोस्वामी (क्रम-सन्दर्भः) : **अत्र श्री-भागवते हरिर् भगवद्-आद्य्-आख्ययानन्ताविर्भावः परमेश्वरस् तावन्-मुख्यत्वेन कीर्त्यते, तत्रापि गुण-रूप-लीलाभिः साक्षाद् एव कीर्त्यते । तस्य च प्राधान्येन भेद-द्वयं दर्शितम् इत्य् आह—नारायणः सर्व-जीवाश्रयः हृषीकेशस् तदीय सर्वेन्द्रिय-प्रवर्तकश् च परमात्मेत्य् अर्थः । इत्य् एको भेदः । द्वितीयम् आह—भगवान् इति । स च सात्वतां पतिः स्वयं भगवान् श्री-यादवेन्द्र-रूपत्वेन कीर्त्यत इत्य् अर्थः ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यः सर्व-पाप-हर्तृत्वेन हरि-शब्देनोच्यते यश् च नारस्य जीव-समूहस्य आश्रमत्वेन नारायण-शब्देनोच्यते । यश् च सर्वेन्द्रियाणां प्रवर्तकत्वेन हृषीकेश-शब्देनोच्यते स एव भगवान् अत्र द्वादशस्व् अपि स्कन्धेषु कीर्त्यते । स हि क इत्य् अत आह—सात्वताम् उद्धवादीनां पतिः ॥३॥

> **॥।**

**॥ १२.१२.४ ॥**

**अत्र ब्रह्म परं गुह्यं जगतः प्रभवाप्ययम् ।**

**ज्ञानं च तद्-उपाख्यानं प्रोक्तं विज्ञान-संयुतम् ॥**

**श्रीधर-स्वामी (भावार्थ-दीपिका) :**ब्रह्म-काण्डार्थम् आह—अत्र ब्रह्मेति । गुह्यं निर्गुणम् । प्रभवाप्ययम्, प्रभवत्य् अस्माद् इति प्रभवम्, अप्येत्य् अस्मिन्न् इत्य् अप्ययम्, तच् च तच् च । अनेनाश्रय-शब्दार्थो दर्शितः । विज्ञान-संयुतम् अपरोक्ष-ज्ञान-पर्यन्तं ज्ञानम् । तद्-उपाख्यानं तज्-ज्ञानम् उपाख्यायते प्रकाश्यते येन तज्-ज्ञान-साधनम् इत्य् अर्थः ॥४॥

———————————————————————————————————————

**वंशीधरः (भावार्थ-दीपिका-प्रकाशः) : **सगुणमुक्त्वा निर्गुणम् आह—ब्रह्मेति । इत्य् अर्थ इति—श्रवणादिसाधनमन्तरेण ज्ञानानुत्पत्तेस् तदप्युक्तम् इति भावः । तदीयनिर्विशेषप्रकाशरूपं यद्ब्रह्म तदपि प्रोक्तं वागाद्यग्राह्यत्वाद्गुह्यम् । तहि कथं स्वयं प्रोक्तं तत्राह—जगत उत्पत्तिलयौ यतस् तदित्येवंरीत्योक्तं न तु साक्षाद् इत्य् अर्थः ॥४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अत्र ब्रह्मेत्य्-आदि । अत्र श्री-भागवते ब्रह्म-परं गुह्यं विश्वस्य प्रभवाप्ययं ज्ञानं च विज्ञान-संयुतं यत् प्रोक्तं, तत्-तद्-उपाख्यानं श्री-कृष्णोपाख्यानम् । उप आख्यायते इति कर्मणि युट्, हीने उपश् च कथ्यते इति उप-शब्दोऽत्र हीनार्थः । उपार्जुनं योद्धारः इतिवत् । तत् ततः कृष्णाख्यानाद् धीनम् इत्य् अर्थः । तद् इत्य् अव्ययं तद् उप तं श्री-कृष्णम् उप, ततो हीनम् इत्य् अर्थः । आख्यानं—आख्यायते कथ्यते कथा-प्रसङ्गात् निर्दिश्यते इत्य् आख्यानं, तत् सर्वं ब्रह्मादि कथनीयम् इति कथितम् । वस्तुतः श्री-कृष्ण एव प्रतिपाद्यः, वेद्यं वास्तवम् अत्र वस्तु [भा।पु। १.१.२] इत्य् उपक्रान्तेः, तस्य सर्वेश्वरेश्वरत्वात् । यद् वा, आख्यायते यत इत्य् आख्यानः श्री-कृष्णः, तद् ब्रह्मादि सर्वम् उपाख्यानं श्री-कृष्णआद् धीनम् इति ॥४॥

———————————————————————————————————————

**जीव-गोस्वामी (क्रम-सन्दर्भः) : **अत्र ब्रह्मेति सार्धकम् । अत्र भगवत्-तत्त्व-कीर्तन एव तदीय-निर्विशेष-प्रकाश-रूपं यद् ब्रह्म यद् एव जगज्-जन्मादिना सामान्यतो लक्षितं तद् अपि प्रोक्तम् ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तदीय-निर्विशेष-प्रकाश-रूपं यद् ब्रह्म, तद् अपि प्रोक्तं, वाग्-आदीन्द्रिय-ग्राह्यत्वाभावाद् गुह्यं तर्हि कथं प्रोक्तं, तत्राह जगतः प्रभव उत्पत्तिर् अप्ययो लयश् च यतस् तद् इत्य् एतत्-प्रकारेणैव प्रोक्तं, न तु साक्षात् प्रोक्तम् इति भावः । तत्-प्राप्ति-साधनं ज्ञानं च तद् उपाख्यायते प्रकाश्यते येन तज् ज्ञान-साधनं च विज्ञानम् अपरोक्षानुभवस् तत्-सहितं च ॥४॥ 

> **॥।**

**॥ १२.१२.५ ॥**

**भक्ति-योगः समाख्यातो वैराग्यं च तद्-आश्रयम् ।**

**पारीक्षितम् उपाख्यानं नारदाख्यानम् एव च ॥**

**श्रीधर-स्वामी (भावार्थ-दीपिका) : **कर्म-काण्डार्थम् आह, भक्ति-योगश् च साध्य-साधन-रूपः । तद्-आश्रयं भक्ति-योगेन निष्पादितम् । एवं सामान्यतो निरूप्येदानीं द्वादश-स्कन्ध-प्रकरणार्थान् अनुक्रामति । पारीक्षितम् उपाख्यानं परीक्षिज्-जन्मादि, तत्-प्रस्तावाय नारदाख्यानं च ॥५॥

———————————————————————————————————————

**वंशीधरः (भावार्थ-दीपिका-प्रकाशः) : **तत्प्रस्तावाय परीक्षिज्जन्मादिप्रसङ्गाय प्रथमस्कन्धत उपक्रमते—पारीक्षितम् इति । इहानुक्रमणिकाध्याये । यत्प्रसिद्धम् अपि किञ्चित्किचिदुल्लङ्घयते तन्नानिष्टम् इति । अनुक्रमणिका हि नोक्तसमस्तार्थव्यापिनी भवेत् यत्प्रथमत एव जन्मगुह्याध्यायकथातिप्रसिद्धाप्युल्लङ्घिता । तथा द्रौणिदण्डभीष्मनिर्याणादिकथाचित्रकेतुत्रिपुरवधाम्बरीषादिकथाघासुरब्रह्ममोहादिकथा च बहुश उल्लङ्घ्य क्वचित्क्रमेणात्युक्तेति ॥५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अत्र भक्ति-योग एव मुख्यत्वेनाख्यायते, तद्-उपायत्वेन वैराग्यं च । तद्-आश्रयं भक्त्य्-आश्रयम् ॥५॥

———————————————————————————————————————

**जीव-गोस्वामी (क्रम-सन्दर्भः) : **तद्-अर्थम् एव ज्ञान-विज्ञान-भक्ति-योगाः यथोत्तरोत्कर्ष-सोपानवत् क्रमेण समाख्यातास् तद्-आश्रयं तद्-उपयोगि-वैराग्यं चेति पद्य-द्वयेन वेद-तात्पर्य-रूपो ब्रह्म-काण्डार्थो दर्शितः । तद् एवं सार्वत्रिकं प्रतिपाद्यम् उक्त्वा क्रमोक्तम् आह—पारीक्षितम् इति ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भक्ति-योगः साधन-रूपः साध्य-रूपश् च सम्य-गुण-क्रमोपसंहाराभ्यासैर् आख्यातः । तद्-आश्रयं तद्-उत्थम् । अथ प्रथम-स्कन्धत एव प्राकरणिकानर्थान् अनुक्राम्यति । पारीक्षितम् इति अत्रानुक्रमणिकाध्याये यत् प्रसिद्धम् अपि किञ्चित् किञ्चिद् उपाख्यानम् उल्लङ्घितम् । नात्रानिष्टम् आशङ्कनीयम् अनुक्रमणिका हि नोक्त-समस्तार्थ-व्यापिनी भवेत्, यत् प्रथमत एव जन्म-गुह्याध्याय-कथा अतिप्रसिद्धाप्य् उल्लङ्घिता । एवं द्रौणि-दण्ड-भीष्म-निर्याणादि-कथा चित्रकेतु-त्रिपुर-वधादि-कथा अम्बरीषादि-कथा अघासुर-वध-ब्रह्म-मोहनादि-कथा बहुश एवोल्लङ्घिता । क्वचिद् व्युत्क्रमेणाप्य् उक्त इति ॥५-७॥

> **॥।**

**॥ १२.१२.६ ॥**

**प्रायोपवेशो राजर्षेर् विप्र-शापात् परीक्षितः ।**

**शुकस्य ब्रह्मर्षभस्य संवादश् च परीक्षितः ॥**

**श्रीधर-स्वामी (भावार्थ-दीपिका) : **ब्रह्म-र्षभस्य ब्राह्मणोत्तमस्य । इति प्रथम-स्कन्धार्थः ॥६॥

———————————————————————————————————————

**वंशीधरः (भावार्थ-दीपिका-प्रकाशः) : **विप्रशापाच्छृङ्गिशापात् । ब्रह्मसु ब्राह्मणेषु ऋषिषु उत्तमो ब्रह्मर्षिस्तस्य— वेदास्ये बृहति विप्रे ब्रह्म वेदे परात्मनि । तपोयज्ञप्रधानेषु इति कोशात् । ऋषिः श्रेष्ठे च सर्वज्ञे ब्राह्मणे च मनौ तथा इति ॥६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.७ ॥**

**योग-धारणयोत्क्रान्तिः संवादो नारदाजयोः ।**

**अवतारानुगीतं च सर्गः प्राधानिकोऽग्रतः ॥**

**श्रीधर-स्वामी (भावार्थ-दीपिका) : **उत्क्रान्तिर् अर्चिर् आदि-गतिः । प्राधणिकः प्रधान-कार्य-विराड्-रूपः सर्गः । अग्रत आदितो महद्-आदि-क्रमेणेत्य् अर्थः । इति द्वितीयार्थः ॥७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.८ ॥**

**विदुरोद्धव-संवादः क्षत्तृ-मैत्रेययोस् ततः ।**

**पुराण-संहिता-प्रश्नो महा-पुरुष-संस्थितिः ॥**

**श्रीधर-स्वामी (भावार्थ-दीपिका) : **महा-पुरुषस्य संस्थितिः प्रलये तूष्णीम् अवस्थानम् ॥८॥

———————————————————————————————————————

**वंशीधरः (भावार्थ-दीपिका-प्रकाशः) : **अचिरादिगतिः तेऽर्चिरभिसम्भवन्ति इति श्रुत्युक्तगतिः ॥७-८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** महा-पुरुषे पद्मनाभे संस्थितिः प्रलये ब्रह्मणस् तद्-उदरे शयनम् ॥८॥

> **॥।**

**॥ १२.१२.९ ॥**

**ततः प्राकृतिकः सर्गः सप्त-वैकृतिकाश् च ये ।**

**ततो ब्रह्माण्ड-सम्भूतिर् वैराजः पुरुषो यतः ॥**

**श्रीधर-स्वामी (भावार्थ-दीपिका) : **प्राकृतिकः प्रकृति-भवो गुण-क्षोभ-रूपः । वैकृतिका महद्-आदयश् च-काराद् विकाराश् च ये तेषां सर्गः ॥९॥

———————————————————————————————————————

**वंशीधरः (भावार्थ-दीपिका-प्रकाशः) : **यतो यत्र ब्रह्माण्डे वैराजो विराडन्तर्यामी पुरुषोऽस्तीति ॥९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.१० ॥**

**कालस्य स्थूल-सूक्ष्मस्य गतिः पद्म-समुद्भवः ।**

**भुव उद्धरणेऽम्भोधेर् हिरण्याक्ष-वधो यथा ॥**

**श्रीधर-स्वामी (भावार्थ-दीपिका) : **गतिः स्वरूपम् । उद्धरणे उद्धारणे ॥१०॥

———————————————————————————————————————

**वंशीधरः (भावार्थ-दीपिका-प्रकाशः) : **उद्धारणे निमित्ते यथा हिरण्याक्षवधः कृतस् तथोक्त इत्य् अर्थः ॥१०॥

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भुव उद्धरणम् अम्भोधेः सकाशात् म-कार-लोपश् छान्दसः ॥१०॥

> **॥।**

**॥ १२.१२.११ ॥**

**ऊर्ध्व-तिर्यग्-अवाक्-सर्गो रुद्र-सर्गस् तथैव च ।**

**अर्ध-नारीश्वरस्याथ यतः स्वायम्भुवो मनुः ॥**

**श्रीधर-स्वामी (भावार्थ-दीपिका) : **अर्धाभ्यां नारी च नरश् च तस्य सर्गः ॥११॥

———————————————————————————————————————

**वंशीधरः (भावार्थ-दीपिका-प्रकाशः) : **ऊर्ध्वसर्गो देवसर्गः, तिर्यक्सर्गः पश्वादिसर्गः, अवाक्सर्गोऽधःसर्गाऽसुरादिलक्षणः । यद् वा, ऊर्ध्वसर्ग ऊर्ध्वसञ्चारसर्गः वृक्षादिसर्गः । तिर्यक्सर्गोऽष्टाविंशतिधा । अवाक्सर्गः नृसर्गः अवाक्स्रोतास् तु नवमः क्षत्तरेकविधो नृणाम् इत्य्-उक्तेः । नारीनरयोः समाहारद्वन्द्वे तस्य तृतोयाद्विवचनान्तार्द्धशब्देन पुनस्समासः । तथा हि—अर्द्धाभ्यां नारीनरं यस्य तस्य ब्रह्मणः सकाशादथ सर्गोऽभूत् । यतो यत्र सर्गे स्वायंभुवो मनुः शतरूपा चाभूत् ॥११॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.१२ ॥**

**शतरूपा च या स्त्रीणाम् आद्या प्रकृतिर् उत्तमा ।**

**सन्तानो धर्म-पत्नीनां कर्दमस्य प्रजापतेः ॥**

**श्रीधर-स्वामी (भावार्थ-दीपिका) : **सन्तानो धर्म-पत्नीनाम् इति नव-ब्रह्म-समुत्पत्तिर् इत्य् अस्यानन्तरं द्रष्टव्यम् ॥१२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.१३ ॥**

**अवतारो भगवतः कपिलस्य महात्मनः ।**

**देवहूत्याश् च संवादः कपिलेन च धी-मता ॥**

**श्रीधरः, जीव-गोस्वामी (कृष्ण-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अर्धाभ्यां नारी च नरश् च तस्य ॥१३॥

> **॥।**

**॥ १२.१२.१४ ॥**

**नव-ब्रह्म-समुत्पत्तिर् दक्ष-यज्ञ-विनाशनम् ।**

**ध्रुवस्य चरितं पश्चात् पृथोः प्राचीनबर्हिषः ॥**

**श्रीधर-स्वामी (भावार्थ-दीपिका) : **इति तृतीयार्थः । चतुर्थ-स्कन्धार्थम् आह—नव-ब्रह्मणां मरीच्य्-आदीनां समुत्पत्तिः सन्तानः ॥१४॥

———————————————————————————————————————

**वंशीधरः (भावार्थ-दीपिका-प्रकाशः) : **या स्त्रीणामाद्या प्रकृतिर्मूलकारणं, तत एव स्त्रीसर्गप्रवृत्तेः। धर्मपत्नीनां कीर्त्यादीनाम्, कर्दमस्य च यथा सन्तानस् तथा वर्णितः ॥१२-१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_ **

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नव-ब्रह्मभ्यः मरीच्य्-आदिभ्यः समुत्पत्तिः सुद्युम्नस्येत्य् अत्र उपाख्यानम् इति शेषः ॥१४॥

> **॥।**

**॥ १२.१२.१५ ॥**

**नारदस्य च संवादस् ततः प्रैयव्रतं द्विजाः ।**

**नाभेस् ततोऽनुचरितम् ऋषभस्य भरतस्य च ॥**

**श्रीधर-स्वामी (भावार्थ-दीपिका) : **पञ्चम-स्कन्धार्थम् आह—ततः प्रैयव्रतं प्रियव्रतस्य चरितम् ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **हे द्विज इति—द्विजत्वात्कथितम् अपि पुनः स्मारयामीति भावः ॥१५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.१६ ॥**

**द्वीप-वर्ष-समुद्राणां गिरि-नद्य्-उपवर्णनम् ।**

**ज्योतिश्-चक्रस्य संस्थानं पाताल-नरक-स्थितिः ॥**

**श्रीधर-स्वामी (भावार्थ-दीपिका) : **द्वीपाद्य्-उपवर्णनं प्रथमं सङ्क्षेपतस् ततो द्वीपादीनां ये गिरयो नद्यश् च तेषाम् उपवर्णनम् । पातालानां नरकाणां च संस्थितिः । अनेनैव नरक-निवर्तकम् अजामिलोपाख्यानं गृहीतं ततः पराचीनम् ॥१६॥

———————————————————————————————————————

**वंशीधरः (भावार्थ-दीपिका-प्रकाशः) : **अनेन नरकस्थितिवर्णनप्रसङ्गेन ॥१६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.१७ ॥**

**दक्ष-जन्म प्रचेतोभ्यस् तत्-पुत्रीणां च सन्ततिः ।**

**यतो देवासुर-नरास् तिर्यङ्-नग-खगादयः ॥**

**श्रीधर-स्वामी (भावार्थ-दीपिका) : **षष्ठार्थम् आह—दक्ष-जन्मेति ॥७॥

———————————————————————————————————————

**वंशीधरः (भावार्थ-दीपिका-प्रकाशः) : **तत्पुत्रीणां दक्षपुत्रीणाम् । यतो यत्र सन्तन्यां देवादयो जाताः ॥१७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.१८ ॥**

**त्वाष्ट्रस्य जन्म-निधनं पुत्रयोश् च दितेर् द्विजाः ।**

**दैत्येश्वरस्य चरितं प्रह्रादस्य महात्मनः ॥**

**श्रीधर-स्वामी (भावार्थ-दीपिका) : **सप्तमार्थम् आह—पुत्रयोश् चेति ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **त्वाष्ट्रस्य वृत्रस्य । दितेः पुत्रयोः । संबुद्धिस् तु पूर्ववत् ॥१८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.१९ ॥**

**मन्व्-अन्तरानुकथनं गजेन्द्रस्य विमोक्षणम् ।**

**मन्व्-अन्तरावताराश् च विष्णोर् हयशिरादयः ॥**

**श्रीधर-स्वामी (भावार्थ-दीपिका) : **अष्टमार्थम् आह—मन्वन्तरानुकथनम् इति । क्वचित् कस्याचिद् अनुक्तिर् व्युत्क्रमोक्तिश् च भक्ति-रसाकुलत्वेनेति द्रष्टव्यम् ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **आदिनाजितादिग्रहः । अत्रावतारक्रमो न विवक्षितो वर्णितचरितकथने तात्पर्यात् । अत एव स्वामिचरणैर् अप्य् उक्तम्—क्वचित्कस्यचिदनुक्तिरित्य्-आदि । भक्ति समग्नत्वाच्छ्रीसूतस्य यथाक्रमकथनविस्मृतिरभूद् इति भावः ॥१९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.२० ॥**

**कौर्मं मात्स्यं नारसिंहं वामनं च जगत्-पतेः ।**

**क्षीरोद-मथनं तद्वद् अमृतार्थे दिवौकसाम् ॥**

**वंशीधरः (भावार्थ-दीपिका-प्रकाशः) : **दिवौकसाममृतार्थेऽमृतनिमित्तं तद्वत्कथितमित्य् अर्थः ॥२०॥

> **॥।**

**॥ १२.१२.२१ ॥**

**देवासुर-महा-युद्धं राज-वंशानुकीर्तनम् ।**

**इक्ष्वाकु-जन्म तद्-वंशः सुद्युम्नस्य महात्मनः ॥**

**श्रीधर-स्वामी (भावार्थ-दीपिका) : **नवमार्थम् आह—राज-वंशेति ॥२१॥

———————————————————————————————————————

**वंशीधरः (भावार्थ-दीपिका-प्रकाशः) : **सुद्यम्नस्य वंशश् च कीर्तितः । अत्र तद् इति पदं भिन्नं ज्ञेयं षष्ठ्यर्थे, वंश इत्युभयत्रान्वेति । मह उत्सवस्तं करोतीति महकरस्तादृश आत्मा देहो यस्य स महात्मा, तस्मिन्पूर्वं पुत्रीरूपेण जाते मनोर्महो न जाताः, पुनर्गुरुकृपया तस्याः पुरुषत्वे सत्यतीवोत्सवोऽभूदित्यत उक्तं—महात्मन इति । अत्र मध्यमपदलोपी समासो ज्ञेयः ॥२१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.२२-२४ ॥**

**इलोपाख्यानम् अत्रोक्तं तारोपाख्यानम् एव च ।**

**सूर्य-वंशानुकथनं शशादाद्या नृगादयः ॥**

**सौकन्यं चाथ शर्यातेः ककुत्स्थस्य च धीमतः ।**

**खट्वाङ्गस्य च मान्धातुः सौभरेः सगरस्य च ॥**

**रामस्य कोशलेन्द्रस्य चरितं किल्बिषापहम् ।**

**निमेर् अङ्ग-परित्यागो जनकानां च सम्भवः ॥**

**वंशीधरः (भावार्थ-दीपिका-प्रकाशः) : **अत्रैव सुद्युम्नप्रकृते । सर्वं वाक्यं सावधारणम् इति न्यायेनैवकारोऽत्र बोध्यः । आदिना यैः कव्यादिभी राज्यं न गृहीतं तेऽपि कथिता इति कविः कनीयान्विषयेषु निःस्पृहो विसृज्य राज्यम् इत्य्-उक्तेः ॥ सुकन्याया इदं सौकन्यं, चरितम् इति शेषः ॥ कोशलाऽयोध्या देशो वा कोशलः ॥२२-२४॥

> **॥।**

**॥ १२.१२.२५ ॥**

**रामस्य भार्गवेन्द्रस्य निःक्षत्री-करणं भुवः ।**

**ऐलस्य सोम-वंशस्य ययातेर् नहुषस्य च ॥**

**श्रीधर-स्वामी (भावार्थ-दीपिका) : **सोम-वंशादि-भूतस्यैलस्य चरितम् ॥२५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.२६ ॥**

**दौष्मन्तेर् भरतस्यापि शान्तनोस् तत्-सुतस्य च ।**

**ययातेर् ज्येष्ठ-पुत्रस्य यदोर् वंशोऽनुकीर्तितः ॥**

**श्रीधर-स्वामी (भावार्थ-दीपिका) : **तत्-सुतस्य भीष्मस्य ॥२६॥

———————————————————————————————————————

**वंशीधरः (भावार्थ-दीपिका-प्रकाशः) : **भार्गवं भृगुवंशमिन्दयति समर्द्धयतीति भार्गवेन्द्रस्तस्य सकाशाद्भुयो निःक्षत्रकरणं यथासीत्तथा वर्णितम् ॥२५-२६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.२७ ॥**

**यत्रावतीर्णो भगवान् कृष्णाख्यो जगद्-ईश्वरः ।**

**वसुदेव-गृहे जन्म ततो वृद्धिश् च गोकुले ॥**

**श्रीधर-स्वामी (भावार्थ-दीपिका),** **विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **यत्र यदुवंशे । ततो जन्मानन्तरम् ॥२७॥

———————————————————————————————————————

**जीव-गोस्वामी (क्रम-सन्दर्भः) : **तस्य वृद्धिश् च गोकुल इति चकाराज् जन्म चेत्य् अर्थः । अन्यथा वृद्धिस् त्व् इत्य् एवोक्तं स्यात् । अस्य स्थापनं—नन्दस् त्व् आत्मज उत्पन्नः [भा।पु। १०.५.१] इत्य् आदौ कृष्ण-सन्दर्भे (१४७-१५३) कृतम् एव ॥२७॥

> **॥।**

**॥ १२.१२.२८ ॥**

**तस्य कर्माण्य् अपाराणि कीर्तितान्य् असुर-द्विषः ।**

**पूतनासु-पयः-पानं शकटोच्चाटनं शिशोः ॥**

**श्रीधर-स्वामी (भावार्थ-दीपिका) : **दशमार्थम् आह—तस्य कर्माणीति । पूतनाया असु-सहितस्य स्तन्य-पयसः पानम् ॥२८॥

———————————————————————————————————————

**वंशीधरः (भावार्थ-दीपिका-प्रकाशः) : **तस्य कृष्णाख्यस्य । शिशोः शिशुरूपात् । शकटस्योच्चाटनं भेदनम् चट—भेदने ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पूतनाया असु-सहितस्य स्तन्य-पयसः पानम् । शिशोः शिशुना निष्पेषः सम्मर्दः ॥२८॥

> **॥।**

**॥ १२.१२.२९ ॥**

**तृणावर्तस्य निष्पेषस् तथैव बक-वत्सयोः ।**

**अघासुर-वधो धात्रा वत्स-पालावगूहनम्] ॥**

**वंशीधरः (भावार्थ-दीपिका-प्रकाशः) : **नष्पेषश्चूर्णनम्, हननम् इति यावत् । तथैव निष्पेषः ॥२९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तृणावर्तस्य निष्पेषस् तथैव बक-वत्सयोर् इत्य् अन्तम् अघासुर-मोक्षो न लिखित इति केचित् तत्र विस्मयन्ते । तद् असत्, यमलार्जुन-भङ्गस्य पुराणान्तरेष्व् अपि लिखितस्य कथं न लिखनम् अकरोत् ? 


> शृणुष्वावहितो राजन्न् अपि गुह्यं वदामि ते ।  
> ब्रूयुः स्निग्धस्य शिष्यस्य गुरवो गुह्यम् अप्य् उत ॥ [भा।पु। १०.१३.३] 

इति दशमे श्री-शुकोक्तेर् यद् यद् व्याख्यातं, तद् एव बीजम् इदम् इति ॥२९॥

———————————————————————————————————————

_न कतमेनान्येन व्याख्यातम्।_

> **॥।**

**॥ १२.१२.३० ॥**

**धेनुकस्य सह-भ्रातुः प्रलम्बस्य च सङ्क्षयः ।**

**गोपानां च परित्राणं दावाग्नेः परिसर्पतः ॥**

**श्रीधर-स्वामी (भावार्थ-दीपिका) : **सह-भ्रातुः स-सखस्य ॥३०॥

———————————————————————————————————————

**वंशीधरः (भावार्थ-दीपिका-प्रकाशः) : **परिसर्पतः सर्वतः प्रवृत् तस्य ॥३०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सह-भ्रातुः ज्ञाति-सहितस्य ॥३०॥

**॥।**

**॥ १२.१२.३१ ॥**

**दमनं कालियस्याहेर् महाहेर् नन्द-मोक्षणम् ।**

**व्रत-चर्या तु कन्यानां यत्र तुष्टोऽच्युतो व्रतैः ॥**

**वंशीधरः (भावार्थ-दीपिका-प्रकाशः) : **यत्र व्रतचर्यायाम् । यज्ञगानां पत्न्यो यज्ञपत्न्यः ॥३१॥

> **॥।**

**॥ १२.१२.३२-३३ ॥**

**प्रसादो यज्ञ-पत्नीभ्यो विप्राणां चानुतापनम् ।**

**गोवर्धनोद्धारणं च शक्रस्य सुरभेर् अथ ॥**

**यज्ञाभिषेकः कृष्णस्य स्त्रीभिः क्रीडा च रात्रिषु ।**

**शङ्खचूडस्य दुर्बुद्धेर् वधोऽरिष्टस्य केशिनः ॥**

**श्रीधर-स्वामी (भावार्थ-दीपिका) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **शेक्रण कृता पूजा, सुरभ्या कृतोऽभिषेक इति विवेकः ॥ स्त्रीहरणप्रवृत्तेर्दुर्बुद्धित्वम् । अरिष्टो वृषासुरः ॥३२-३३॥

———————————————————————————————————————

**जीव-गोस्वामी (क्रम-सन्दर्भः) : **विप्रानुतापनं सूक्ष्मम् अपि । अत्रावधापनार्थाय स्मारितं सुरभि-कर्तृकं च यज्ञाभिषेकम् ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शक्रस्य शक्रेण सुरभेः सुरभ्या यज्ञः पूजनम् अभिषेकश् च तत् ॥३२॥

> **॥।**

**॥ १२.१२.३४-३६ ॥**

**अक्रूरागमनं पश्चात् प्रस्थानं राम-कृष्णयोः ।**

**व्रज-स्त्रीणां विलापश् च मथुरालोकनं ततः ॥**

**गज-मुष्टिक-चाणूर- कंसादीनां तथा वधः ।**

**मृतस्यानयनं सूनोः पुनः सान्दीपनेर् गुरोः ॥**

**मथुरायां निवसता यदु-चक्रस्य यत् प्रियम् ।**

**कृतम् उद्धव-रामाभ्यां युतेन हरिणा द्विजाः ॥**

**श्रीधर-स्वामी (भावार्थ-दीपिका),** **विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **आदिना कंसभ्रात्रादिग्रहः ॥ आनयनं, संयमिन्या इति शेषः ॥ हे द्विजा इति संबुद्धिबहुत्वमादरार्थम् । कुशस्थल्या द्वारकाया निवेशनं रचना ॥३४-३६॥

———————————————————————————————————————

**जीव-गोस्वामी (क्रम-सन्दर्भः) : **उद्धव-रामाभ्याम् इत्य् उद्धवस्यापि तादृशत्वं दर्शितम् ॥३६॥

> **॥।**

**॥ १२.१२.३७-३९ ॥**

**जरासन्ध-समानीत- सैन्यस्य बहुशो वधः ।**

**घातनं यवनेन्द्रस्य कुशस्थल्या निवेशनम् ॥**

**आदानं पारिजातस्य सुधर्मायाः सुरालयात् ।**

**रुक्मिण्या हरणं युद्धे प्रमथ्य द्विषतो हरेः ॥**

**हरस्य जृम्भणं युद्धे बाणस्य भुज-कृन्तनम् ।**

**प्राग्ज्योतिष-पतिं हत्वा कन्यानां हरणं च यत् ॥**

**श्रीधर-स्वामी (भावार्थ-दीपिका) : **ये च शम्बरादयस् तेषां माहात्म्यं प्रभावो वधश् च ॥३९॥

———————————————————————————————————————

**वंशीधरः (भावार्थ-दीपिका-प्रकाशः) : **सुरालयादिन्द्रलोकात् । सुधर्मा देवसभा स्यात्सुधर्मा देवसभा इत्य् अमरः ॥ प्राग्ज्योतिषपतिर्नरकासुरः ॥३७-३८॥

———————————————————————————————————————

**जीव-गोस्वामी (क्रम-सन्दर्भः) : **चैद्यादीनां माहात्म्यं वधश् च ये च शम्बरादयस् तेषां चेत्य् अन्वयः ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

**॥।**

**॥ १२.१२.४० ॥**

**चैद्य-पौण्ड्रक-शाल्वानां दन्तवक्रस्य दुर्मतेः ।**

**शम्बरो द्विविदः पीठो मुरः पञ्चजनादयः ॥**

**श्रीधर-स्वामी (भावार्थ-दीपिका) : **एकादशार्थम् आह—विप्र-शापेति ॥४०॥

———————————————————————————————————————

**वंशीधरः (भावार्थ-दीपिका-प्रकाशः) : **पीठो हि नरकासुरचमूपतिः । पीठं पुरस्कृत्य चमूपति मृधे भौमप्रयुक्ता निरगम् इत्य्-उक्तेः आदिना तत्पुत्रादयः ॥३९-४०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.१२.४१ ॥**

**माहात्म्यं च वधस् तेषां वाराणस्याश् च दाहनम् ।**

**भारावतरणं भूमेर् निमित्ती-कृत्य पाण्डवान् ॥**

**श्रीधरः, जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**वंशीधरः (भावार्थ-दीपिका-प्रकाशः) : **अपदेशो व्याजः ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **माहात्म्यं चैद्यादीनां पराक्रमः ॥४०॥

> **॥।**

**॥ १२.१२.४२ ॥**

**विप्र-शापापदेशेन संहारः स्व-कुलस्य च ।**

**उद्धवस्य च संवादो वसुदेवस्य चाद्भुतः ॥**

**श्रीधर-स्वामी (भावार्थ-दीपिका) : **धर्म-विनिर्णयो वर्णाश्रम-धर्म-विनिश्चयः । मर्त्य-परित्यागो मनुष्यत्वस्यान्तर्धानम् ॥४२॥

———————————————————————————————————————

**वंशीधरः (भावार्थ-दीपिका-प्रकाशः) : **यत्र भगवद्-उद्धवसंवादे ॥४२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **मर्त्यस्य मर्त्य-लोकस्य परित्यागः आत्मनो योग-माया-प्रभावत इति लोकैर् दुर्वितर्कता ध्वनिता ॥४२॥

> **॥।**

**॥ १२.१२.४३ ॥**

**यत्रात्म-विद्या ह्य् अखिला प्रोक्ता धर्म-विनिर्णयः ।**

**ततो मर्त्य-परित्याग आत्म-योगानुभावतः ॥**

**श्रीधर-स्वामी (भावार्थ-दीपिका) : **द्वादशार्थम् आह—युगेति । युग-लक्षणं तद्-अनुरूपा वृत्तिश् चेत्य् अर्थः । त्रि-विध प्राकृतिकी नैमित्तिकी नित्या चेति ॥४३॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—यस्मिन् यस्मिन्युगे या या वृत्तिः साप्युक्तेति भावः । उपप्लवो नाशः, धर्मादेर् इति शेषः । प्राकृतिकी प्रकृतिमधिकृत्य प्रवृत्ता महदादिप्रादुर्भावेण सृष्टिलक्षणा । नैमित्तिकी निमित्तं शुभाशुभं कर्म, तदधिकृत्य प्रवृत्तादेरमानुषादिलक्षणा । नित्या हि प्रतिक्षणं शरीरनाशोत्पत्तिस्वीकारेणातीवसूक्ष्मा बाल्यनाशयौवनोत्पत्त्यनुमेयेति ध्येयं सुधीभिः ॥४३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ततो मर्त्य-परित्यागः मर्त्य-लोक-परित्यागः ॥४३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.४४ ॥**

**युग-लक्षण-वृत्तिश् च कलौ नॄणाम् उपप्लवः ।**

**चतुर्-विधश् च प्रलय उत्पत्तिस् त्रि-विधा तथा ॥**

**श्रीधर-स्वामी (भावार्थ-दीपिका) : **ऋषेर् व्यासस्य । सूर्यस्य च विन्यास इत्य् अर्थः ॥४४॥

———————————————————————————————————————

**वंशीधरः (भावार्थ-दीपिका-प्रकाशः) : **धीमतः श्रीशुकप्रसादावाप्तज्ञानस्य । इत्य् अर्थ इति—समासान्तर्गतम् अपि विन्यासपदमत्र विप्र कीर्णजटाच्छन्नं रौरवेणाजिनेन च इतिवत्सम्बध्यते इति भावः ॥४४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** युग-लक्षणं तद्-अनुरूपा वृत्तिश् च । उत्प्लवः धर्म-विप्लवः । त्रिविधा प्राकृती नैमित्तिकी नित्या च ॥४४॥

> **॥।**

**॥ १२.१२.४५ ॥**

**देह-त्यागश् च राजर्षेर् विष्णु-रातस्य धीमतः ।**

**शाखा-प्रणयनम् ऋषेर् मार्कण्डेयस्य सत्-कथा ।**

**महा-पुरुष-विन्यासः सूर्यस्य जगद्-आत्मनः ॥**

**श्रीधर-स्वामी (भावार्थ-दीपिका) : **इति चोक्तम् इति च-काराद् अन्यद् अपि वो युष्माभिर् इह यत् पृष्टोऽस्मि, तद् उक्तम् इति । किम् एवं नानार्थ-कथनेन ? तत्राह—लीलेति । सर्वशः तत्-तद्-अर्थ-कीर्तन-द्वारेणेत्य् अर्थः ॥४५॥

———————————————————————————————————————

**वंशीधरः (भावार्थ-दीपिका-प्रकाशः) : **अत्राक्षिपति—किमेवम् इति । इत्य् अर्थ इति—तेषां तेषां लीलादीनामर्थप्रयोजनं तत्कीर्तनद्वारेणेति भावः । द्विजश्रेष्ठत्वादेतत्सर्वं भवद्भ्यो मयोदीरितम् इति संबुद्ध्यभिप्रायः ॥४५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.४६ ॥**

**इति चोक्तं द्विज-श्रेष्ठा यत् पृष्टोऽहम् इहास्मि वः ।**

**लीलावतार-कर्माणि कीर्तितानीह सर्वशः ॥**

**श्रीधर-स्वामी (भावार्थ-दीपिका) : **तत्-कीर्तनेनापि किम् ? इत्य् अपेक्षायां तत्-फलम् आह द्वाभ्याम् ॥४६॥

———————————————————————————————————————

**वंशीधरः (भावार्थ-दीपिका-प्रकाशः) : **सर्वाणि पातकानि यस्मिस्तत्सर्वपातकं कर्मजालं तस्मात् ॥४६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** इति चोक्तम् इत्य्-आदि । लीलावतार-कर्माणि कीर्तितानीह सर्वश इति ॥४६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.४७ ॥**

**पतितः स्खलितश् चार्तः क्षुत्त्वा वा विवशो गृणन् ।**

**हरये नम इत्य् उच्चैर् मुच्यते सर्व-पातकात् ॥**

**श्रीधर-स्वामी (भावार्थ-दीपिका) : पतितः** कूपादिषु । **स्खलितः** सोपानादिषु । **आर्तो** दुःखितः । **क्षुत्त्वा** क्षुतं कृत्वा **विवशो**ऽपि ॥४७॥

———————————————————————————————————————

**वंशीधरः (भावार्थ-दीपिका-प्रकाशः) : **व्यसनं दुःखम् ॥४७॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** सम्यक् कीर्तनस्य फलं यथा कथंचित् कीर्तन-फल-दर्शन-सुखेन व्यतिरेकत आह—पतित इत्य्-आदि । हरये नम इत्य् उच्चैर् मुच्यते, सर्व-पातकात् विमुक्तो भवति । कूपादौ पतितादीनां विवशत्वेनोच्चैः कीर्तनाभावेऽपि उच्चैर् मुच्यते ॥४७॥

———————————————————————————————————————

**जीव-गोस्वामी (क्रम-सन्दर्भः) : **पतित इति कैमुत्यार्थम् उक्तिः ॥४७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतावत् कथा कीर्तनस्य फलं ब्रूहीति चेत्, तत्र कैमुत्येनाह—पतित उच्चप्रदेशाद् अधः प्राप्तः, स्खलितः समान-प्रदेशेऽप्य् अयथा पाद-विन्यासात् प्राप्त-व्यथः । क्षुत्त्वा क्षुतं कृत्वा उच्चैर् अतिघोर-पापाद् अपि ॥४७॥

> **॥।**

**॥ १२.१२.४८ ॥**

**सङ्कीर्त्यमानो भगवान् अनन्तः**

**श्रुतानुभावो व्यसनं हि पुंसाम् ।**

**प्रविश्य चित्तं विधुनोत्य् अशेषं**

**यथा तमोऽर्कोऽभ्रम् इवातिवातः ॥**

**श्रीधर-स्वामी (भावार्थ-दीपिका) : सङ्कीर्त्यमानो** यद् वा **श्रुतोऽनुभावो** यस्य स **पुंसां** **चित्तं प्रविश्य** निःशेषं दुःखं **विधुनोति** । हीति सताम् अनुभवं प्रमाणयति । **अर्को** गिरि-गुहादि-ध्वान्तं न धुनोतीत्य् अपरितोषाद् दृष्टान्तान्तरम् आह—**अतिवातोऽभ्रम्** **इव** इति ॥४८॥

———————————————————————————————————————

**वंशीधरः (भावार्थ-दीपिका-प्रकाशः) : व्यसनं** दुःखम् ॥४८॥

———————————————————————————————————————

**कैवल्य-दीपिका : सङ्कीर्त्यमान** इति । **अनुभावो** महिमा । **व्यसनं** मलम् । तच् चेद् द्वेधा मायिकं कार्यं च । तत्रोभयोर् अपि निर्वर्त्य विवक्षया क्रमात् तयो भ्रमयो रूपादानम् ॥४८॥ [मु।फ। ८.३४]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** यथा कथंचित् कीर्तित एव सर्व-पातकं नाशयति, किं पुनः सम्यक् कीर्तितः ? इत्य् आह—**सङ्कीर्त्यमान** इति । **हि** निश्चितं । **व्यसनं** पापादि-कृतं दुःखं **विधुनोति** विशेषेण दूरीकरोति, व्यसन-नाशानन्तरं **चित्तं** च निर्मलं करोतीति सूर्य-दृष्टान्तः । सम्यङ् निरसने **अतिवात**-दृष्टान्तः । **अतिवातः** व्यात्या ॥४८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **चित्तं प्रविश्य व्यसनं धुनोति । अर्कस् तम इव । स च गुहागतं तमो न धुनोतीत्य् अपरितोषाद् आह अतिवातोऽभ्रम् इव ॥४८॥

> **॥।**

**॥ १२.१२.४९ ॥**

**मृषा गिरस् ता ह्य् असतीर् असत्-कथा**

**न कथ्यते यद् भगवान् अधोक्षजः ।**

**तद् एव सत्यं तद् उ हैव मङ्गलं**

**तद् एव पुण्यं भगवद्-गुणोदयम् ॥**

**श्रीधर-स्वामी (भावार्थ-दीपिका) : **हरि-सङ्कीर्तनम् एव महा-फलं तद्-व्यतिरिक्तं सर्वं मिथ्यालाप-मात्रम् इति प्रपञ्चयति—मृषा-गिर इति चतुर्भिः । मृषा-गिरो मिथ्या-वाचः । असतीर् असत्यः । असतां कथा यासु ताः । यद् यासु उत्तम-श्लोकस्य यशोऽनुगीयत इति यत् तद् एव सत्यं तद् एव हि मङ्गलम् । उ ह इति हर्षे । भगवद्-गुणानाम् अभ्युदयो यस्मात् तत् ॥४९॥

———————————————————————————————————————

**वंशीधरः (भावार्थ-दीपिका-प्रकाशः) : **अस्य शास्त्रस्य कृष्ण-कीर्तन एव तात्पीत्तद् अन्य-कीर्तनम् अविगीतम् अपि न कुर्यात्, तत् कीर्तनं यत् पशुभिर् विगीतत्वेनोक्तं तद् अपि कुर्याद् इत्य् आह—**मृषा** इति । ताः सत्या अपि गिरो मिथ्या एव, प्रिया अपि गिरोऽसतीर् असत्याः कटूक्तय एव, तथा सतां विदुषाम् अपि कथा असत्-कथा एव । कुतः ? यद् यतो भगवान् न कथ्यत इति । अतः स सत्य-वादी अपि मिथ्या-वादी, प्रियं-वदोऽपि कटु-वादी, सत्-कथकोऽप्य् असत्-कथक उच्यत इति भावः । स्व-कल्पितत्वाद् असत्यम् अपि भगवद्-यशश् चेत् तद् एव सत्यं संसृति-ध्वंसकत्वात्, अमङ्गलम् अपि तद् एव मङ्गलं नान्यत्, भगवतः पर-दार-रमणादिकम् अधमैर् अपुण्यत्वेनोक्तम् अपि तद् एव पुण्यं, यतो भगवतो गुणस्यैव न तु दोषस्योदयो यस्मात् तत् ॥४९॥

———————————————————————————————————————

**कैवल्य-दीपिका : मृषा** इति । **मृषा** असत्याः । वाच्यस्य मिथ्या-भूतत्वात् । **असतीः** अमङ्गलाः । **असत्-कथा** अपुण्य-रूपाः यद् याभिः । **उ** अहो । **ह** प्रसिद्धम् । **भगवतां** श्रीमतां **गुणानाम् उदयो** यस्मात् तत् तथा । कास् तर्हि समीक्ष्याह—**तद् एव** इति ॥४९॥ [मु।फ। ८.३५]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** सङ्कीर्तनं विना सर्वम् एव वचनं वेदादि-पाठो मृषेत्य् आह—**मृषा गिरस् त** इत्य्-आदि । ता गिरो मृषा यद् यासु याभिर् वा अधोक्षजो भगवान् श्री-कृष्णो न कथ्यते । असत्-कथाश् च असतीः असत्य एव असती स्त्री यथा नाशयति, तथापि, अतस् तद् एव सत्यम् इत्य्-आदि । तद् एव सत्यं तद् एव मङ्गलं स्व-सुख-जननं पुण्यं पुण्य-जनकम्, न दानादि ॥४९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अस्य शास्त्रस्य कृष्ण-कीर्तन एव तात्पर्यात्, तद् अन्य-कीर्तनम् अविगीतम् अपि न कुर्यात् । तत् कीर्तनं यत् पशुभिर् विगीतत्वेनोक्तं तद् अपि कुर्याद् इत्य् आह—मृषेति । ताः सत्या अपि गिरो मिथ्या एव । प्रिया अपि गिरोऽसतीर् असत्यः कटूक्तय एव । तथा सतां विदुषाम् अपि कथा असत्-कथा एव । कुतः ? यद् यतो भगवान् न कथ्यते इति । अतः स सत्यवाद्य् अपि मिथ्या-वादी प्रियंवदोऽपि कटु-भाषी सत्-कथकोऽप्य् असत्-कथक उच्यते इति भावः । स्वकल्पितत्वाद् असत्यम् अपि भगवद्-यशश् चेत् तद् एव सत्यं गृहाश्रम-विध्वंसकत्वात् अमङ्गलम् अपि तद् एव मङ्गलं नान्यत् भगवतः पर-दार-हरणादिकम् अपुण्यत्वेनाधमैर् उक्तम् अपि तद् एव पुण्यम् । यतो भगवतो गुणस्यैव न तु दोषस्योदयो यस्मात् तत् ॥४९॥

> **॥।**

**॥ १२.१२.५० ॥**

**तद् एव रम्यं रुचिरं नवं नवं**

**तद् एव शश्वन् मनसो महोत्सवम् ।**

**तद् एव शोकार्णव-शोषणं नृणां**

**यद् उत्तमःश्लोक-यशोऽनुगीयते ॥**

**श्रीधर-स्वामी (भावार्थ-दीपिका) :** **नवं नवं** यथा भवति, तथा **रुचिरं** रुचि-प्रदम् । **महान् उत्सवो** यस्मात् ॥५०॥

———————————————————————————————————————

**वंशीधरः (भावार्थ-दीपिका-प्रकाशः) : **अरम्यम् अपि प्रसेन-मार्गानुगमन-भल्लुक-बिल-प्रवेशादि, **रम्यम्** एव । **रुचिरम्** इति—भक्तानाम् अरोचकम् अपि श्री-जानकी-त्यागादि रुचिरम् एवेति । पुरातनम् अपि भगवच्-चरितं **नवं नवम्** एव । मारीचानुगमनोत्तरं श्री-जानकी-हरणं रावण-कृतं **मनसो महोत्सव**-नाशकम् अपि महोत्सव-करम् एव । पति-पुत्रादि-वैराग्योत्पादकत्वेन **शोकार्णवम्** अपि तच्-छोकार्णव-तारकम् एव ॥५०॥

———————————————————————————————————————

**कैवल्य-दीपिका : तद् एव** इति । **रुचिरं** प्रीति-वर्धनम् । **तद् एव रम्यम्** आयती सुन्दरम् । अतो **नवं नवं** **शश्वत्** आपद्य् अनापदि च । **शोक-शोषकं** **महोत्सवं** च यस्मिन् ॥५०॥ [मु।फ। ८.३६]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : **तद् एव रुचिरं रुचि-प्रदं, तद् विना नान्यत्र क्वापि तादृशी रुचिर् भवतीत्य् अर्थः । तद् एव **नवं नवम्** अयात-यामं, तद् एव **मनसो महोत्सवं**, तद् एव **शश्वत्** शाश्वतम्, शाश्वतो **महोत्सव** इति वा । क्लीबत्वम् आर्षम् । अथवा, तद् एव महस्य उत्सं प्रस्रवणं वयते इति महोत्सवस् तद्-आकुलितम् एव भवति, तद् एव **शोकार्णव-शोषणम्** ॥५०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अरम्यम् अपि प्रसेन-मार्गानुगमन-भल्लुक-बिल-प्रवेशादिकं यत् तत् रम्यम् एव । रुचिरम् इति भक्तानाम् अरोचकम् अपि श्री-जानकी-त्यागादिकं रुचिरम् एव । पुरातनम् अपि भगवच्-चरित्रं नवं नवम् एव । मारीचानुगमनानन्तर-रावण-कृत-सीता-हरणादिकं मनसो महोत्सव-नाशकम् अपि महोत्सव-करम् एव । पति-पुत्रादि-वैराग्योत्पादकत्वेन शोकार्णवम् अपि तत् **शोकार्णव-शोषणम्** एव ॥५०॥

> **॥।**

**॥ १२.१२.५१ ॥**

**न यद् वचश् चित्र-पदं हरेर् यशो**

**जगत् पवित्रं प्रगृणीत कर्हिचित् ।**

**तद् ध्वाङ्क्ष-तीर्थं न तु हंस-सेवितं**

**यत्राच्युतस् तत्र हि साधवोऽमलाः ॥**

**श्रीधर-स्वामी (भावार्थ-दीपिका) :** चित्राणि पदानि यस्मिन्, तद् अपि जगत् पवित्रयतीति तथा तद् धरेर् यशो न प्रगृणीत न वर्णयेत् तद् वचो ध्वाङ्क्ष-तीर्थं काक-तुल्य-नराणं रति-स्थानं न तु हंसैर् ज्ञानिभिः सेवितम् । तत्र हेतुः—यत्रेति ॥५१॥

———————————————————————————————————————

**वंशीधरः (भावार्थ-दीपिका-प्रकाशः) : **तत्र हंसासेवने । पद्यानीमानि व्याख्यातचराण्येव । न यद्वच इत्य्-आदि पद्यत्रयं भक्तेरुत्कर्षाख्यापनार्थम् एव महा-पुराणस्यास्य प्रथमेऽपि शेषेऽपि स्थापितम् । यथा महामन्त्रः कश्चिदाद्यन्तवर्तिना बीजद्वयेन त्रयेण च पुटितः स्यात् ॥५०-५१॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** व्यतिरेकम् आह—न तद् इत्य्-आदि । तत् तस्मात् चित्रपदम् अपि चित्रैर् अद्भुतैः पदैर् ग्रथितम् अपि वचो हरेर् यशो न गृणीते यदि, तदा तद्-वचो ध्वाङ्क्ष-तीर्थं काक-तीर्थम् उच्छिष्ट-पत्रादि-निक्षेप-स्थानम् । तत्र यथा काका रमन्ते, तथा तत्-तुल्याः कामिन एव तत्र रमन्ते । जगत् पवित्रं यशो-विशेषणं जगति पवित्रम् अपि शुद्धम् अपि, तद्-वचः इति वचो-विशेषणम् ॥५१॥

———————————————————————————————————————

**जीव-गोस्वामी (क्रम-सन्दर्भः) : **न यद् इति । यत्राच्युतो गीयत इति शेषः ॥५१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न यद् वच इति श्लोक-त्रयं भक्तेर् एव सर्वोत्कर्ष-ख्यापकम् । महा-पुराणस्यास्य प्रथमेऽपि शेषेऽपि स्थापितम् । यथा महा-मन्त्रः कश्चिद् आद्य्-अन्तर्-वर्तिना बीज-द्वयेन त्रयेण पुटितः स्याद् इति ॥५२॥

> **॥।**

**॥ १२.१२.५२ ॥**

**स**[^७३]** वाग्-विसर्गो जनताघ-सम्प्लवो**

[^७३]:
     तद्


**यस्मिन् प्रति-श्लोकम् अबद्धवत्य् अपि ।**

**नामान्य् अनन्तस्य यशोऽङ्कितानि यत्**

**शृण्वन्ति गायन्ति गृणन्ति साधवः ॥**

**श्रीधर-स्वामी (भावार्थ-दीपिका) : स वाग्-विसर्गः** स एव वाचः प्रयोगो **जनताघ-सम्प्लवो** जन-समूहाघ-नाशकः। **यद्** यस्मात् । तान्य् एवान्यैः कीर्त्यमानानि **शृण्वन्ति,** श्रोतरि सति **गायन्ति**, नो चेत् स्वयम् एव **गृणन्ति** ॥५२॥

———————————————————————————————————————

**वंशीधरः (भावार्थ-दीपिका-प्रकाशः) : **इत्य् अर्थ इति—श्रेयःस्रुति भक्तिमुदस्य इत्य्-आद्य्-उक्तेर् अयं भावः ॥५२॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तद् वाग्-विसर्ग इत्य्-आदि । तद् इत्य् अव्ययम्, स इत्य् अर्थः । **स** एव **वाग्-विसर्गो जनताघ-विप्लवः, यस्मिन् अबद्धवत्य् अपि** अपशब्दादि-युक्तोऽपि ग्राम्य-भाषा-मयेऽपीति यावत् । **अनन्तस्य नामानि** कीदृशानि ? **यशोऽङ्कितानि** गोवर्धनोद्धरण-कालीय-मर्दन-केशि-नाशादीनि । **यद्** यस्मात् **शृण्वन्ति गायन्ति गृणन्ति** **प्रति श्लोकं** श्लोकं प्रति प्रतिपाद्यम् इत्य् अर्थः । अथवा, प्रति-श्लोकं प्रति-यशः, नैकम् एव यशो गेयम् ॥५२॥

———————————————————————————————————————

**जीव-गोस्वामी (क्रम-सन्दर्भः) : **तद्-वाग्-विसर्ग इति प्रथमे [१.५.११] व्याख्यातम् एव । उत्तम-गायके सति शृण्वन्ति, स्वस्य तु तादृशत्वे गायन्ति । तद् उभयाभावे गृणन्ति । गीर्-मात्रेणाभ्यस्यन्ति चेत्य् अर्थः ॥ [पुनरुक्तिर् आदरात् ।] ॥५२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

> **॥।**

**॥ १२.१२.५३ ॥**

**नैष्कर्म्यम् अप्य् अच्युत-भाव-वर्जितं**

**न शोभते ज्ञानम् अलं निरञ्जनम् ।**

**कुतः पुनः शश्वद् अभद्रम् ईश्वरे**

**न ह्य् अर्पितं कर्म यद् अप्य् अनुत्तमम् ॥**

**श्रीधर-स्वामी (भावार्थ-दीपिका) : **इदानीं ज्ञान-कर्मादराद् अपि भगवत्-कीर्तनादिष्व् एवादरः कर्तव्य इत्य् आह—**नैष्कर्म्यं** ब्रह्म, तत्-प्रकाशकं **यज् ज्ञानं,** यतो **निरञ्जनम्** उपाधि-निवर्तकं, तद् **अपि अच्युत-भक्ति-वर्जितं** चेन् **न शोभते** नापरोक्ष-पर्यन्तं भवतीत्य् अर्थः ॥५३॥ ** **

———————————————————————————————————————

**वंशीधरः (भावार्थ-दीपिका-प्रकाशः) : **ननु वर्णाश्रमाचारादिना निःश्रेयसं स्यादेव वर्णाश्रमाचारयुतो गृहस्थोपि विमुच्यते इति स्मृतेरतोऽच्युतभावेन किमित्यत आह—किञ्चेति । इत्य् अर्थ इति—कीर्तिसम्पत्त्योः सत्योर् अपि हरिस्मृतिं विनात्यन्तिकश्रेयो न सिद्ध्यतीति भावः । सापि कथं स्यात्तत्राह—हरेर्गुणानुवादेति । आदिना स्मरणादिग्रहः । वर्णाश्रमधर्मादिषु यः परमो महान्परिश्रमः स यशोयुक्तायां श्रियाम् एव पर्याप्तः प्रायो भवेन्न भगवद्-भक्तिसाधकः, हरेर्गुणानुवादश्रवणादिभिस् तु यः परिश्रमः स तु न विस्मृतिः श्रीधरपादपद्मयोर्यस्मात्तादृश इत्य् अर्थः ॥५३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : **किं बहुना, हरि-कीर्तनादि विना कैवल्य-प्रदम् अपि ज्ञानं न किञ्चिद् इत्य् आह—नैष्कर्म्यम् अपीत्य्-आदि । **अलम्** अत्यर्थं **निरञ्जनम्** उपाधि-निवर्तकम् अपि **ज्ञानं न शोभते** । ज्ञानम् अप्य् एवम्, किम् उत कर्मेत्य् आह—**कुतः पुनर्** इत्य्-आदि । **अनुत्तमम् अपि शश्वत् अभद्रम् ईश्वरेऽनर्पितं **सत् ॥५३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**[भक्ति-सन्दर्भः ८७, प्रीति-सन्दर्भ १]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अनुत्तमं** श्रेष्ठं निष्काम-**कर्म** ॥५३॥

> **॥।**

**॥ १२.१२.५४ ॥**

**यशः-श्रियाम् एव परिश्रमः परो**

**वर्णाश्रमाचार-तपः-श्रुतादिषु ।**

**अविस्मृतिः श्रीधर-पाद-पद्मयोर्**

**गुणानुवाद-श्रवणादरादिभिः ॥**

**श्रीधर-स्वामी (भावार्थ-दीपिका) : **किं च, वर्णश्रमाचारादिषु यः **परो** महान् **परिश्रमः**, स **यशो**-युक्तायां **श्रियाम्** एव । कीर्तिः संपत्तिश् च केवलं परः पुरुषार्थ इत्य् अर्थः । **गुणानुवादादिभिस्** तु **श्रीधर-पाद-पद्मयोर्** **अविस्मृतिर्** भवति ॥५४॥

———————————————————————————————————————

**वंशीधरः (भावार्थ-दीपिका-प्रकाशः) : **ततः कृष्ण-पदारविन्दास्मृतेः । सत्त्वस्यान्तः-करणस्य सत्त्वं द्रव्ये गुणे जीवे धैर्यान्तःकरणे तथा इति निरुक्तिः । ज्ञानम् अनुभवः । ज्ञानं परोक्षम् ॥५४॥

———————————————————————————————————————

**कैवल्य-दीपिका : यश** इति । **यशसां श्रीणाम्** च सम्बन्धिषु यशो-निमित्तेषु श्री-निमित्तेषु आचारादिषु यः **परः** केवलः **परिश्रमः** क्लेश एव, न तु फलम् । यद् भगवत्-**पादयोर् अविस्मृतिः** । सा च **गुणानुवादादिभिः** ॥५४॥ [मु।फ। ९.३]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** नैष्कर्म्यस्यापि विपूर्वत्वम् अनूद्य वर्णाश्रमाचारादि निष्पूर्वत्वम् आह—**यशः-श्रियाम्** इत्य्-आदि । वर्णाश्रम-तपः-शास्त्रादिषु केवलं परिश्रमः, **परः** परिशिष्टः, निष्पूर्वत्वात् । स केवलं यशः-श्रियां यशः-सम्पत्ताव् एव, **श्रीधर-पादयोर्** विस्मृतिर् एव तेषु । तर्हि सा कथं भवतीत्य् आह—**अविस्मृतिर्** इत्य्-आदि । हरेर् गुणानुवाद-चरणारविन्दादिभिः श्रीधरे श्री-युक्ते ये पाद-पद्मे तयोर् अविस्मृतिर् भवति । ध्रियते इति धराह्, श्रिया धरः श्रीधर इति पाद-पद्मस्यैव वा विशेषणम् ॥५४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**[भक्ति-सन्दर्भः ८८]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, वर्णाश्रमादिषु यः **परो** महान् **परिश्रमः**, स यशो-युक्तायां श्रियाम् एव पर्याप्तः प्रायो भवेत् । यशः-संपत्ति-साधक एव, न तु भगवत्-प्राप्ति-साधक इत्य् अर्थः । हरेर् गुणानुवाद-शास्त्रादिभिस् तु यः परिश्रमः, स तु श्रीधर-पाद-पद्मयोर् अविस्मृतिर्, न भवति विस्मृतिर् यस्मात् सः ॥५४॥

> **॥।**

**॥ १२.१२.५५ ॥**

**अविस्मृतिः कृष्ण-पदारविन्दयोः**

**क्षिणोत्य् अभद्राणि च शं तनोति ।**

**सत्त्वस्य शुद्धिं परमात्म-भक्तिं**

**ज्ञानं च विज्ञान-विराग-युक्तम् ॥**

**श्रीधर-स्वामी (भावार्थ-दीपिका) : **ततः किम् अत आह—अविस्मृतिर् इति । क्षिणोति नाशयति ॥५५॥

———————————————————————————————————————

**वंशीधरः (भावार्थ-दीपिका-प्रकाशः) : **हरिभजनम् एव द्विजाग्र्यापादकमित्यभिप्रेत्याह—द्विजाग्र्या इति । अत एव सर्वान्तर्यामित्वादेव । अदेवत्वे हेतुः—ईशम् इति । विध्यर्थेऽपि लोटो विधानादाह—यद्वेति । अवश्यभावाः इति पाठे तु न वश्यस्ततो निवर्तयितुमशक्यो भाव आत्मा बुद्धिर् इति यावत्, येषां त इत्य् अर्थः ॥५५॥

———————————————————————————————————————

**कैवल्य-दीपिका : **ननु किम् अविस्मृत्या इति तत्राह—**अविस्मृतिर्** इति । **क्षिणोति** हिनस्ति । **अभद्राणि** दुर्वासनाः । **शं** सुखम् । **सत्त्व-शुद्धिं** नीरुजकता । ततो भगवति प्रेम । ततोऽन्यत्र **विरागः** । ततः परोक्ष-बोधः । ततः साक्षात्कार इत्य् अर्थः ॥५५॥ [मु।फ। ९.४]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अविस्मृतिश् चेद् भवति, तदा किं स्याद् इत्य् आह—अविस्मृतिः कृष्ण-पादारविन्दयोर् इत्य्-आदि । अभद्राणि क्षिणोति । एतावन्-मात्रम् एव नेत्य् आह—शमं च तनोति । तेन किम् ? इत्य् आह—सत्त्वस्य शुद्धिं सत्त्व-गुणस्य शुद्धिम् । ततः किम् ? विज्ञान-विराग-युक्तं ज्ञानं च । ततः किम् ? तत्राह—परमां प्रेम-लक्षणां भक्तिम् इत्य् उपसंहारः ॥५५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्। _**[भक्ति-सन्दर्भः ८९]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततः किम् ? अत आह—अविस्मृतिर् इति । शमं बुद्धेर् भगवन्-निष्ठां शमो मन्-निष्ठता बुद्धेः [भा।पु। ११.१९.३६] इति भगवद्-उक्तेः ॥५५॥

> **॥।**

**॥ १२.१२.५६ ॥**

**यूयं द्विजाग्र्या बत भूरि-भागा**

**यच् छश्वद् आत्मन्य् अखिलात्म-भूतम् ।**

**नारायणं देवम् अदेवम् ईशम्**

**अजस्र-भावा भजताविवेश्य ॥**

**श्रीधर-स्वामी (भावार्थ-दीपिका) : **अथेदानीं श्रोतॄनात्मानं चाभिनन्दन्न् आह—यूयम् इति द्वाभ्याम् । हे द्विजाग्र्याः, यद् यस्माद् आत्मन्य् अन्तः-करणे श्री-नारायणम् आविवेश्य शश्वद् भजत । संभावनायां लोट् । अतो भूरि-भागा बहु-पुण्याः । कथं-भूतम् ? अखिलात्म-भूतं सर्वान्तर्यामिणम्, अत एव देवं सर्वोपास्यम् । अदेवं न देवोऽन्यो यस्य तम् । कुतः ? ईशम् । यद् वा, यस्माद् यूयं भूरि-भागास् तप-आदि-संपन्नास् ततो नारायणं भजतेति विधिः ॥५६॥

———————————————————————————————————————

**वंशीधरः (भावार्थ-दीपिका-प्रकाशः) : **आत्मनस्तत्त्वं स्वरूपम् ॥५६॥

———————————————————————————————————————

**कैवल्य-दीपिका : विद्या** वैराजोपासना[^७४] । **प्राण-निरोधः** प्राणायामः । **जप्यं** प्रणवादि नान्यत् ॥५६॥

[^७४]:
     वैश्वानराद्य्-उपासना, छान्दोग्ये ५.१३.१।


———————————————————————————————————————

**जीव-गोस्वामी (भक्ति-सन्दर्भः ९०) **: अत्र तप-आदि-सम्पत्तेः सार्थकत्वं नारायण-भजनेनैव भवतीति स्वाम्य्-अभिप्रायः ॥५६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अदेवं न विद्यते देवो यस्य यस्माद् इति वा । भजतेति संभावनायां लोट् ॥५६॥

> **॥।**

**॥ १२.१२.५७ ॥**

**अहं च संस्मारित आत्म-तत्त्वं**

**श्रुतं पुरा मे परमर्षि-वक्त्रात् ।**

**प्रायोपवेशे नृपतेः परीक्षितः**

**सदस्य् ऋषीणां महतां च शृण्वताम् ॥**

**श्रीधर-स्वामी (भावार्थ-दीपिका) : **मे मया श्रुतम् ॥५७॥

———————————————————————————————————————

**वंशीधरः (भावार्थ-दीपिका-प्रकाशः) : **हे विप्रा इति—यूयं तु विप्रा मत्तोऽप्यधिकतरं जानीथेति भावः। सर्वेषामशुभानां दुष्कर्मफलानां विनाशनं येन तत्तथा न वासुदेवभक्तानामशुभं विद्यते क्वचित् इत्य्-उक्तेः ॥५७॥

———————————————————————————————————————

**जीव-गोस्वामी (क्रम-सन्दर्भः),** **विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

———————————————————————————————————————

**जीव-गोस्वामी (भक्ति-सन्दर्भः ९१) :** एतत्-प्रसङ्गेनाहं चात्म-तत्त्वम् अखिलात्म-भूतं नारायणं स्मारितः । तं प्रति[^७५] परमोत्कण्ठितीकृतोऽस्मीत्य् अर्थः । यद् **आत्म-तत्त्वं मे** मया महर्षि-वक्त्राच् छ्रुतम् ॥५७॥

[^७५]:
     सम्प्रति इस् इन् अल्ल् बुत् छ, ज, झ, ञ। क्ल प्रेफ़ेर्स् तं प्रति।


**॥।**

**॥ १२.१२.५८ ॥**

**एतद् वः कथितं विप्राः कथनीयोरु-कर्मणः ।**

**माहात्म्यं वासुदेवस्य सर्वाशुभ-विनाशनम् ॥**

**श्रीधर-स्वामी (भावार्थ-दीपिका) : **एवम् इत्य् आत्मानम् एव पुनातीति किं वक्तव्यम् ? काक्वा सर्वम् एव पुनातीत्य् अर्थः । एतत्-पुराण-कीर्तनादि-फलं प्रपञ्चयितुम् आह—एतद् इत्य् अष्टभिः ॥५८॥

———————————————————————————————————————

**वंशीधरः (भावार्थ-दीपिका-प्रकाशः) : **एतच्छ्रीमद्भागवतरूपं वासुदेवमाहात्म्यम् । यामश् च क्षणश्चानयोः समाहारो यामक्षणम् । कालाध्वनोरत्यन्तसंयोगे इति द्वितीया । बह्ववकाशे याममात्रं शृणुयादल्पावकाशे तु क्षणमात्रं च शृणुयात् । एतेनास्यावश्यश्रोतव्यता ध्वनियाऽन्यथा कालद्वयविधानानुपपत्तेः। अत एवाम्बरीष प्रति श्रीगौतमेनोक्तम्—अम्बरीष शुकप्रोक्तं नित्यं भागवतं शृणु । पठस्व स्वमुखेनापि यदीच्छसि भवक्षयम् । इति । अनन्यधीः स्थिरचित्तः । आत्मपावनं जीवभावपरित्यागपूर्वकं ब्रह्मभावेन स्थितिः, अज्ञानमलनिवृत्त्यै तत्संगच्छत एवेति ॥५८॥

———————————————————————————————————————

**जीव-गोस्वामी (क्रम-सन्दर्भः),** **विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.५९ ॥**

**य एतत् श्रावयेन् नित्यं याम-क्षणम् अनन्य-धीः ।**

**श्लोकम् एकं तद्-अर्धं वा पादं पादार्धम् एव वा ।**

**श्रद्धावान् योऽनुशृणुयात् पुनात्य् आत्मानम् एव सः ॥**

**श्रीधर-स्वामी (भावार्थ-दीपिका) : **याम-क्षणं यामं क्षणं चेत्य् अर्थः । आत्मानम् एव साक्षात् पुनाति, न तु स्नानादि-वद् देह-मात्रम् ॥५९॥

———————————————————————————————————————

**वंशीधरः (भावार्थ-दीपिका-प्रकाशः) : **सर्वदा श्रवणानवकाशे तु द्वादश्यामवश्यं शृणुयात्, व्रतवैगुण्यापनुत्तये त्वेकादश्यामप्यवश्यं शृणुयादेवेति वा शब्द एवार्थे । आयुर्वर्द्धतेऽनेनेत्यायुष्यो धर्मः धर्मेण वर्द्धते चायुः इत्य् उक्तेस् तद्वान्भवति सर्वधर्मफलभाग्भवतीति भावः । अकालमृत्युहीनो वा भवेद् इत्य् अर्थः । ग्रहाद्यरिष्टजन्यायुर्नाशो न भवतीति भावः। प्रयतः पूतः उपवासं कुर्वन्यः पठति स ततः सोपवासपाठात् अपातकी महापातकोपपातकादिभ्यो हीनो भवतीत्य् अर्थः । महापातकान्याह मनुः—


> ब्रह्महत्या सुरापानं स्तेयं गुर्वङ्गनागमः ।   
> महान्ति पातकान्याहुः संयोगं चैव तैः सह ॥ 

उपपातकानि तु याज्ञवल्क्यः—


> गोवधो व्रात्यता स्तेयम् ऋणानां चानपक्रिया ।   
> अनाहिताग्नि-तापण्य-विक्रयः परिवेदनम् ॥१॥   
> भृताद् अध्ययनादानं भृतकाध्यापनं तथा ।   
> पारदार्यं पारिवित्त्यं वार्धुष्यं लवण-क्रिया ॥२॥   
> स्त्री-शूद्र-विट्-क्षत्र-वधो निदितार्थोपजीवनम् ।   
> नास्तिक्यं व्रत-लोपश् च सुतानां चैव विक्रयः ॥३॥   
> धान्य-कुप्य-पशु-स्तेयम् अयाज्यानां च याजनम् ।   
> पितृ-मातृ-सुत-त्यागस् तडाग-राम-विक्रयः ॥४॥   
> कन्या-सन्दूषणं चैव परिविन्दक-याजनम् ।   
> कन्या-प्रदानं तस्यैव कौटिल्यं व्रत-लोपनम् ॥५॥   
> आत्मनोऽर्थे क्रियारम्भो मद्यप-स्त्री-निषेवणम् ।   
> स्वाध्यायाग्नि-सुत-त्यागो बान्धव-त्याग एव च ॥६॥   
> इन्धनार्थण दुमच्छेदः स्त्री-हिंसौषधि-जीवनम् ।   
> हिंस्र-यन्त्र-विधानं च व्यसनान्य् आत्म-विक्रयः ॥७॥   
> शूद्र-प्रेष्यं हीन-सख्यं हीन-योनि-निषेवणम् ।   
> तथैवानाश्रमे वासः परान्न-परिपुष्टता ॥८॥   
> असच्-छास्त्राधिगमनम् आकरेष्व् अधिकारिता ।   
> भार्याया विक्रयश् चैषाम् एकैकम् उपपातकम् ॥९॥ इति । 

अथैषाम् अर्थः—गो-वधो गो-पिण्ड-व्यापादनम्, कालेऽनुपनीतत्वं व्रात्यता, ब्राह्मण-सुवर्ण-तत्-सम-व्यतिरिक्त-पर-द्रव्यापहरणं स्तेयम्, गृहीतस्य सुवर्णादेर् अप्रदानम् ऋणानाम् अपाकरणं, तथा देवर्षि-पितृ-सम्बध्यणस्यापाकरणं च, सत्य् अधिकारेऽनाहिताग्नित्वम्, तथापण्यस्य लवणादेर् विक्रयः, सहोदरस्य ज्येष्ठस्य तिष्ठतः कनीयसो भ्रातुर् दाराग्नि-संयोगः परिवेदनम् ॥१॥ 

पण-पूर्वम् अध्यापकाध्ययन-ग्रहणम्, पण-पूर्वाध्यापनम्, पर-दार-सेवनम्, पारित्रात्त्यं कनीयसि कृत-विवाहे ज्येष्ठस्य विवाह-राहित्यम्, वार्धुष्यं प्रतिषिद्ध-वृद्ध्य्-उपजीवनम्, लवणस्योत्पादनम् ऊपरादितः ॥२॥

स्त्रीत्य्-आदि स्पष्टम्, निन्दितापि जीवनम् अराज-स्थापितार्थोर् अजीवनम्, नास्ति पर-लोक इत्य्-आद्य्-अभिनिवेशो नास्तिक्यम्, व्रत-लोपो ब्रह्मचारिणः स्त्री-प्रसङ्गः, सुतानाम् अपत्यानां विक्रयः ॥३॥ 

धान्यं ब्रीह्य्-आदि, कुप्यम् असारं त्रपुसीसादि, पशवो गवादयस्तेषामपहरणम्, गो-वधो व्रात्यता स्तेयम् इत्य् अनेनैव सिद्धे पुनर् धान्यादि-ग्रहणं प्रायश्चित्त-विशेषार्थम् एवम् एव बान्धव-त्याग-ग्रहणेनैव सिद्धे पुनः पित्रादि-त्यागो विज्ञेयः, अयाज्यानां जाति-कर्म-दुष्टानां शूद्र-व्रात्यादीनां याजनम्, पितृ-मातृ-सुतानाम् अपतितानां परित्यागो गृहान् निष्कासनम्, तडागादि-विक्रयः ॥४॥ 

कन्या-दूषणम् अङ्गुल्यादिना योनि-विदारणं न तु भोगः, तस्य सखि-भार्या-कुमारीषु इति गुरु-तल्प-समत्वोक्तेः । पारिविन्दकस्य परिवेत्तुर् याजनम्, तस्यैव कन्या-प्रदानं च, कौटिल्यं गुरोर् अन्यत्र, गुरु-विषयस्य तु कौटिल्यस्य सुरापान-समत्वोक्तेः । पुनर् व्रत-लोप-ग्रहणं शिष्टाप्रसिद्धेष्व् अपि श्री-हरि-चरणेक्षणं विना ताम्बूलं न भक्षयामीत्य् एवं-रूपेषु व्रतेषु प्राप्त्य्-अर्थम् ॥५॥ 

क्रियारम्भः पाकारम्भः अधं स केवलं भुङ्क्ते यः पचत्य् आत्मकारणात् इति तस्यैव प्रतिषिद्धत्वाक्रियामान-विषये त्व् अतिप्रसङ्गः स्यात् । मद्यपाया जायाया भोगः, स्वाध्याय-त्यागो वेदाभ्यासादि-राहित्यम्, अग्नीनां श्रौत-स्मार्तानां त्यागः, सुत-त्यागस् तत्-संस्काराकरणम्, बान्धवानां पितृव्य-मातुलादीनां त्यागः सति विभवेऽपरिरक्षणम् ॥६॥

पाकादि-दृष्ट-प्रयोजन-सिद्ध्य्-अर्थम् आर्द्र-द्रुम-च्छेदो न त्व् आहवनीयादि-रक्षणार्थम् अपि, स्त्रिया, हिंसया, औषधेन च जीवनम् । तत्र स्त्रीजीवनम्—भार्यां पण्यभावेन पुरुषान्तरभोगार्थं प्रयोज्य तल्लब्धोपजीवनं, स्त्रीधनेनोपजीवनं वा, हिंसया प्राणिवधेन जीवनन्, औषधजीवनं वशीकरणादिना, हिंस्रयन्त्रस्य तिलेक्ष्वादिपीडनादिरूपस्य प्रवर्तनम्, व्यसनानि मृगयादीनि, आत्मविक्रयो द्रव्यग्रहणेन परदास्यकरणम् ॥७॥ 

शूद्रस्य प्रेष्यं सेवनम्, हीनजातिषु मैत्रीकरणम्, अनूढसवर्णदारस्य केवलं हीनवर्णदारोपसेवनम्, साधारणस्त्रीसभोगश्च, अगृहीताश्रमत्वं सत्यधिकारे, परपाकरतित्वम् ॥८॥ 

चार्वाकादिग्रन्थावामः, आकरेषु सुवर्णाद्युत्यत्तिस्थानेषु राजाज्ञयाधिकारित्वम्, भार्याया विक्रयः चान्मन्वाद्युक्ताभिचारमतिपूर्वलशुनादिभक्षणान्दग्रहणम् ॥९॥ 

मातृगमनदुहितृगमनस्नुषागमनान्यतिपातकानि, स्वसृसखीसगोत्रोत्तमवर्णारजस्वलाशरणागताप्रव्रजितानिक्षिप्तनां गमनमनुपातकानि, अनुपातकानाम् एव विष्णुना पातकसंज्ञोक्ता— 


> महा-पापं चातिपापं तथा पातकम् एव च ।   
> प्रासङ्गिकं चोपपायम् इत्य् एषां पञ्चको गणः ॥ 

इति कृतं प्रसक्तानुप्रसक्त्या ॥५९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.६० ॥**

**द्वादश्याम् एकादश्यां वा शृण्वन्न् आयुष्यवान् भवेत् ॥**

**पठत्य् अनश्नन् प्रयतः पूतो भवति पातकात् ।**

**श्रीधर-स्वामी (भावार्थ-दीपिका) : द्वादश्याम् एकादश्यां** **वा** इति यदा यस्यां व्रतं प्राप्यते, तदा तस्याम् एवेत्य् अर्थः ॥५९॥

———————————————————————————————————————

**वंशीधरः (भावार्थ-दीपिका-प्रकाशः) : **यतः संयतश् चासाव् आत्मा बुद्धिर्यतात्मा सोऽस्यास्तीति यतात्मवान् । ओष्य स्थित्वा उपवासार्थकत्वं तु निरन्नस्य यत्तात्मत्वासम्भवात्याठस्यापि दुष्करतैवेति प्रतीयते । भयात्संसारात्  ॥६०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.६१-६२ ॥**

**पुष्करे मथुरायां च द्वारवत्यां यतात्मवान् ।**

**उपोष्य संहिताम् एतां पठित्वा मुच्यते भयात् ॥**

**देवता मुनयः सिद्धाः पितरो मनवो नृपाः ।**

**यच्छन्ति कामान् गृणतः शृण्वतो यस्य कीर्तनात् ॥**

**वंशीधरः (भावार्थ-दीपिका-प्रकाशः) : **अत्र ये देवादयः कीर्तितास्तेऽपि कीर्तनात् यत्र यद् भागवतं गृणतः शृण्वतश् च नृन्कामान् यच्छन्ति ददति यत्रेति द्वितीयार्थे त्रल् ॥ गृह्य-सूत्रोक्तं फलम् आह—ऋच इति । तथा हि—यहचोऽधीते पयसः कुल्या अस्य पितृन् स्वधा उपक्षरान्ति यद्यपि घृतस्य कुल्या य त्सामानि मध्वः कुल्या योऽथर्वाङ्गिरसः सोमस्य कुल्या यद् ब्राह्मणानि कल्पान् गाथा नाराशंसीर् इतिहास-पुराणानीत्य् अमृतस्य कुल्याः इति ॥६१-६२॥

> **॥।**

**॥ १२.१२.६३ ॥**

**ऋचो यजूंषि सामानि द्विजोऽधीत्यानुविन्दते ।**

**मधु-कुल्या घृत-कुल्याः पयः-कुल्याश् च तत् फलम् ॥**

**श्रीधर-स्वामी (भावार्थ-दीपिका) : **ऋग्-आद्य् अधीत्य द्विजो मधु-कुल्यादि यद् अनुविन्दते, तत् फलम् एतां पठित्वानुविन्दत इति ॥६३॥

———————————————————————————————————————

**वंशीधरः (भावार्थ-दीपिका-प्रकाशः) : **जीवन्-मुक्ति-फलकत्वम् अस्याह—किं चेति । 


> मनसा वचसा दृष्ट्या गृह्यतेऽन्यैर् अपीन्द्रियैः ।   
> अहम् एव न मत्ताऽन्यद् इति बुद्ध्य्-अध्वम् अञ्जसा ॥ 

इति रीत्या यत् सर्वात्मकत्व-रूपं भगवतः पदं स्वरूपं भगवतैवर्षिभ्यः प्रोक्तम् अर्थाद् अद्वैतानष्ठा-रूपं तद् व्रजेल् लभेद् इत्य् अर्थः ॥६३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.६४ ॥**

**पुराण-संहिताम् एताम् अधीत्य प्रयतो द्विजः ।**

**प्रोक्तं भगवता यत् तु तत् पदं परमं व्रजेत् ॥**

**श्रीधर-स्वामी (भावार्थ-दीपिका) : **किं च, प्रोक्तम् इति ॥६४॥

———————————————————————————————————————

**वंशीधरः (भावार्थ-दीपिका-प्रकाशः) : **प्रज्ञा प्रकृष्ट-ज्ञानं सर्व-पुराणेतिहासाध्ययनाध्यापन-सामर्थ्य-लक्षणं प्राप्नुयात् । उदधिर् मेखलेव परितो व्याप्तो यस्याः सोदधि-मेखला भूमेर् नामेदम् । समुद्र-मेखले देवि पर्वत-स्तन-मण्डले इति मन्त्रात् । तथा च भूमिं प्राप्नुयान् न तु समुद्रान्तर्-गतां सर्वाम् इति नरेन्द्रादि-पदवद् यत् किञ्चिन् नराणां पत्याव् अपि यथा नरेन्द्र-पदं प्रयुज्यते, तथा यत् किञ्चिद् भूपतिर् अप्य् उदधि-मेखला-पतिर् उच्यत इति । अत्र सन्धिर् आर्षः । यद् वा, उदधिः, आप अधिकोत्धाधिका यस्मिन्न् इत्य् उदधिः । अत्रार्षत्वाद् वर्ण-विकारो मयूरादिवत् । अवस्थान्तर-प्राप्तिर् विकारस् तस्मात् यस्य सः । एवं निधिपतिर् अपि ज्ञेयः । निधिः पद्मादि-नवके वस्व्-अब्धि-स्थापनेषु च इति धरणिः । धनपतिः स्याद् इत्य् अर्थः । शूद्रः शृण्वन्न् एव तस्य पाठानधिकारात् । तद्-उक्तं पुराणाधिकार-प्रस्तावे भविष्ये—


> अध्येतव्यं ब्राह्मणेन वैश्येन क्षत्रियेण च ।   
> श्रोतव्यम् एव शूद्राणां नाध्येतव्यं कदाचन ॥   
> श्रीतं स्मार्तं च वैधर्मं प्रोक्तम् अस्मिन् नृपोत्तम ।   
> तस्माच् छूद्रैर् विना विप्रं न श्रोतव्यं कदाचन ॥ इति ॥६४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

> **॥।**

**॥ १२.१२.६५ ॥**

**विप्रोऽधीत्याप्नुयात् प्रज्ञां राजन्योदधि-मेखलाम् ।**

**वैश्यो निधि-पतित्वं च शूद्रः शुध्येत पातकात् ॥**

**श्रीधर-स्वामी (भावार्थ-दीपिका) : **राजन्य उदधि-मेखलां पृथ्वीम् । सन्धिर् आर्षः । विप्रोऽधीत्येत्य् आदिकं तत्-तत्-कामाग्रह-पराणां प्रवर्तनार्थम् आपात-फलम् ॥६५॥

———————————————————————————————————————

**वंशीधरः (भावार्थ-दीपिका-प्रकाशः) : **एवं प्रभावातिरेके पूर्वोक्तरीत्या प्रभावाधिक्ये । इह श्री-भागवते । अशेषमूर्तिरनन्तमूर्तिः । अनुपदं प्रतिश्लोकम् । पदानि सन्त्यत्रन्ति पदः। अजत्र मत्वर्थीयः। पद्यम् । पदं पदमनुपदं वीप्सार्थकानुपदयोगे द्वितीया । तत्तत्कथाप्रसङ्गैर्भगवानेवात्र कीर्तित इति । अत्र कर्म ब्रह्मादिप्रतिपादकशास्त्रेऽखिलेशो विराडन्तर्यामी तत्पालको विष्णुर्वापि न गीयते, कचिद्गीयते वा तत्र त्वभीक्ष्ण नेव गीयते । तुरवधारणे । इह भागवते भगवानेवाभीक्ष्णं गीयते नारायणादयो येऽत्र वर्णितास्तेप्यशेषा एव मूर्तयोऽवतारा यस्य स तथाभत एव गीयते न त्विरत्रेव तद्विवेकेनेत्यर्थः । अत एव तत्तत्कथाप्रसङ्गैर् अपि भगवानेव पठितो व्यक्तम् एवोक्त इत्य् अर्थः ॥६५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : **विप्रोऽधीत्येत्य्-आदि । शूद्रोऽधीत्य पातकात् शुध्येत । इदं भागवतं नाम पुराणं ब्रह्म-सम्मितम् [भा।पु। १.३.४०] इति भागवतस्य ब्रह्म-सम्मितत्वात् कथं तच्-छूद्रोऽध्येत ? सत्यम् । भक्तिश् चेच् छूद्र-योषिताम् इत्य् उक्तत्वाद् भक्त-शूद्रस्यआध्यय्नाधिकारो बोद्धव्यः । शूद्रोऽधीत्येति पृथग्-ध्येतेति-पद-प्रयोगात् श्रुत्वेति नार्थान्तरं कार्यम् । एतेनैवास्मिन् श्री-भागवते शूद्र-कर्तृकाध्ययन-सम्भावना ॥६५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विप्रोऽधीत्येत्य्-आदिकं तत्-तत्-कामाग्रह-पराणां प्रवर्तनार्थम् आपात-फलं राजन्य उदधि-मेखलां सन्धिर् आर्षः ॥६५॥

> **॥।**

**॥ १२.१२.६६ ॥**

**कलि-मल-संहति-कालनोऽखिलेशो**

**हरिर् इतरत्र न गीयते ह्य् अभीक्ष्णम् ।**

**इह तु पुनर् भगवान् अशेष-मूर्तिः**

**परिपठितोऽनु-पदं कथा-प्रसङ्गैः ॥**

**श्रीधर-स्वामी (भावार्थ-दीपिका) : **अस्य पुराणस्यैवं प्रभावातिर् एके कारणम् आह—**कलि-मलानां संहतिं** समूहं **कालयति** विनाशयतीति तथा । **इतरत्र** शास्त्रान्तरे ॥६६॥

———————————————————————————————————————

**वंशीधरः (भावार्थ-दीपिका-प्रकाशः) : **आदिनानन्तादिग्रहः । सर्वज्ञर् अपि देवैरज्ञातगुणगणत्वाद् दुर्ज्ञेयं तं नतोऽस्मीति । तमजं नतोऽस्मि, किं ब्रह्माणं नमसि? न, अनन्तम् । किं प्रधानं? आत्मतत्त्वं चेतनस्वरूपम् । किं शुद्धजीवं? न, जगदुदयादय आत्मशक्तितो यस्य तम् । किं दुर्गापतिं शभुम्? विश्वेश्वरीं जगद्धात्रीं स्थितिसंहारकारिणीम् इति मार्कण्डेयोक्तेः शिवाद्धाङ्गहरा दुर्गा इति पुराणान्तराच् च, न, द्यपतिभिरजाद्यैर् अप्य् अज्ञातस्तुतिकमच्युत श्री-कृष्णम्, को वेत्ति भूमन्भगवन्परात्मन्योगेश्वरोक्तीर्भवतस् त्रिलोक्याम् इति ब्रह्मोक्तेः । नाह वेदापरेऽपि च इत्य् उक्तेः, यतो यतो वाचो निवर्तन्ते अप्राप्य मनसा सह इति श्रुतेश् च ॥६६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अन्येभ्यः पुराणेभ्योऽस्य श्रैष्ठ्यम् उपक्रमेऽपि धर्मः प्रोज्झित-कैतवोऽत्र [भा।पु। १.१.२] इति यथोक्तं, तथैवोपसंहारेऽपि दर्शयन्न् आह—कलि-मल-संहतीत्य्-आदि । **इतरत्र** पुराणादौ **अभीक्ष्णं न गीयते**, **इह तु** **अनुपदं** पदं पदम् अनु परि परितो **भगवान्** श्री-कृष्णः । कीदृशः ? **अशेष-मूर्तिः**, शेषः परिणामस् तद्-रहिता मूर्तिः श्री-विग्रहो यस्य । **कथा-प्रसङ्गैः** कथाभिः साक्षात् कथ्यमानाभिः प्रसङ्गैश् च ॥६६॥

———————————————————————————————————————

**जीव-गोस्वामी (क्रम-सन्दर्भः) : कालनो** नाशनः । **इतरत्र** कर्म-ब्रह्मादि-प्रतिपादक-शास्त्रान्तरे । **अखिलेशो** विराड्-अन्तर्यामी नारायणोऽपि तत्-पालको विष्णुर् वापि **न गीयते** क्वचिद् गीयते वा, तत्र त्व् **अभीक्ष्णं** नैव गीयते। **तु**-शब्दोऽवधारणे । साक्षात् श्री-**भगवान्** पुनर् इह श्री-भागवत एवाभीक्ष्णं गीयते। नारायणादयो वा येऽत्र वर्णिताः, तेऽप्य् **अशेषा** एव **मूर्तयो**ऽवतारा यस्य सः । तथा-भूत एव गीयते, न त्व् इतरत्रेव तद्-अविवेकेनेत्य् अर्थः । अत एव तत्-तत्-**कथा-प्रसङ्गैर् अनुपदं** पदं पदम् अपि लक्ष्यीकृत्य भगवान् एव **परि** सर्वतो-भावेन **पठितो** व्यक्तम् एवोक्त इति[^७६] ॥६६॥ [परमात्म-सन्दर्भ १०७]

[^७६]:
     अनेनापूर्वतापि व्याख्याता अन्यत्रानधिगतत्वात् इति परमात्म-सन्दर्भे।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कलि-मल इति । **कालनो** नाशनः । **अनुपदं** प्रति-प्रकरणम् एव, **इतरत्र** कर्म-ब्रह्मादि-प्रतिपादक-शास्त्रान्तरे । **अखिलेशो** विराड् अन्तर्यामी नारायणोऽपि तत्-पालको विष्णुर् वापि न गीयते । क्वचिद् गीयते वा, तत्र त्व् **अभीक्ष्णं** **नैव गीयते** । **तु**-शब्दोऽवधारणे । साक्षात् श्री-**भगवान् पुनर् इह** श्री-भागवत एवाभीक्ष्णं गीयते । नारायणादयो वा येऽत्र वर्णिताः, तेऽप्य् **अशेषा** एव **मूर्तयो**ऽवतारा यस्य सः । तथाभूत एव गीयते, न त्व् इतरत्रैव तद्-अविवेकेनेत्य् अर्थः । अत एव तत्-तत्-**कथा-प्रसङ्गैर् अनुपदं** पदं पदम् अपि लक्ष्यीकृत्य भगवान् एव **परि** सर्वतो-भावेन **पठितो **व्यक्तम् एवोक्त इति ॥६६॥ 

**॥।**

**॥ १२.१२.६७ ॥**

**तम् अहम् अजम् अनन्तम् आत्म-तत्त्वम् **

**जगद्-उदय-स्थिति-संयमात्म-शक्तिम् ।**

**द्यु-पतिभिर् अज-शक्र-शङ्कराद्यैर्**

**दुरवसित-स्तवम् अच्युतं नतोऽस्मि ॥**

**श्रीधर-स्वामी (भावार्थ-दीपिका) : **शास्त्र-प्रतिपादितं भगवन्तं नमस्करोति—तम् इति द्वाभ्यम् । जगद्-उदय-स्थिति-संयमात्मानो रज-आदयः शक्तयो यस्य तम् । द्यु-पतिभिर् देवैर् अपि दुरवसितोऽज्ञातः स्तवः स्तोत्रं यस्य तम् ॥६७॥

———————————————————————————————————————

**वंशीधरः (भावार्थ-दीपिका-प्रकाशः) : **आदिनानन्तादि-ग्रहः । सर्वज्ञर् अपि देवैरज्ञातगुणगणत्वाद् दुर्ज्ञेयं तं नतोऽस्मीति । तम् अजं नतोऽस्मि, किं ब्रह्माणं नमसि? न, अनन्तम् । किं प्रधानं? आत्मतत्त्वं चेतनस्वरूपम् । किं शुद्धजीवं? न, जगदुदयादय आत्मशक्तितो यस्य तम् । किं दुर्गापतिं शभुम्? विश्वेश्वरीं जगद्धात्रीं स्थितिसंहारकारिणीम् इति मार्कण्डेयोक्तेः शिवाद् धाङ्गहरा दुर्गा इति पुराणान्तराच् च, न, द्यपतिभिर् अजाद्यैर् अप्य् अज्ञात-स्तुतिकम् अच्युत श्री-कृष्णम्, को वेत्ति भूमन् भगवन् परात्मन् योगेश्वरोक्तीर् भवतस् त्रिलोक्याम् [भा।पु। १०.१४.२१] इति ब्रह्मोक्तेः । नाहं वेदापरेऽपि च इत्य् उक्तेः, यतो वाचो निवर्तन्ते अप्राप्य मनसा सह [तै।उ। २.४.१] इति श्रुतेश् च ॥६६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तत् तस्मात् तं नतोऽस्मीत्य् आह—**तम् अहम्** इत्य्-आदि । **तं** श्री-कृष्णम् **अजम्** अनन्तम् अपरिणामम् **आत्म-तत्त्वम्** । आत्मा स्वयम् एव तत्त्वं भगवत्-तत्त्वं यस्य, **अच्युतं** शाश्वतम्, अत एव **अजादिभिर्** **दुरवसितो** याथार्थ्येन ज्ञातः **स्तवो** यस्य ॥६७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शास्त्र-प्रतिपादितं देवं प्रणमति—तम् अजं नतोऽस्मि । किं ब्रह्माणं नमसि? न । अनन्तं किं प्रधानम् ? न । **आत्म-तत्त्वं** चेतन-स्वरूपम् । किं शुद्ध-जीवम् ? न । **जगद्-उदयादय आत्म-शक्तितो** यस्य तम् । किं दुर्गा-पतिं शम्भुम् ? न । **द्युपतिभिर्** देवैर् **अजाद्यैर्** अपि **दुरवसित-स्तवम्** अज्ञात-स्तुतिकम् । **अच्युतं** श्री-कृष्णम् ॥६७॥

> **॥।**

**॥ १२.१२.६८ ॥**

**उपचित-नव-शक्तिभिः स्व आत्मन्य्**

**उपरचित-स्थिर-जङ्गमालयाय ।**

**भगवत उपलब्धि-मात्र-धाम्ने**

**सुर-ऋषभाय नमः सनातनाय ॥**

**श्रीधर-स्वामी (भावार्थ-दीपिका) : उपचिताभिर्** उद्रिक्ताभिर् **नव-शक्तिभिः** प्रकृति-पुरुष-महद्-अहङ्कार-तन्-मात्र-रूपाभिः **स्व आत्मन्य्** एव **उपरचितं स्थिरं जङ्गमं** च **आलयो** यस्य, तस्मै **भगवते** ॥६८॥

———————————————————————————————————————

**वंशीधरः (भावार्थ-दीपिका-प्रकाशः) : **स्वे स्वीये । आत्मनि स्वरूपे । उपरचितम् आविर्भावितं यत् स्थिरं स्थावरं जङ्गमं च तद् एवालयो निवास-स्थानं यस्य, तस्मै स्व-प्रकाशित-जगति जीव-रूपेणान्तर्यामि-रूपेण च स्थिताय । उपलब्धि-मात्र-धाम्ने सर्व-ज्ञान-स्वरूपाय ज्ञान-मात्राधिष्ठानाय वा । सुरऋषभाय सर्व-देवोत्तमाय श्री-कृष्णाय । सनातनाय सर्वावस्थासु विद्यमानाय । एतच् च श्री-कृष्ण एवं सम्पद्यते । अहं सर्वस्य प्रभवो मत्तः सर्वं प्रवर्तते [गीता १०.८] इति, मया ततम् इदं सर्वं जगत् स्थावर-जङ्गमम् [गीता ९.४] इति च तद्-उक्तेः । 

यद् वा, **उपलब्धि-मात्रं **परं ब्रह्म, तस्य **धाम्ने** स्थानाय, ज्ञान-मात्रं परं ब्रह्म [भा।पु। ३.३२.२१] इत्य् उक्तेः, ब्रह्मणो हि प्रतिष्ठाहम् [गीता १४.२७] इति श्री-मुखोक्तेः, सनातनस् त्वं पुरुषो मतो मे इत्य् अर्जुनोक्तेश् च सनातनत्वम् अपि तत्रैव संगच्छते देवानाम् अच्युतो यथा इत्य् अग्रे वक्ष्यमाणत्वात् तत् सर्व-देव-श्रेष्ठोऽपि स एवेति ॥६८॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** पुनर् नमस्करोति—उपचितेत्य् आदि । सनातनाय भगवत् श्री-कृष्णाय नमः । उपलब्धि-मात्रं निरुपहित-चैतन्यं धाम स्थानं यस्य—क्षेमं विन्दन्ति मत्-स्थानं यद् ब्रह्म परमं विदुः [भा।पु। ११.२०.३७] इति भगवद्-उक्तेः । सुराणां ब्रह्मादीनाम् ऋषभाय श्रेष्ठाय । उपलब्धि-धामत्वम् आह—उपचितेत्य्-आदि । उपचितानुद्रिक्तान् वा, अप्राकृता नूयते स्तूयते इति नव, कर्म्ण्य् अन् । तथा-भूता या शक्तयः लीलाद्यास् ताभिः स्वे आत्मनि चित्-स्वरूपेऽधिष्ठाने उपरचिताः स्थिरास् तर्व्-आदय आलया गृहा येन । एतेनोपक्रम-लब्धस्य, यत्र त्रि-इसर्गो मृषा [भा।पु। १.१.१] इति व्याख्यातस्य वस्तुन उपसंहारेऽपि प्रकटनम् ॥६८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तम् एव स्वान्तर्यामित्वेन प्रणम् इति । नव-शक्तिः । प्रकृति-पुरुष-महद्-अहङ्कार-तन्मात्र-रूपाभिः ॥६८॥

> **॥।**

**॥ १२.१२.६९ ॥**

**स्व-सुख-निभृत-चेतास् तद्-व्युदस्तान्य-भावोऽप्य् **

**अजित-रुचिर-लीलाकृष्ट-सारस् तदीयम् ।**

**व्यतनुत कृपया यस् तत्त्व-दीपं पुराणं**

**तम् अखिल-वृजिन-घ्नं व्यास-सूनुं नतोऽस्मि ॥**

**श्रीधर-स्वामी (भावार्थ-दीपिका) :** श्री-गुरुं नमस्करोति । **स्व-सुखेनैव निभृतं** पूर्णं **चेतो** यस्य । तेनैव **व्युदस्तोऽन्यस्मिन् भावो** यस्य तथाभूतोऽप्य् **अजितस्य रुचिराभिर् लीलाभिर् आकृष्टः सारः** स्व-सुख-गतं स्थैर्यं यस्य सः । **तत्त्व-दीपं** परमार्थ-प्रकाशकं श्री-भागवतं यो **व्यतनुत तं नतोऽस्मीति** ॥६९॥

———————————————————————————————————————

**वंशीधरः (भावार्थ-दीपिका-प्रकाशः) : **स्व-सुखेन परमानन्दावाप्त्या । तेनैव स्वसुखपूर्णचेतस्त्वेनैव । अन्यस्मिन्परमानन्दस्वरूपादितरत्र, भावः स्नेहो यस्य । तथाभूतोपि परमानन्दतृप्तोपि । अजितस्य श्री-कृष्णस्य । रुचिराभिर्मनोहराभिर्बाल्यादिचरितैराकृष्ट आकर्षणविषयीकृतः । तद् इति ब्रह्मणो नाम इति श्रुतेस् तद् ब्रह्म तस्य भावस् तत्त्वं श्री-कृष्णः—


> अहो भाग्यम् अहो भाग्यं नन्द-गोप-व्रजौकसाम् ।   
> यन्-मित्रं परमानन्दं पूर्णं ब्रह्म सनातनम् ॥ [भा।पु। १०.१४.३२]

इति ब्रह्मोक्तेस् तस्य प्रकाशकम् । अखिलानि वृजिनानि पापानि हन्ति दर्शन-स्मरणादिनेत्य् **अखिल-वृजिनघ्नः,** कलुषं वृजिनैनोघम् [भा।पु। १२.१३.२१] इत्य् अमरः । ब्रह्म-रूपत्वात् तस्य सर्वाघ-निवर्तकत्वम् । शुकाय ब्रह्म-रूपिणे इत्य् अग्रिमाध्यायोक्तेः स्वेष्ट-देवं शास्त्र-प्रतिपाद्यं नत्वा स्व-गुरुं प्रणमति—स्व-सुखेन ब्रह्मानन्देन **निभृतं** परिपूर्णं **चेतो** यस्य तम् । तेन तथात्वेन व्युदस्तो दूरीभूतोऽन्यस्मिन् भावो मनो-व्यापारो यस्य तम् । तथा-भूतोऽप्य् अजितस्य श्री-कृष्णस्य रुचिर-लीलया कर्त्र्यातिबलवत्याकृष्टस् तस्माद् ब्रह्मानन्द-सकाशात् स्वस्मिन्न् आनतिः सारो रसानुभव-सामर्थ्यं यस्य सः, ब्रह्म-रसास्वादाद् अपि लीला-रसास्वादे माधुर्याधिक्यम् अनुभूय तत्रैव यः प्राप्त-निष्ठोऽभूद् इति भावः । तेन लीला-रसोऽयं तस्य न समाधि-भञ्जकः प्रत्यूहस् तथात्वे तेन तत्रैव पुनः समाध्यर्थम् एवायतिष्यत न तु तथा-कृतं प्रत्युत कृपयान्येभ्योऽपि लीला-रसास्वाद-दित्सया **तत्त्व-दीपं** लीला-रस-तत्त्व-प्रकाशकं व्यतनुत । अत एवोक्तम्—हरेर् गुणाक्षिप्त-मतिर् भगवान् बादरायणिः [भा।पु। १.७.११] इति, परिनिष्ठितोऽपि नैर्गुण्ये [भा।पु। २.१.९] इत्य्-आदि पुराणं श्री-भागवतं व्यतनुत विस्तर-पूर्वं व्याख्यातवान् ॥६८॥

इति श्रीमद्-भागवत-भावार्थ-दीपिका-प्रकाशे द्वादश-स्कन्धे द्वादशोऽध्यायः ॥१२॥

———————————————————————————————————————

**जीव-गोस्वामी (क्रम-सन्दर्भः) : **नमस्कुर्वन्न् एव वक्तृ-हृदय-निष्ठा-पर्यालोचनया समस्त-ग्रन्थ-तात्पर्यं निर्धारयति—स्व-सुखेति । अत्र **अखिल-वृजिनं** तादृश-भावस्य प्रतिकूलम् उदासीनं च सर्वं ज्ञेयम् । **अजित**-शब्देनात्र पूर्णत्वेन मुख्यतया श्री-कृष्ण-संज्ञ एवेति प्रथमे श्री-बादरायण-समाधौ व्यक्तीकृतोऽस्ति ॥६९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्वेष्ट-देवं प्रणम्य श्री-गुरुं प्रणमति । **स्व-सुखेन** ब्रह्मानन्देन **निभृतं** परिपूर्णं **चेतो** यस्य सः । तेन तथात्वेनैव **व्युदस्तो** दूरीभूतोऽ**न्यत्र भावो** मनो-व्यापारो यस्य तथाभूतोऽप्य् **अजितस्य** कृष्णस्य **रुचिर-लीलया** कर्त्र्या अतिबलवत्या **आकृष्टस्** तस्माद् ब्रह्मानन्दात् सकाशाद् अपि स्वस्मिन्न् आनीतः **सारो** रसानुभव-सामर्थ्यं यस्य सः । ब्रह्म-रसास्वादाद् अपि लीला-रसास्वादे माधुर्याधिक्यम् अनुभूय, तत्रैव यः प्राप्त-निष्ठोऽभूद् इति भावः । तेन लीला-रसोऽयं तस्य न समाधि-भञ्जकः प्रत्यूह इति व्याख्येयम्। तथात्वे सति तेन पुनर् अपि तादृश-समाध्य्-अर्थम् एवायतिष्यत । न तु तथाकृतं प्रत्युत **कृपया**न्येभ्योऽपि तादृश-लीला-रसास्वाद-दित्सया **तत्त्व-दीपं **लीला-रस-तत्त्व-प्रकाशकं **व्यतनुत** । अत एवोक्तं हरेर् गुणाक्षिप्त-मतिर् भगवान् बादरायणिर् [भा।पु। १.७.११] इति, परिणिष्ठितोऽपि नैर्गुण्ये [भा।पु। २.१.९] इत्य्-आदि च ॥६९॥

इति सारार्थ-दर्शिन्यां हर्षिण्यां भक्त-चेतसाम् ।

द्वादशे द्वादशोऽध्यायः सङ्गतः सङ्गतः सताम् ॥*॥

> **॥।**  
> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां द्वादश-स्कन्धे   
> स्कन्धार्थ-निरूपणं नाम   
> द्वादशोऽध्यायः

॥ १२.१२ ॥

**॥।**

**(१२.१३)**





## स्कन्धार्थ-निरूपणं

**॥ १२.१३.१ ॥**

**सूत उवाच—**

**यं ब्रह्म-वरुणेन्द्र-रुद्र-मरुतः स्तुन्वन्ति दिव्यैः स्तवैर्**

**वेदैः साङ्ग-पद-क्रमोपनिषदैर् गायन्ति यं साम-गाः ।**

**ध्यानावस्थित-तद्-गतेन मनसा पश्यन्ति यं योगिनो**

**यस्यान्तं न विदुः सुरासुर-गणा देवाय तस्मै नमः ॥**

**श्रीधर-स्वामी (भावार्थ-दीपिका) :**

त्रयोदशे पुराणानां सङ्ख्याम् आह यथा-क्रमम् ।

दानं दानस्य माहात्म्यं श्रीमद्-भागवतस्य च ॥*॥

सर्व-पुराण-सङ्ख्यादीन् उपवर्णयिष्यंस् तत् प्रतिपाद्यं देवं प्रणमति—यम् इति । **स्तवैर् वेदैश्** च **स्तुन्वन्ति** स्तुवन्ति । **उपनिषच्**-छब्दस्याकारान्तत्वं छन्दोऽनुरोधेन । **ध्यानेन** **अवस्थितं** निश्चलं **तद्-गतं** च यन् **मनः**, तेन **यस्यान्तं न विदुः सुरासुर-गणाः** ॥१॥

———————————————————————————————————————

**वंशीधरः (भावार्थ-दीपिका-प्रकाशः) : _यथा-क्रमं_** सप्तमाध्यायोक्त-पुराण-गणना-क्रमम् अनतिक्रम्य । तत्र हि—ब्राह्मं पाद्मं वैष्णवं हि [वराह-पु।] इत्य्-आदिना पुराणाष्टादशकम् उक्तम् इति ॥*॥ 

_तत्-प्रतिपाद्यम्_ अष्टादश-पुराण-प्रतिपाद्यम् । **दिव्यैर्** अलौकिकैः । अङ्गादि-पाठ-चतुष्केण **अङ्ग**-पाठ-**पद**-पाठ-**क्रम**-पाठ्**ओपनिषत्**-पाठैर् **गायन्ति** । अङ्गादि-पाठ-ज्ञानं च वेदाध्ययन-साध्यम् इति । यद् वा, अन्तिमेऽध्याये पुनर् अपि मङ्गलं नत्यात्मकम् आचरति । उपनिषच्-छब्दोऽद्-अन्त आर्षः, तेनैतत्-पुराण-पाठेन भगवतस् तस्य स्तुति-संकीर्तनम् एव मम यथाकथञ्चिद् अभूत्, न तु सम्यग् अवगम इति भावः ॥१॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** यं ब्रह्म-वरुणेन्द्रेत्य्-आदि । **देवाय** श्री-कृष्णाय **नम** इत्य् अवतारिणं श्री-कृष्णं नत्वा श्री-कृष्णस्य दुर्ज्ञेयत्वं किं वाच्यम् । तद्-अंशांशस्य कूर्मादेश् चरितम् अप्य् अतिदुर्ज्ञेयम् इति श्री-कृष्णस्यैवावतारान्तरं स्तौति—**पृष्ठे भ्राम्यद्** इत्य्-आदि ॥१-२॥

———————————————————————————————————————

**जीव-गोस्वामी (परमात्म-सन्दर्भः १०९) :** अर्थ-वादेन [अनेन लिङ्गेन श्रीमद्-भागवत-शास्त्रे श्री-भगवत एव मुख्यत्वं प्रतिपादितम्, यथा] यम् इति । **स्तवैर्** **वेदैश्** च **स्तुन्वन्ति** स्तुवन्ति । **ध्यानेनावस्थितं** निश्चलं **तद्-गतं** यन् मनः, तेन ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** 

त्रयोदशे पुनर् नत्या मङ्गलाचरणं प्रभोः ।

आद्य्-अन्तयोः पुराणस्य सङ्ख्या-दानादि चोच्यते ॥

अन्तिमेऽत्राध्याये पुनर् अपि भगवन्तं प्रणमन् मङ्गलम् आचरति—यम् इति । **स्तुन्वन्ति** स्तुवन्ति । **उपनिषच्**-छब्दस्याकारान्तम् आर्षम् । तेनैतत्-पुराण-पाठेन भगवतस् तस्य स्तुति-सङ्कीर्तन-ध्यानम् एव मम यथा-कथञ्चिद् अभूत्, न तु सम्यग् अवगम इति भावः ॥१॥

**॥।**

**॥ १२.१३.२ ॥**

**पृष्ठे भ्राम्यद् अमन्द-मन्दर-गिरि-ग्रावाग्र-कण्डूयनान्**

**निद्रालोः कमठाकृतेर् भगवतः श्वासानिलाः पान्तु वः ।**

**यत्-संस्कार-कलानुवर्तन-वशाद् वेला-निभेनाम्भसां**

**यातायातम् अतन्द्रितं जल-निधेर् नाद्यापि विश्राम्यति ॥**

**श्रीधर-स्वामी (भावार्थ-दीपिका) : **क्षीरोद-मथनादौ दुर्ज्ञेयत्वम् एव प्रदर्शयितुं कूर्मावतारम् अनुस्मारयन्न् आशिषः प्रार्थयते, पृष्ठे भ्राम्यन्न् अमन्दो मन्दर-गिरिर् गरिष्ठो मन्दराचलस् तस्य ग्रावाणस् तेषाम् अग्राणि तैः कण्डूयनात् तेन सुखेन निद्रालोर् निद्रा-शीलस्य । येषां श्वासानिलानां संस्कारास् तेषां कलाश् च लेशास् तद् अनुवर्तन-वशाज् जल-निधेर् अम्भसां यातायातं न विश्राम्यति । ननु समुद्र-क्षोभाद् एव तन् न संस्कार-वशात् तत्राह, वेलाक्षोभस् तस्य निभेन मिषेण ।

———————————————————————————————————————

**वंशीधरः (भावार्थ-दीपिका-प्रकाशः) : **सुरासुर-गण-दुर्ज्ञेयानन्तता भगवता कूर्मावतार एव दर्शितातस्तत्-स्मरण-पूर्वकं श्री-भागवतं समापयन् श्री-भागवतस्यापि दुर्ज्ञेयार्थतां ध्वनयति । श्वासानिलाः प्राण-वायवः वो युस्मान् अध्येत्र्-अध्यापक-वक्तृ-श्रोते᳡न् पान्तु बलौज-आदि-दानेन रक्षन्तु । श्री-भगवत एव श्वसनतः सर्वेषां बलाद्युत्तत्ति-श्रवणात् । तद् उक्तम् एकादशे—यस्येद्रियैस्तनुभृतामुभयेन्द्रियाणि ज्ञानं स्वतः श्वसनतो बलमोज ईहा इत्य्-आदीति । अत्राक्षिपति—नन्व् इति । किं च—समुद्रमथनं भगवतैव कूर्मरूपेण कृतं देवानां तु तत्र नाममात्रेणैव निमित्तता तथेदमप्यपारवेदमहासमुद्रमथनं मन्नाम्ना श्री-भगवतैव कतमित्य् अर्थव्यञ्जकं व्यासोक्तमनुवदति—पृष्ट इति । येनैव समुद्रो मथितस्तेनैव भगवता मोहिनीरूपेणासुरान्वञ्चयित्वा तदुत्थममृतं स्वभक्तेभ्यो देवेभ्यो दत्तं, तथैव वेदसमुद्रमथनोत्थम् इदं भक्त्यनृतं श्री-भागवतरूपेणाभक्तानसुरान्वञ्चयित्वा युष्मम्यं ददाव् इति भक्तान्प्रत्याशीर्वादः ॥२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, यथा समुद्र-मथनं भगवतैव कूर्मादि-रूपेण कृतं दिवौकसां तु तत्र नाम-मात्रेणैव निमित्तता । तथैवेदम् अपार-वेद-महा-समुद्र-मथनं यन्-नाम्ना भगवतैव कृतम् इत्य् अर्थ-व्यञ्जकं श्री-व्यासोक्तम् अनुवदति पृष्ठ इति । पृष्ठे भ्राम्यन्न् अमन्दो महा-गुरुर् मन्दर-गिरिस् तस्य ग्रावाणस् तेषाम् अग्राणि तैः कण्डूयनात् निद्रालोः कण्डूयनोत्थ-सुखेन निद्राशीलस्य श्वासानिलाः पान्तु वः । इति येनैव समुद्रो मथितस् तेनैव भगवता मोहिनी-रूपेण असुरान् वञ्चयित्वा समुद्र-मथनोत्थम् अमृतं स्व-भक्तेभ्यो देवेभ्यो यथा दत्तं तथैव वेद-समुद्र-मथनोत्थं भक्त्य्-अमृतम् इदं श्री-भागवत-रूपेण अभक्तान् असुरान् वञ्चयित्वा युष्मभ्यं ददात्व् इति भक्तान् प्रत्याशीर्वादः । येषां श्वासानिलानां संस्कारास् तेषां कला लेशास् तद्-अनुवर्तन-वशात् जन-निधेर् अम्भसां यातायातं न विश्राम्यति । ननु, तत्-समुद्र-क्षोभाद् एव न तत्-संस्कार-वशात् तत्राह—वेला-क्षोभस्य निभेन मिषेण ॥२॥

**॥।**

**॥ १२.१३.३ ॥**

**पुराण-सङ्ख्या-सम्भूतिम् अस्य वाच्य-प्रयोजने ।**

**दानं दानस्य माहात्म्यं पाठादेश् च निबोधत ॥**

**श्रीधर-स्वामी (भावार्थ-दीपिका) : **पुराण-संहितानां सञ्ख्यास् तासां संभूतिं समाहारम् । अस्य तु श्री-भागवतस्य वाच्यं विषयः प्रयोजनं च दानं च तस्य पाठादेश् च माहात्म्यं निबोधत ।

———————————————————————————————————————

**वंशीधरः (भावार्थ-दीपिका-प्रकाशः) : **यथाखण्ड-मण्डलपतेस् तव मण्डलेशा एतावन्त इति गण्यते तथैव महा-पुराणचक्रवर्तिनः श्री-भागवतस्य सन्निधौ पुराणान्यवश्यं गणयामीत्यतः पुराणानां सङ्ख्यायास्सम्भूति सम्भवम् ॥३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यथा पृथ्वी-पतेर् अग्रतस् तव मण्डलेश्वरा एतावन्त इति गण्यन्ते तथैव महा-पुराण-चक्रवर्तिनः श्री-भागवतस्य सन्निधौ पुराणान्य् अवश्य-गम्यानीत्य् अतः पुराणानां सङ्ख्यायाः सम्भूतिं सम्भवम् । तथास्य श्री-भागवतस्य वाच्यं च प्रयोजनं चेति ॥३॥

**॥।**

**॥ १२.१३.४-९ ॥**

**ब्राह्मं दश सहस्राणि पाद्मं पञ्चोन-षष्टि च ।**

**श्री-वैष्णवं त्रयो-विंशच् चतुर्-विंशति शैवकम् ॥**

**दशाष्टौ श्री-भागवतं नारदं पञ्च-विंशति ।**

**मार्कण्डं नव वाह्नं च दश-पञ्च चतुः-शतम् ॥**

**चतुर्-दश भविष्यं स्यात् तथा पञ्च-शतानि च ।**

**दशाष्टौ ब्रह्म-वैवर्तं लैङ्गम् एकादशैव तु ॥**

**चतुर्-विंशति वाराहम् एकाशीति-सहस्रकम् ।**

**स्कान्दं शतं तथा चैकं वामनं दश कीर्तितम् ॥**

**कौर्मं सप्त-दशाख्यातं मात्स्यं तत् तु चतुर्-दश ।**

**एकोन-विंशत् सौपर्णं ब्रह्माण्डं द्वादशैव तु ॥**

**एवं पुराण-सन्दोहश् चतुर्-लक्ष उदाहृतः ।**

**तत्राष्टादश-साहस्रं श्री-भागवतम् इष्यते ॥**

**श्रीधर-स्वामी (भावार्थ-दीपिका) : **त्रयो-विंशत् त्रयो-विंशतिः सहस्राणि । चतुर्-विंशति चतुर्-विंशतिः । शैवकं शिव-पुराणम् । वाह्नम् अग्नि-पुराणम् । दश-पञ्च-सहस्राणि चत्वारि शतानि च । स्कान्दं शताधिकैकाशीति-सहस्रम् । सौपर्णं गरुड-पुराणम् एकोन-विंशद् एकोन-विंशतिः । महाभारतं त्व् इतिहासः । रामायणं च ऋषि-प्रोक्तं काव्यम् । अतः पुराणानां सन्दोहः समूहश् चतुर्-लक्ष-सङ्ख्याक एव । इदानीम् अस्य वाच्य-प्रयोजनादीन् दर्शयितुम् आह, तत्रेत्य् आदिना ॥४-९॥

———————————————————————————————————————

**वंशीधरः (भावार्थ-दीपिका-प्रकाशः) : **ब्राह्मं ब्रह्मपुराणम् । दशसहस्राणि अयुतश्लोकपरिमितमित्य् अर्थः । पाद्मं पद्मपुराणम् । पञ्चभिरूना षष्टिः श्लोकसहस्राणां यत्र तत्तथा । उत्तरपदलोपी समासः । एवमग्रेऽपि ज्ञेयम् । त्रिभिरधिका विशतिस्त्रयोविंशतिः, छान्दसत्वाविंशते विंशदादेशः ॥ दशसहस्राण्यष्टौ सहस्राणि च यत्र श्लोकास्तच्छ्रोभागवतमित्य् अर्थः । मार्कण्डं मार्कण्डेयम्, पृषोदरादिः । वह्नेरिदं वाह्नम्, चतुःशतमित्य् उक्तेर् दशपञ्चसहस्राणीति लभ्यते, चतुर्णां शतानां समाहारश्चतु शतम् । यद् वा, दशभिः सहिताः पञ्च यत्र तत्तथा । पुनश्चत्वारि 

शतानि यत्र तत्तथा । एवमग्रेऽपि ॥ तत्तु पुराणं तु ॥ महाभारतादीनां पुराणत्वशङ्का निरस्यति स्वामी—महाभारतं व् इति । ऋषिप्रोक्तं वाल्मीकिप्रोक्तम् । अतो महाभारतरामायणयोः पुराणत्वाभावात् । तत्राष्टादशसु पुराणेषु । तत्रेति—अथैवावतारत्वादवतारमध्ये कृष्णं गणयित्वा पुनः एते चांशकलाः पुंसः कृष्णस् तु भगवान्स्वयम् इति कृष्णस्य पृथग्गणना, तथैव पुराणत्वात्पुराणमध्ये श्री-भागवतं गणयित्वा तत्राष्टादशसाहस्रं श्री-भागवतमिप्यते इति पुनर्गणना पुराणचक्रवतित्वव्यञ्जिका । यथा च तत्र पदं सर्वोत्कर्षव्यञ्जकं, तथा त्रापि श्रीमद् इति पदम् इति प्रक्रान्तं सम्पूर्णम् एव ॥४-९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त्रयोविंशत् त्रयोविंशति । शैवकं शिव-पुराणं वाह्नं वह्नि-पुराणम् । दश-पञ्च-सहस्राणि चत्वारि शतानि च स्कान्दं शताधिकिकाशीति-सहस्रं तत्राष्टादशेति यथैवावतारत्वाद् अवतार-मध्ये कृष्णं गणयित्वा पुनर् एते चांश-कलाः पुंसः कृष्णस् तु भगवान् स्वयं [भा।पु। १.३.२८] इति कृष्णस्य पृथग् गणना । तत्रैव पुराणत्वात् पुराण-मध्ये श्री-भागवतं गणयित्वा तत्राष्टादश-साहस्रं श्री-भागवतम् इष्यते इति पुनर् गणना पुराण-चक्रवर्तित्व-व्यञ्जिका यथा च तत्र स्वयं पदं सर्वोत्कर्ष-व्यञ्जकं तथैवात्रापि श्रीमद् इति पदम् इदं प्रक्रान्तं सम्पूर्णम् एव ॥४-९॥

**॥।**

**॥ १२.१३.१०-१२ ॥**

**इदं भगवता पूर्वं ब्रह्मणे नाभि-पङ्कजे ।**

**स्थिताय भव-भीताय कारुण्यात् सम्प्रकाशितम् ॥**

**आदि-मध्यावसानेषु वैराग्याख्यान-संयुतम् ।**

**हरि-लीला-कथा-व्रातामृतानन्दित-सत्-सुरम् ॥**

**सर्व-वेदान्त-सारं यद् ब्रह्मात्मैकत्व-लक्षणम् ।**

**वस्त्व् अद्वितीयं तन्-निष्ठं कैवल्यैक-प्रयोजनम् ॥**

**श्रीधर-स्वामी (भावार्थ-दीपिका) : हरि-लीला-कथानां व्रातः** समूहः स एव **अमृतम्**, तेन **आनन्दिताः** **सन्तः सुराश्** च येन तत् । **तन्-निष्ठं** तद्-विषयम् ॥११-१२॥

———————————————————————————————————————

**वंशीधरः (भावार्थ-दीपिका-प्रकाशः) : **तद् एव व्यनक्ति—कारुण्यात्कृपापारवश्यात् । भगवता श्री-कृष्णेन । गर्भोदशायिने नाभिपङ्कजे स्थिताय ब्रह्मणे ॥ यत् सर्वेषां वेदान्तानामुपनिषदां सारं ब्रह्मात्मनोर्ब्रह्मजीवयोरेकत्वलक्षणमभेदरूपमद्वितीयं वस्तु तद् एव निष्ठाविषयो वाच्यं यस्य तत्तन्निष्ठं ब्रहौकज्ञानमस्य विषय इत्य् अर्थः । कैवल्यं स्वरूपावाप्तिर् एवैकं मुख्यं प्रयोजनं यस्य तत्तथा प्रसङ्गादस्य सम्बन्धस् तु वाच्यवाचकभावरूपो ज्ञेयः । अधिकारी त्वेतज्जिज्ञासुरेवेत्येतदनुबन्धचतुष्टयम्—धर्मः प्रोज्जितकैतवः इत्यत्रोक्तमप्यत्र स्मृतिलाभाय ध्वनितम् इति । वाच्यं प्रयोजनञ्चाह—हरेर्लीलाकथानां ब्रातः समूह एवामृतं तेनानन्दिताः सन्तो भक्ता एव सुरा येन तद् इति लीलाकथाव्रातशब्देन भक्तिरूपं वाच्य व्यञ्जितं तद् एवामृतम् इति प्रेमरूपं प्रयोजनं च प्रेम्णैव भक्तेरमृतवदास्वाद्यत्वप्रसिद्धेः, तेन सतामानन्द इति प्रेम्णोऽनुभावः । तत्र कथायाममूतत्वारोपेण तत्सम्प्रदानानां सतां सुरत्वारोपेण च तत्सम्प्रदातुः शास्त्रस्यास्य मोहिनीत्वारोपो लभ्यते, मोहिन्यैव सुरेभ्योऽमृतदानत्वप्रसिद्धेः । ततश् च सुरान्स्वभक्तान्स्वं विदुषः प्रति भ्रूविभङ्गेनैवान्यजनाज्ञातं यथा ब्रूते स्म मदनुभावस्यास्य युष्मदानुकूल्यम् एव कर्तव्यं प्रयोजनं चासुरान्वञ्चयित्वा युष्मभ्यममृतदानम् । यथा चासुरान्स्वतत्त्वमविदुषः प्रति अपि भ्रूचालनेनैतत्स्पष्टम् एव ब्रूते स्म तदाविर्भावस्य युष्माकं विजयप्रापणम् एव कर्तव्यं, प्रयोजनं च युष्मभ्यममृतदानामतीदं गौणम् एव । मुख्यप्रयोजनं तु यद्युष्मान्नित्यमानन्दचमत्कारं प्रापयामि युष्मद्गृहस्थित्यैवातोऽतिदीनानेतान्देवान्प्रथमं किञ्चित्परिवेषयामीति तथैवेदं भागवतशास्त्रम् अपि स्वतत्त्वज्ञान्स्वभक्तान् हरिलीला इत्यर्धपद्येन स्ववाच्यम् परोक्षवादा ऋषयः परोक्षं मम च प्रियम् इति भगवद्-उक्तेर् व्यञ्जनावृत्त्यैव सर्वलोकालक्षितमुक्त्वा स्वतत्त्वमविदुषः शास्त्रज्ञमानिनः प्रकटम् एव स्ववाच्यप्रयोजने अन्ये एवाह—सर्ववेदान्तानां सारं यद्ब्रह्मणा सहात्मैक्यमद्वितीयं वस्तु तस्मिन्वाचकत्वेन निष्ठा यस्य तत् । कैवल्यम् एकं मुख्यं प्रयोजनं यस्य तत् । केचित्पुनर् एवं व्याचक्षते—शास्त्रेऽस्मिन्द्वयोर् एव भक्तिज्ञानयोरुक्तत्वाद्भक्तिप्रेमणी वाच्यप्रयोजने उक्त्वा ज्ञानकैवल्ये अपि वाच्यप्रयोजने आह—सर्वेति । अपरे त्वेवमाहुः—शास्त्रेऽस्मिन्प्रक्रमे एव धर्मः प्रोज्झितकैतवोऽत्र परमः इत्यनेन परमधर्मस्य भक्तेर् एव वाच्यत्वावगमात् ईश्वरः । सद्यो हृद्यवरुध्यतेऽत्र कृतिभिः इत्यनेन प्रेम्ण एव प्रयोजनत्वावगमाच् च । तथा सर्वस्कन्धेषु ज्ञानात्तत्साध्यमुक्तेश् च सकाशाद्भक्तेर् एव प्राधान्यदर्शनात् प्राधान्येन व्यपदेशा भवन्ति इति न्यायाद्भक्तिप्रेम्णोर् एव वाच्यत्वप्रयोजनत्वे व्यज्येते, तस्मान्मोहिनीसाधर्म्यप्रापकप्रकटार्थमेतत्पद्यमाभ्यन्तरेणाप्यर्थान्तरेण योजनीयम् । तद्यथा—ब्रह्मात्मैक्यलक्षणं यद्वस्तु तान्निष्ठं ततोऽपि निःसृत्य तिष्ठतीति तन्निष्ठं ज्ञानकर्माद्यभिलाषरहिता केवला अनन्यभक्तास्तेषां भावः कैवल्यं तद् एव प्रयोजनं यस्य तद् इति ॥१०-१२॥

———————————————————————————————————————

**जीव-गोस्वामी (क्रम-सन्दर्भः) : **इदम् इति त्रिकम् । गर्भोदक-शायिनो नाभि-पङ्कजे स्थिताय ब्रह्मणे भगवता श्री-कृष्णेन प्रकाशितम् ॥१०॥

**सन्त** आत्मारामा एव **सुराः** । इत्थं सतां ब्रह्म-सुखानुभूत्या [भा।पु। १०.१२.११] इत्य् अत्र सच्-छब्दात् । 

ननु नील-पीताद्य्-आकारं क्षणिकम् एव ज्ञानं दृष्टम्, तत् पुनर् अद्वयं नित्यं ज्ञानं कथं लक्ष्यते, यन्-निष्ठम् इदं शास्त्रम् ?—सर्वेति । **ब्रह्मात्मनो** यद् **एकत्वम्**, तद् एव **लक्षणं** यस्य, तद् **अद्वितीयं** **सर्व-वेदान्त-सारं वस्तु** **तन्-निष्ठम्** इत्य् अन्वयः । 

अयम् अर्थः—सत्यं ज्ञानम् अनन्तं ब्रह्म [तै।उ। २.१.२] इति यस्य स्वरूपम् उक्तम्, येनाश्रुतं श्रुतं भवति [छा।उ। ६.१.३] इत्य् अनया, यद् विज्ञानेन [छा।उ। ६.२.१] इत्य् अनया सर्व-विज्ञानं प्रतिज्ञातम्, यस्मिन्न् अनन्ता नित्य-सिद्धा एव नाना-धर्मा अभ्युपगताः, सद् एव सौम्येदम् अग्र आसीत् [छा।उ। ६.२.१] इत्य्-आदिना निखिल-जगद्-एक-कारणता, स ऐक्षत बहु स्यां [छा।उ। ६.२.३] इत्य् अनेन सत्य-सङ्कल्पता च प्रतिपादिता, तेन ब्रह्मणा स्वरूप-शक्तिभ्यां सर्व-बृहत्तमेन, अथ कस्माद् उच्यते ब्रह्म बृंहति बृंहयति च [अथर्व-शिरा ३.५] इति श्रुतिभिः । बृहत्त्वात् बृंहणत्वाच् च यद् ब्रह्म परमं विदुः [वि।पु। ३.३.२१] इति श्री-विष्णु-पुराणादिभिश् च प्रतिपादितेन सार्धम्, अनेन जीवेनात्मना [छा।उ। ६.३.२] इत्य्-आदि तदीय-वचन-रूपायां श्रुताव् इदंता-निर्देशेन ततोऽभिन्नत्वेऽप्य् आत्मता-निर्देशेण तद्-आत्मांश-विशेषत्वेन लब्धस्य—ममैवांशो जीव-लोके जीव-भूतः सनातनः [गीता १५.७] इत्य्-आदि-प्रतिपादितस्य—अंशो नाना-व्यपदेशात् [वे।सू। २.३.४१] इत्य्-आदि-न्याय-सिद्धस्य, बादरायण-समाधि-दृष्ट-युक्तेर् अत्यभिन्नता-रहितस्य जीवात्मनो यद् एकत्वम्, तत् त्वम् असि [छा।उ। ६.८.७] इत्य् आदौ ज्ञातृतया तद्-अंश-भूत-चिद्-रूपत्वेन समानाकारता, तद् एव लक्षणं प्रथमतो ज्ञाने साधकतमं यस्य, तथाभूतं—


> वदन्ति तत्त्व-विदस् तत्त्वं यज् ज्ञानम् अद्वयम् ।  
> ब्रह्मेति परमात्मेति भगवान् इति शब्द्यते ॥ [भा।पु। १.२.११] 

इति त्रिधाविर्भूतं यत् **सर्वे-वेदान्त-सारम्** अद्वितीयं वस्तु, **तन्-निष्ठं** तद्-एक-विषयम् इदं श्रीमद्-भागवतं महा-पुराणम् इति प्राक्तन-पद्यस्थेनानुषाङ्गः । [तत्त्व-सन्दर्भ ५२]

तथा **कैवल्यैक-प्रयोजनम्** । केवलः शुद्धः । स च प्रोज्झित-कैतवो यो भक्तः, स एव धर्मः प्रोज्झित-कैतवोऽत्र परमः [भा।पु। १.१.२] इत्य् उक्तत्वात् । तस्य भावः कैवल्यम्, मोक्षादि-काम-रहिता भक्तिः । कैवल्य-सम्मत-पन्थस् त्व् अथ भक्ति-योगः [भा।पु। २.३.१२] इत्य् अत्र कैवल्यम् इत्य् एव सम्मतः पन्था यो भक्ति-योगः इति टीका-कृद्भिर् व्याख्यातत्वात् । तत्र पन्था इति भगवत्-प्राप्त्य्-उपाय इत्य् अर्थः । सा भक्तिः प्रेम-लक्षणैव, तस्यैव तत्र मुख्यत्वात् । तस्मात् कैवल्यं भगवत्-प्रेमैव पुरुषार्थत्वेन प्रतिपाद्यं यस्य तत् । सालोक्य-षर्ष्टि-सामीप्यम् इत्य्-आदि-वचन-वृन्देभ्य इति ॥११-१२॥ 

———————————————————————————————————————

**जीव-गोस्वामी (प्रीटि-सन्दर्भ १) : **मुक्ति-सामान्यस्य शास्त्र-प्रयोजनत्वम् आह—सर्व-वेदान्तेत्य् आदौ कैवल्यैक-प्रयोजनम् इति । केवलः शुद्धः, तस्य भावः कैवल्यम् । तद् एकम् एव प्रयोजनं परम-पुरुषार्थत्वेन प्रतिपाद्यं यस्य तद् इदं श्री-भागवतम् इति पूर्व-श्लोक-स्थेनान्वयः । दोष-मूलं हि जीवस्य परम-तत्त्व-ज्ञानाभाव एवेत्य् उक्तम्—भयं द्वितीयाभिनिवेशतः स्याद् इत्य् आदौ, ईशाद् अपेतस्य [भा।पु। १२.२.३७] इत्य् आदिभिः । अतस् तज्-ज्ञानम् एव शुद्धत्वम् इति कैवल्य-शब्दस्यात्र पूर्ववत् तद्-अनुभव एव तात्पर्यम् । 

अथवा कैवल्य-शब्देन परमस्य स्वभाव एवोच्यते । यथा स्कान्दे—


> ब्रह्मेशानादिभिर् देवैर् यत् प्राप्तुं नैव शक्यते ।  
> स यत्-स्वभावः कैवल्यं स भवान् केवलो हरे ॥ इति ।

क्वचित् स्वार्थिक-तद्-धितान्तेन कैवल्य-शब्देनापि परम उच्यते । यथा श्री-दत्तात्रेय-शिक्षायां—


> परावराणां परम आस्ते कैवल्य-संज्ञितः ।  
> केवलानुभवानन्द-सन्दोहो निरुपाधिकः ॥ [भा।पु। ११.९.१८] इति ।

तथाप्य् उभयथैव तद्-अनुभव एव तात्-पर्यम् । तत्-स्वभावम् एव वा । तम् एवानुभावयितुम् इदं शास्त्रं प्रवृत्तम् इत्य् अर्थः ॥११-१२॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वाच्य-प्रयोजने चाह—हरेर् लीला-कथानां व्रातः समूह एव अमृतं तेन आनन्दिताः सन्तो भक्ता एव सुरा येन तद् इति लीला-कथा-व्रात-शब्देन भक्ति-रूपं वाच्यं व्यञ्जितम् । स एव अमृतम् इति प्रेम-रूपं प्रयोजनं च । प्रेम्नैव भक्तेर् अमृतवद् आस्वाद्यत्व-सिद्धेः । तेन सताम् आनन्द इति प्रेम्नोऽनुभावः । तत्र कथाया अमृतत्वारोपेण तत्-सम्प्रदानानां सतां सुरतारोपेण च तत्-सम्प्रदातुः शास्त्रस्यास्य मोहिनीत्वारोपो लभ्यते । मोहिन्या सुरेभ्योऽमृत-दान-प्रसिद्धेः । ततश् च सुरान् स्व-भक्तान् स्वं विदुषः प्रति भ्रू-रिङ्गणेनैव अन्य-जनालक्षितं यथा ब्रूते स्म मद्-आविर्भावस्यास्य युष्मद्-आनुकूल्यम् एव कर्तव्यं प्रयोजनं चासुरान् वञ्चयित्वा युष्मभ्यम् एवामृत-दानम् । यथा चासुरान् स्व-तत्त्वम् अविदुषः प्रत्य् अपि भ्रू-चालनेनैवं स्पष्टम् एव ब्रूते स्म मद्-आविर्भावस्य युष्माकं विजय-प्रापणम् एव कर्तव्यम् । 

प्रयोजनं च युष्मभ्यम् अमृत-प्रदानम् इतीदं गौणम् एव, मुख्य-प्रयोजनं त्व् एतद् एव यद् आनन्द-चमत्कारं युष्मान् नित्यं प्रापयामि युष्मद्-गृहस्थितैवेति । तत्-प्रथमम् एतान् अतिदीनान् निकृष्टान् देवान् किंचित् परिवेषयामीति । तथैवेदं श्री-भागवत-शास्त्रम् अपि स्व-तत्त्व-ज्ञान् स्व-भक्तान् हरि-लीलेत्य् अर्ध-पद्येन स्व-वाच्यं परोक्ष-वादा ऋषयः परोक्षं च मम प्रियं [भा।पु। ११.२१.३५] इति भगवद्-उक्तेर् व्यञ्जनयैव वृत्त्या सर्व-लोकालक्षितम् उक्त्वा स्व-तत्त्वम् अविदुषः शास्त्र-ज्ञ-मानिनः प्रकटम् एव स्व-वाच्य-प्रयोजने अन्ये एवाह सर्व-वेदान्तानां सारं यत् ब्रह्मणा सह आत्मैक्यम् अद्वितीयं वस्तु तन्-निष्ठं तस्मिन् वाचकत्वेन निष्ठा यस्य तत् । कैवल्यम् एकं मुख्यं प्रयोजनं यस्य तत् । 

केचित् पुनर् एवं व्याचक्षते—शास्त्रेऽस्मिन् भक्ति-ज्ञानयोर् द्वयोर् अपि मार्गयोर् उक्तत्वात् भक्ति-प्रेमणी वाच्य-प्रयोजने उक्त्वा ज्ञान-कैवल्ये अपि वाच्य-प्रयोजने आह सर्व-वेदान्तेति । कैवल्यम् अपेक्षं प्रयोजनं यस्य तत् । अपरे त्व् एवम् आहुः । शास्त्रेऽस्मिन्न् उपक्रम एव धर्मः प्रोज्झित-कैतवोऽत्र परम [भा।पु। १.१.२] इत्य् अनेन परम-धर्मस्य भक्तेर् एव वाच्यत्वावगमात् ईश्वरः सद्यो हृद्य् अवरुद्ध्यतेऽत्र कृतिभिः इत्य् अनेन प्रेम्न एव प्रयोजनत्वावगमाच् च तथा सर्वेष्व् अपि स्कन्धेषु ज्ञानात् तत्-साध्यायान् मुक्तेर् अपि शकाशात् भक्तेर् एव प्राधान्य-दर्शनात् प्राधान्येन व्यपदेशा भवन्तीति न्यायात् भक्ति-प्रेम्नोर् एवाभिधेयत्व-प्रयोजनत्वे वाज्येते । तस्मान् मोहिनी सार्धर्म्य-प्रापक-प्रकटार्थम् एतत् पद्यम् आभ्यन्तरेणार्थान्तरेण प्रयोजनीयं तद् यथा ब्रह्मात्मैकत्व-लक्षणं यद् वस्तु तन्-निष्ठं ततोऽपि निःसृत्य तिष्ठतीति तत् तथा । ज्ञान-कर्म-स्वर्गाद्याभिलाष-रहिताः केवला अनन्य-भक्तास् तेषां भावः कैवल्यं तद् एव प्रयोजनं यस्य तद् इति ॥११-१२॥

**॥।**

**॥ १२.१३.१३-१४ ॥**

**प्रौष्ठपद्यां पौर्णमास्यां हेम-सिंह-समन्वितम् ।**

**ददाति यो भागवतं स याति परमां गतिम् ॥**

**राजन्ते तावद् अन्यानि पुराणानि सतां गणे ।**

**यावद् भागवतं नैव श्रूयतेऽमृत-सागरम् ॥**

**श्रीधर-स्वामी (भावार्थ-दीपिका) : **प्रौष्ठ-पद्यां भाद्रपद्याम् । हेम-सिंह-समन्वितं सुवर्ण-सिंहासनारूढम् ॥१३-१४॥

———————————————————————————————————————

**वंशीधरः (भावार्थ-दीपिका-प्रकाशः) : **नामैकदेशोच्चारणन्यायेन सिंहपदं सिंहासनं वक्तोत्याह—सुवर्णसिंहासनेति । दानपात्रं तु जन्माद्यस्य इति व्याख्याशतके प्रोक्तम् अपि प्रसङ्गात्पुनरत्रोच्यते—


> सुवृत्ताय गृहस्थाय कृष्णभक्ताय सन्ततम् । सर्वशास्त्रविदेऽध्यापने निरताय च विप्राय देयमेतत्तु श्रीमद्भागवतं मुने । यस्य पाठादिनिरतो विरक्तोऽपि यदा द्विजः । तस्मा अपि देयमेतन्न बद्ध्वा स्थापिने क्वाचित् । इति संहितोक्तेः । 

प्रौष्ठपद्यां भाद्रसम्बन्धिन्याम् । तस्मिन्न् एव दिने श्रीमुनीन्द्रैणैतत्पुराणं समाप्तीकृतम् इति पाद्मोत्तरखण्डमाहात्म्ये दृष्टम् । हेमसिंहेति—


> सर्वशास्त्रमहाराजस्यास्य पुराणसूर्यस्य साम्राज्यार्थं सिंहासनौचित्यात् । सर्वग्रहराजस्य सूर्यस्याऽपि सिंहराशिगस्य सिंहासनारूढता दृष्टैव । परमां परमस्य भगवतः सन्निधिरूपाम् । ज्ञानेन वैयासकिशब्दितेन भेजे खगेन्द्रध्वजपादमूलम् ॥ इत्य्-उक्तेः ॥

श्रूयत इत्यत्र दृश्यते इति पाठश्चक्रवर्त्यादिसम्मतोऽस्ति । अस्य सर्वशास्त्रराजत्वमेवाह—राजन्त इति । अन्यानि पुराणानि तावच्छास्त्रराजत्ववन्ति, यावन्नेति भागवतं तु सम्राडेवातः शास्त्रमहाराजत्वमत्रैवेति भावः। यद् वा, अस्य पुराणसूर्यत्वम् आह—राजन्ते दीप्यन्ते रात्रौ नक्षत्राणि वेति भावः यावद्रान्त्र्यन्ते, यावन्नेति सति सूर्ये न दृश्येते इति भावः ॥१३-१४॥

———————————————————————————————————————

**सनातन-गोस्वामी :** [ह।भ।वि। १०.४०४] अमृतं भगवद्-भक्ति-रसः । तस्य सागरः ॥१४॥

———————————————————————————————————————

**जीव-गोस्वामी (क्रम-सन्दर्भः) : **तद्-दानस्यापि तादृग् एव फलम् आह—प्रौष्ठपद्याम् इति । परमां परमस्य भगवतः सन्निधि-रूपां, ज्ञानेन वैयासकि-शब्दितेन [भा।पु। १.१८.१६] इत्य्-आदेः ॥१३॥ राजन्त इति । स्वर्ण-सिंहासनारूढत्वे हेतुतया राजत्वम् एव दर्शितम् ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रौष्ठपद्यां भाद्र-सम्बन्धिन्याम् इति तद्-दिन एव श्रीमन्-मीन्द्रेण शास्त्रम् एतत् समाप्त-कृतम् इति पाद्मोत्तर-खण्ड-गत-भागवत-माहात्म्ये दृष्टम् । हेम-सिंह-समन्वितम् इति सर्व-शास्त्र-महाराजस्य पुराण-सूर्यस्यास्य साम्राज्यार्थं सिंहासनौचित्यात् सर्व-ग्रह-राजस्येतद् उपमानस्य सूर्यस्यापि तदानीं सिंह-राशि-गतत्वेन सिंहासनाधिरूढता दृष्टैव । अस्य सर्व-शास्त्र-महाराजत्वम् एवाह—राज्न्त इति । अन्यानि पुराणान्य् अपि प्रायस् तावत् शास्त्र-राजानि यावन् नेति श्री-भागवतं तु सम्राड् एवातः शास्त्र-महाराजम् इति भावः । यद् वा, अस्य पुराण-सूर्यतम् आह—राजन्ते दीप्यन्ते रात्रौ नक्षत्राणीवेति भावः । यावद् रात्र्यन्ते यावन् नेति सति सूर्यो न दृश्यते ॥१३-१४॥

**॥।**

**॥ १२.१३.१५-१७ ॥**

**सर्व-वेदान्त-सारं हि श्री-भागवतम् इष्यते ।**

**तद्-रसामृत-तृप्तस्य नान्यत्र स्याद् रतिः क्वचित् ॥**

**निम्न-गानां यथा गङ्गा देवानाम् अच्युतो यथा ।**

**वैष्णवानां यथा शम्भुः पुराणानाम् इदं तथा ॥**

**क्षेत्राणां चैव सर्वेषां यथा काशी ह्य् अनुत्तमा ।**

**तथा पुराण-व्रातानां श्रीमद्-भागवतं द्विजाः ॥**

**श्रीधर-स्वामी (भावार्थ-दीपिका) : **तद्-रस एवं-ऋतं तेन तृप्तस्य निर्वृतस्य ॥१५॥

———————————————————————————————————————

**वंशीधरः (भावार्थ-दीपिका-प्रकाशः) : **तद्रसः श्री-भागवतरसः पिबत भागवतं रसमालयम् इत्य्-उक्तेः । स च श्री-कृष्णलीलामाधुर्यादिलक्षण एव अमृतं पीयूषम् ॥ निम्नं गच्छन्तीति निम्नगाः नद्यस्तासां गङ्गा भागीरथी, अग्रिमश्लोके यथा—काशी ह्यनुत्तमा इत्य् उक्तेर् अच्युतादिपदैर् अपि तल्लिङ्गव्यत्यासेनोत्तमपदं योज्यम् । न उत्तम उत्कृष्टो यस्माद्यस्या वेति यथोचितं समसनीयम् । किं च, —सर्ववैष्णवशिरोमणेः श्रीशिवस्य त्रिपुण्ड्रभस्मरुद्राक्षधृतिदर्शनादेतत्कालिकैस्तत्कथं न धार्यत इति न शङ्कनीयम् न देवचरितं चरेत् इति स्मृतेः । यच्चैतद्धारणे वैष्णवः, तुलस्यादिधारणे शैवैश् च निन्दोच्यते, तत्परमार्थाऽज्ञानविजम्भितैव । यानि तु तत्तन्निन्दावाक्यान्युदाह्नियन्ते, तानि निर्मूलान्येवेति । न हि रुद्राक्षादिधृत्या वैष्णवत्वं नश्यति किन्तु वर्द्धत एव, तथैव तुलस्यादिधृत्या शैवत्वं न नश्यति किन्तु वर्द्धत एव, तथापि महाजनो येन गतः स पन्था इति इति न्यायमाश्रित्य वर्तितव्यम् इति तत्त्वम् । इदं श्री-भागवतम् ॥ काश्या महत्त्वं हि शतपथब्राह्मणे वर्णितम् । तथा हि—


> अविमुक्तं ह वै कुरुक्षेत्रं देवानां देवयजनं सर्वेषां भूतानां ब्रह्मसदनमत्र हि जन्तोः प्राणेषु क्रममाणेषु रुद्रस्तारकं चष्टे येनासावभृती भूत्वा मोक्षी भवति ॥ इति श्रुतेः । 

यद् वा, कं सर्वपुरोविलक्षणं मोक्षसुखं यत्र सा काशी मथुरा । यदुक्तं वाराहे—


> काश्यादयो यद्यपि सन्ति पुर्यस्तासां तु मध्ये मथुरैव धन्या ।   
> या जन्ममौञ्जीव्रतमृत्युदौहर्नृणां चतुर्द्धा विदधाति मुक्तिम् ॥ इति । 

यद् वा, कं ब्रह्माश्नुते सर्वदा तिष्ठत्येति काशी पुण्यं मधुवनं यत्र सान्निध्यं नित्यदा हरेः इति नारदोक्तेः, मथुरा भगवान्यत्र नित्यं सन्निहितो हरिः इति श्रीदशमोक्तेश् च । 


> मथुरेति त्रिवर्णीयं त्रयीतोऽपि गरीयसी ।   
> त्रयी तु धावति ब्रह्म तदेनामनुधावति ॥ 

इत्यभियुक्तोक्तेश् च । कं ब्रह्मणि सुखेऽम्बुनि इति विश्वः । क्षेत्राणां पुण्यक्षेत्राणाम् । क्षीयन्ते यत्र पापानि त्रायते यन्महाभयात् । तत्क्षेत्रमुच्यते प्राज्ञः इति स्कान्दोक्तेः ॥१५-१७॥

———————————————————————————————————————

**सनातन-गोस्वामी- **[ह।भ।वि। १०.४०५] तद्-रसः, तस्यास्वादनं तत्-प्रीतिर् वा, स एवामृतं तेन तृप्तस्य, अन्यत्र वेदान्तादौ ॥१५॥

———————————————————————————————————————

**जीव-गोस्वामी (क्रम-सन्दर्भः) : **श्री-महन्-मुखरितस्य महत्-कीर्त्यमानस्य श्री-भगवद्-गुण-श्रवणस्य महा-माहात्म्यं महा-सुख-प्रदत्वं चोक्तम् । तत्रापि श्रवणे श्री-भागवत-श्रवणं तु परम-श्रेष्ठं—(क) तस्य तादृश-प्रभावमय-शब्दात्मकत्वात्, (ख) परम-रसमयत्वाच् च । तत्र (क) पूर्वस्माद् यथाह—श्रीमद्-भागवते महा-मुनि-कृते [भा।पु। १.१.२] इति, (ख) उत्तरस्माद् व्यनक्ति—सर्वेति । तद्-रसः श्री-भगवद्-भक्ति-रसामृतं, तेन तृप्तस्य, पिबत भागवतं रसम् आलयं [भा।पु। १.१.३] इत्य्-आद्य्-उक्तेः । नात्यन्तिकं विगणयन्त्य् अपि [भा।पु। ३.१५.४८] इत्य्-आदेश् च ॥१५॥

अत एवाह—निम्नगानाम् इति ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सर्व-वेदान्तेभ्योऽपि सारं श्रेष्ठम् । गङ्गेति सर्व-पाप-नाशनत्वेन । अच्युत इति सर्वोत्कर्षेण शम्भुर् इति सर्व-भगवद्-धर्मोपदेष्टृत्वेनोपमा ॥१५-१७॥

**॥।**

**॥ १२.१३.१८ ॥**

**श्रीमद्-भागवतं पुराणम् अमलं यद् वैष्णवानां प्रियं**

**यस्मिन् पारमहंस्यम् एकम् अमलं ज्ञानं परं गीयते ।**

**तत्र ज्ञान-विराग-भक्ति-सहितं नैष्कर्म्यम् आविष्कृतं**

**तच् छृण्वन् सु-पठन् विचारण-परो भक्त्या विमुच्येन् नरः ॥**

**श्रीधर-स्वामी (भावार्थ-दीपिका) : **पारम-हंस्यं परम-हंसैः प्राप्यम् । नैष्कर्म्यं सर्व-कर्मोपरमः । भक्त्या तच्-छ्रवणादि-परो विमुच्यते ॥१८॥

———————————————————————————————————————

**वंशीधरः (भावार्थ-दीपिका-प्रकाशः) : **अमलं सर्वशुद्धिकरम् । अमलं शुद्धाद्वैतविषयम् । विपठन् विशेषेण पठन् । विचारणपरः सातत्येनैतच्चिन्तनपरः सर्वोत्कर्षमेवाह—भागवत पुराणम् एव श्रीमत् शोभायुक्तम् । न भवन्ति मलास्त्रिगुणोत्था यस्मात्तत् । यद्यतो वैष्णवानां प्रियं भक्त्युत्कर्षप्रतिपादकत्वाद् इति भक्त्युत्थज्ञानप्राप्तिलोभिभिर्ज्ञानिसिद्धैर् अप्य् एतदाश्रयणीयमेवेत्याह—यस्मिन्न् इति । परमहंसेभ्यो हितं पारमहंस्यम् । परं भक्त्युत्थत्वाच्छ्रैष्ठम् । ज्ञानसाधकैर् अप्य् एतत्सेव्यमित्याह—यत्रेति । नैष्कर्म्यं सर्वकर्मोपरमम् ॥१८॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** श्रीमद्-भागवतम् इत्य्-आदि । वैष्णवानां प्रियम् इति स्वरूप-निर्देशः । तत्र हेतुः—यस्मिन् पारमहंस्यम् इत्य्-आदि । परमहंसा भागवत-परमहंसास् तेषाम् इदं पारमहंस्यं केवलं प्रेम-भक्त्य्-आनन्दो यस्मिन् । नैष्कर्म्यं च आविष्कृतं नैष्कर्म्यं भगवद्-भक्ति-योग-विरुद्धं कर्म, तद्-अभावः । अतस् तत् तत् शृण्वन् पठन् विचारण-परस् तु भक्त्यैव विमुच्यते, न त्व् अन्येनेत्य् अर्थः । अतो भक्तिर् एवात्र पुरुषार्थ इत्य् उपसंहारः ॥१८॥

———————————————————————————————————————

**सनातन-गोस्वामी- **[ह।भ।वि। १०.४०७] वैष्णवत्वे प्रियत्वे हेतुम् आह—यस्मिन्न् इत्य् आदिना । पारमहंस्यं परमहंसानाम् अपि हितं परं ज्ञानं भगवद्-भक्ति-माहात्म्यादि-विषयम् । अतोऽमलं सर्व-मल-निवर्तकम् । अत एव श्री-भागवते व्याख्यातं—आदौ ज्ञानम्, ततस् तत्त्व-वेदनम्, ततो विरागः विषयादि-वैराग्यम्, ततो भक्तिश् च श्रवणादि-लक्षणा, तत्-सहितं नैष्कर्म्यं निष्कर्माणो भगवद्-भक्तास् तैः प्राप्यं भगवत्-प्रेम आविष्कृतं साक्षाद् इव दर्शितम् । एअत् श्रवणादि-प्रवृत्त्या एवस्वतस् तत्-तत्-सिद्धेः । तत् श्रीमद्-भागवतं भक्त्या शृण्वन् विपठन् सङ्कीर्तयन् विचारण-परश् च, तद्-अर्थं विचारयंश् च सन् नरः सर्वो जनः विशेषेण मुच्यते, श्री-वैकुण्ठ-लोकं प्राप्नोतीत्य् अर्थः ॥१८॥

———————————————————————————————————————

**जीव-गोस्वामी (क्रम-सन्दर्भः) : **किं च, श्रीमद्-भागवतम् इति, वैष्णवानां प्रियम् इत्य् अनेनैव तथा विवक्षितम् । अत्रानुषङ्गिकं गुणम् आह—यस्मिन्न् इति । विमुच्येत्—सर्व-भक्त्य्-अन्तरायेभ्योऽपि निस्तरेत् ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सर्वोत्कर्षम् एवोपपादयति भागवतं पुराणम् एव श्रीमत् सर्व-शोभा-युक्तं न भवन्ति मलास् त्रिगुणोत्था यस्मात् तत् । यत् यतो वैष्णवानां प्रियं भक्त्य्-उत्कर्ष-प्रतिपादकत्वाद् इति भावः भक्त्य्-उत्थ-ज्ञान-प्राप्ति-लोभिभिर् ज्ञान-सिद्धैर् आत्मारामैर् अप्य् एतद्-आश्रयणीयम् एवेत्य् आह यस्मिन्न् इति परमहंसेभ्यो हितं पारमहंस्यं हितार्थे षण् पारमहंस्यं परं भक्त्य्-उत्थत्वात् श्रेष्ठम् । ज्ञान-साधकैर् अप्य् एतद् अवश्य-सेव्यम् इत्य् आह । यत्रेति नैष्कर्म्यं सर्व-कर्मोपरमः ॥१८॥

**॥।**

**॥ १२.१३.१९ ॥**

**कस्मै येन विभासितोऽयम् अतुलो ज्ञान-प्रदीपः पुरा**

**तद्-रूपेण च नारदाय मुनये कृष्णाय तद्-रूपिणा ।**

**योगीन्द्राय तद्-आत्मनाथ भगवद्-राताय कारुण्यतस्**

**तच् छुद्धं विमलं विशोकम् अमृतं सत्यं परं धीमहि ॥**

**श्रीधर-स्वामी (भावार्थ-दीपिका) : **श्री-भागवत-सम्प्रदाय-प्रवर्तक-रूपेण भगवद्-ध्यान-लक्षणं मङ्गलम् आचरति—कस्मै ब्रह्मणे अतुलोऽसमः । अयं श्री-भागवत-रूपः । पुरा कल्पादौ । तद्-रूपेण ब्रह्म-रूपेन नारदाय तद्-रूपिणा नारद-रूपिणा कृष्णाय व्यासाय । तद्-रूपिणा योगीन्द्राय शुकाय तद्-आत्मना शुक-रूपेण । तत् परं सत्यं श्री-नारायणाख्यं तत्त्वं धीमहि । इति गायत्र्यैव यथोपक्रमम् उपसंहरन् गायत्र्य्-आख्य-ब्रह्म-विद् येयम् इति दर्शयति ॥१९॥

———————————————————————————————————————

**वंशीधरः (भावार्थ-दीपिका-प्रकाशः) : **ग्रन्थादौ ग्रन्थमध्ये ग्रन्थान्ते मङ्गलमाचरणीयम् इति शिष्टाचारात् मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते इत्य्-आदि भाष्याच् च शास्त्रसमाप्तौ तदाचरतीत्य् आह—श्री-भागवतसम्प्रदायेत्यादि । कस्मै—असर्वनाम्नोपि सर्वनामकार्यमार्षत्वात् । येन परब्रह्मणा । ज्ञानं परोक्षापरोक्षरूपं प्रकर्षेण दीपयतीति तथा । अयं श्रीमद्भागवतलक्षणा। कृष्णाय व्यासाय । अथेति—तदात्मनेत्यस्य द्वियोजनायोक्तम् । शुद्धं सर्वोपाधिविनिर्मुक्तम् । विमलमज्ञानतत्कार्यनिवर्तकम् । तरति शोकमात्मवित् इति श्रुतेः । शोकोपलक्षितस्संसारः, विगतः शोको येन तद्विशाकं संसारतरणसाधनम् । अमृतं मृतिनिवर्तकम् । विमलविशोकामृतपदानां तात्पर्यंत एकार्थत्वेऽपि पुनरुक्तिः सर्वथा संसारभयनाशकमित्य् अर्थेति 

ज्ञेयम् । सत्यं त्रैकालिकाबाध्यम् । ज्ञानान्तरेण विषयासत्यप्रतीतिर्बाधस्तदयोग्यमत एव परं सर्वतः परं सर्वावधीभूतम् । पुरुषान्न परं किञ्चित्सा काष्ठा सा परा गतिः इति श्रुतेः । धीमहीति साक्षाद्गायत्रीपदयोगेन गायत्र्येवेति पूर्वम् वस्त्वद्वितीयं तन्निष्ठम् इति सामान्यतस् तात्पर्यं दर्शयित्वा जन्माद्यस्य इत्य्-आद्य्-उपक्रमपोषकं श्री-भगवत्येव तस्य पर्यवसानं दर्शयन्नुपसंहरति—कस्माद् इति । महावैकुण्ठं दर्शयता येन भगवता ब्रह्मणे विभासितं प्रकाशितम्, न तु विरचितम् इदं भागवतम् । पुरा पूर्वपरार्द्धादौ । तदात्मनेत्यस्योत्तरोत्तरेणाप्यन्वयः । तत्र तदात्मना श्रीशुकरूपेणेति न केवलं चतुःश्लोक्येव तेन प्रकाशिता, अपि तु तत्रतत्राविष्टेनाखण्डमेवेदं पुराणम् इति द्योतितम् । श्रीसङ्कर्षणसम्प्रदायप्रवृत्तिस् तु श्रीद्वैपायनकर्तृकप्रकाशान्तर्गतत्वात् पृथग्नोक्ता । तत्परं सत्यं भगवद्-आख्यं तत्त्वं धीमहि यत्तत्पदमनुत्तमम् इति सहस्रनामसु तच्छब्दस्य तन्नामत्वेन गणितत्वात् । परशब्देन श्री-भगवानेवोच्यते आद्योऽवतारः पुरुषः परस्य इति द्वितीयोक्तेः । ब्रह्मादीनां बुद्धिवृत्तिप्रवर्तकत्वेनाभिधानात् । गायत्र्यर्थोपलक्षितेन धीमहीति गायत्रीपदेनोपसंहाराद्गायत्र्याख्यब्रह्मविद्यैवेयं श्री-भागवतपुराणम् ॥१९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** कस्मै येनेत्य्-आदि । येन श्री-कृष्णेन कस्मै ब्रह्मणेऽयं श्री-भागवत्ख्यो ज्ञान-प्रदीपः विभासितः । पुरा प्रथमं तद्-रूपेण नारदाय च, तद्-रूपिणा नारद-रूपिणा कृष्णाय वेद-व्यासाय । तद्-रूपिणा व्यास-रूपिणा योगीन्द्राय शुकाय । तद्-आत्मना शुक-रूपेण भगवद्-राताय परीक्षिते तत् श्री-कृष्णाख्यम् अमृतं, सत्यं परं धीमहि । तद् इत्य् अव्ययम् उत्तमम् इत्य् अर्थः । उपक्रमे चोपसंहारे गायत्र्यैव निबद्धम् इति भागवत्स्यासाधारणो धर्मः ॥१९॥

———————————————————————————————————————

**जीव-गोस्वामी (क्रम-सन्दर्भः) : **पूर्वं, वस्त्व् अद्वितीयं तन्-निष्ठं [भा।पु। १२.१३.१२] इति सामान्यतस् तात्पर्यं दर्शयित्वा, जन्माद्य् अस्य [भा।पु। १.१.१] इत्य्-आद्य्-उपक्रम-पोषकं श्री-भगवत्य् एव तस्य पर्यवसानं दर्शयन्न् उपसंहरति—कस्मा इति । कस्मै ब्रह्मणे महा-वैकुण्ठं दर्शयता श्री-भगवता येन विभासितः प्रकाशितः, न तु तदा विरच्तोऽयं श्रीमद्-भागवत-रूपः । पुरा पूर्व-परार्धादौ । तद्-आत्म४त्य् अस्योत्तरेणान्वयः । तत्र तद्-आत्मना श्री-शुक-रूपेणेति गम्यम् । तद्-रूपेण च इत्य्-आदिभिस् त्रिभिः पदैर् न केवलं चतुः-श्लोक्य् एव तेन प्रकाशिता, अपि तु तत्र तत्राविष्टेनाखण्डम् एवेदं पुराणम् इति द्योतितम् । श्री-सङ्कर्षण-सम्प्रदाय-प्रवृत्तिस् तु श्री-कृष्ण-द्वैपायन-कर्तृक-प्रकाशनान्तर्गतम् एवेति पृथङ् नोक्ता । तत्-परं सत्यं भगवद्-आख्यं तत्त्वं धीमहि, यत् तत् पदम् अनुत्तमम् इति सहस्र-नाम-स्तोत्रे तच्-छब्दस्य तन्-नामत्वेन गणितत्वात् । पर-शब्देन च श्री-भगवान् एवोच्यते—आद्योऽवतारः पुरुषः परस्य [भा।पु। २.६.४२] इति द्वितीयात् । ब्रह्मादीनां बुद्धि-वृत्ति-प्रेरकत्वेनाभिधानाद् गायत्र्य्-अर्थोपलक्षितेन धीमहीति गायत्री पदेनोपसंहारः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** श्री-भागवत-सम्प्रदाय-प्रवर्तक-रूपस्य भगवतो ध्यान-लक्षणं मङ्गलम् आचरति—कस्मै ब्रह्मणे । सर्व-नामत्वम् आर्षम् । अयं द्वादश-स्कन्धात्मक एव ग्रन्थः पुरा कल्पादौ तद्-रूपेण ब्रह्म-रूपेण नारदाय तद्-रूपिणा नारद-रूपिणा । कृष्णाय व्यासाय । व्यास-रूपेण योगीन्द्राय शुकाय । तद्-आत्मना शुक-रूपेण भगवद्-राताय विष्णु-राताय । तत् परं सत्यं श्री-नारायण-स्वरूपं धीमहीति गायत्र्यैव यथोपक्रान्तवांस् तथैवोपसंहरन्, गायत्र्य्-आख्या ब्रह्म-विद्येयम् इति दर्शयति ॥१९॥

**॥।**

**॥ १२.१३.२० ॥**

**नमस् तस्मै भगवते वासुदेवाय साक्षिणे ।**

**य इदं कृपया कस्मै व्याचचक्षे मुमुक्षवे ॥**

**श्रीधर-स्वामी (भावार्थ-दीपिका) : **तम् एव देवता-रूपेण गुरु-रूपेण च प्रणमति, नम इति द्वाभ्याम् । व्याचचक्षे व्याख्यातवान् ॥२०॥

———————————————————————————————————————

**वंशीधरः (भावार्थ-दीपिका-प्रकाशः) : **कस्मै ब्रह्मणे । इदं भागवतम् । मुमुक्षवे सृष्टिप्रतिबन्धकाज्ञानं त्यक्तकामाय । शास्त्रसमाप्तौ स्वाभीष्टदेवं प्रणमति—वासुदेवनन्दनाय । साक्षिण इति—अहं तस्य भक्तोऽभक्तो वा, शिष्टो दुष्टो वा, तदभिप्रेतं व्याख्यातुं देद्मि न वेद्मि वेति स एव साक्षात्पश्यति तत्कृपैव मे शरणम् इति भावः । अहं तावत्को वराको ब्रह्मापि तत्कृपां विना श्री-भागवतार्थं न वेत्तीत्य् आह—य इदम् इति । मुमुक्षवे कृपया व्याचचक्षे उपदिदेशेत्येतदुपदेशात्पूर्वम् एव तस्य मुमुक्षासीत्तदुपदेशानन्तरं तु प्रेम्णैवाकाङ्क्षा, मोक्षे तूपेक्षैवाजानिष्ठेति भावः ॥२०॥

———————————————————————————————————————

**जीव-गोस्वामी (क्रम-सन्दर्भः) : **तद् एवं श्री-भागवत-तात्पर्यत्वेनोपसंहृत्य तत्-सर्व-गुरुं श्री-भगवन्तम् एव प्रणमति—नम इति । मुमुक्षवे तद्-भक्तिं विना सर्वम् अन्यत् त्यक्तुम् इच्छवे ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शास्त्र-समाप्तौ स्वाभीष्ट-देवं प्रणमति नम इति । वासुदेवाय वसुदेव-नन्दनाय । साक्षिणे इति अहं तस्य भक्तो भक्ति-रहितो वा शिष्टो दुष्टो वा तद्-अभिप्रेतम् अर्थं व्याख्यातुं वेद्मि न वेद्मि वा स एव साक्षात् पश्यति तत् कृपैव मे शरणम् इति भावह् । अहं तावत् को वराको ब्रह्मापि तत्-कृपां विना श्री-भागवतार्थं न वेत्तीत्य् आह । य इदम् इति । मुमुक्षवे कृपया व्याचचक्षे उपदिदेशेत्य् एतद् उपदेशात् पूर्वम् एव तस्य मुमुक्षा आसीत् । एतद्-उपदेशानन्तरं तु प्रेमण्य् एवाकाङ्क्षा मोक्षे तूपेक्षैवाजनिष्टेति भावः ॥२०॥

**॥।**

**॥ १२.१३.२१ ॥**

**योगीन्द्राय नमस् तस्मै शुकाय ब्रह्म-रूपिणे ।**

**संसार-सर्प-दष्टं यो विष्णु-रातम् अमूमुचत् ॥**

**श्रीधर-स्वामी (भावार्थ-दीपिका) : _न व्याख्यातम्।_**

———————————————————————————————————————

**जीव-गोस्वामी (क्रम-सन्दर्भः) : **तत्रापि स्वोपदेष्टृ-रूपं प्रणमति—योगीन्द्रायेति । भक्ति-योग-प्रवर्तक-मुख्याय मुनये तादृश-श्री-कृष्णैक-परायणत्वेन मनन-शीलाय ब्रह्म-रूपिणे तादृश-श्री-भगवद्-रूपाविर्भाव-मयाय—योगीन्द्राय तद्-आत्मना [भा।पु। १२.१३.१९] इत्य् उक्तेः । तद् एवं तस्य महिमानं स्मृत्वा कारुण्यं स्मरति—संसारेति । संसरत्य् अस्मिन्न् इति संसारः प्रपञ्चः । स एव श्री-कृष्णान्तर्धाने सोढुम् अशक्यत्वात् । सर्पः सर्व-व्यापी विषधरस् तेन दष्टं दंशनेनेवात्यर्थं तद्-विरह-दुःखेन पीडितं विष्णुरातं श्री-परीक्षितं योऽमूमुचत् तां पीडां त्यक्तुम् उत्कण्टां प्रेरयामास । अतस् तक्षक-मात्राद् यद् दुःखं, यच् च तस्मान् मोचनम्, तत् तद् उभाभ्याम् अपि नादृतम् इति भावः । तादृश-प्रेम्णि च हेतुः—विष्णुरातम् इत्य् एव । तेन विष्णुना यो रातः स्व-भक्तेभ्यः प्रसादीकृतः, स परम-तदीय एवेति ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** श्री-शुकदेवं प्रणमति । योगीन्द्राय भक्ति-योग-ज्ञान-योग-कर्म-योगाष्टाङ्ग-योग-विदां महा-मुख्याय । ब्रह्म-रूपिणे पर-ब्रह्म-स्वरूपाय । संसार-सर्प-दष्टं विष्णु-रातम् इति । यथार्जुनस्य मोहं गीता-शास्त्रेण यथोद्धवस्य मोहम् एकादशेन भगवान् निवर्तयामास तथैव परीक्षितः संसारं श्री-शुक इति प्राकृत-लोक-प्रतीत्यैवोक्तिर् वस्तुतस् तु त्रयाणाम् एव भगव्न्-नित्य-पार्षदत्वान् न संसार-शङ्का-गन्धोऽपि, किन्तु जीव-हित-ग्राहण-चातुर्य-धुरन्धराणां महा-कृपालूनां महताम् अप्य् एकं महा-प्रसिद्धं जनम् अवलम्ब्यैव हितोपदेश-सन्ततिर् इति नीतिर् दृष्ट्वा । अत एवात्र विष्णुरातम् इति प्रयुक्तम् । विष्णुना कृपया युधिष्ठिराय रातो दत्तः स्वयं गृहीतो वा, यस् तस्य संसारः कः खलु मन्द-बुद्धिर् आशङ्केतेति भावः । किं च, सर्प-विष-हरा मन्त्रा यथा लोके अर्थ-ज्ञानम् अपि नापेक्षन्ते तथैवार्थं जानातु न जानातु वा श्री-भागवतीयाः शब्दा एव संसार-विषं निर्मूलयन्तीत्य् आचार्याभिप्रायो द्रष्टव्यः ॥२१॥

**॥।**

**॥ १२.१३.२२-२३ ॥**

**भवे भवे यथा भक्तिः पादयोस् तव जायते ।**

**तथा कुरुष्व देवेश नाथस् त्वं नो यतः प्रभो ॥**

**नाम-सङ्कीर्तनं यस्य सर्व-पाप-प्रणाशनम् ।**

**प्रणामो दुःख-शमनस् तं नमामि हरिं परम् ॥**

**इति श्रीमद्-भागवते महा-पुराणे ब्रह्म-सूत्र-भाष्ये **

**पारमहंस्यां संहितायां वैयासिक्यां**

**द्वादश-स्कन्धे स्कन्धार्थ-निरूपणं नाम**

**त्रयोदशोऽध्यायः **

**॥१३॥**

**श्रीधर-स्वामी (भावार्थ-दीपिका) :**

भावार्थ-दीपिकाम् एतां भगवद्-भक्त-वत्सलाम् ।

परमानन्द-पादाब्ज- भृङ्ग-श्रीः श्रीधरो ऽकरोत् ॥

स्व-बाल-चपलालापैः स्व-लिला-परिनर्तितैः ।

प्रीयतां परमानन्द- नृहरिः सद्-गुरुः स्वयम् ॥

श्री-परानन्द-संप्रीत्यै गुह्यं भागवतं मया ।

तन् मतेनेदम् आख्यातं न तु मन् मति-वैभवात् ॥

क्वेदं नाना-निगूढार्थं श्रीमद्-भागवतं क्व नु ।

मन्द-बुद्धिर् अहं कृष्ण- प्रेम किं किं न कारयेत् ॥

शृई-कृष्णाय नमो ऽस्तु ॥

———————————————————————————————————————

**वंशीधरः (भावार्थ-दीपिका-प्रकाशः) : **ब्रह्म श्री-भागवतम् पुराणं ब्रह्मसंमितम इत्य् उक्तेः, रूपयति परीक्षिते वर्णयतीति ब्रह्मरूपी तस्मै । अमूमुचत् मोचयामास २१ इतोऽग्रे भवे भवे इत्य्-आदिपद्यद्वयं प्रक्षिप्तम् । भगवद्-भक्तानां वत्सला प्रिया ताम् १। स्वबालस्य मम चपलालापैर् बाल्यमतिप्रयुक्तैः शब्दैः स्वेनैव लीलया परिनर्तितैर् मन्मुखात्पठितैः २ तद् एवाह—तन्मतेन श्रीपरानन्दनृसिंहमतेन । तत्प्रसादावाप्तज्ञानेनेत्यर्थः । श्रीशुकदेवं प्रणमति—योगीन्द्राय भक्तिज्ञानकर्माष्टाङ्गात्मकयोगचतुष्कविदां महामुख्याय । ब्रह्मरूपिणे परब्रह्मस्वरूपाय । संसारसपर्दष्टं विष्णुरातम् इति—यथार्जुनोद्भवमोहं गीतैकादशोपदेशेन भगवान्निवर्तयामास, तथैव परीक्षित्संसारं शुक इति प्राकृतलोकप्रतीत्यैवोक्तिः । वस्तुतस् तु त्रयाणाम् एव भगवन्नित्यपार्षदत्वान्न संसारशङ्कागन्धोऽपि किन्तु जीवहितग्राहणचातुर्यधुरन्धराणां महतां कमप्येकं महाप्रसिद्धं जनमवलम्ब्यैव हितोपदेशसन्ततिर् इति नीतिर्दृष्टात एवेह—विष्णुरातम् इति प्रयुक्तम् । युधिष्ठिराय कृपया रातं दत्तं स्वयं गृहीतो वा यस्तस्य संसारः कः खलु मन्दबुद्धिराशङ्केतेति भावः । किं च, —सर्पविषहरा मन्त्रा यथा लोकेऽर्थज्ञानम् अपि नापेक्षन्ते, तथैवार्थं जानातु न जानातु वा श्री-भागवतीयाः शब्दा एव संसारविषं निर्मूलयन्तीत्याचार्याभिप्रायो द्रष्टव्योऽत्रेति ॥२१-२३॥

इति श्रीखडपत्तनवास्तव्यपण्डितवंशीधरशर्मविरचिते श्रीमद्-भागवत-भावार्थ-दीपिका-प्रकाशे द्वादस्कन्धे त्रयोदशोऽध्यायः ॥१३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :**

भगवद्-ब्रह्मणोर् वादो ब्रह्म-नारदयोर् अथ ।

नारद-व्यासयोः पश्चाद् व्यास-तत्-पुत्रयोर् अथ ॥

शुकोत्तरेययोः पश्चात् सूत-शौनकयोर् इति ।

षट्-संवादा भागवते सर्वे व्यासेन गुम्फिताः ॥

कृष्णोत्कर्षात् कृष्ण-भक्तैर् विज्ञैः कौशल-कौतुकात् ।

चैतन्य-मत-रत्नस्य मञ्जुषेयं विचार्यताम् ॥

चैतन्य-मत-मञ्जुषा पीयूषाद् अपि मञ्जुला ।

तद्-वासनैः सहृदयैर् उद्घाट्येयं विचार्यताम् ॥

स्व-सिद्धान्त-प्रकटने पर-सिद्धान्त-बाधनम् ।

अत्र यद्य् अपराधः स्यात् श्री-कृष्णस् तु हरिष्यति ॥

भ्रमाज् ज्ञानस्य दौर्बल्याद् यद् अत्र क्वापि दूषणम् ।

तच् छोधयन्तु सुधियः श्री-कृष्ण-रस-लम्पटाः ॥

श्रीनाथ-पण्डित-कृता कृष्णोत्कर्ष-गरीयसी ।

चैतन्य-मत-मञ्जुषा जीयाद् भागवताश्रया ॥

इति श्री-भागवत-तत्त्व-लेखनी श्री-चैतन्य-मत-मञ्जुषा समाप्ता ।

———————————————————————————————————————

**जीव-गोस्वामी (क्रम-सन्दर्भः) : **

नाम चिन्तामणिः कृष्णश् चैतन्य-रस-विग्रहः ।

पूर्णः शुद्धो नित्य-मुक्तोऽभिन्नत्वान् नाम-नामिनोः ॥

अत एव, 


> सुवर्ण-वर्णो हेमाङ्गो वराङ्गश् चन्दनाङ्गदी ।  
> सन्न्यास-कृत् समः शान्तो निष्ठा-शान्ति-परायणः ॥

एवं सहस्र-नामोक्तं कृष्ण-चैतन्य-संज्ञितः ।

मां पायाद् अपराधेभ्यः स्व-प्रेमांशेन पुष्यतु ॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

इति सारार्थ-दर्शिन्यां हर्षिण्यां भक्त-चेतसाम् ।

त्रयोदशो द्वादशस्य सङ्गतः सङ्गतः सङ्गतः सताम् ॥

इति श्रील-विश्वनाथ-चक्रवर्ति-ठक्कुर-कृता श्रीमद्-भागवते द्वादश-स्कन्धे त्रयोदशाध्यायस्य सारार्थ-दर्शिनी टीका ॥

**॥।**

नमोऽस्तु गुरवे तस्मै श्री-कृष्णाय नमो नमः ।

कृपार्णवाय श्री-लोकनाथाय प्रभवे नमः ॥

कृष्ण-चैतन्य गौराङ्ग साङ्गोपाङ्ग स-पार्षद ।

निरुपाधे कृपा-सिन्धो प्रेम्णा मां परिपूरय ॥

जय वृन्दावन-क्रीडा-रसिक-द्वय मां नय ।

स्व-प्रियालिङ्गनं गीतम् अवैतत् करुणो भव ॥

अत्यज्ञोऽपि त्वयैवाहं स्व-व्याख्यायां प्रवर्तितः ।

हे कृष्ण श्री-भागवत प्रसीद त्वं तद् एतया ॥

मद्-गवीर् अपि गोपाल स्वीकृत्य परिपालय ।

पिबन्न् आसां पयः प्रीत्या स्व-भक्तान् अपि पायय ॥

ऋत्व्-अक्षि-षड्-भूमि-मिते शाके राधा-सरस्-तटे ।

शुक्ल-षष्ठ्यां सिते माघे टीकेयं पूर्णताम् अगात् ॥

टीकेयं वैश्वनाथी भवतु भगवतो भक्त-लोकस्य रस्या

षट्-शास्त्रागम्यधाम्नो मधुरिम-लहरी-खेलनैकान्त-वृत्तेः ।

यत् तस्यारोचकत्वे कृतिर् अतिकृतिनः सर्व-साद्गुण्य-गण्या

दीव्यत् पाण्डित्य-नृत्यप्य् अनुपद-विधुरा स्याज् जनी दुर्भगेव ॥

आरम्भे परिणामे च विवर्तेऽपि न हि क्षतिः ।

श्रीमद्-भागवते भक्तेः पुरुषार्थ-शिरोमणेः ॥

व्याख्यास्य भक्त्या गम्या सा श्री-गुरोः कृपयेक्ष्यते ।

तस्मान् नमो नमस् तस्मै गुरवे गुरवे नमः ॥

हे भक्त्या द्वारि वश् चञ्चद् बालधी रौत्य् अयं जनः ।

नाथा विशिष्टः सेवातः प्रसादं लभतां मनाक् ॥

श्री-गोवर्धनाय हरिदास-वर्याय नमः ।

श्री-राधा-कुण्डाय श्री-कृष्ण-कुण्डाय नमो नमः ॥

समाप्ता चेयं सारार्थ-दर्शीनी टीका ॥

**समाप्तम् इदं द्वादशात्मकं श्रीमद्-भागवतम् ।**


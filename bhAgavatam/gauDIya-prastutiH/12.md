+++
title = "12"
+++
dvādaśaḥ skandhaḥ

<details><summary>English</summary>

(First published Oct. 24, 2007)

1.04 (Nov. 7, 2009)

Version 1.05 (Sept. 27, 2011)

This version contains the full Madhva commentary (_Bhāgavata-tātparya-nirṇaya_) with footnotes by Bannanje Govindacharya, _Bhāgavata-bhāvārtha-dīpikā_ by Śrīdhara Svāmī (entered by Gauranga for the BBT), _Caitanya-mata-mañjuṣa _by Śrīnātha Cakravartī, Sanātana Gosvāmī’s comments on verses quoted from this canto in the _Hari-bhakti-vilāsa, Krama-sandarbha _by Jīva Gosvāmī, first entered by Gauranga for the BBT supplemented by additional notes from the _Ṣaṭ-sandarbhas _and corrected against the Puridas edition, and Viśvanātha Cakravartī’s _Sārārtha-darśinī. _Where not otherwise attributed, all text entered and edited by Jagadananda Das.

</details>



## atha prathamo’dhyāyaḥ


### rāja-vaṁśānukīrtanaṁ

_oṁ namo bhagavate vāsudevāya_

**|| 12.1.1 ||**[^1]

**rājovāca—**

**svadhāmānugate kṛṣṇe yadu-vaṁśa-vibhūṣaṇe |**

**kasya vaṁśo’bhavat pṛthvyām etad ācakṣva me mune ||**

**śrīdhara-svāmī (bhāvārtha-dīpikā) :**

śrī-guruṁ paramānandaṁ vanda ānanda-vigraham |

yasya sannati-mātreṇa cid ānandāyate bapuḥ ||

jayanti śrī-parānanda-kṛṣāpāṅga-lasad-dṛśaḥ |

yā nityam anuvartante saṁpado vigatādṛśaḥ ||

uktas trayodaśādhyāyair dvādaśe tv āśrayaḥ sataḥ |

adhiṣṭhānāvadhitvābhyām āśrayaś ceśvaraḥ sataḥ ||

ukto layāvadhitvena prākṛtātyantike laye |

adhiṣṭhānatayā cokto mahā-puruṣa-varṇane ||

tatrādau ṣaḍbhir adhyāyaiḥ śukaḥ prāha parīkṣite |

śeṣais tatrākhilāny āha sūtaḥ pṛṣṭo’tha satribhiḥ ||

svāśraya-śravaṇe kāryo na vilambo manīṣiṇā |

ity etat kāla-vaiṣamyaṁ caturbhis tāvad ucyate ||

tatra tu prathame bhāvi- māgadhānvaya-bhūmi-pān |

kali-prabhāvataḥ prāha saṅkarādim alīmasān ||

tad evaṁ vaivasvata-manu-vaṁśe soma-vaṁśa-prastāvena śrī-kṛṣṇāvatāra-caritāni sa-prapañcamanuvarṇitāni, athedānīṁ bhāvī soma-vaṁśaḥ kalau vijātīya-saṅkarādim alīmaso vairaṅya-dvārā śrī-kṛṣṇaika-bhakti-nigamanāyānuvarṇyate, tatra tu soma-vaṁśa-śākhāsu cira-kālānuvartitayā māgadha-vaṁśo’nukramyate, tatra pūror vaṁśe uparicaro vasus tasya bṛhad-rathas tasya jārasandhas tasya sahadevaḥ putro’bhūd ity uktaṁ navama-skandhe | tatraiva sahadevān mārjāris tataḥ śrutaśravā ity-ādayo ripuñjayāntā viṁśatir bhāvino rājāno nirūpitāḥ | (tatra rājā pṛcchati, svadhāmeti | idānīṁ) ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **oṁ svasti śrīgaṇeśāya namaḥ |  


    vande'haṁ gopikānāthaṁ yaśodānandanandanam |


    vṛndārakagaṇādhīśaṁ vṛndāvananikuñjagam ||


    namaskṛtya gurūnsarvānakhilābhīpsitapradān |


    dvādaśa-skandhavivṛtiṁ prārabhe viduṣāṁ mude ||


    śrīguruṁ paramānandaṁ vanda ānandavigraham |


    yasya saṁnatimātreṇa cidānandāyate vapuḥ ||

śloko'yamadhikaḥ keṣucitpustakeṣu dṛśyate maṅgalarūpatvānmayāpyatrālekhīti | jayanti śrīparānandetyādipadyam ekādaśe vyākhyātam api punar api kiñcidvyākhyāsyāmaḥ—śrīḥ rādhā tayā sahitaḥ parānandaḥ śrī-kṛṣṇaḥ | yad vā, śriyāṁ parastatparaḥ śrīparaḥ śrīḥ kaiṭabhārīhṛdayaikakṛtādhivāsā iti mārkaṇḍeyoktaḥ | sa cāsāvānandaścati śrīparānandaḥ | yad vā,  śrīḥ parotkṛṣṭā yāsu tāḥ śrīparā gopyastā ānandayatīti śrīparānandaḥ | kṛpayā yuktā apāṅagagā kaṭākṣāḥ kṛpāpāṅgāstair lasantyo dedīpyamānā yā dṛśaḥ dṛkpātāstāḥ kṛpāpāṅgalasadṛśaḥ, śrīparānaṅdasya kṛpāpāṅgalasadṛśaḥ śrīparānanda kṛpāpāṅgalasadṛśo jayanti sarvotkarṣeṇa vartate | yā anu nityaṁ sampado vartate | kiṁbhūtā dṛśaḥ—vigatāścakṣuragocarā ity arthaḥ | yad vā, vigatādṛgajñānaṁ yābhistā ity arthaḥ| bhaktyādirūpā ity arthaḥ| yad vā, yādṛśo'nusampado'vigatāḥ sadā vartanta ity arthaḥ (1) | sataḥ sadūpatayā pratīyamānasya prapañcasyāśrayastrayodaśādhyāyair ukta ityanvayaḥ | tam evāha—sata īśvara āśrayaḥ | kābhyāmityata āha adhiṣṭhāneti (2) prākṛtaḥ sarvaprakṛtilayātmakaḥ ātyantiko mokṣaḥ, etallayadvaye'vadhitvena sarvāvasānabhūmitveneśvaraḥ uktaḥ | mahāpuruṣo virāṭ tadvarṇane cādhiṣṭhānatayā sarvādhāratayoktaś ca sarvalokānāṁ tadavayavakalpanayā tadādhāro'vayavī virāḍrūpīśa ukta ity arthaḥ (3) | tatra trayodaśādhyāyeṣu | śeṣaiḥ saptabhiḥ | khilānyākāṅkṣitārthapūrakāṇyākhyānāni | satribhiḥ śaunakādibhiḥ (4) | ityetad iti kālavilambaparityāgārtham | kālavaiṣamyaṁ kālakṛtabuddhivaiṣamyam | tāvadādau (5) | tatra caturṣv api | saṅkaro varṇasaṅkaratvam tadādibhirasatyasambhāṣaṇādidoṣair malīmasānmalinān (6) | evaṁbhūte pūrvoktapāvanatvādiviśeṣaṇaviśiṣṭe | vaṁśaḥ somasya pāvanaḥ ity-ādinavanavamokteḥ| buddhau sannihitatvādevaṁbhūta ity uktam | mukundasya hareḥ| svairakrīḍā svena vedarūpeṇātmanā varṇitā pūtanādivadharāsādirūpā krīḍā | pūtanāvadhādirūpā krīḍāpi vedenoktā, tatra pramāṇībhūtāḥ kāścichrutayo'pi tatratatra sabhāṣyā uktā eva | svairakrīḍā vedāvihitā krīḍeti vyākhyānamatra na śobhanam yadāyadā hi dharmasya ity-ādiśrīgītāvirodhāt | sa eva candravaṁśa eva | muktvā tyaktvā | muktyai mokṣāya | anyadvartmānyo mārgo nāstīti kathayitum | kalau nityanaimittikādikarmākaraṇādantaḥkaraṇaśuddheranudayājjñānayogādyasambhavādbhaktir eva mukhyo muktimārgaḥ kalau bhaktiḥ kalau bhaktirbhaktyā kṛṣṇaḥ puraḥsthitaḥ ity-ādipāyokteḥ 87) | svadhāmetyādipraśnaślokaś ca na svāmisaṁmata iti bhāti | taiś ca tad evamityārabhya ripuñjayāntā viṁśatirbhāvino rājāno nirūpitā ityantena pūrvasambandhamanūdya taduparitanaṁ vaṁśaṁ saṅkarādidauṣaiḥ prapañcayati—yontya iti ślokāvataraṇaṁ dattavadbhiḥ praśnasya kvāpyanullekhāt , vaṁśakathanaprastāvasya navamaskandhataḥ pravṛttatvādbhagavanniryāṇānantaraṁ svavaṁśasya māgadhavaṁśasya ca vidyamānatvena tādṛśapraśnāsambhavāc ca | ata evāyaṁ praśnaśloko vijayadhvajaviśvanāthābhyāṁ parityaktaḥ ||1||

———————————————————————————————————————

**jīva-gosvāmī (krama-sandarbhaḥ) : **śrī-rādhā-kṛṣṇābhyāṁ namaḥ |[^2] atha dvādaśa-skandhasya krama-sandarbhaḥ |

dvādaśa-krama-sandarbhe sandarbhāṇāṁ samāhṛtiḥ |

kriyate yan-nideśena sa me’nanya-gater gatiḥ ||

tad evam ekādaśa-skandha-paryanta-granthena nijābhīṣṭaṁ śrī-kṛṣṇa-lakṣaṇam āśrayaṁ yathāvan nirūpya purāṇopasaṁhārāya dvādaśa-skandha ārabhyate ||1|| 

———————————————————————————————————————

**viśvanātha-cakravartī (sārārtha-darśiṇī) : **śrī-gurave namaḥ |

praṇamya śrī-guruṁ bhūyaḥ śrī-kṛṣṇaṁ karuṇārṇavam |

lokanāthaṁ jagac-cakṣuḥ śrī-śukaṁ tam upāśraye ||

gopa-rāmā-jana-prāṇa-preyase’tiprabhuṣṇave |

tadīya-priya-dāsyāya māṁ madīyam ahaṁ dade ||

trayodaśabhir adhyāyair dvādaśe tu caturvidhaḥ |

nirodha uktaḥ śrī-kṛṣṇa-kathāpy atropasaṁhṛtau ||

tribhir ādau kaler dharma-drohiṇaḥ kathyate kathā |

ekena pralayāsyātha dvābhyāṁ śuka-parīkṣitoḥ ||

purāṇasya tathaikena mārkaṇḍeyasya ca tribhiḥ |

sūryasyākhyāna-vṛndasya bhāvi-bhūmipānāṁ kathocyate |

māgadhānvaya-jātānāṁ kali-kalmaṣa-śālinām ||

 **...**

**|| 12.1.2-3 ||**

**śrī-śuka uvāca—**

**yo’ntyaḥ purañjayo nāma bhaviṣyo bārahadrathaḥ |**

**tasyāmātyas tu śunako hatvā svāminam ātma-jam ||**

**pradyota-saṁjñaṁ rājānaṁ kartā yat-pālakaḥ sutaḥ |**

**viśākhayūpas tat-putro bhavitā rājakas tataḥ ||**

**śrīdhara-svāmī (bhāvārtha-dīpikā) : **tad-uparitanaṁ vaṁśaṁ saṅkarādi-doṣaiḥ prapañcayati—yo’ntya iti | ripuñjaya eva purañjayaḥ | svāminaṁ purañjayaṁ hatvā sva-putraṁ pradyota-saṁjñaṁ rājānaṁ kariṣyati | yasya pālako nāma suto bhaviṣyati ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **antyo vaṁśāvasānabhavaḥ | bhāvyo bārhadratho nṛpaḥ iti pracuraḥ pāṭhaḥ | bārahadratha iha rephe'kārāgamastvārṣa eva dhyeyaḥ | tasya purañjayasya | amātyo mantrī amātyaḥ sacivo mantrī ityabhidhānāt || tatputraḥ pālakaputraḥ | tato viśākhayūpāt ||2-3||

———————————————————————————————————————

**jīva-gosvāmī (krama-sandarbhaḥ) : **yatra tad-antardhāne lokānāṁ duḥkham eva syād iti darśayitva, kathañcit taṁ bhajatāṁ tu nistāraḥ syād iti darśayiṣyate—śrī-śuka uvāca | yo’ntyo purañjaya ity-ādinā ||2||

———————————————————————————————————————

**viśvanātha-cakravartī (sārārtha-darśiṇī) : **tad evaṁ candra-vaṁśāvataṁsasya śrī-kṛṣṇa-candrasya caritāmṛta-kathā-sindhuḥ, skandha-dvayena varṇitaḥ | tatraiva lokān nimajya ānandayitum idānīṁ teṣāṁ tato’nyatra vairāgyam utpādayituṁ tasyaiva candra-vaṁśyāntimo bhāgo varṇyate | tatra candra-vaṁśa-śākhāyāṁ puror vaṁśe uparicaro vasuḥ | tasya putro bṛhadrathaḥ, tasya jarāsandhaḥ | tasya sahadevaḥ | putro’bhūd ity uktaṁ navama-skandhe | punaś ca tatraiva sahadevasya mārjāris tasya śrutaśravā ity evaṁ ripuñjayāntā viṁśati-bhāvino rājāno nirūpitāḥ | atra skandhe tad-uparitanaṁ vaṁśaṁ saṅkarādi-doṣair malinībhūtaṁ varṇayati—yo’ntya iti | ripuñjaya eva purañjayaḥ, bārahadrathaḥ bṛhadratha-vaṁśyaḥ | svāminaṁ ripuñjayaṁ hatvā sva-putraṁ pradyotaṁ rājānaṁ kariṣyati | yat yasya pradyotasya sutaḥ pālakaḥ pālaka-saṁjñaḥ ||2||

 **...**

**|| 12.1.4 ||**

**nandivardhanas tat-putraḥ pañca pradyotanā ime |**

**aṣṭa-triṁśottara-śataṁ bhokṣyanti pṛthivīṁ nṛpāḥ ||**

**śrīdhara-svāmī (bhāvārtha-dīpikā) : **pradyotanāḥ pradyota-saṁjñāḥ ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatputro rājakaputraḥ | ime pradyotanena saha pañcasaṅkhyākā aṣṭātriṁśaduttaravarṣaśatakaṁ 138 pṛthvīṁ bhokṣyanti pālayiṣyanti bhujo'vane ityataḥ parasmaipadam ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** pradyota-vaṁśatvāt pradyotanāḥ ||4||

 **...**

**|| 12.1.5-8 ||**

**śiśunāgas tato bhāvyaḥ kākavarṇas tu tat-sutaḥ |**

**kṣemadharmā tasya sutaḥ kṣetrajñaḥ kṣemadharma-jaḥ ||**

**vidhisāraḥ sutas tasyā- jātaśatrur bhaviṣyati |**

**darbhakas tat-suto bhāvī darbhakasyājayaḥ smṛtaḥ ||**

**nandivardhana ājeyo mahānandiḥ sutas tataḥ |**

**śiśunāgā daśaivaite ṣaṣṭy-uttara-śata-trayam ||**

**samā bhokṣyanti pṛthivīṁ kuru-śreṣṭha kalau nṛpāḥ |**

**mahānandi-suto rājan śūdrā-garbhodbhavo balī ||**

**vaṁśīdharaḥ (bhāvārtha-dīpikā-prakāśaḥ) : **tataḥ pradyotanebhyaḥ paścāt | bhāvyo bhaviṣyati | tatsutaḥ śiśunāgaḥ sutaḥ | tasya kākavarṇasya || tasya kṣetrajñasya, tasya ajātaśatruḥ, tasyetyubhayānvayi | tatsuto'jātaśatrusutaḥ || ājeyo'jayaputraḥ | atraikāramadhyatvamārṣam | tato nandivarddhanasya | ṣaṣṭyuttaraśatatrayaṁ 360 rājyabhogavarṣasaṅkhyeyam ||5-8||

 **...**

**|| 12.1.9 ||**

**mahāpadma-patiḥ kaścin nandaḥ kṣatra-vināśa-kṛt |**

**tato nṛpā bhaviṣyanti śūdra-prāyās tv adhārmikāḥ ||**

**śrīdhara-svāmī (bhāvārtha-dīpikā) : **nando nāma kaścin mahā-padma-saṅkhyāyā senāyāḥ dhanasya vā patir bhaviṣyati | ata eva mahā-padma ity api tasya nāma ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** ājeyaḥ ajayasya sutaḥ | sa nando mahā-padma-patitvān mahā-padmaḥ ||9||

 **...**

**|| 12.1.10 ||**

**sa eka-cchatraṁ pṛthivīm anullaṅghita-śāsanaḥ |**

**śāsiṣyati mahāpadmo dvitīya iva bhārgavaḥ ||**

**śrīdhara-svāmī (bhāvārtha-dīpikā) : **ekam eva chatraṁ yasyāṁ tāṁ pṛthivīṁ śāsiṣyati pālayiṣyati | kṣatrotsādane dṛṣṭāntaḥ, bhārgavaḥ paraśurāma iva ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **samā varṣāṇi hāyano'strī śaratsamāḥ ity amaraḥ | he kuruśreṣṭheti—tvaṁ tvatīya pavitre'pi kuruvaṁśe śreṣṭho'si yena śrī-kṛṣṇalīlāmṛtamante pītam iti bhāvaḥ | he rājann iti—tvaṁ tu dharmeṇaiva rājase na tu gaṇitanṛpasadṛśo'sīti bhāvaḥ ata eva mahāpadmasenādipatitvādeva | matvarthīyājantāśrayaṇe tasyāpi tannāma sambhavati, mahāpadmāḥ santyasyeti nirukteḥ | svena saha bhojanasambandhādikamakurvatāṁ kṣatriyāṇāṁ vināśakaḥ, tantrasabhayācchuddhāḥ kṣatriyāstataḥ palāyitvā yavanādideśa gatā vaiśyavṛttyādijīvino bhaviṣyanti, tataḥ prabhṛti nṛpāḥ śūdraprāyā bhaviṣyanti | prāyaḥśabdena śūdrarājyabāhulye kvacitkṣatriyāvaśeṣo bodhyate, kṣatravaṁśavirodhe ca dvitīyabhārgava iva | tathā ca bhārgaveṇaikaviṁśativāraṁ pṛthivyāṁ kṣatrahanane yatkārtavīryadveṣeṇa hananaṁ tasyaiva pañcaputrāvaśeṣaśravaṇāt, kimu vācyaṁ kṣatriyāntaravaṁśyānām, tathāpi bahavo hatā bahavo deśāntaraṁ gatā iti jñeyam ||9-10||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kṣatra-vināśakatve dṛṣṭāntaḥ, bhārgavaḥ paraśurāma iva ||10||

 **...**

**|| 12.1.11-12 ||**

**tasya cāṣṭau bhaviṣyanti sumālya-pramukhāḥ sutāḥ |**

**ya imāṁ bhokṣyanti mahīṁ rājānaś ca śataṁ samāḥ ||**

**nava nandān dvijaḥ kaścit prapannān uddhariṣyati |**

**teṣām abhāve jagatīṁ mauryā bhokṣyanti vai kalau ||**

**śrīdhara-svāmī (bhāvārtha-dīpikā) : **samāḥ saṁvatsarān ||11|| nava nandān nandaṁ ca tat-putrāṁś cety evaṁ nava | prapannān viśvas tān vikhyātān vā | dvijaḥ kauṭilya-vātsyāyanādi-paryāyaś cāṇakya uddhariṣyaty unmūlayiṣyati | mauryā maurya-saṁjñāḥ |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasya mahāpadmākhyanandasya || viśvastahananasya mahāpāpatvādāha—vikhyātānveti | viśvastaghātasya mahāpāpatve bhojiyakapisiṁhakathānusandheyā dṛṣṭāntatvena | tathā hi—kadācidbhojanṛpataye tadājñayā tadbhāyaryāyā bhānumatyā mūrtiṁ likhitvā kālidāso darśayāmāsa | sa ca tāṁ jaghanadeśe tilakālakāṅkitāṁ dṛṣṭvā'nena madbhāryā ramiteti śaṅkito bhūtvā taṁ deśānniṣkāsayāmāsa | tadanu kadācinmṛgayāṁ gato nṛpo viṣamavane bhayārtaḥ kvacidārūḍhavānaravṛkṣamāruroha, vānaro'pi tena maitrīṁ kṛtavān, sa ca tatraiva viśvasya śiśye | tadā ca kaścitkapivirodhisiṁhastatrāgatyemaṁ me dehīti vairaniryātanārthamuvāca | sa ca śaraṇāpannatyāge doṣaṁ dṛṣṭvā na dadau | tataś ca kapir api siṁhāyāhaṁ na prakṣepyastvayetyuktvā śiśye | sa eva siṁhaḥ punarāgatya rājānamuvāca dehi ma imaṁ kapinno cettvāṁ bhakṣiyiṣyāmīto'vatīm iti, tacchrutvā kapi rājā prakṣiptavān, sa ca patankācittadvṛkṣaśākhāmālambya tatraivāgatya rājānaṁ kuṣṭhī bhaveti śaśāpa | punā rājñā prasāditaḥ vi-se-me-rā iti varṇacatuṣkārthaśravaṇenollāgho bhaviṣyasītyuvāca | tato nṛpo gṛhamāgatya vanyavṛttaṁ mantribhya uktvā vidvatsamājamakṣaracatuṣkārthaśravaṇārthaṁ cakāra | tatra ca rājaniṣkāsitaḥ kālidāsaḥ strīveṣeṇa kasyacidviduṣo gṛhe dhārānagaryāmevāsīt | sa tatas tadrājavṛttamākarṇya | pitrīkṛtaṁ paṇḍitamitthamuvāca—madīyā putrī tvadabhilaṣitavarṇacatuṣkārthaṁ jānāti tāmihāhūya pṛccheta nṛpāya kathayeti | sa ca tathā kṛtvā strīveṣiṇaṁ taṁ nṛpasadasi nināyāsa | sa ca strīveṣī kālidāsaḥ pṛthagarthaṁ pratyekavarṇasyoktavān | tathā hi—


    viśvāsapratipanneṣu ye ca viśvāsaghātakāḥ | 


    te yānti narakaṁ ghoraṁ tāḍitā yamakiṅkaraḥ (1) setubandhe samudre ca gaṅgāsāgarasaṅgame | snātvā pāpavimuktaḥ syānmitradrohakaraṁ vinā (2) merutulyānmahāpāpānkṛtvā saṅgaṁ satāṁ naraḥ | mucyate na hi sandeho mitradrohī na mucyate (3) rājanbhoḥ śṛṇu madvākyaṁ yadi kalyāṇamicchasi | dehi dānaṁ suviprebhyastataḥ śreyo bhaviṣyati (4) ityākarṇya bhojaḥ svastho bhūtvā tāmuvāca—gṛhe vasasi bho devi vanaṁ kvāpi na gacchasi | pañcāsyakapimadvṛttaṁ kathaṁ jānāsi sundara (5) || 

sa covāca—


    devadvijaprasādena kaṇṭhe vasati śāradā | sarvaṁ jānāmi bho rājanbhānumatyāstilaṁ yathā (6) || 

tato nṛpastaṁ kālidāsaṁ jñātvā prasādyānayāmāseti bṛhadbhojaprabandhe ||11-12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nava nandān nandaṁ ca tat-putrān aṣṭau cety evaṁ nava prapannān viśvastān dvijaś cāṇakyaḥ uddhariṣyati unmūlayiṣyati | mauryā maurya-saṁjñāḥ ||11||

 **...**

**|| 12.1.13 ||**

**sa eva candraguptaṁ vai dvijo rājye’bhiṣekṣyati |**

**tat-suto vārisāras tu tataś cāśokavardhanaḥ ||**

**śrīdhara-svāmī (bhāvārtha-dīpikā) : **kathaṁ bhokṣyanti tad āha—sa eveti | candraguptaṁ maurya-prathamam ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sa eva kuṭilo dvija eva | tatputraścandraguptaputraḥ | tato vārisārāt ||13||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.1.14 ||**

**suyaśā bhavitā tasya saṅgataḥ suyaśaḥ-sutaḥ |**

**śāliśūkas tatas tasya somaśarmā bhaviṣyati |**

**śatadhanvā tatas tasya bhavitā tad bṛhadrathaḥ ||**

**vaṁśīdharaḥ (bhāvārtha-dīpikā-prakāśaḥ) : **tasyāśokavarddhanasya | tataḥ suyaśasaḥ| tasya śāliśūkasya ||14||

 **...**

**|| 12.1.15 ||**

**mauryā hy ete daśa nṛpāḥ sapta-triṁśac-chatottaram |**

**samā bhokṣyanti pṛthivīṁ kalau kuru-kulodvaha ||**

**śrīdhara-svāmī (bhāvārtha-dīpikā) : **teṣāṁ pañcamo daśarathaḥ pāraśarādibhir ukto’trāpy anusandheyaḥ | tena saha mauryā daśa | sapta-triṁśac-chatottaraṁ sapta-triṁśad-uttaraṁ śataṁ samāḥ ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatas tadanantarama | tasya somaśarmaṇaḥ | tattasmāta śatadhanvanaḥ| mauryā maravaṁśajāḥ hīnajātayaḥ kaivartāḥ muro daityaviśeṣe ca kaivarte cauṣadhe striyām iti kośāt | saptatriṁśacchatottaram 137 rājyābdāḥ ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** rājā sapta-triṁśad-uttaraṁ śataṁ samāḥ ||15||

 **...**

**|| 12.1.16 ||**[^3]

**hatvā bṛhad-rathaṁ mauryaṁ tasya senāpatiḥ kalau |**

**puṣyamitras tu śuṅgāhvaḥ svayaṁ rājyaṁ kariṣyati ||**

**śrīdhara-svāmī (bhāvārtha-dīpikā) : **bṛhad-rathasya senāpatiḥ puṣyamitro nāma svāminaṁ bṛhad-rathaṁ hatvā rājyaṁ kariṣyati | sa ca śuṅgānāṁ prathamaḥ ||16|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he kurukulamūrddhvavamādhikyaṁ prāpayatīti tathā, bhavatā tu kurukulakīrtirādhikyaṁ nīto'tastvādṛśām eva rājñāṁ bhavanamucitam iti bhāvaḥ | atra ṭīkānusāreṇa—


    hatvā bṛhadrathaṁ mauryaṁ tasya senāpatiḥ kalau | 


    puṣpamitras tu śuṅgāhvaḥ svayaṁ rājyaṁ kariṣyati ||

iti ślokopi kacitpustakeṣu dṛśyate | tasmādagnimitrāt | atha sujyeṣṭhāt ||16||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bṛhad-rathasya senāpatiḥ svāminaṁ rājyaṁ kariṣyati | sa puṣyamitro nāma śuṅgānāṁ prathamaḥ ||16||

**...**

**||** **12.1.17-19 ||**

**agnimitras tatas tasmāt sujyeṣṭho bhavitā tataḥ |**

**vasumitro bhadrakaś ca pulindo bhavitā sutaḥ ||**

**tato ghoṣaḥ sutas tasmād vajramitro bhaviṣyati |**

**tato bhāgavatas tasmād devabhūtiḥ kurūdvaha ||**

**śuṅgā daśaite bhokṣyanti bhūmiṁ varṣa-śatādhikam |**

**tataḥ kāṇvān iyaṁ bhūmir yāsyaty alpa-guṇān nṛpa ||**

**śrīdhara-svāmī (bhāvārtha-dīpikā) : **tato’gni-mitrādayo navety evaṁ śuṅgā daśa-varṣa-śatādhikaṁ dvādaśādhikaṁ varṣa-śatam ||17-19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vasumitrastato bhadrakastataḥ pulindaḥ| tataḥ pulindāt | tasmādvoṣāt || tataḥ puṣpamitrāt | tato vajramitrāt | ete śuṅgā daśavarṣaśatāni dvādaśādhikāni 1012 bhokṣyatīttham api kecidvyākhyānti ||17-19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tato’gni-mitrādayo navety evaṁ śuṅgā daśa-varṣa-śatādhikaṁ dvādaśādhikaṁ varṣa-śatam ||17-19||

 **...**

**|| 12.1.20 ||**

**śuṅgaṁ hatvā devabhūtiṁ kāṇvo’mātyas tu kāminam |**

**svayaṁ kariṣyate rājyaṁ vasudevo mahā-matiḥ ||**

**śrīdhara-svāmī (bhāvārtha-dīpikā) : **kathaṁ kaṇvān yāsyati ? tad āha—śuṅgam iti | para-strī-kāminaṁ devabhūti-nāmānaṁ śuṅgaṁ hatvā tad-amātyo vasudeva-nāmā kaṇvo rājyaṁ kariṣyati ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasya vasudevasya | tasya bhūmitrasya | atha tato nārāyaṇādanantaram ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kathaṁ kaṇvān yāsyati ? tad āha—śuṅgam iti | para-strī-kāminaṁ devabhūti-nāmānaṁ śuṅgaṁ hatvā ||20||

 **...**

**|| 12.1.21 ||**

**tasya putras tu bhūmitras tasya nārāyaṇaḥ sutaḥ |**

**nārāyaṇasya bhavitā suśarmā nāma viśrutaḥ ||**[^4]

**śrīdhara-svāmī (bhāvārtha-dīpikā) : **kāṇvānāṁ caturthaḥ suśarmā jñeyaḥ ||21||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.1.22 ||**

**kāṇvāyanā ime bhūmiṁ catvāriṁśac ca pañca ca |**

**śatāni trīṇi bhokṣyanti varṣāṇāṁ ca kalau yuge ||**

**śrīdhara-svāmī (bhāvārtha-dīpikā) : **ime vasudevādayaḥ kāṇvāyanā varṣāṇāṁ trīṇi śatāni pañca-catvāriṁśad-varṣāṇi ca bhūmiṁ bhokṣyanti ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **paścacatvāriṁśaduttaraśatatrayaṁ 345 rājyābdāḥ ||21-22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vasudevādayaḥ kāṇvāyanāḥ ||22||

 **...**

**|| 12.1.23 ||**

**hatvā kāṇvaṁ suśarmāṇaṁ tad-bhṛtyo vṛṣalo balī |**

**gāṁ bhokṣyaty andhra-jātīyaḥ kañcit kālam asattamaḥ ||**

**śrīdhara-svāmī (bhāvārtha-dīpikā) : **kāṇvānām antimaṁ suśarmāṇaṁ hatvā balī-nāmā tad bhṛtyo gāṁ bhokṣyati ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadbhratā balibhrātā | tatputraḥ kṛṣṇaputraḥ | tatsutaḥ śrīśāntakarṇasutaḥ ||23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **suśarmāṇam iti kāṇvānām antimaḥ suśarmā jñeyaḥ | balī bali-saṁjñaḥ ||23||

 **...**

**|| 12.1.24-26 ||**

**kṛṣṇa-nāmātha tad-bhrātā bhavitā pṛthivī-patiḥ |**

**śrī-śāntakarṇas tat-putraḥ paurṇamāsas tu tat-sutaḥ ||**

**lambodaras tu tat-putras tasmāc cibilako nṛpaḥ |**

**meghasvātiś cibilakād aṭamānas tu tasya ca ||**

**aniṣṭakarmā hāleyas talakas tasya cātma-jaḥ |**

**purīṣabhīrus tat-putras tato rājā sunandanaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatputraḥ paurṇamāsaputraḥ | tasmāllambodarāt | tasya meghasvāteḥ || tasya ceti cakārāt tasyāṭamānasyāniṣṭakarmā, tasya ca hāleyaḥ, tasya hāleyasya | tatputrastalakaputraḥ | tataḥ purīṣabhīroḥ || bahavo bahusaṁjñāḥ | aṣṭasu caramo'ṣṭama eva | tasya śivasvāteḥ | tato gomatinaḥ ||24-26||

———————————————————————————————————————

**jīva-gosvāmī (krama-sandarbhaḥ) : **aniṣṭa-karmeti hāleyasya[^5] viśeṣaṇam ||26||

 **...**

**|| 12.1.27 ||**

**cakoro bahavo yatra śivasvātir arin-damaḥ |**

**tasyāpi gomatī putraḥ purīmān bhavitā tataḥ ||**

**śrīdhara-svāmī (bhāvārtha-dīpikā) : **yatra yeṣu bahu-saṁjñeṣv aṣṭasu caramaḥ śivasvāti-nāmā bhavitā ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tataḥ purīmato medaśirāḥ, tataḥ śivaskandhasutaḥ tato yajñaśriyaḥ | tatsuto vijayasutaḥ | bhāvyo bhaviṣyati | tataścandravijñātsa prasiddho lomadhiḥ, sakārasahito vā nāma ||27||

———————————————————————————————————————

**jīva-gosvāmī (krama-sandarbhaḥ) : **yatra yeṣu aṣṭasu anukteṣu navamaḥ śiva-svātir ity arthaḥ | iti dvāviṁśatiḥ | gaumatī-putra-purīmantau dvau ||27||

———————————————————————————————————————

**viśvanātha-cakravartī (sārārtha-darśiṇī) :** āvabhṛtyā avabhṛtir nagarī tatra bhavāḥ ||27||

 **...**

**|| 12.1.28-29 ||**

**medaśirāḥ śivaskando yajñaśrīs tat-sutas tataḥ |**

**vijayas tat-suto bhāvyaś candravijñaḥ sa-lomadhiḥ ||**

**ete triṁśan nṛpatayaś catvāry abda-śatāni ca |**

**ṣaṭ-pañcāśac ca pṛthivīṁ bhokṣyanti kuru-nandana ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he kurunandaneti—tvaṁ tu bhagavad-bhaktatvātkurukulam eva nandayasi gaṇitanṛpās tu svātmanandakā api neti bhāvaḥ | ṣaṭpañcāśaduttaracatuśśataṁ 456 rājyābdāḥ || gardabhino gardabhisaṁjñakāḥ | kaṅkāḥ kaṅkasaṁjñāḥ | lolupā lampaṭāḥ ||28-29||

———————————————————————————————————————

**jīva-gosvāmī (krama-sandarbhaḥ) : **anye bālyādival lomadhi-paryantāḥ pṛthak pṛthag anyā[^6] iti triṁśat ||27||

 **...**

**|| 12.1.30 ||**

**saptābhīrā āvabhṛtyā daśa gardabhino nṛpāḥ |**

**kaṅkāḥ ṣoḍaśa bhū-pālā bhaviṣyanty ati-lolupāḥ ||**

**śrīdhara-svāmī (bhāvārtha-dīpikā) : **āvabhṛtyāḥ avabhṛtir nagarī tad rājānaḥ ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tataḥ kaṅkebhyaḥ paścāt | yavanā mlecchāḥ | puṣkasā niṣādācchūdryudbhūtāḥ guruṇḍā guruṇḍasaṁjñāḥ, gurugururityevaṁ ḍuvanti bhāṣanta iti guruṇḍāḥ—


    ḍū—bhāṣaṇe tudādirvyākaraṇāntarajñeya, tata auṇādikā ḍakhpratyayaḥ auṇādiko aparibhitāḥ prayogamanusṛtya prayoktavyāḥ | ity-ukteḥ |

dhātūnāmapyanantatvānnānārthatvāc ca sarvathā ityanubhūtyuktarḍūr apy ūdanto dhātuḥ kalpanīyaḥ ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **āvabhṛtyāḥ avabhṛtir nagarī tatra bhavāḥ ||30||

 **...**

**|| 12.1.31 ||**

**tato’ṣṭau yavanā bhāvyāś caturdaśa turuṣkakāḥ |**

**bhūyo daśa guruṇḍāś ca maulā ekādaśaiva tu ||**

**vaṁśīdharaḥ (bhāvārtha-dīpikā-prakāśaḥ) : **kiṁ ca—duryodhanajanmanyeva kalerārambhaḥ, tadvarṣottaraṁ kṛṣṇāvirbhāvaḥ, tato navativarṣottaraṁ parīkṣijjanma, tato nandābhiṣekāvadhi pañcadaśaśataṁ daśa ca, tanmilitvaikādhikaṣoḍaśaśatam | tato navanandānāṁ śatam, mauryāṇāṁ saptatriṁśaduttaraśataṁ ca, śuṅgānāṁ dvādaśādhikaṁ daśavarṣaśatam, kāṇvāyanānāṁ trīṇi śatāni pañcacatvāriṁśacca, balyāditriṁśadrājñāṁ catvāri śatāni, saptābhīrādīnāṁ ṣaṭpañcāśattriṇi śatāni ca tato yavanādiguruṇḍāntānāṁ sahasraṁ navanavatyadhikaṁ ca, evaṁ pañcādaśādhikapañcasahasra 5050 varṣāṇi jātāni | tatra taṭṭīkāpraṇayanakālikavikramārkaśaranigamanadendu 1945 mitābdaparyantaṁ kaleścatuḥ— sahasranavaśataikonanavatisaṅkhyāni varṣāṇyatītānīti ṭīkāntarānurodhādanusandheyam ||31||

 **...**

**|| 12.1.32-33 ||**

**ete bhokṣyanti pṛthivīṁ daśa varṣa-śatāni ca |**

**navādhikāṁ ca navatiṁ maulā ekādaśa kṣitim ||**

**bhokṣyanty abda-śatāny aṅga trīṇi taiḥ saṁsthite tataḥ |**

**kilakilāyāṁ nṛpatayo bhūtanando’tha vaṅgiriḥ ||**

**śrīdhara-svāmī (bhāvārtha-dīpikā) : **ete ābhīrādayo maula-vyatiriktāḥ pañca-ṣaṣṭi-nṛpā ekona-śatādhikaṁ varṣa-sahasraṁ pṛthivīṁ bhokṣyanti | tataḥ pūrvoktā evaikādaśa maulās trīṇy abda-śatāni kṣitiṁ bhokṣyanti ||32|| 

taiḥ saṁsthite teṣu mṛteṣu kilikilāyāṁ puryāṁ nṛpatayo bhaviṣyantīty uttareṇānvayaḥ ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tata etad-uktarājyottaram | tair iti saptamyarthe tṛtīyā, teṣvity arthaḥ | saṁsthite ityekatvam api bahutve, saṁsthiteṣvity arthaḥ || tadbhrātā yaśonandibhrātā ||32-33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ete maula-vyatiriktāḥ | maulās tv ekādaśa | trīṇy abda-śatāni | tair maulaiḥ saṁsthite mṛte sati | kilakilāyāṁ puryām ||32-33||

 **...**

**|| 12.1.34 ||**

**śiśunandiś ca tad-bhrātā yaśonandiḥ pravīrakaḥ |**

**ity ete vai varṣa-śataṁ bhaviṣyanty adhikāni ṣaṭ ||**

**śrīdhara-svāmī (bhāvārtha-dīpikā) : **adhikāni ṣaḍ-varṣāṇi ca ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ṣaṭ-varṣāṇy adhikāni bhaviṣyanti bhāvīni vyāpya bhokṣyanti pālayiṣyanti ||34||

 **...**

**|| 12.1.35-36 ||**

**teṣāṁ trayodaśa sutā bhavitāraś ca bāhlikaḥ |**

**puṣpamitro’tha rājanyo durmitro’sya tathaiva ca ||**

**eka-kālā ime bhū-pāḥ saptāndhrāḥ sapta kauśalāḥ |**

**vidūra-patayo bhāvyā niṣadhās tata eva hi ||**

**śrīdhara-svāmī (bhāvārtha-dīpikā) : **teṣāṁ bhūtanandādīnāṁ yathā-yathaṁ bāhlika-nāmānas trayodaśa sutā bhaviṣyanti | atha puṣpamitro nāmānyo rājanyaḥ | asya ca durmitro nāma putraḥ ||35||

tathā āndhrāḥ kośalā vidūra-patayo niṣadhāś ca ete ca tat tad deśa-nāmabhiḥ prakhyātās tulya-kālāḥ khaṇḍa-maṇḍaleṣu bhūpās tata eva tebhyo bāhlikebhya eva bhāvyā bhaviṣyanti ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atha vāhlikarājyānantaram || ity artha iti—pulindādīnhīnajātīneva | brāhmaṇādisthāne sthāpayiṣyati, brāhmaṇādikarma taiḥ kārayiṣyatīti bhāvaḥ ||34-36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **teṣāṁ bhūta-nandādīnāṁ trayodaśa bāhlika-nāmāno bhaviṣyanti | athety anya eva puṣyamitraḥ kṣatriyo’sya durmitro nāma putraḥ ||35|| eka-kālāḥ khaṇḍa-maṇḍala-patayaḥ ||36||

**...**

**|| 12.1.37 ||**

**māgadhānāṁ tu bhavitā viśvasphūrjiḥ purañjayaḥ |**

**kariṣyaty aparo varṇān pulinda-yadu-madrakān ||**

**śrīdhara-svāmī (bhāvārtha-dīpikā) : **tataś ca māgadhānāṁ tu rājā viśvasphūrjir nāma bhavitā | sa cāpūrvoktāt purañjayād aparaḥ purañjaya iti prasiddhaḥ san varṇān brāhmaṇādīn pulinda-yadu-madraka-saṁjñān mleccha-prāyān kariṣyati | aparān iti pāṭhe anyān pulindādi-saṁjñān varṇān kariṣyatīty arthaḥ ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sa purañjayaḥ | kṣatraṁ kṣatriyajātimutsādya nāśayitvā yatra kutra sthitaṁ guptam api kṣatraṁ yathākathañcinnāśayiṣyatīty arthaḥ ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tataś ca māgadhānāṁ madhye kaścid viśvasphūrji-nāma purāṇāṁ jetā paraḥ pracīnaḥ purañjayo dvitīya ivety arthaḥ | varṇān brāhmaṇādīn pulinda-yadu-madraka-saṁjñān mleccha-prāyān kariṣyati ||37||

 **...**

**|| 12.1.38 ||**

**prajāś cābrahma-bhūyiṣṭhāḥ sthāpayiṣyati durmatiḥ |**

**vīryavān kṣatram utsādya padmavatyāṁ sa vai purī ||**

**anu-gaṅgam ā-prayāgaṁ guptāṁ bhokṣyati medinīm**

**śrīdhara-svāmī (bhāvārtha-dīpikā) : **kiṁ caivaṁ kṛtvābrahma-bhūyiṣṭhā atraivarṇyāpracurāḥ satīḥ prajāḥ sthāpayiṣyati pālayiṣyati | sa ca padmavatyāṁ puri vasan anugaṅgāṁ gaṅgā-dvāram ārabhya prayāga-paryantaṁ guptāṁ pālitāṁ medinīṁ bhokṣyati ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vrātyaḥ saṁskārahīnaḥ syāt ity amaraḥ | prāyapadena kvacitkṣatraparā api bhaviṣyantītyasūci ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **abrahma-bhūyiṣṭhā veda-rahitā bahutarāḥ | kṣetraṁ puṇya-kṣetram utsādya utsannaṁ kṛtvā ||38||

 **...**

**|| 12.1.39 ||**

**saurāṣṭrāvanty-ābhīrāś ca śūrā arbuda-mālavāḥ |**

**vrātyā dvijā bhaviṣyanti śūdra-prāyā janādhipāḥ ||**

**śrīdhara-svāmī (bhāvārtha-dīpikā) : **tad-anantaraṁ ca saurāṣṭrādi-deśa-vartino dvijā vrātyā upanayana-rahitā bhaviṣyanti ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sindhunāmnī nadī, samudraś ca | kauntīpuram | abrahmavarcasaḥ brāhmaṇabhaktihīnāḥ varcastejasi sevane iti niruktiḥ ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tataś ca saurāṣṭrādi-deśa-vartino dvijā vrātyāḥ saṁskāra-hīnā bhaviṣyanti ||39||

 **...**

**|| 12.1.40 ||**

**sindhos taṭaṁ candrabhāgāṁ kauntīṁ kāśmīra-maṇḍalam |**

**bhokṣyanti śūdrā vrātyādyā mlecchāś cābrahma-varcasaḥ ||**

**śrīdhara-svāmī (bhāvārtha-dīpikā) : **abrahma-varcaso vedācāra-śūnyāḥ ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ime āṅghrādyāḥ | mlecchaprāyāḥ śāstrāsvīkārāt ||40||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.1.41 ||**

**tulya-kālā ime rājan mleccha-prāyāś ca bhūbhṛtaḥ |**

**ete’dharmānṛta-parāḥ phalgu-dās tīvra-manyavaḥ ||**

**śrīdhara-svāmī (bhāvārtha-dīpikā) : **ime ca mleccha-prāyā bhūbhṛtas tulya-kālā bhaviṣyanti | kiṁ ca, ete sarve’dharmānṛta-parā adharme’nṛte ca pariniṣṭhitāḥ phalgu-dā alpa-dātāraḥ ||41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **uditāstamitaprāyā alpakālasthitimantaḥ ||41||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.1.42 ||**

**strī-bāla-go-dvija-ghnāś ca para-dāra-dhanādṛtāḥ |**

**uditāsta-mita-prāyā alpa-sattvālpakāyuṣaḥ ||**

**śrīdhara-svāmī (bhāvārtha-dīpikā) : **uditāsta-mita-prāyā harṣa-śokādi-bahulāḥ ||42||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śāstrāvihitakartṛtve sati gohisādiparatvaṁ mlecchatvam, tadvanto mlecchāḥ ||42||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.1.43 ||**

**asaṁskṛtāḥ kriyā-hīnā rajasā tamasāvṛtāḥ |**

**prajās te bhakṣayiṣyanti mlecchā rājanya-rūpiṇaḥ ||**

**śrīdhara-svāmī (bhāvārtha-dīpikā) : **asaṁskṛtā garbhādhānādi-saṁskāra-rahitāḥ | prajā bhakṣayiṣyanti dhanādy-apahārādinā pīḍayiṣyanti ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyattatsaṅgakṛtānartham āha—tannāthā iti 43 kiñcidbailakṣaṇyenaidadhyāyārtho bhaviṣye'pi brahmaṇā kārttikeyaṁ prati varṇitaḥ | tathā hi—


    kalau ke cai bhaviṣyanti nṛpacihnayutā narāḥ | 


    jñātumicchāmi teṣāṁ tu nāmānīha jagadguro ||1||


    te vai rājyaṁ kariṣyati kati varṣāṇi tatra hi | 


    brahmannetatsamācakṣva paraṁ kautūhalaṁ hi me ||2|| 


    brahmovāca | satyādikeṣu bahuśaḥ śrutā bhūpāstvayā guha | 


    śṛṇu vakṣye kaliyuge saṅkṣepaṁ puruṣottama ||3|| 


    pāṇḍavānāṁ kulotpannā viṣṇurātādikā nṛpāḥ | 


    ikṣvākuvaṁśajā bhūpāste māgaghavaṁśajāḥ ||4|| 


    kalau rājyaṁ kariṣyanti varṣāṇāṁ vai sahasrakam | 


    kalisandhyā samārabhya rājyametattrayaṁ smṛtam ||5|| 


    tato nṛpā bhaviṣyanti pañca pradyotasaṁjñakāḥ | 


    aṣṭatriṁśottaraśataṁ kalau te rājyakārakāḥ ||6|| 


    śiśunāgā daśa nṛpāḥ ṣaṣṭyuttaraśatatrayam | 


    kalau bhokṣyanti pṛthivīṁ rājāno dharmatatparāḥ ||7|| 


    ataḥ paraṁ nṛpā loke śūdraprāyāstvadhārmikāḥ | 


    śiśunāgatpare rājye śūdrīgarbhodbhavo balī ||8|| 


    mahāpadmadharaḥ kaścinnando rājyaṁ kariṣyati | 


    nandasya cāṣṭaṁ putrāś ca bhaviṣyanti ca bhūmipāḥ | 


    teṣāṁ tu vaśagā bhūmirbhaviṣyati śataṁ samāḥ ||9|| 


    abrahmaṇyāndvijaḥ kacidduṣṭānnaṁdasutānatha | 


    ayogyā iti matvā tu rājyāttānuddhariṣyati ||10|| 


    arājake tu jagatīṁ vipradattaṁ kalau yuge | 


    bhokṣyati daśa mauryāś ca saptatriṁśottaraṁ śatam ||11|| 


    tataḥ śuṅgā daśa nṛpā daśavarṣaśatādhikama | 


    kalau rājyaṁ kariṣyanti vikhyātāḥ sarvato diśi ||12|| 


    kaṇvo hatvā nṛpaṁ śuṅgaṁ rājyalobhena svāminam | 


    svayaṁ kariṣyate rājyaṁ vasudeveti viśrutaḥ ||13|| 


    tatputrapautrāḥ pṛthivīṁ catvāriṁśacca pañca ca | 


    śatāni trīṇi varṣāṇāṁ bhokṣyanti ca kalau yuge ||14|| 


    tadbhṛtyastvandhrajātīyaḥ kañcitkālamuśattama | 


    cakāra rājyaṁ hatvā vai kāṇvaṁ tu vṛkalo balī ||15|| 


    tasya vaṁśodbhavāstriśadbhaviṣyanti kalau nṛpāḥ | 


    bhokṣyantyāndhrās tu pṛthivī catvāryadvaśatāni ca ||16|| 


    ṣaṭpañcāśottaraṁ kālaṁ paraṁ tasmānnibodha me | 


    saptābhīrāś ca pṛthivīṁ bhokṣyāntyadvaśata kalau ||17|| 


    tato nṛpā bhaviṣyanti daśa gardabhisaṁjñakāḥ | 


    aṣṭādhikāṁ ca navatiṁ teṣāṁ rājyaṁ bhaviṣyati ||18|| 


    kaṅkā ṣoḍaśa bhūpālā bhavaṣyanti kalau guha | 


    pālayiṣyanti gāṁ te vai varṣāṇāṁ ca śatadvayam ||19|| 


    tato va vikramo nāma bhavitojjayinīpatiḥ | 


    yo vai mlechānsusampannānkoṭiśo nihaniṣyati ||20|| 


    tasya rājyaṁ kalau skandha pañcaviṁśottaraṁ śatam | 


    bhaviṣyati pare kāle śālivāhastato nṛpaḥ ||21|| 


    śataṁ varṣāṇi pṛthivīṁ bhokṣyatyavitathodyamaḥ | 


    tato'ṣṭau yavanā bhāvyāsturuṣkā vai caturdaśa | 


    varṣāṇi caiva pṛthivīṁ bhākṣyānta śivanandana ||22|| 


    bhūyaḥ kalau bhaviṣyanti maunā ekādaśaiva tu | 


    te vai bhokṣyanti pṛthivīṁ varṣāṇāṁ ca śatatrayam ||23|| 


    kilakilāyāṁ tato jātā bhūrānandādayo nṛpāḥ | 


    kalau rājyaṁ kariṣyanti pañcādhikaśataṁ samāḥ ||24|| 


    ete kalau sārvabhaumāḥ khaṇḍarājyamataḥ param | 


    teṣāṁ trayodaśa sutā bhaviṣyanti ca vāhlikāḥ ||25|| 


    tataḥ paraṁ saptasapta kauśalāndhrāś ca kīrtitāḥ | 


    vaidūrapatayo bhāvyā naiṣadhāstadanantaram ||26|| 


    viśvasphūrtiś ca bhavitā kariṣyatyanyathā janān | 


    tīvramanyuḥ sarvavarṇānmlecchaprāyānkariṣyati ||27|| 


    tasminkāle sindhutīraṁ kauntīṁ kāśmīramaṇadaḍalam | 


    bhokṣyanti brāhmaṇāḥ śūdrā mlecchāścābrahmavarcasaḥ ||28|| 


    mlecchaprāyā ime bhūpāḥ phalgudāstībramanyavaḥ | 


    alpāyuṣo'lpasattvāś ca bhaviṣyanti kalau yuge ||29|| 


    prajāste bhakṣayiṣyanti mlecchā rājanyarūpiṇaḥ | 


    anyonyato rājabhiś ca kṣayaṁ yāsyanti vai prajāḥ ||30|| 


    ete bhokṣyanti pṛthivīṁ dvādaśorddhacatuṣṭayam | 


    evaṁ vai dharmaprādharṣyaṁ bhaviṣyati kalau yadā ||31|| 


    bhaviṣyati tadā skanda brahmajñānaikamānasaḥ | 


    tasyopadiṣṭaṁ mārgaṁ vai grahīṣyanti ca ye janāḥ ||32|| 


    te vai rājya kariṣyanti tasya śikṣānusārataḥ | 


    dharmeṇa rājyavṛddhiś ca kalau teṣāṁ bhaviṣyati ||33|| 


    yadā vede ca vipre ca vaiṣṇave ca parāṅmukhāḥ | 


    tadā teṣāṁ kṣayaḥ skanda bhaviṣyatyacireṇa hi ||34|| 


    teṣāṁ rājyātpare kāle mlecchā gauramukhā nṛpāḥ | 


    prabalāḥ sambhaviṣyanti prajāpālanatatparāḥ ||35|| 


    alpakālena teṣāṁ vai rājyavṛddhirbhaviṣyati | 


    nṛpā baliṁ hariṣyanti gauravarṇānugākhilāḥ ||36|| 


    aśītiśatavarṣaṁ te rājyaṁ nītyanusārataḥ| kṛtvā paścimadeśīyair nṛṣair yasyantyadarśanam ||37|| 


    yadā vedeṣu vipreṣu vaiṣṇaveṣu ca śudvadhīḥ | 


    tadā nṛpā vijeṣyanti mlecchāndharmaparāṅmukhān ||38|| 


    tasminkāle khaṇḍanārthe śataśaś ca sahasraśaḥ | 


    bhaviṣyanti kalau skanda rājyapālanatatparāḥ ||39|| 


    dharmaścaiva kalau skanda tataḥ saṁsthā gamiṣyati | 


    kiñcitkālāntare bhūyo bhavitā vijayo nṛpaḥ ||40|| 


    teṣāṁ kule samutpanno dharmajñānakatatparaḥ | 


    tasya vaṁśodbhavā bhūpāḥ kalau pañcaśatāni te | 


    varṣāṇi vai kariṣyanti rājyaṁ pañcāśaduttaram ||41|| 


    ataḥ paraṁ rohitake pattane sambhaviṣyati | 


    kalau nāgārjuno nāma nṛpacihnayutaratadā ||42|| 


    tadvaṁśe rājyabhogas tu varṣāṇāṁ vai sahasrakam | 


    tasmātparaṁ balirnāma nṛpo ve sbhaviṣyati ||43|| 


    tasya vaṁśodbhavā bhūpāḥ sahasrāṇi śatādhikam | 


    varṣāṇi te kalau skanda nṛpā rājyakarāḥ smṛtāḥ ||44|| 


    ataḥ paraṁ kaliyuge nṛpāḥ śūdrādayaḥ smṛtāḥ | 


    mlecchaprāyā janapadā bhaviṣyanti kalau guha ||45|| 


    ekībhūtaṁ jagatsarvaṁ mlecchajñānaikasaṁsthitam | 


    dṛṣṭvā cādharmabāhulyaṁ viṣṇuḥ kalkirbhaviṣyati ||46|| 


    āśugaṁ hayamāruhya mlecchānvai sa vadhiṣyati | 


    tataḥ kṛtayugaṁ bhūyo bhaviṣyati śivātmaja ||47|| 


    evaṁ kalau mayā proktā nṛpacihnayutā narāḥ | 


    samāsenava te skanda kiṁ bhūyaḥ śrotumicchasi ||48|| 

iti bhaviṣye caturthakalpe ||43||

iti śrīmad-bhāgavata-bhāvārtha-dīpikā-prakāśe dvādaśa-skandhe prathamo'dhyāyaḥ ||1||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.1.44 ||**

**tan-nāthās te janapadās tac-chīlācāra-vādinaḥ |**

**anyonyato rājabhiś ca kṣayaṁ yāsyanti pīḍitāḥ ||**

**śrīdhara-svāmī (bhāvārtha-dīpikā) : **kiṁ ca, tan-nāthāḥ te nāthā yeṣāṁ te janapadā deśa-vartino manuṣyās tac-chīlācāra-vādinas teṣām iva śīlam ācāro vādaś ca tadvantaḥ ||44||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

iti sārārtha-darśinyāṁ harṣiṇyāṁ bhakta-cetasām |

dvādaśe prathamo’dhyāyaḥ saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    rāja-vaṁśānukīrtanaṁ nāma 


    prathamo’dhyāyaḥ |

|| 12.1 ||

**...**

**(12.2)**

**atha dvitīyo’dhyāyaḥ**


## kali-dharmaḥ

**|| 12.2.1 ||**

**śrī-śuka uvāca—**

**tataś cānudinaṁ dharmaḥ satyaṁ śaucaṁ kṣamā dayā |**

**kālena balinā rājan naṅkṣaty āyur balaṁ smṛtiḥ ||**

**śrīdhara-svāmī (bhāvārtha-dīpikā) :**

dvitīye tu kaler doṣa-vṛddhau kalky-avatārataḥ |

adharmiṣṭhe jane naṣṭe punaḥ kṛta-yugāgamaḥ ||

kali-dharmān prapañcayati—tataś cety-ādinā ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **satyayugāgamaḥ| kṛtayugāgamaḥ | tataḥ kalikṛtaprajākṣayaprāpteḥ | anudinaṁ pratyaham | he rājann iti—yathā rājā tathā prajā iti nyāyena yathā tvadīyarājye dharmādīnāṁ vṛddhis tathā kalirājye dharmādihrāsaśceti bhāvaḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

dvitīye tu kalau nṝṇāṁ janmācāra-guṇodayaḥ |

kaler vṛddhi-parijñānaṁ tad-ante satyam ucyate ||

kali-doṣān āha—tata iti ||1||

 **...**

**|| 12.2.2 ||**

**vittam eva kalau nṝṇāṁ janmācāra-guṇodayaḥ |**

**dharma-nyāya-vyavasthāyāṁ kāraṇaṁ balam eva hi ||**

**śrīdhara-svāmī (bhāvārtha-dīpikā) : **dharma-nyāyayor vyavasthāyāṁ balam eva ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **janmādyutkarṣaheturna tu brāhmaṇatvādir iti bhāvaḥ | 


    yasyāsti vittaṁ sa naraḥ kulīnaḥ sa paṇḍitaḥ sa śrutavān guṇajñaḥ | 


    sa eva vaktā sa ca darśanīyaḥ sarve guṇāḥ kāñcanamāśrayanti | 

iti bhartṛharyukteḥ | dharmanyāyayorvyavasthāyāmayaṁ dharmo'yaṁ nyāya iti nirṇaye kartavye yo dhanādinā balī tasyaiva vākyaṁ dharmo nyāyaśceti lokā maṁsyantīty arthaḥ ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** vittam eveti | yasya vittaṁ vartate, sa eva sat-kula-janmā, sa eva sad-ācāraḥ, sa eva sad-guṇa ity evāgre vyākhyeyam ||2||

 **...**

**|| 12.2.3 ||**

**dāmpatye’bhirucir hetur māyaiva vyāvahārike |**

**strītve puṁstve ca hi ratir vipratve sūtram eva hi ||**

**śrīdhara-svāmī (bhāvārtha-dīpikā) : **dāmpatye bhāryā-pati-bhāve’bhirucir eva hetur na kula-gotrādiḥ | vyāvahārike kraya-vikrayādau | strītve puṁstve ca tayoḥ śraiṣṭhye rati-kauśalam eva hetur na kulam ācāro vā ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dampatibhāve vivāhe—


    kuśaviprāmbupitragnivedabhūkāladiksurāḥ | 


    sākṣye yatra vivāhe tu taddāmpatyamudīritam | iti nāradīyoktam | 

kuśaviprādīnvinaiva vivāhā bhaviṣntīty arthaḥ | māyaiva kapaṭam eva | sūtraṁ tantumātram eva na tu nityanaimittikānuṣṭhānasvādhyāyādi, brāhmaṇo'haṁ dṛśyatāṁ matkaṇṭhe sūtramityevaṁ svīyavipratvaṁ sūcayiṣyanti na tu vedoccāraṇādineti bhāvaḥ | yajñasūtram iti vaktavye sūtramity uktyā tasya mantranirmitatvādyabhāvena kevalaṁ kartanayantrādigatasūtratulyataiva dhvanitā | tad uktam—


    anadhyāyakṛtaṁ yacca tathā mantravivarjitam | aviprapatnīsūtrotthamavīrāsūtranirmitam | 


    grāmamadhye kṛtaṁ yacca bhuktvā caiva kṛtaṁ tu yat | 


    abrāhmaṇakṛtaṁ yaccāśucinā nirmitaṁ tu yat | 

tatsūtraṁ vibudhair jñeyaṁ paśubandhanarajjuvat || iti nirṇayasudhākare ||3||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.4 ||**

**liṅgam evāśrama-khyātāv anyonyāpatti-kāraṇam |**

**avṛttyā nyāya-daurbalyaṁ pāṇḍitye cāpalaṁ vacaḥ ||**

**śrīdhara-svāmī (bhāvārtha-dīpikā) : **āśramāṇāṁ khyātau jñāne liṅgam eva daṇḍājinādikaṁ hetur na tv ācāra-viśeṣaḥ | anyonyāpatti-kāraṇaṁ cāśramād āśramāntara-prāptau ca kāraṇam | yad vā,  bahūdaka-haṁsādīnām anyonyāpattau namaskārādi-vyavahāre kāraṇam | avṛttyā mudrārpaṇādi-dānāsāmarthyena nyāye daurbalyaṁ parājayaḥ | cāpalaṁ vaco bahu-bhāṣaṇam ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyonyaṁ viprā namante ity-ādy-uktyā sajātīyeṣvevānyonyādiprayogadarśanādvijātīyabrahmacaryasannyāsādau tatkathaṁ prayuktaṁ tatrāha—tadveti ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **anyonyāpattau .parasparam utkarṣāpakarṣa-prāptau liṅgam eva daṇḍājina-śikhā-tyāgādikam eva kāraṇaṁ, na tu jñāna-sad-ācārādikam | avṛttyā mūdrādy-arpaṇā-sāmarthyenaiva hetunā nyāya-daurbalyaṁ nyāye parājayaḥ | cāpalaṁ vacaḥ cāpalya-yuktaṁ bhāṣaṇam ||4||

 **...**

**|| 12.2.5 ||**

**anāḍhyataivāsādhutve sādhutve dambha eva tu |**

**svī-kāra eva codvāhe snānam eva prasādhanam ||**

**śrīdhara-svāmī (bhāvārtha-dīpikā) : **asādhutve cauryādy-abhiyoge | prasādhanam alaṅkāraḥ ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **abhiyogaḥ prāpaṇam, duṣṭatva ity arthaḥ | tvaṁ me bhāryeti svīkārahetuḥ | prasādhanaṁ śarīraśuddhiralaṅkāro veti tīrthaḥ | udvāhe vivāhasthāne svīkārastvaṁ me bhāryetyaṅgīkaraṇam eva na tu pitrādikartṛkārpaṇam | alaṅkārasthāne kevalaṁ snānam eva na tu svarṇādi, ghore kalau svarṇādyaprāptagranthāntarokteḥ ||5||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.6 ||**

**dūre vāry-ayanaṁ tīrthaṁ lāvaṇyaṁ keśa-dhāraṇam |**

**udaram-bharatā svārthaḥ satyatve dhārṣṭyam eva hi ||**

**śrīdhara-svāmī (bhāvārtha-dīpikā) : **dūre vartamānaṁ vāryayanaṁ jalāśayas tīrthaṁ, na tu gurv-ādi | svārthaḥ puruṣārthaḥ ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **

tīrtha mukhyaṁ pitā mātā guruḥ śāstraṁ tathā hariḥ | 


    gauṇaṁ tīrthaṁ tvammayaṁ syād ity uktaṁ tīrthavedibhiḥ || iti | 

lāvaṇye śarīrasaundaryadyotanāya keśānāmitastataḥ prasādhanamātram eva bhaviṣyati vastrabhūṣādyanāpteḥ | udarabharaṇam eva puruṣārthaṁ maṁsyante na tu harismaraṇādikamity arthaḥ | dhārṣṭyaṁ vṛthā haṭhaḥ yo vṛthā haṭhaṁ kariṣyati taṁ satyavādinaṁ maṁsyanta ity arthaḥ ||6||

———————————————————————————————————————

**jīva-gosvāmī (krama-sandarbhaḥ) : **lāvaṇye nimitte keśa-dhāraṇam eva kariṣyantīti saptamy-antānām anvayaḥ ||6||

———————————————————————————————————————

**viśvanātha-cakravartī (sārārtha-darśiṇī) :** vāryayanaṁ jalāśayaḥ ||6||

 **...**

**|| 12.2.7-8 ||**

**dākṣyaṁ kuṭumba-bharaṇaṁ yaśo’rthe dharma-sevanam |**

**evaṁ prajābhir duṣṭābhir ākīrṇe kṣiti-maṇḍale ||**

**brahma-viṭ-kṣatra-śūdrāṇāṁ yo balī bhavitā nṛpaḥ |**

**prajā hi labdhai rājanyair nirghṛṇair dasyu-dharmabhiḥ ||**

**vaṁśīdharaḥ (bhāvārtha-dīpikā-prakāśaḥ) : **dākṣyaṁ naipuṇyam | yaśortha iti—kalyāṇabuddhyā na kopi dharmaṁ kariṣyatīty arthaḥ || nirdhṛṇair nirdayaiḥ ||7-8||

 **...**

**|| 12.2.9-11 ||**

**ācchinna-dāra-draviṇā yāsyanti giri-kānanam |**

**śāka-mūlāmiṣa-kṣaudra-phala-puṣpāṣṭi-bhojanāḥ ||**

**anāvṛṣṭyā vinaṅkṣyanti durbhikṣa-kara-pīḍitāḥ |**

**śīta-vātātapa-prāvṛḍ-himair anyonyataḥ prajāḥ ||**

**kṣut-tṛḍbhyāṁ vyādhibhiś caiva santapsyante ca cintayā |**

**triṁśad viṁśati varṣāṇi paramāyuḥ kalau nṛṇām ||**

**śrīdhara-svāmī (bhāvārtha-dīpikā) : **ācchinnā apahṛtā dārā draviṇāni ca yāsāṁ tāḥ | aṣṭir bījam ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **āmiṣaṁ māṁsam, kṣaudraṁ madhu || kṣudhādibhiś ca naṅkṣyati | yad vā, triṁśatā sahitā viśatistriṁśadviśatiḥ, pañcāśad ity arthaḥ | paramāyuḥ ahopuṇyavānayamanena bahu jīvanaṁ prāptamity arthaḥ ||9-11||

———————————————————————————————————————

**jīva-gosvāmī (krama-sandarbhaḥ),** **viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.12 ||**

**kṣīyamāṇeṣu deheṣu dehināṁ kali-doṣataḥ |**

**varṇāśrama-vatāṁ dharme naṣṭe veda-pathe nṛṇām ||**

**śrīdhara-svāmī (bhāvārtha-dīpikā) : **kṣīyamāṇeṣv ity-ādīnām itthaṁ kalau gata-prāya iti pañcamenānvayaḥ | kṣīyamāṇeṣv alpa-prāyeṣu ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kalerdoṣā asatyasambhāṣaṇādayastebhya ity arthaḥ ||12||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.13 ||**

**pāṣaṇḍa-pracure dharme dasyu-prāyeṣu rājasu |**

**caryānṛta-vṛthā-hiṁsā- nānā-vṛttiṣu vai nṛṣu ||**

**śrīdhara-svāmī (bhāvārtha-dīpikā) : **dasyu-prāyeṣu caura-tulyeṣu | cauryānṛta-vṛthāhiṁsādyā nānā-vṛttayo yeṣāṁ teṣu |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prāyaśabdārthastvatra tulyataiva | vṛthā hiṁsā pitrādyanuddiśya paśuhananam ||13||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.14 ||**

**śūdra-prāyeṣu varṇeṣu cchāga-prāyāsu dhenuṣu |**

**gṛha-prāyeṣv āśrameṣu yauna-prāyeṣu bandhuṣu ||**

**śrīdhara-svāmī (bhāvārtha-dīpikā) : **chāga-prāyāsu pramāṇataḥ kṣirataś cājātulyāsu |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **āśrameṣu sannyāsādipu parigrahādinā gṛhasthatulyeṣu | yonisambandhena sambandhino yaunāḥ śvaśuraśyālādayastatprāyeṣu, prāyaśabdo'tra pradhāne śvasurādipradhāneṣu kartavyāthānusaṅghānātha śyālaśyālīpatyādīnāśrayiṣyantīti bhāvaḥ ||14||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.15 ||**

**aṇu-prāyāsv oṣadhīṣu śamī-prāyeṣu sthāsnuṣu |**

**vidyut-prāyeṣu megheṣu śūnya-prāyeṣu sadmasu ||**

**śrīdhara-svāmī (bhāvārtha-dīpikā) : **aṇu-prāyāsu śyāmāka-tulyāsu | sthāsnuṣu vṛkṣeṣu | vidyut-prāyeṣu taḍid-bahuleṣu | śūnya-prāyeṣu dharmādi-rahiteṣu sadmasu gṛheṣu ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **oṣadhyo yavagodhūmavrīhyādyāḥ | aṇuprāyāsu śyāmākatulyāsu | yad vā, oṣadhīṣa harītakyādiṣu, aṇuprāyāsu niṣphalāsu tṛṇaprāyāsu—


    oṣadhyo yavavrīhyādyāḥ śivādyā api kīrtitāḥ | 


    aṇuvrīhiviśeṣe nā tṛṇasūkṣmāphaleṣu ca tucche mānaviśeṣe ca | iti kośāt | 

śamīsaktuphalā, sā cālpavṛkṣajātiḥ, yatkāṣṭhe yajñe'gnimathana kriyate yājñikeḥ vṛkṣeṣu vaṭā—śvatthādiṣu chāyādyabhāvena śamītulyeṣvity arthaḥ ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sthāsnuṣu vṛkṣeṣu ||15||

 **...**

**|| 12.2.16 ||**

**itthaṁ kalau gata-prāye janeṣu khara-dharmiṣu |**

**dharma-trāṇāya sattvena bhagavān avatariṣyati ||**

**śrīdhara-svāmī (bhāvārtha-dīpikā) : **jane tu khara-dharmiṇi duḥsaha-ceṣṭite kalau gata-prāye samāpta-prāye ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kvacit jane tu iti pāṭhastatra kharadharmiṇīti tadviśeṣaṇam | kharo rāsabhastaddharmo nirjalamaithunakaśmalāśanādilakṣaṇastadvati satīty arthaḥ | kvacit teṣu kharadharmiṣu iti pāṭhaḥ ||16||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.17 ||**

**carācara-guror viṣṇor īśvarasyākhilātmanaḥ |**

**dharma-trāṇāya sādhūnāṁ janma karmāpanuttaye ||**

**śrīdhara-svāmī (bhāvārtha-dīpikā) : **etat prapañcayati caturbhiḥ—carācara-guror īśvarasyeti ca | dharma-trāṇe hetuḥ, gurutveśvaratvayor upapādanam akhilasya viśvasyātmanaḥ kāraṇasyeti | evaṁ-bhūtasya viṣṇor janma sādhūnāṁ dharma-trāṇāya | dharma-trāṇa-prayojanam āha—karmāpanuttaye mokṣāya ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sādhūnāṁ vedānugāminām | dharmo yajñādirūpastasya rakṣaṇāya | dharma evānuṣṭhitontaḥkaraṇaśuddhidvārā mokṣaheturityata uktaṁ mokṣāyeti ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** viṣṇor janma bhaviṣyati sādhūnāṁ karmāpanuttaye mokṣāya ||17||

 **...**

**|| 12.2.18 ||**

**śambhala-grāma-mukhyasya brāhmaṇasya mahātmanaḥ |**

**bhavane viṣṇuyaśasaḥ kalkiḥ prādurbhaviṣyati ||**

**śrīdhara-svāmī (bhāvārtha-dīpikā) : **śambhala-grāme mukhyasya pradhānasya nāmnā viṣṇuyaśaso brāhmaṇasya | bhavane gṛhe ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kaliṁ kṛpati vilikhati bhinattīti kalkiḥ | pṛṣodarādirayam | kṛṣaterḍipratyaye ṭilope kalerikāralope ca rūpasiddheḥ | yad vā, kaṁ sukhaṁ lāti dadātīti kalo dharmaḥ, taṁ kāyatyupadiśatīti kalkiḥ vāsudevānuśikṣāyā ity-ukteḥ ||18||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.19-20 ||**

**aśvam āśu-gam āruhya devadattaṁ jagat-patiḥ |**

**asināsādhu-damanam aṣṭaiśvarya-guṇānvitaḥ ||**

**vicarann āśunā kṣauṇyāṁ hayenāpratima-dyutiḥ |**

**nṛpa-liṅga-cchado dasyūn koṭiśo nihaniṣyati ||**

**śrīdhara-svāmī (bhāvārtha-dīpikā) : **dharma-trāṇa-prakāram āha, aśvam iti | asādhavo damyante yena tam aśvam āruhyāsinā dasyūn koṭiśo nihaniṣyatīty uttareṇānvayaḥ | asādhu-damana iti pāṭhe kalki-viśeṣaṇam | aṇimādy-aṣṭaiśvaryāṇi guṇāś ca satya-saṅkalpatvādayas tair anvitaḥ ||19||

tat-prapañcaḥ, āśunā śīghra-gāminā tena hayenāśvena kṣoṇyāṁ pṛthivyāṁ vicaran | nṛpa-liṅga-cchado rāja-veṣa-cchannān ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **devair indrādibhirdattamānītam || apratimadyutiḥ sarvotkṛṣṭadīptiyutaḥ ||19-20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** devaiḥ prasthāpitatvāt devadattatvaṁ, āśunā śīghra-gāminā, asādhavo damyante yena, tam asādhu-damanaṁ, nṛpa-liṅga-cchadaḥ rāja-veśa-cchannān ||19-20||

 **...**

**|| 12.2.21 ||**

**atha teṣāṁ bhaviṣyanti manāṁsi viśadāni vai |**

**vāsudevāṅga-rāgāti- puṇya-gandhānila-spṛśām ||**

**paura-jānapadānāṁ vai hateṣv akhila-dasyuṣu ||**

**śrīdhara-svāmī (bhāvārtha-dīpikā) : **tataś ca punaḥ kṛta-yuga-pravṛttiṁ vaktum āha, atheti sārdhābhyām | teṣāṁ paura-jānapadānāṁ manāṁsi viśadāni bhaviṣyanti | tatra hetuḥ, vāsudevasyāṅga-rāgeṇa candanādināti-puṇya-gandho yo’nilas taṁ spṛśantīti tathā teṣām |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tato dasyuhananottaram | ayam eva mūloktārthaśabdārthaḥ | teṣāṁ kaliyugasamāptyuttarakālikānāṁ paurajānapadānāṁ tattatpuradeśavāsināṁ janānām | tatra maneviśadatve ||21||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.2.22 ||**

**teṣāṁ prajā-visargaś ca sthaviṣṭhaḥ sambhaviṣyati |**

**vāsudeve bhagavati sattva-mūrtau hṛdi sthite ||**

**śrīdhara-svāmī (bhāvārtha-dīpikā) : **sthaviṣṭhiḥ sthūlaḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sthaviṣṭhir dharma-niṣṭhatayā sthūlataraḥ ||22||

 **...**

**|| 12.2.23 ||**

**yadāvatīrṇo**[^7]** bhagavān kalkir dharma-patir hariḥ |**

**kṛtaṁ bhaviṣyati tadā prajā-sūtiś ca sāttvikī ||**

**śrīdhara-svāmī (bhāvārtha-dīpikā) : **kṛta-yuga-pravṛttim āha—yadāvatīrṇa iti | prajānāṁ sūtiḥ prasūtiḥ ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **teṣām eva sthūlo'dhikaḥ ||22-23||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sūtiḥ prasūtiḥ ||23||

 **...**

**|| 12.2.24 ||**

**yadā candraś ca sūryaś ca tathā tiṣya-bṛhaspatī |**

**eka-rāśau sameṣyanti bhaviṣyati tadā kṛtam ||**

**śrīdhara-svāmī (bhāvārtha-dīpikā) : **tad-avatāra-kālopalakṣaṇam āha—yadā candraś ceti | tiṣyaḥ puṣyaḥ | ayam arthaḥ, candra-sūrya-bṛhaspatīnāṁ yadā puṣya-nakṣatre yogas tadā tat kṛta-yugaṁ bhaviṣyati | yady api ca prati-dvādaśābdaṁ karka-rāśau bṛhaspatau vartamāne dvi-trāsv amāvāsyāsu teṣāṁ trayāṇām api puṣya-yogaḥ saṁbhavati, tathāpi teṣāṁ saha praveśo’tra vivakṣitaḥ | sameṣyantīti vacanāt | ato nātiprasaṅgaḥ ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrāśayam āha—ayamartha iti | atassamakālikatattrayapuṣyapraveśavivakṣaṇāt ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **satya-yugārambha-kālaṁ darśayati—yadeti | tiṣyaḥ puṣyaḥ | ayam arthaḥ—candra-sūrya-bṛhaspatīnāṁ yadā puṣya-nakṣatre yogas tadā kṛta-yugaṁ bhaviṣyatīti | yadyapi prati-dvādaśābdaṁ karkaṭa-rāśau bṛhaspatau vartamāne dvi-trāsv amāvāsyāsu teṣāṁ trayāṇām api puṣya-yogaḥ saṁbhavati, tathāpi teṣāṁ saha praveśo’tra vivakṣitaḥ | sameṣyantīti vacanāt | ato nātiprasaṅgaḥ ||24||

 **...**

**|| 12.2.25 ||**

**ye’tītā vartamānā ye bhaviṣyanti ca pārthivāḥ |**

**te ta uddeśataḥ proktā vaṁśīyāḥ soma-sūryayoḥ ||**

**śrīdhara-svāmī (bhāvārtha-dīpikā) : **evaṁ navama-skandham ārabhyānukrāntaṁ vaivasvata-manor vaṁśa-dvayaṁ nigamayati—ye’tītā iti | uddeśataḥ saṅkṣepataḥ ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **samāsodde śasaṅkṣepāstraya ekārthavācakāḥ iti śabdaratnasaṁgrahokteḥ ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** navamam ārabhyopakrāntāṁ kathām upasaṁharati—ye’tītā iti ||25||

 **...**

**|| 12.2.26 ||**

**ārabhya bhavato janma yāvan nandābhiṣecanam |**

**etad varṣa-sahasraṁ tu śataṁ pañcadaśottaram ||**

**śrīdhara-svāmī (bhāvārtha-dīpikā) : **kali-yugāvāntara-viśeṣaṁ vaktum āha—ārabhyety-ādinā | varṣa-sahasraṁ pañcadaśottaraṁ śataṁ ceti kayāpi vivakṣayāvāntara-saṅkhyeyam | vastutas tu parīkṣin-nandayor antaraṁ dvābhyāṁ nyūnaṁ varṣāṇāṁ sārdha-sahasraṁ bhavati | yataḥ parīkṣit-sama-kālaṁ māgadhaṁ mārjārim ārabhya ripuñjayāntā viṁśati-rājānaḥ sahasra-saṁvatsaraṁ bhokṣyantīty uktaṁ navama-skandhe, ye bārhadratha-bhū-pālā bhāvyāḥ sāhasra-vatsaraṁ [bhā.pu. 9.22.49] iti | tataḥ paraṁ pañca pradyotanā aṣṭa-triṁśottaraṁ śatam | śiśunāgāś ca ṣaṣṭy-uttara-śata-trayaṁ bhokṣyanti pṛthivīm ity atraivoktatvāt ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atra svāmicaraṇair eva suvyākhyātatvādasmābhirupanyasyate ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **etad-varṣa-sahasram ity eṣaiva saṅkhyā pramāṇī kartavyā | parīkṣitaḥ sama-kāla-varti-mārjāri-prabhṛtīnām ānandād bhoga-kāla-saṅkhyayā tu kiñcin nyūnaṁ sārdha-sāhasraṁ yad varṣāṇi, tat teṣāṁ khaṇḍa-maṇḍala-patīnāṁ vilāpyānantaryeṇa saṅkhyātānīti jñeyam ||26||

 **...**

**|| 12.2.27-28 ||**

**saptarṣīṇāṁ tu yau pūrvau dṛśyete uditau divi |**

**tayos tu madhye nakṣatraṁ dṛśyate yat samaṁ niśi ||**

**tenaiva ṛṣayo yuktās tiṣṭhanty abda-śataṁ nṛṇām |**

**te tvadīye dvijāḥ kāla adhunā cāśritā maghāḥ ||**

**śrīdhara-svāmī (bhāvārtha-dīpikā) : **kaleḥ pravṛttiṁ vṛddhiṁ ca nirūpayituṁ kāla-jñānopalakṣaṇam āha—saptarṣīṇāṁ tv iti | ayam arthaḥ—prāg agra-śakaṭākāraṁ tārā-saptakaṁ saptarṣi-maṇḍalam | tatra kiñcid unnateṣāgra-sthānīyo marīciḥ | tataḥ paścād ānamra-yuga-kandharākāro vasiṣṭhaḥ sa-bhāryaḥ | tataḥ paścād īṣad-unnateṣāmūla-sthānīyo’ṅgirāḥ | tataḥ paścāc caturasra-tārā-catuṣke īśānyām atriḥ | tato dakṣiṇataḥ pulastyaḥ | pulastyāt paścimataḥ pulahaḥ | tata uttarataḥ kratuḥ | evaṁ sthite, teṣāṁ madhye yau pūrvau udaya-samaye prathamam uditau dṛśyete pulaha-kratu-saṁjñau, tayos tu madhye tayoḥ pūrvayos tu madhye yat samaṁ dakṣiṇottara-rekhāyāṁ sama-deśāvasthitam aśviny-ādiṣu yad anyatamaṁ nakṣatraṁ dṛśyate, tena tathaiva yuktā ṛṣayaḥ nṛṇām abda-śataṁ tiṣṭhanti, te ca dvijās tvadīye kāle’dhunā maghā āśritā vartante ||27-28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrāśayam āha—ayamartha iti | tatra śakaṭākāre | īṣā rekhā sīradaṇḍaḥ śakaṭāṅgaviśeṣaś ca tadagrasthānīyastatsthānāpannaḥ| yugaḥ śakaṭāgrabaddhaḥ vṛṣayojanārthakaḥ śakaṭāṅgabheda eva, tadgrīvā ca tanmadhyabhāga uccākāra eva bodhyaḥ ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** atha kaler utpatti-kālaṁ vṛddha-kālaṁ ca nirūpayituṁ kāla-jñāna-viśeṣam āha— saptarṣīṇām iti | prāg agraṁ śakaṭākāraṁ tārā-saptakaṁ saptarṣi-maṇḍalam | tatrodaya-samaye pūrvau prathamam uditau pulaha-kratu-saṁjñau yau niśi dṛśyete, tayor madhye gatam aśviny-ādy-anyatamam ekaikaṁ nakṣatraṁ tiṣṭhati, ekaika-śata-varṣaṁ vyāpya tena tenaiva yuktā ṛṣayas tiṣṭhantīti niyamaḥ | adhunā tu te maghāśritā vartanta iti, tenāśleṣāśriteṣu kṛṣṇa-prādurbhāvaḥ | maghāśriteṣu teṣu tad-antardhānaṁ kali-praveśaś ca, pūrvāṣāḍhaṁ prāpteṣu kaler vṛddhir ity uttara-graha-dṛṣṭyā jñeyam ||27-28||

 **...**

**|| 12.2.29 ||**

**viṣṇor bhagavato bhānuḥ kṛṣṇākhyo’sau divaṁ gataḥ |**

**tadāviśat kalir lokaṁ pāpe yad ramate janaḥ ||**

**śrīdhara-svāmī (bhāvārtha-dīpikā) : **teṣu maghasu vartamāneṣu satsu yadā **viṣṇor bhānur** bhātīti bhānuḥ śuddha-sattvātmako deho **divaṁ** vaikuṇṭhaṁ **gataḥ**, **tadā kali-**yugam **aviśat** | **yad** yasmin yuge **janaḥ pāpe ramate** iti kali-yugasya lakṣaṇam ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tena pulahakratumadhyagatanakṣatreṇa ||28-29||

———————————————————————————————————————

**śrīnātha-cakravartī (caitanya-mata-mañjuṣā) : viṣṇor bhagavato bhānuḥ kṛṣṇākhyo’sau divaṁ gata** iti bhagavato viṣṇor api bhānuḥ prakāśakaḥ, sarveśvareśvaratvāt kṛṣṇa ity ākhyā yasya, divaṁ sva-dhāma ||29||

———————————————————————————————————————

**jīva-gosvāmī (krama-sandarbhaḥ) : **śrī-kṛṣṇa-lokaṁ eva dyu-śabdenāpy āha[^8]—viṣṇor iti | yadā guṇāvatārasya bhagavato viṣṇos tad-aṁśatvād raśmi-sthānīyasya kṛṣṇākhyo bhānuḥ sūrya-maṇḍala-sthānīyaḥ divaṁ prāpañcika-lokāgocaraṁ mathurādīnām eva prakāśa-viśeṣa-rūpaṁ vaikuṇṭha-lokaṁ gataḥ, tadā kalir lokam aviśat | eṣāṁ ca prakāśaḥ pṛthivī-stho’py[^9] antardhāna-śaktyā tām aspṛśann eva virājate | atas tayā na spṛśyate, pṛthivy-ādi-bhūta-mayair asmābhir vārāhokta-mahā-kadambādir iva[^10] | yas tu prāpañcika-loka-gocaro mathurādi-prakāśaḥ, so’yaṁ kṛpayā pṛthivīṁ spṛśann evāvatīrṇaḥ | atas tayā spṛśyate tādṛśair asmābhir dṛśyamāna-kadambādir iva | asmiṁś ca prakāśe yadāvatīrṇo bhagavān, tadā tat-sparśenāpi tat-sparśāt tāṁ spṛśann evāste sma | samprati tad-aspṛṣṭa-prakāśe viharamāṇaḥ punar aspṛśann eva bhavati | yadyapy evaṁ tathāpi kvacid dvayor bhedena kvacid abhedena vivakṣā tatra tatrāvagantavyā ||29|| [śrī-kṛṣṇa-sandarbha 107]

———————————————————————————————————————

**viśvanātha-cakravartī (sārārtha-darśiṇī) :** tatrāpi maghāsv eva yadā bhagavato bhānuḥ śrī-kṛṣṇasya kiraṇa-rūpo vaikuṇṭha-nāthaḥ divaṁ vaikuṇṭhaṁ gataḥ, kṛṣṇākhyaḥ kṛṣṇatvena ā samyak khyātir yasya saḥ | bhātīti bhānuḥ śuddha-sattvātmako deha iti svāmi-caraṇāḥ ||29||

 **...**

**|| 12.2.30 ||**

**yāvat sa pāda-padmābhyāṁ spṛśan āste ramā-patiḥ |**

**tāvat kalir vai pṛthivīṁ parākrantuṁ na cāśakat ||**[^11]

**śrīdhara-svāmī (bhāvārtha-dīpikā) : **nanu śrī-kṛṣṇe pṛthivyāṁ vartamāne’pi sandhyā-rūpeṇa kaliḥ praviṣṭa evāsīt, satyam, tathāpi tāvat tasya parākramo nābhavad ity āha—yāvad iti | parākrāntum abhibhavitum ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | abhibhavituṁ svasāmarthyaṁ darśayitum ||30||

———————————————————————————————————————

**jīva-gosvāmī (krama-sandarbhaḥ) : **tad etad abhipretyāha—yāvad iti | parākrāntum ity anena tat-pūrvam api kañcit kālaṁ vyāpya praviṣṭo’sāv iti jñāpitam ||30|| [śrī-kṛṣṇa-sandarbha 107]

———————————————————————————————————————

**viśvanātha-cakravartī (sārārtha-darśiṇī) :** nanu dvāparasya sandhyāṁśa-śeṣe bhagavad-avatāra-madhye eva yadā duryodhano dyūtaṁ pravartayāmāsa, tato draupadī-vastrākarṣaṇa-samayam eva bhagavad-āviṣṭaḥ | kaliḥ pṛthivyām adhikartuṁ prathamaṁ śubha-muhūrtaṁ cakāreti śrutam | satyaṁ, tad api sa tadākiñcitkara evāsī ity āh—yāvad iti | kṛṣṇāvatāra-madhye kila caturbhir vartase yena pādair loka-sukhāvahair iti pṛthivy-uktes tretā-yugato’pi dharmasya prābalyāt kutaḥ kales tadā parākrama iti bhāvaḥ ||30||

 **...**

**|| 12.2.31 ||**

**yadā devarṣayaḥ sapta maghāsu vicaranti hi |**

**tadā pravṛttas tu kalir dvādaśābda-śatātmakaḥ ||**

**śrīdhara-svāmī (bhāvārtha-dīpikā) : **ato yathokta eva kali-praveśa-kāla ity āha—yadā devarṣaya iti | dvādaśābda-śatātmaka iti | divyena mānena sandhyā-sandhyāṁśābhyāṁ saha yo dvādaśābda-śatātmakaḥ, sa kalis tadā sandhyām atikramya praviṣṭa ity arthaḥ ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ataḥ parākramābhāvāt | ity artha iti—śrī-kṛṣṇakāle svasandhyā vihāya svena rūpeṇaiva praviṣṭa iti bhāvaḥ ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** ato maghāstheṣu ṛṣiṣu kṛṣṇāntardhāna-kṣaṇa-samanantara-kṣaṇa eva kaliḥ praviṣṭa ity āha—yadeti | dvādaśābda-śatātmaka iti divyena mānena sandhyā-sandhyāṁśābhyāṁ sahety arthaḥ ||31||

 **...**

**|| 12.2.32 ||**

**yadā maghābhyo yāsyanti pūrvāṣāṭhāṁ maharṣayaḥ |**

**tadā nandāt prabhṛty eṣa kalir vṛddhiṁ gamiṣyati ||**

**śrīdhara-svāmī (bhāvārtha-dīpikā) : **kaleḥ praveśa-kālam uktvā tasya vṛddhi-kālam āha—yadeti | tadā pradyotanāt prabhṛti vṛddhiṁ gacchan nandāt prabhṛty ativṛddhiṁ gamiṣyatīty arthaḥ ||32|| 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—parīkṣitkālikasaptarṣimaṇḍalagatamaghānakṣatrataḥ pūrvāṣāḍharkṣaṁ daśamamasti, tatrakaikarkṣasya śatavarṣaṁ tatra sthāyitvānnadakāle kalevarṣasahasramuktirāyāti | ata evoktam—ārabhya bhavato janma yāvannandābhiṣecanam | etadvarṣasahasram iti tac ca pūrvaṁ parākrāntam eveti bhāvaḥ ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kaler vṛddhi-kālam āha—yadeti ||32||

 **...**

**|| 12.2.33 ||**

**yasmin kṛṣṇo divaṁ yātas tasminn eva tadāhani |**

**pratipannaṁ kali-yugam iti prāhuḥ purā-vidaḥ ||**

**śrīdhara-svāmī (bhāvārtha-dīpikā) : **nanu yadā kaler liṅgam upalabdhaṁ, tadaiva praviṣṭa iti yuktam | tataḥ pūrvam eva praveśas tataḥ paraṁ vṛddhir ity atra kiṁ pramāṇam ? tatrāha—yasminn iti | pratipannaṁ praviṣṭam iti jñātam | purā-vidaḥ pūrva-jñātāraḥ ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **punarākṣipati—nanv iti | tasminnevāhani | tadā tasminnaiva kṣaṇe ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** nanu kaleḥ prathama-sandhyāyāṁ kṛṣṇo’vatīrṇa iti navīnā vadanti tan nety āha—yasminn iti | ato yugānāṁ pūrva-sandhyāṁśa-śeṣe eva ārambha-samaya iti yo niyamaḥ, so’pi kaler bhagavat-prabhāvād vyartha evābhūd iti bhāvaḥ ||33||

 **...**

**|| 12.2.34 ||**

**divyābdānāṁ sahasrānte caturthe tu punaḥ kṛtam |**

**bhaviṣyati tadā nṝṇāṁ mana ātma-prakāśakam ||**

**śrīdhara-svāmī (bhāvārtha-dīpikā) : **kaler anantaraṁ kṛta-yuga-praveśam āha—divyābdānām iti | caturthe kalau praveśanābda-parimitenāṁśenāpi sahātīte satīty arthaḥ | kṛta-yuga-praveśa-cihnam āha—yadā nṝṇāṁ mana ātma-prakāśakaṁ bhaviṣyati tadeti ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—divyābdānāṁ sahasrasyāntaḥ sthitiryasminsandhyāṁśe sa sahasrāntastasmiṁs tathā tadguṇasaṁvijñānabahubrīhitvādvādaśaśatābdātmake sandhyāṁśasahite kṛtayugāpekṣayā caturthe kalāv iti śeṣeṇāyaṁ bhāvaḥ | divyābdānāṁ sahasrānta ityaluksamāsaḥ anto nāśe sthitāvapi ityabhidhānāt | yahā—divyābdānāṁ sahasreṇānto nāśo yasya tasmiṁścaturthe'tīte sati sahasrapadaṁ sandhyāṁśarūpaśatadvayasyāpyupalakṣaṇam ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kṛta-yuga-praveśa-kālam āha—divyeti | caturthe kalau tadīya-sandhyāṁśa-śeṣa-samaye ity arthaḥ ||34||

 **...**

**|| 12.2.35 ||**

**ity eṣa mānavo vaṁśo yathā saṅkhyāyate bhuvi |**

**tathā viṭ-śūdra-viprāṇāṁ tās tā jñeyā yuge yuge ||**

**śrīdhara-svāmī (bhāvārtha-dīpikā) : **rāja-vaṁśoktāṁ sthitiṁ brāhmaṇādi-vaṁśeṣv apy atidiśati—ity eṣa iti | yathā yābhir ucca-nīcāvasthābhiḥ | tās tā avasthāḥ | vaṁśā iti vā pāṭhaḥ ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** mānavo vaṁśo yathā saṅkhyāyate manu-vaṁśyānāṁ yāvatyaḥ saṅkhyā yathoktā ity arthaḥ | tathaiva tatra tatratyānāṁ vaiśyādi-vaṁśyānām api tāvatyaḥ saṅkhyā anuktā api jñeyāḥ ||35||

 **...**

**|| 12.2.36 ||**

**eteṣāṁ nāma-liṅgānāṁ puruṣāṇāṁ mahātmanām |**

**kathā-mātrāvaśiṣṭānāṁ kīrtir eva sthitā bhuvi ||**

**śrīdhara-svāmī (bhāvārtha-dīpikā) : **etat-kīrtanasya vairāgyopayogitām āha—eteṣām iti | nāmaiva liṅgaṁ jñāpakaṁ yeṣāṁ, teṣāṁ kathā-mātreṇaivāvaśiṣṭānāṁ kīrtir eva sthitā, na tu rājyaṁ putrādayo vā ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tāstā ityasya sthāne vaṁśā iti vā pāṭhaḥ ||35-36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** nāmaiva liṅgaṁ jñāpakaṁ yeṣām ||36||

 **...**

**|| 12.2.37 ||**

**devāpiḥ śāntanor bhrātā maruś cekṣvāku-vaṁśa-jaḥ |**

**kalāpa-grāma āsāte mahā-yoga-balānvitau ||**

**śrīdhara-svāmī (bhāvārtha-dīpikā) : **kalāv utsannānāṁ rāja-vaṁśānāṁ punaḥ pravṛtti-prakāram āha—devāpiḥ soma-vaṁśa-jaḥ | marus tu sūrya-vaṁśa-jaḥ | kalāpa-grāmo nāma yoginām āvāsaḥ prasiddhaḥ ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **badarikāśrame kalāpagrāmo'sti | mahāyogabalānvitāvaṇimādyaiśvaryayuktau ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kalāv utsannānāṁ rāja-vaṁśānāṁ punaḥ pravṛtti-prakāram āha—devāpiḥ soma-vaṁśa-jaḥ ||37||

 **...**

**|| 12.2.38 ||**

**tāv ihaitya kaler ante vāsudevānuśikṣitau |**

**varṇāśrama-yutaṁ dharmaṁ pūrva-vat prathayiṣyataḥ ||**

_na katamenāpi vyākhyātam._

 **...**

**|| 12.2.39 ||**

**kṛtaṁ tretā dvāparaṁ ca kaliś ceti catur-yugam |**

**anena krama-yogena bhuvi prāṇiṣu vartate ||**

**śrīdhara-svāmī (bhāvārtha-dīpikā),** **viśvanātha-cakravartī (sārārtha-darśiṇī) : **imam eva prakāraṁ prati catur-yugaṁ darśayati—kṛtam iti ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tau marudevāpisaṁjñau | ihāryāvarte | etya prāpya | vasudevena kalkirūpeṇa hariṇā anuśikṣitau bodhitau | pūrvavadgatakṛtayugavat ||38-39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

**...**

**|| 12.2.40 ||**

**rājann ete mayā proktā nara-devās tathāpare |**

**bhūmau mamatvaṁ kṛtvānte hitvemāṁ nidhanaṁ gatāḥ ||**

**śrīdhara-svāmī (bhāvārtha-dīpikā) : **eteṣāṁ nāma-liṅgānāṁ [bhā.pu. 12.2.36] ity-ādi yad uktaṁ tat prapañcayati—rājann iti pañcabhiḥ ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he rājann iti—rājamātrāṇāmiyam eva daśeti bhāvaḥ | ate dehānte | imāṁ bhuvam ||40||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** nāmaiva liṅgaṁ jñāpakaṁ yeṣām ||40||

 **...**

**|| 12.2.41 ||**

**kṛmi-viḍ-bhasma-saṁjñānte rāja-nāmno’pi yasya ca |**

**bhūta-dhruk tat-kṛte svārthaṁ kiṁ veda nirayo yataḥ ||**

**śrīdhara-svāmī (bhāvārtha-dīpikā) : **mamatvaṁ kṛtvety anena sūcitāṁ bhūta-droha-pravṛttiṁ nindati—kṛmīti | rāja-nāmno rājeti nāma yasya tasyāpi dehasyānte kṛmayo viṣṭhā bhasmeti vā saṁjñā bhaviṣyati | tat-kṛte tad-arthaṁ yo bhūta-dhruk bhūtebhyo druhyati, sa kiṁ svārthaṁ veda ? kiṁ tu na vedaiva | kutaḥ ? ity apekṣāyāṁ hetutvena bhūta-drohaṁ viśinaṣṭi, yato bhūta-drohān nirayo bhavati ||41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** rāja-nāmno’pi dehasya ante maraṇe sati kṛmy-ādikam eva nāma bhavet | tasya dehasya kṛte ||41||

 **...**

**|| 12.2.42 ||**

**kathaṁ seyam akhaṇḍā bhūḥ pūrvair me puruṣair dhṛtā |**

**mat-putrasya ca pautrasya mat-pūrvā vaṁśa-jasya vā ||**

**śrīdhara-svāmī (bhāvārtha-dīpikā) : **mamatva-prakāraṁ prapañcayati—katham iti | seyam akhaṇḍā bhūr me pūrva-jair dhṛtā satī idānīṁ mat-pūrvā ca satī mat-putrādeḥ kathaṁ syād ity evam ||42||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **svārthaṁ svakartavyaṁ kiṁ veda kintu na vedetyarthaḥ ||41-42||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** mamatva-prakāram abhinayena darśayati—katham iti | mat-pūrvā ca satī mat-putrādeḥ kathaṁ syād ity evam ||42||

 **...**

**|| 12.2.43 ||**

**tejo-'b-anna-mayaṁ kāyaṁ gṛhītvātmatayābudhāḥ |**

**mahīṁ mamatayā cobhau hitvānte’darśanaṁ gatāḥ ||**

**śrīdhara-svāmī (bhāvārtha-dīpikā) : **ubhau mahīṁ kāyaṁ ca | adarśanaṁ mṛtyum ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tejobannamayam iti trivṛtkaraṇaśrutyabhiprāyeṇoktam ||43||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kāyam ātmatayā, mahīṁ ca mamatayā, gṛhītvā ubhayau mahī-kāyau, adarśanaṁ mṛtyum ||43||

 **...**

**|| 12.2.44 ||**

**ye ye bhū-patayo rājan bhuñjate bhuvam ojasā |**

**kālena te kṛtāḥ sarve kathā-mātrāḥ kathāsu ca ||**

**śrīdhara-svāmī (bhāvārtha-dīpikā) : **upasaṁharati—ye ye iti | te sarve ca kathāsu kriyamāṇāsu | kathā-mātrāḥ kālena kṛtāḥ ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kathāmātrā iti—kathaiva teṣāmavaśiṣṭā na svarūpam iti bhāvaḥ |44| yadi kalkyavatārāntarājakathāviśeṣajijñāsā cettarhi bhaviṣyasaṁhitādigranthā matsaṁgṛhītacaturyugīyarājacaritagranthaścāvalokanīyaḥ ||44||

iti śrīmad-bhāgavata-bhāvārtha-dīpikā-prakāśe dvādaśa-skandhe dvitīyo'dhyāyaḥ ||2||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

ekaviṁśo’tra daśame saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    kali-dharmo nāma 


    dvitīyo’dhyāyaḥ |

|| 12.2 ||

**...**

**(12.3)**

**atha tṛtīyo’dhyāyaḥ**


## yugānuvarṇanaṁ

**|| 12.3.1 ||**

**śrī-śuka uvāca—**

**dṛṣṭvātmani jaye vyagrān nṛpān hasati bhūr iyam |**

**aho mā vijigīṣanti mṛtyoḥ krīḍanakā nṛpāḥ ||**

**śrīdhara-svāmī (bhāvārtha-dīpikā) :**

tṛtīye bhūmi-gītaiś ca rājya-doṣādi varṇyate |

kalau ca doṣa-bhūyiṣṭhe doṣa-hantrī harer natiḥ ||

dehe’hantāṁ bhūmau ca mamatāṁ kurvanty ato’buddhā ity uktaṁ tad eva bhūmi-gītaiḥ prapañcayati—dṛṣṭvety-ādi | ātmani pṛthivyā jaye vyagrān udyuktān | hāsa-prakāram evāha—aho iti | mā mām ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **natirnamaskāraḥ| kṛṣṇapraṇāmī na punarbhavāya ity-ukteḥ ātmani svasyāṁ pṛthivyāmity arthaḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

tṛtīye tu bhuvo hāsyaṁ dharma-pāda-vyavasthitiḥ |

kaler doṣo doṣa-hāri hari-smaraṇam ucyate ||

kathaṁ seyam akhaṇḍā bhūr ity abudhānāṁ manoratha uktas tam eva pṛthivyā varṇanena prapañcayati—dṛṣṭveti | mā mām ||1||

 **...**

**|| 12.3.2 ||**

**kāma eṣa narendrāṇāṁ moghaḥ syād viduṣām api |**

**yena phenopame piṇḍe ye’tiviśrambhitā nṛpāḥ ||**

**śrīdhara-svāmī (bhāvārtha-dīpikā) : **yena kāmena | phenopame piṇḍe dehe’tiviśrambhitā viśvāsaṁ nītā ye teṣāṁ narendrāṇām eṣa kāmo mogha eva syāt ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **viduṣāṁ nītividām | phenopame ḍiṇḍīrapiṇḍatulye naśvare ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** yena kāmena piṇḍe dehe ||2||

 **...**

**|| 12.3.3-4 ||**

**pūrvaṁ nirjitya ṣaḍ-vargaṁ jeṣyāmo rāja-mantrinaḥ |**

**tataḥ saciva-paurāpta- karīndrān asya kaṇṭakān ||**

**evaṁ krameṇa jeṣyāmaḥ pṛthvīṁ sāgara-mekhalām |**

**ity āśā-baddha-hṛdayā na paśyanty antike’ntakam ||**

**śrīdhara-svāmī (bhāvārtha-dīpikā) : **kāmam eva darśayati dvābhyām—pūrvam iti | indriyārtha-lampaṭasya na rājya-prāptiḥ syād iti prathamam indriya-ṣaḍ-vargaṁ nirjitya, rāja-mantriṇo jiṣyāmo vaśī-kariṣyāmaḥ | sacivā amātyāḥ karīndrā hastipāḥ, tāṁś ca jeṣyāmaḥ | kaṇṭakān pratipakṣān | asya apāsya | “atha kaṇṭakān” iti vā pāṭhaḥ ||3-4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **karīndrānityupalakṣaṇaṁ senāmātrasya | amātyāḥ karmasacivāḥ | mantrī buddhisahāyaḥ syāt ity amaraḥ | āptā viśvastāḥ| kaṇṭakāḥ kṣudraśatravaḥ || evaṁkrameṇa pūrvoktakrameṇa ||3-4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kāmam eva darśayati—pūrvam iti dvābhyām | tatrendriyārtha-lampaṭasya rājya-prāptir na syāt, ataḥ prathamam indriya-ṣaḍ-vargaṁ jitvā, asya mat-pratipakṣa-nṛpsya ||3-4||

 **...**

**|| 12.3.5 ||**

**samudrāvaraṇāṁ jitvā māṁ viśanty abdhim ojasā |**

**kiyad ātma-jayasyaitan muktir ātma-jaye phalam ||**

**śrīdhara-svāmī (bhāvārtha-dīpikā) : **evaṁ kecid āśā-baddhā eva kecin māṁ punar jitvāpy atitṛṣṇayābdhiṁ viśanti | tad evam indriya-jayena ye rājyaṁ sādhayitum icchanti te ’timandā ity āha—kiyad iti ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **abdhiṁ viśantītyuktyā dvīpajayo dhvanitaḥ bhūjayādinā kim api na prayojanam apitvanartha evāvaśiṣyate manojayāpekṣayetyabhiprāyeṇāha—kiyad iti | manojaye kiṁ syāttatrāha—muktir iti bandha indriyavikṣepo mokṣa epāṁ ca saṁyyamaḥ ityekādaśonaviṁśādhyāye bhagavad-ukter nyāyanaye manasopyantarindriyatve siddhepīha tu ṣaḍvargapadokter eva tadgṛhyata iti dhyeyaṁ sujñaiḥ ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** māṁ pṛthivīṁ jitvā atitṛṣṇayā abdhiṁ viśanti tadīya-ratnāny āhartum iti bhāvaḥ | evam indriya-jayena ye rājyaṁ sādhayitum icchanti, te madnā ity āha—kiyad iti ||5||

 **...**

**|| 12.3.6 ||**

**yāṁ visṛjyaiva manavas tat-sutāś ca kurūdvaha |**

**gatā yathāgataṁ yuddhe tāṁ māṁ jeṣyanty abuddhayaḥ ||**

**śrīdhara-svāmī (bhāvārtha-dīpikā) : **antakaṁ na paśyanti ity uktaṁ, tad evāha—yām iti | kurūdvaheti bhūmi-gītaṁ kathayan śukaḥ saṁbodhayati, “kulodvahāḥ” iti tu pāṭhaḥ sugamaḥ ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he kurūdvaheti—tvam api yatkuruvaṁśaṁ vahasi sa vaṁśo'pyadhunā bhavaccheṣa eveti bhāvaḥ | yathāgatam iti āgatamanatikramya yathā tetrāgatā nirupaskarās tathaiva gatā ity arthaḥ ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** yathāgataṁ yathā-jñānaṁ sva-sva-jñānam antikramya viraktā bhūtvā vanaṁ gatā ity arthaḥ | tāṁ mām ete mandā yuddhe jeṣyanti ||6||

 **...**

**|| 12.3.7-8 ||**

**mat-kṛte pitṛ-putrāṇāṁ bhrātṝṇāṁ cāpi vigrahaḥ |**

**jāyate hy asatāṁ rājye mamatā-baddha-cetasām ||**

**mamaiveyaṁ mahī kṛtsnā na te mūḍheti vādinaḥ |**

**spardhamānā mitho ghnanti mriyante mat-kṛte nṛpāḥ ||**

**śrīdhara-svāmī (bhāvārtha-dīpikā) : **“abuddhayaḥ” ity uktaṁ tat prapañcayati—mat-kṛta iti ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **na kevalamitareṣām eva madarthe virodho bhavaty api tu pitrādidehasambandhināmapīty āha—matkṛta iti | matkṛte madarthe vigrahaḥ saṁyugaḥ vigrahas tu samāsārthavākye bhāge raṇeṅgake ityabhidhānāt 

ayam api prāyika ityāha—asatāmapraśastakarmaṇām || kiṁprakāro vigrahastatrāha mamaiveti ||7-8||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.3.9 ||**

**pṛthuḥ purūravā gādhir nahuṣo bharato’rjunaḥ**[^12]** |**

**māndhātā sagaro rāmaḥ khaṭvāṅgo dhundhuhā raghuḥ ||**

**madhvācāryaḥ (bhāgavata-tātparyam) :** 


    jīva-viṣṇvor abhedaś ca deha-yoga-viyojane |


    viṣṇor duḥkhaṁ vraṇitvādi parābhāvas tathaiva ca |


    asvātantryaṁ ca vedādāv uktavad bhāsate vibhoḥ |


    kvacit kvacid vimohāya daityādīnāṁ durātmanām || iti brahmāṇḍe ||[^13]

———————————————————————————————————————

**śrīdhara-svāmī (bhāvārtha-dīpikā) : **rāmo nāma kaścid rājā | yad vā, loka-dṛṣṭyā dāśarathir eva nirdiṣṭaḥ ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kācinnāmato'pyāha—pṛthur iti | śrīrāmacandrasyāpi māyayā tathātvāṅgīkāre na doṣa ityāha—yadveti ||9||

———————————————————————————————————————

**jīva-gosvāmī (krama-sandarbhaḥ) : **pṛthur iti pañcakam ||9||

———————————————————————————————————————

**viśvanātha-cakravartī (sārārtha-darśiṇī) :** rāmo nāma kaścid anyo rājā, na tu dāśarathir iti svāmi-caraṇāḥ ||9||

 **...**

**|| 12.3.10 ||**

**tṛṇabindur yayātiś ca śaryātiḥ śantanur gayaḥ |**

**bhagīrathaḥ kuvalayāśvaḥ kakutstho naiṣadho nṛgaḥ ||**

**vaṁśīdharaḥ (bhāvārtha-dīpikā-prakāśaḥ) : **akṣarādhikyaṁ tṛtīyapāda ārṣam | naiṣadho nalaḥ ||10||

 **...**

**|| 12.3.11 ||**

**hiraṇyakaśipur vṛtro rāvaṇo loka-rāvaṇaḥ |**

**namuciḥ śambaro bhaumo hiraṇyākṣo’tha tārakaḥ ||**

**śrīdhara-svāmī (bhāvārtha-dīpikā) : **lokaṁ rāvayati rodayatīti loka-rāvaṇaḥ ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **manuṣyoktanyāyaṁ daity-ādiṣvapyatidiśati—hiraṇyakaśipur iti ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **+++

 **...**

**|| 12.3.12 ||**

**anye ca bahavo daityā rājāno ye maheśvarāḥ |**

**sarve sarva-vidaḥ śūrāḥ sarve sarva-jito’jitāḥ ||**

**śrīdhara-svāmī (bhāvārtha-dīpikā) :** _na vyākhyātam._

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ajitā anyaiḥ svayamajitā ity arthaḥ ||12||

———————————————————————————————————————

**jīva-gosvāmī (krama-sandarbhaḥ) : **anye ca bahava iti | ca-kārāt te ca mayi mamatāṁ kṛtvā mayy avartanta | tatra ye mameśvarā bhagavad-avatārā bhāgavatā vā, te sarve sarva-vidaḥ śūrāś ca jñāna-kriyā-śaktibhyāṁ parama-paryāptā ity arthaḥ | ata eva sarva-jitaḥ svayam ajitāś ca sarva-śabdāvṛttir atiharṣeṇātidārḍhya-vivakṣayā ca ||12||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.3.13 ||**

**mamatāṁ mayy avartanta kṛtvoccair martya-dharmiṇaḥ |**

**kathāvaśeṣāḥ kālena hy akṛtārthāḥ kṛtā vibho ||**

**śrīdhara-svāmī (bhāvārtha-dīpikā) : **mayi uccair mamatāṁ kṛtvā ye ’vartanta te kālena kathāvaśeṣāḥ kṛtāḥ | vibho iti saṁbodhanaṁ kurūdvahetivat ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vibho iti śrīśukasyaiva rājānaṁ prati sambuddhirityāha—kurūdvaheti | yaditi—viśeṣeṇa buddhirvabhavena bhātīti tathā, tvaṁ tu buddhibalena sarvaṁ jānāsyeveti bhāvaḥ| atra cakravartikāraḥ—kiṁtu tena akṛtārthā api tu kṛtārthā eva prāptasvābhīṣṭā eva kṛtāḥ paryāptāḥ pūrṇā eva guṇarūpādibhistadaṣi kathāvaśeṣā evābhūvan, arvārcānāstu—akṛtārtha dhanādibhir apy apūrṇā iti bhāvaḥ ||13||

———————————————————————————————————————

**jīva-gosvāmī (krama-sandarbhaḥ) : **ye tu tatra martya-dharmiṇo martya-svabhāvāsaktāḥ, te kālenākṛtārthāḥ kathā-mātrāvaśeṣitāś[^14] ca kṛtā ity arthaḥ ||13||	

———————————————————————————————————————

**viśvanātha-cakravartī (sārārtha-darśiṇī) : **mayi uccair mamatāṁ kṛtvā ye’vartanta, te kāle kathāvaśeṣā abhūvan, kintu te na hy akṛtārthāḥ, api tu kṛtārthā eva, prāpta-sva-svābhīṣṭā eva, kṛtāḥ paryāptāḥ, pūrṇā eva rasa-śāstra-guṇādibhis tad api te yathāvaśeṣā abhūvan, arvācīnās tu akṛtārthā dhanādibhir apy apūrṇāḥ kim uteti bhāvaḥ | yuga-paryāptayoḥ kṛtaṁ, paryāptiḥ paripūrṇatā ity amaraḥ ||12||

 **...**

**|| 12.3.14-15 ||**

**kathā imās te kathitā mahīyasāṁ**

**vitāya lokeṣu yaśaḥ pareyuṣām |**

**vijñāna-vairāgya-vivakṣayā vibho**

**vaco-vibhūtīr na tu pāramārthyam ||**

**yat**[^15]** tūttamaḥ-śloka-guṇānuvādaḥ**

**saṅgīyate’bhīkṣṇam amaṅgala-ghnaḥ |**

**tam eva nityaṁ śṛṇuyād abhīkṣṇaṁ**

**kṛṣṇe’malāṁ bhaktim abhīpsamānaḥ ||**

**śrīdhara-svāmī (bhāvārtha-dīpikā) : **rāja-vaṁśānukathanasya tātparyam āha--**kathā imā** iti | **vijñānaṁ** viṣayāsāratā-jñānaṁ tato **vairāgyaṁ,** tayor vivakṣayā **pareyuṣāṁ** mṛtānāṁ **vaco-vibhūtīr** vāg-vilāsa-mātra-rūpā **na tu pāramārthyaṁ** paramārthaṁ yuktaṁ kathanaṁ na bhavatīty arthah | kas tarhi puruṣāṇām upādeyaḥ paramārthas tam āha—**yas tv** iti | **nityaṁ** pratyaham | tatrāpy **abhīkṣṇam** ||14-15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti—teṣāṁ naṣṭatvād adhunā kathā-mātratvam evāvaśiṣṭaṁ, na tu te'pīti bhāvaḥ | mahatāṁ priyavratādīnām | paraṁ śrīharimīyuṣāṁ prāptānām | kim-artham ?  **vijñānaṁ** bhagavad-anubhavaḥ | śrotṛ-janān praty api tādṛśāḥ syur iti bhāvaḥ | tad uktam—


    pūrvaṁ gṛhītaṁ guṇa-karma-citram ajñānam ātmany aviviktam aṅga | 


    nivartante tat punar īkṣayaiva na gṛhyate nāpi visṛjya ātmā || 


    yathā hi bhānor udayo nṛ-cakṣuṣāṁ tamo nihanyān na tu sad vidhate | 


    evaṁ samīkṣā nipuṇā satī me hanyāt tamisraṁ puruṣasya buddheḥ || [bhā.pu. 11.28.33-34]]

ity uddhavaṁ prati śrī-kṛṣṇena | vitāyety ārṣaḥ | yad vā, kim-arthaṁ kathitāḥ ? iti tatrāha—**vijñāna**- iti | **vaco-vibhūtir** vacasā vibhūtayo vividha-bhavana-viṣayāḥ **vijñāna-vairāgya-vivakṣayā **yogyasya puṁso vijñāna-vairāgye syātām ity abhipretya vivṛtā, na tu **pāramārthye** paramārtha uttamārtho veda-mukhyārtho bhagavāṁs tam uddiśya tasya svarūpa-bhūtatvena vidhi-niṣedhāviṣayatvāt | yad vā, kiṁ-bhūtāḥ kathāḥ ? vacasāṁ bhakti-jñāna-kriyātmakānāṁ vibhūtir viśeṣeṇa pratipādanaṁ yāsu, tāḥ | **pāramārthyam** uddiśyopadeśe tu kevalaṁ bhakti-mātram evāpadeṣṭavyā syāt tasyā evāntakāla ucitatvāt janma-lābhaḥ paraḥ puṁsām ante nārāyaṇa-smṛtiḥ [bhā.pu. 2.1.6] ity-ukteḥ | yad vā, te kathitā imāḥ kathāḥ pāramārthyam eva paramārtha-phalakā eva, na tu vaco-vibhūtayaḥ puruṣārthāyoginya iti mantavyam | dvitīyā prathamārthe | śrutayaḥ pramāṇam itivat sambandhaḥ | yad vā, imāḥ buddhi-sannihitatvād devāsura-saṁgrāmādi-rūpāḥ kathā vaco-vibhūtayaḥ | pāramārthyaṁ paramātma-līlā-varṇanaṁ, na tu vaco-vibhūtayas tasya tat-prāpakatvāt | 


    pibanti ye bhagavata ātmanaḥ satāṁ 


    kathāmṛtaṁ śravaṇa-puṭeṣu saṁbhṛtam | 


    punanti te viṣaya-vidūṣitāśayaṁ 


    vrajanti tac-caraṇa-saroruhāntikam || [bhā.pu. 2.1.6] ity-ukteḥ | 

yad vā, imāḥ kathā vacovibhūtayo na tu kiṁtu pārāmārthyam eva sarvāsāṁ paramārthe bhagavati tātparyakatvād ity arthaḥ || pāramārtham eva pṛcchati—_kas tarhi_ ? iti | tatrāpi _pratyaham_ api | tam eva **uttama-śloka-guṇānuvādam** eva hari-bhakty-utpādakatvāt, anyā vāco vimuñcatha iti śruteḥ ||14-15||

———————————————————————————————————————

**kaivalya-dīpikā : antareṇa** vinā | **davo** vana-vahniḥ | atra ūrjitaikā **līlā-kathā** iti padāni jñāna-miśratve bījam ||15|| [mu.pha. 8.15]

———————————————————————————————————————

**śrīnātha-cakravartī (caitanya-mata-mañjuṣā) :** kathā imās te kathitā ity-ādi | etā vaṁśa-kathā vijñāna-vairāgya-vivakṣayaiva kathitā, na tv atra paramārtha-bhāvaḥ ko’pīty arthaḥ ||14|| anyac ca, eṣāṁ rājñāṁ madhye yo bhāgavatas tat-kathā-caraṇāravindenāntaḥ-śodhanam apy astīti vastu ity āha—yas tūttama-śloka ity-ādi ||15||

———————————————————————————————————————

**sanātana-gosvāmī : **[ha.bha.vi. 10.445] tam eva, na tu tad-vyatiriktaṁ śṛṇuyāt | nityaṁ pratyaham | tatrāpy abhīkṣṇaṁ kṛṣṇaṁ yā amalā bhaktiḥ prema-lakṣaṇā tām abhīpsamānaḥ, guṇānuvāda-śravaṇenaiva sā sampadyetety arthaḥ ||15||

———————————————————————————————————————

**jīva-gosvāmī (bhakti-sandarbha 129) **: atha **guṇa-śravaṇam**—kathā ity-ādi dvābhyām | ṭīkā ca—


    rāja-vaṁśānukīrtanasya tātparyam āha kathā imā iti | vijñānaṁ viṣayāsāratā-jñānam | tato vairāgyam | tayor vivakṣayā | pareyuṣāṁ mṛtānāṁ vaco-vibhūtīr vāg-vilāsa-mātra-rūpāḥ | pāramārthyaṁ paramārtha-yuktaṁ kathanaṁ na bhavatīty arthaḥ | kas tarhi puruṣāṇām upādeyaḥ paramārthas tam āha yas tv iti | nityaṁ pratyaham | tatrāpy abhīkṣṇam ity eṣā |

atra yat kvacic chrī-rāma-lakṣmaṇādayo’pi teṣāṁ rājñāṁ madhye vairāgyārthaṁ chatri-nyāyena paṭhyante tan nirasyate | ato yadyapi nigama-kalpa-taror [bhā.pu. 1.1.3] ity ādy-anusāreṇa sarvasyaiva prasaṅgasya rasa-rūpatvaṁ tathāpi kvacit sākṣād-bhakti-maya-śāntādi-rasa-rūpatvaṁ kvacit tad-upakaraṇa-śāntādi-rasa-rūpatvaṁ ca samarthanīyam | asti hi tatra tatra bhakti-raseṣv api tāratamyam iti | guṇāḥ kāruṇyādayaḥ | tad-guṇa-kīrtiḥ svabhāva evāsāv iti śrī-gītāsv api dṛṣṭam—sthāne hṛṣīkeśa tava prakīrtyā jagat prahṛṣyaty anurajyate ca [gītā 11.36] ity ādau | 

atra mahā-bhāgavatānām api bhagavata iva guṇa-śravaṇaṁ matam—


    tat kathyatāṁ mahā-bhāga yadi kṛṣṇa-kathāśrayam |


    athavāsya padāmbhoja- makaranda-lihāṁ satām || [bhā.pu. 1.16.6]

iti śaunakokteḥ | yadyapy atra guṇa-śabdena rūpa-līlayor api sauṣṭhavaṁ gṛhyate tathāpi tat-prādhānya-nirdeśāt pṛthag-grahaṇam | evam uttaratrāpi jñeyam | bhaktiṁ premāṇam | amalāṁ kaivalyādīcchā-rahitām ||14-15||[^16]

———————————————————————————————————————

**jīva-gosvāmī (krama-sandarbhaḥ) : **tad eva vyanakti—kathā imā iti dvābhyām | mahīyasāṁ bhagavad-avatāra-bhāgavatebhya itareṣāṁ mahārājānām | atra yat kvacic chrī-rāma-lakṣmaṇādayo’pi teṣāṁ rājñāṁ madhye vairāgyārthaṁ chatri-nyāyena paṭhyante, tan nirasyate | ato yadyapi nigama-kalpa-taror [bhā.pu. 1.1.3] ity-ādy-anusāreṇa sarvasyaiva prasaṅgasya rasa-rūpatvam, tathāpi kvacit sākṣād-bhakti-maya-śāntādi-rasa-rūpatvam, kvacit tad-upakaraṇa-śāntādi-rasa-rūpatvaṁ ca samarthanīyam | asti hi tatra tatra prasaṅgeṣu bhakti-raseṣv api tāratamyam ||14|| 

śrī-bhagavad-guṇa-śravaṇasyāvaśyakatvam āha—yas tv iti | guṇāḥ kāruṇyādayaḥ | tad-guṇānuvādasya svabhāva evāsau [sa-mūlāmaṅgala-nāśa-pūrvaka-śrī-kṛṣṇe’mala-bhakti-pradarśinī śaktir ity arthaḥ] iti śrī-gītāsv api dṛṣṭam—sthāne hṛṣīkeśa tava prakīrtyā jagat prahṛṣyaty anurajyate ca [gītā 11.36] ity ādau | uttama-ślokānāṁ bhagavad-avatārāṇāṁ bhāgavatānāṁ ca guṇānuvādo yas tam eva nityaṁ śṛṇuyāt, tatra tv atiśayenānugrahaṁ kuryād ity arthaḥ | sarvasya tasyāpi paramaṁ phalam āha—kṛṣṇa iti | kṛṣṇe kṛṣṇas tu bhagavān svayaṁ [bhā.pu. 1.3.28] ity-ādinātiprasiddhe śrī-gopāla iti ||15|| 

———————————————————————————————————————

**viśvanātha-cakravartī (sārārtha-darśiṇī) :** rājavaṁśa-kathanasya tātparyam āha—kathā iti mahīyasāṁ priyavratādīnāṁ, pareyuṣāṁ paraṁ śrī-bhagavantam īyuṣāṁ prāptānāṁ, kim-arthaṁ kathitāḥ ? tatrāha—vijñānaṁ teṣāṁ bhagavad-anubhavaḥ, vairāgyaṁ ca tayor vivakṣayā, teṣāṁ tathācaraṇaṁ śrotṛ-janā api śikṣatv iti bhāvaḥ | he vibho ! iti tvam api tādṛśa eko bhavasīiti bhāvaḥ | kiṁ ca, imāḥ kathā vaco-vibhūtīr vacasāṁ vibhūtayo na bhavanti, kintu pāramārthyaṁ kathānāṁ paramārthatayaiva jñeyety arthaḥ ||14||

tasmān mahīyasāṁ teṣāṁ kathā nityaṁ śṛṇuyād eva, kṛṣṇa-guṇānuvāde tu tebhyo mahiṣṭhebhyo’py adhikatamānāṁ kṛṣṇa-līlā-parikarāṇāṁ mahatāṁ kathābhir vicitre viśeṣaṁ śṛṇv ity āha—ya iti | uttamaḥ-ślokasya bhagavato guṇānuvādas teṣu teṣu skandheṣu kvacit kvacid daśame tu sarvatraiva taṁ, nityam eva abhīkṣṇam eva bhaktim abhīpsamāna eva śṛṇuyād evety avadhāraṇa-catuṣṭayam ||14||

 **...**

**|| 12.3.16 ||**

**śrī-rājovāca—**

**kenopāyena bhagavan kaler doṣān kalau janāḥ |**

**vidhamiṣyanty upacitāṁs tan me brūhi yathā mune ||**

**śrīdhara-svāmī (bhāvārtha-dīpikā) : **kali-doṣopacaye sati bhakter asaṁbhavaṁ manyamānaḥ pṛcchati—kenopāyeneti | vidham iṣyanti nāśayiṣyanti | yathā yathāvat ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jñātakalidoṣaparihāro'pi lokahitāya pṛcchati—keneti vāvataraṇikā | bhagavanmune iti saṁbuddhiryena sarvakathanasāmarthyaṁ dyotayatīti bhāvaḥ ||16||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vidham iṣyanti nāśayiṣyanti | yathā yathāvat ||16||

 **...**

**|| 12.3.17 ||**

**yugāni yuga-dharmāṁś ca mānaṁ pralaya-kalpayoḥ |**

**kālasyeśvara-rūpasya gatiṁ viṣṇor mahātmanaḥ ||**

**śrīdhara-svāmī (bhāvārtha-dīpikā) : **kali-yuge kaḥ paro dharma iti bubhutsayā pṛcchati—yugānīti | bruhīty anuṣaṅgaḥ | ātyantika-pralaya-jijñāsayā punaḥ pṛcchati, pralaya-kalpayoḥ saṁhāra-sthiti-kālayoḥ | na cāyaṁ bahir-mukhaḥ praśna ity āha—kālasyeti ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **gatiṁ gamanaprakāram ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yugānīti | bruhīty anuṣaṅgaḥ | pralaya-kalpayoḥ saṁhāra-sthiti-kālayoḥ | na cāyaṁ bahir-mukhaḥ praśna ity āha—kālasyeti ||17||

 **...**

**|| 12.3.18 ||**

**śrī-śuka uvāca—**

**kṛte pravartate dharmaś catuṣ-pāt taj-janair dhṛtaḥ |**

**satyaṁ dayā tapo dānam iti pādā vibhor nṛpa ||**

**śrīdhara-svāmī (bhāvārtha-dīpikā) : **tatra yuga-dharmāṁs tāvad āha—kṛta iti | taj-janais tat-kālīnair janaiḥ | dānam arāga-dveṣatayā’bhaya-dānam | tad eva prathama-skandhe śauca-śabdenoktam | vibhoḥ saṁpūrṇasya dharmasya ||18||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** prathamaṁ yuga-dharmān āha—kṛta iti | taj-janais tat-kāla-bhavair lokair bhṛto dhṛtaḥ | dānam iti | daipa śodhane ity asmāt śaucam ity arthaḥ | tathaiva prathama-skandhokteḥ ||18||

 **...**

**|| 12.3.19 ||**

**santuṣṭāḥ karuṇā maitrāḥ śāntā dāntās titikṣavaḥ |**

**ātmārāmāḥ sama-dṛśaḥ prāyaśaḥ śramaṇā janāḥ ||**

**śrīdhara-svāmī (bhāvārtha-dīpikā) : **tadānīntana-janān āha—santuṣṭā iti | maitrā bhūta-maitrī-yuktāḥ | śramaṇā ātmābhyāsavantaḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra pṛṣṭārtheṣu madhye | tāvadādau | nṛpeti—dharmajñānaṁ vinā nṛpālanaṁ durghaṭam iti bhāvaḥ  ||18-19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** śramaṇā ātmābhyāsavantaḥ ||19||

 **...**

**|| 12.3.20 ||**

**tretāyāṁ dharma-pādānāṁ turyāṁśo hīyate śanaiḥ |**

**adharma-pādair anṛta- hiṁsāsantoṣa-vigrahaiḥ ||**

**śrīdhara-svāmī (bhāvārtha-dīpikā) : **anṛtena satyam, hiṁsayā dayā, asantoṣeṇa tapaḥ, vigraheṇa dānam iti yathā-saṅkhyaṁ yojyam ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **turyāṁśo dānalakṣaṇaḥ pādo hīyate hrasati | pādahānau pratipakṣam āha—adharmeti ||20||

———————————————————————————————————————

**jīva-gosvāmī (krama-sandarbhaḥ) : **tretāyām ity-ādikaṁ prathama-skandha-sandarbhā’nusāreṇa samyak jñeyam ||20||

———————————————————————————————————————

**viśvanātha-cakravartī (sārārtha-darśiṇī) : **anṛtena satyaṁ, hiṁsayā dayā, asantoṣeṇa tapaḥ, vigraheṇa śaucam ||20||

 **...**

**|| 12.3.21 ||**

**tadā kriyā-tapo-niṣṭhā nāti-hiṁsrā na lampaṭāḥ |**

**trai-vargikās trayī-vṛddhā varṇā brahmottarā nṛpa ||**

**śrīdhara-svāmī (bhāvārtha-dīpikā),** **viśvanātha-cakravartī (sārārtha-darśiṇī) : **brahmottarā brāhmaṇādhikāḥ ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.3.22 ||**

**tapaḥ-satya-dayā-dāneṣv ardhaṁ hrasati dvāpare |**

**hiṁsātuṣṭy-anṛta-dveṣair dharmasyādharma-lakṣaṇaiḥ ||**

**śrīdhara-svāmī (bhāvārtha-dīpikā) : **hiṁsātuṣṭy-anṛta-dveṣair ity ayaṁ kramo na vivakṣitaḥ | dharmasyārdhaṁ hrasati kṣīyate | adharmasya lakṣaṇaiś cihnaiḥ, pādair ity arthaḥ ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadā tretāyām | kriyā yajñādirūpā | lampaṭā viṣayarāgiṇaḥ | traivargikāstrivargapradhānāḥ | trivargo dharmakāmārthaiḥ ity amaraḥ | trayīvṛddhā vedavidyāviśāradāḥ ||21-22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** hiṁsety atra kramo na vivakṣitaḥ ||22||

 **...**

**|| 12.3.23 ||**

**yaśasvino mahā-śīlāḥ svādhyāyādhyayane ratāḥ |**

**āṭhyāḥ kuṭumbino hṛṣṭā varṇāḥ kṣatra-dvijottarāḥ ||**

**śrīdhara-svāmī (bhāvārtha-dīpikā) : **yaśasvinaḥ kīrti-priyāḥ | kṣatra-dvijottarāḥ kṣatriya-brāhmaṇa-pradhānāḥ |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahāśālā yajñādikartāraḥ | āḍhyā dhaninaḥ ||23||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.3.24 ||**

**kalau tu dharma-pādānāṁ turyāṁśo’dharma-hetubhiḥ |**

**edhamānaiḥ kṣīyamāṇo hy ante so’pi vinaṅkṣyati ||**

**śrīdhara-svāmī (bhāvārtha-dīpikā) : **kalau dharma-pādānāṁ turyāṁśaś caturthāṁśo ’vaśiṣyate |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **turyāṁśaḥ satyalakṣaṇaḥ ||24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** dharma-hetūnāṁ satyādīnām adharma-hetubhir anṛtādibhiḥ ||24||

 **...**

**|| 12.3.25 ||**

**tasmin lubdhā durācārā nirdayā śuṣka-vairiṇaḥ |**

**durbhagā bhūri-tarṣāś ca śūdra-dāsottarāḥ prajāḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **śūdra-dāśottarāḥ śūdra-kaivartādi-pradhānāḥ ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasminkalau | śuṣkavairiṇo nirnimittavairiṇaḥ | durācārā māṁsāśanādyācāraparāyaṇāḥ ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.3.26 ||**

**sattvaṁ rajas tama iti dṛśyante puruṣe guṇāḥ |**

**kāla-sañcoditās te vai parivartanta ātmani ||**

**śrīdhara-svāmī (bhāvārtha-dīpikā) : **yugānām evaṁ-bhūta-vaiṣamye kāraṇam āha—sattvam iti pañcabhiḥ ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** yathā ekasyāpi grahasya sūryāder daśāyāṁ grahāṇām antardaśā bhavanti, tathaikaikasyāpi yugasya madhye catvāri yugāni tiṣṭhanty ataḥ kali-madhye’pi kadācit kadācin na dharma-hrāsas tatrāpy ekaikasmin puṁsy evaṁ draṣṭavyam ity āha—sattvam iti | ātmany antaḥkaraṇe parivartante, yātāyātaṁ kurvanti ||26||

 **...**

**|| 12.3.27 ||**

**prabhavanti yadā sattve mano-buddhīndriyāṇi ca |**

**tadā kṛta-yugaṁ vidyāj jñāne tapasi yad ruciḥ ||**

**śrīdhara-svāmī (bhāvārtha-dīpikā) : **manaś ca buddhiś cendriyāṇi ca sattve yadā prabhavanty atiśayena vartante ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **evaṁbhūtavaiṣamye | parivartate yarthakasyāpi grahamahādaśāyāmantardaśā vartate tathā kalāvapi catvāro yugā iti bhāvaḥ | ātmani manasi ||26-27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** etad vivṛṇoti—prabhavantīti | sattve niṣkāma-dharme ||27||

 **...**

**|| 12.3.28 ||**

**yadā karmasu kāmyeṣu bhaktir yaśasi dehinām |**

**tadā tretā rajo-vṛttir iti jānīhi buddhi-man ||**

**śrīdhara-svāmī (bhāvārtha-dīpikā) : **yadā dharmādiṣu bhaktiḥ prītiḥ, tadā rajo-vṛtti-pradhānaṁ tretā-yugam iti jānīhi ||28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kāmyeṣu sa-kāma-dharmeṣu bhaktiḥ prītiḥ ||28||

 **...**

**|| 12.3.29_ _||**

**yadā lobhas tv asantoṣo māno dambho’tha matsaraḥ |**

**karmaṇāṁ cāpi kāmyānāṁ dvāparaṁ tad rajas-tamaḥ ||**

**śrīdhara-svāmī (bhāvārtha-dīpikā) : **kāmyānāṁ karmaṇāṁ viṣaye yadā prītiḥ, tat tadā rajas-tamaḥ-pradhānaṁ dvāparaṁ jānīhīti pūrveṇānuṣaṅgaḥ ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **paryāyeṇa vartate he buddhimann iti—buddhyairvaitanniśceyam iti bhāvaḥ ||28-29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** yadā kāmyānāṁ karmaṇāṁ kāmyeṣu karmasv ity arthaḥ | ca-kārād adharmeṣv api prītis tadā rajas-tamaḥ-pradhāna-dvāparaṁ jānīhi, tatra lobhādayo bhavantīty anvayaḥ ||29||

 **...**

**|| 12.3.30 ||**

**yadā māyānṛtaṁ tandrā nidrā hiṁsā viṣādanam |**

**śoka-mohau bhayaṁ dainyaṁ sa kalis tāmasaḥ smṛtaḥ ||**

**śrīdhara-svāmī (bhāvārtha-dīpikā) : **viṣādanaṁ duḥkham ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** yadā kevaleṣv adharmeṣv eva prītis tadā tāmasa-prasiddhaḥ kalir eva tadā māyānṛtādayaḥ viṣādanaṁ viṣādaḥ ||30||

 **...**

**|| 12.3.31 ||**

**tasmāt kṣudra-dṛśo martyāḥ kṣudra-bhāgyā mahāśanāḥ |**

**kāmino vitta-hīnāś ca svairiṇyaś ca striyo’satīḥ ||**

**śrīdhara-svāmī (bhāvārtha-dīpikā) : **kali-doṣān prapañcayati—yasmād ity-ādinā | yasmāt kaler hetoḥ | kṣudra-dṛśo manda-matayaḥ | kṣudra-bhāgyā alpa-bhāgyaḥ | mahā-śanā bahv-āhārāḥ | vitta-hīnā api kāminaś ca | svairiṇyaḥ puṁś-calyaḥ | asatīr asatyaḥ ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **atha kaler doṣān prapañcayati—tasmād iti | tasmāt kaler hetoḥ ||31||

 **...**

**|| 12.3.32 ||**

**dasyūtkṛṣṭā janapadā vedāḥ pāṣaṇḍa-dūṣitāḥ |**

**rājānaś ca prajā-bhakṣāḥ śiśnodara-parā dvijāḥ ||**

**śrīdhara-svāmī (bhāvārtha-dīpikā) : **dasyava utkṛṣṭāḥ pracurā yeṣu te ||32||

———————————————————————————————————————

**jīva-gosvāmī (krama-sandarbhaḥ) : **dasyūtkṛṣṭā dasyava eva utkṛṣṭāḥ pradhānā yeṣu te ||32||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.3.33 ||**

**avratā baṭavo’śaucā bhikṣavaś ca kuṭumbinaḥ |**

**tapasvino grāma-vāsā nyāsino’tyartha-lolupāḥ ||**

**śrīdhara-svāmī (bhāvārtha-dīpikā) : **avratā vihitācāra-śūnyāḥ | aśaucāḥ śauca-śūnyāś ca baṭavo brahmacāriṇo bhaviṣyanti | kuṭumbinaś ca gṛhasthāḥ svayaṁ bhikṣāṭana-parā bhaviṣyanti, na tu bhikṣāṁ dāsyanti | tapasvino vana-sthā vanaṁ hitvā grāma-vāsā bhaviṣyanti | nyāsino yatayo ’tīvārtha-lolupā bhaviṣyanti ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** baṭavo brahmacāriṇaḥ avratā vratāhīnāḥ śauca-hīnāś ca bhaviṣyanti | kuṭumbino gṛhasthā bhikṣavaḥ bhikṣāṭana-parā eva, na tu bhikṣāṁ dāsyanti | tapasvino bāṇa-prasthāḥ vanaṁ hitvā grāma-vāsāḥ grāme gṛhasthān eva svatapo darśayiṣyantīty arthaḥ | nyāsino yatayaḥ atyartha-lolupāḥ vitta-saṅgrahe payatiṣyante ||33||

 **...**

**|| 12.3.34 ||**

**hrasva-kāyā mahāhārā bhūry-apatyā gata-hriyaḥ |**

**śaśvat kaṭuka-bhāṣiṇyaś caurya-māyoru-sāhasāḥ ||**

**śrīdhara-svāmī (bhāvārtha-dīpikā) : **punar api strīṇāṁ svabhāvam āha, hrasva-kāyā iti | kaṭuka-bhāṣiṇyo ’priya-vādinyaḥ | cauryaṁ ca māyā kapaṭam uru ca sāhasaṁ yāsāṁ tāḥ ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tāmasaḥ kevalatamoguṇapradhānaḥ ||30-34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** punar api striyo varṇayati—hrasveti ||34||

 **...**

**|| 12.3.35 ||**

**paṇayiṣyanti vai kṣudrāḥ kirāṭāḥ kūṭa-kāriṇaḥ |**

**anāpady api maṁsyante vārtāṁ sādhu jugupsitām ||**

**śrīdhara-svāmī (bhāvārtha-dīpikā) :** kiṁ ca, kirāṭā vaṇijaḥ | paṇayiṣyanti kraya-vikrayādi-vyavahāraṁ pravartayiṣyanti | kiṁ ca, sarve janā anāpady api jugupsitāṁ ninditāṁ vārtāṁ vṛttiṁ sādhu maṁsyante ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kirāṭā vaṇijaḥ | kuṭa-kāriṇaḥ adharmeṇa kapaṭaṁ kṛtvā paṇayiṣyanti vyavahāraṁ pravartayiṣyante | kiṁ ca, sarve eva varṇā anāpady api jugupsitāṁ vārtāṁ sādhu maṁsyante ||35||

 **...**

**|| 12.3.36 ||**

**patiṁ tyakṣyanti nirdravyaṁ bhṛtyā apy akhilottamam |**

**bhṛtyaṁ vipannaṁ patayaḥ kaulaṁ gāś cāpayasvinīḥ ||**

**śrīdhara-svāmī (bhāvārtha-dīpikā) : **sarvottamam api patiṁ dravya-hīnaṁ bhṛtyās tyakṣyanti | patayaś ca vipannaṁ rogādibhir vyāpārākṣamaṁ kaulaṁ kula-paramparāyātaṁ tyakṣyanti | apayasvinīrdugdha-dohāḥ ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyadāha—kiñceti | kirāṭo hiṁsake vaiśye iti niruktiḥ | kūṭaṁ mānakūṭaṁ tulākūṭaṁ lipikūṭaṁ ca kartuṁ śīlaṁ yeṣāṁ te tathā kūṭaṁ pūrdvārayantrayoḥ | māyādambhādriśṛṅgeṣu sīrāṅge'nṛtatucchayoḥ | iti hemacandrakośāt ||35-36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** akhilottamam api patiṁ nirdravyaṁ bhāryās tathā bhṛtyā api tyakṣyanti | patayaś ca vipannaṁ rogādi-grastaṁ kaulaṁ kula-paramparā-gatam api tyakṣyanti | gāś ca vṛddhatvād apayasvinīs tyakṣyanti ||36||

 **...**

**|| 12.3.37 ||**

**pitṛ-bhrātṛ-suhṛj-jñātīn hitvā saurata-sauhṛdāḥ |**

**nanāndṛ-śyāla-saṁvādā dīnāḥ straiṇāḥ kalau narāḥ ||**

**śrīdhara-svāmī (bhāvārtha-dīpikā) : saurataṁ** surata-nimittaṁ **sauhṛdaṁ** yeṣāṁ te | ata eva **nanāndaro**’tra bhāryā-bhaginyaḥ, **śyālā** bhāryā-bhrātaraḥ, taiḥ **saṁvādo** mantrālocanaṁ yeṣāṁ te | nanandṛ iti vā pāṭhaḥ ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ata eva **saurata-sauhṛdatvād** eva | straiṇāḥ strīvaśāḥ ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **nanāndaro**’tra bhāryā-bhaginyaḥ ||37||

 **...**

**|| 12.3.38 ||**

**śūdrāḥ pratigrahīṣyanti tapo-veṣopajīvinaḥ |**

**dharmaṁ vakṣyanty adharma-jñā adhiruhyottamāsanam ||**

**vaṁśīdharaḥ (bhāvārtha-dīpikā-prakāśaḥ) : **śūdralakṣaṇaṁ tu—


    dvijetaro'mantrayāgī mlecchabhinno vivāhavān | 


    dvijabhakto bhavecchūdrastadanyastvantyajādikaḥ || iti saṁhitāyām | 

tena trivarṇetare sarve śūdrā eva | yattukaiścit—


    na śūdrā bhagavad-bhaktā viprā bhāgavatā matāḥ | 


    caturvarṇeṣu te śūdrā ye na bhaktā janārdane || 

iti sarva-purāṇādṛṣṭaṁ purāṇīyatvenoktaṁ tasya cāyam arthaḥ—hari-bhakteṣu śūdreṣv api jāti-buddhyā tad-avamāno na kāryaḥ, kintu brāhmaṇavat sat-kāraḥ kārya iti, teṣāṁ vastuto vipratve vidur adharma-vyādhādīnāṁ bhāratādau śūdratvena vyapadeśo'narthakaḥ syād iti vastutas tu śloko'yaṁ vaiṣṇavābhāsa-kalpita eva | tapoveṣeṇa brahmacārivanasthayativeṣeṇopajīvanaṁ vṛttiryeṣāṁ te tathā | tapaḥ-śabdo'tra tapasviparatayā neyaḥ, kvacittiviṣaye taddhitapratyayānāṁ lopasvīkārāt | kalau śūdrā eva brahmacāriṇaḥ sannyāsinaś ca bhaviṣyanti te cānyādhikārapravṛttatvānnarake patiṣyanti—


    hīno bhūtvottamād varṇāt kṛtvā yeṣaṁ tapasvinām | 


    ātmānaṁ pūjayed yas tu sa paten narake dhruvam | iti saṁhitokteḥ | 

uttamāsanaṁ vyāsāsanam | vakṣyanty upadekṣyanti | ardham ajñāḥ santaḥ te'pi śāstrānugāmino rājñāṁ daṇḍyā eva—


    ye śūdra-mukhataḥ śāstraṁ śṛṇvantīha narādhamāḥ | 


    teṣāṁ karṇe trapu siktvā varjihvāṁ prakartayet | 


    anyathā kṣmāpāntaryāti narakān bhṛśa-dāruṇān || ity-ādy-ukteḥ | 

pratigrahīṣyanti dānaṁ svīkariṣyanti te'pi nārakā bhaviṣyanti—


    dānaṁ gṛhṇāti yaḥ śūdro mahatyām api cāpadi | 


    yaś ca tasmai sampradadyāt tāv ubhau nārakau dhruvam | iti saṁhitokteḥ ||38||

 **...**

**|| 12.3.39 ||**

**nityam udvigna-manaso durbhikṣa-kara-karśitāḥ |**

**niranne bhū-tale rājan anāvṛṣṭi-bhayāturāḥ ||**

**vaṁśīdharaḥ (bhāvārtha-dīpikā-prakāśaḥ) : **udvignamanasastrastamanasaḥ | durbhikṣamannālpatvam, karo rājabhāgastābhyāṁ karśitāṁ durbalāḥ ||39||

 **...**

**|| 12.3.40 ||**

**vāso-'nna-pāna-śayana- vyavāya-snāna-bhūṣaṇaiḥ |**

**hīnāḥ piśāca-sandarśā bhaviṣyanti kalau prajāḥ ||**

**śrīdhara-svāmī (bhāvārtha-dīpikā) : **piśāca-sandarśāḥ piśāca-sadṛśāḥ |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **piśāco vikṛto bhūtaviśeṣaḥ ||40||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.3.41 ||**

**kalau kākiṇike’py arthe vigṛhya tyakta-sauhṛdāḥ |**

**tyakṣyanti ca priyān prāṇān haniṣyanti svakān api ||**

**śrīdhara-svāmī (bhāvārtha-dīpikā) : **kākiṇike viṁśati-varāṭakā-mātre’py arthe viṣaya-bhūte | vigṛhya vairaṁ kṛtvā ||41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **svakān svīyānbhrātṛputrādīn | apinā kiṁ parakīyānityasūci ||41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kākiṇike viṁśati-varāṭikā-mātre’py arthe viṣaye vigṛhya kalahaṁ kṛtvā ||41||

 **...**

**|| 12.3.42 ||**

**na rakṣisyanti manujāḥ sthavirau pitarāv api |**

**putrān bhāryāṁ ca kula-jāṁ kṣudrāḥ śiśnodaram-bharāḥ ||**

**vaṁśīdharaḥ (bhāvārtha-dīpikā-prakāśaḥ) : **kvacit putrānbhāryāṁ ca kulajām iti vā pāṭhaḥ | kṣudrāḥ krūrāḥ kṣudraḥ syādadhame krūrakṛpaṇālpeṣu vācyavat iti medinī ||42||

 **...**

**|| 12.3.43 ||**

**kalau na rājan jagatāṁ paraṁ guruṁ**

**tri-loka-nāthānata-pāda-paṅkajam |**

**prāyeṇa martyā bhagavantam acyutaṁ**

**yakṣyanti pāṣaṇḍa-vibhinna-cetasaḥ ||**

**śrīdhara-svāmī (bhāvārtha-dīpikā) : **mahāntam anartham āha dvābhyām—kalāv iti | tri-loka-nāthair ānataṁ namas-kṛtaṁ pāda-paṅkajaṁ yasya tam | na yakṣyanti na pūjayiṣyanti | pākhaṇḍair vibhinnam anyathā kṛtaṁ ceto yeṣāṁ te ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he rājann iti—tvaṁ tu dharmeṇaiva rājasi tvadrājyataḥ paramevedaṁ bhaviṣyatīti bhāvaḥ | prāyeṇeti pāṭhāt—


    kvacitkacinmahārāja drāviḍeṣu ca bhūriśaḥ | 


    kalau khalu bhaviṣyanti nārāyaṇaparāyaṇāḥ || ity-ādi jñeyam ||43||

———————————————————————————————————————

**jīva-gosvāmī (krama-sandarbhaḥ) : **tad evaṁ ekādaśe pañcamādhyāyokta-diśā kalau bhagavan-nāma-kīrtana-pracāra-prabhāveṇaiva parama-bhagavat-parāyaṇatva-siddhir darśitā | tatra pāṣaṇḍa-praveśena nāmāparādhino ye, teṣāṁ tu tad-bahirmukhatvam eva syād iti vyatirekeṇa tad draḍhayati—kalāv iti ||43|| 

———————————————————————————————————————

**viśvanātha-cakravartī (sārārtha-darśiṇī) :** kiṁ ca, kaleḥ sandhyānantaraṁ tu mahāntam anartham āha—kalāv iti dvābhyām ||43||

 **...**

**|| 12.3.44 ||**

**yan-nāmadheyaṁ mriyamāṇa āturaḥ**

**patan skhalan vā vivaśo gṛṇan pumān |**

**vimukta-karmārgala uttamāṁ gatiṁ**

**prāpnoti yakṣyanti na taṁ kalau janāḥ ||**

**śrīdhara-svāmī (bhāvārtha-dīpikā) : vivaśo gṛṇan** san | **vimuktāḥ karma**-rūpā **argalāḥ** pratibandhā yasya saḥ ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kapāṭam araraṁ tulye tad-viṣkambhe'rgalaṁ na nā ity amaraḥ | **yan-nāmadheyaṁ mriyamāṇaḥ** iti, 


    yasāvatāra-guṇa-karma-viḍambanāni


    nāmāni ye'su vigame vivaśā gṛṇanti | 


    te'neka-janma-śamalaṁ sahasaiva hitvā 


    saṁyānty apāvṛtamṛtaṁ tam ajaṁ prapadya || [bhā.pu. 3.9.15] 

iti tṛtīye brahma-stuty-ukteḥ ||44||

———————————————————————————————————————

**kaivalya-dīpikā : yad** iti | **āturaḥ** sa-rogaḥ | **karma** pāpam | **uttamā gatir** mokṣaḥ | **no yakṣyanti** na pūjayanti ||44|| [mu.pha. 8.38]

———————————————————————————————————————

**sanātana-gosvāmī : **[hari-bhakti-vilāsaḥ 11.372] tatra ca yat phalonmukhaṁ karma, tad eva prārabdham ucyate | tac ca dvividhaṁ—vartamāna-dehopabhogyam ekam, anyac ca śarīrāntaropabhogyam | yathā—bharatasya mṛga-śarīra-kāraṇaṁ, tac ca śrī-bhāgavate śrī-bādarāyaṇenaiva siddhāntitam asti | mṛga-dārakābhāsena svārabdha-karmaṇā yogārambhaṇato vibhraṁśita ity-ādibhiḥ | tatra nātaḥ paraṁ [bhā.pu. 6.2.46] iti pūrva-ślokena vartamāna-śarīra-bhogya-prārabdha-nāśanaṁ likhitvā, idānīṁ śarīrāntare’vaśya-bhogyasyāpi prārabdhasya kṣapaṇaṁ likhati | yad vā, dvābhyām eva ślokābhyām aśeṣa-prārabdha-vināśitvam eva darśayati—yan-nāmeti | vivaśo’pi gṛṇan uccārayan san | vimuktāḥ karma-rūpā argalā avaśya-bhogyatvena durvārā api pratibandhā yasya saḥ | uttamāṁ śrī-vaikuṇṭha-prāpti-lakṣaṇāṁ gatiṁ phalaṁ, taṁ na yakṣyanti, nāma-saṅkīrtanādinā na seviṣyanta iti kali-doṣa uktaḥ ||44|| 

———————————————————————————————————————

**jīva-gosvāmī (krama-sandarbhaḥ) : **tadānīṁ pāṣaṇḍair vibhinna-cetastvena tad-yājana[^17]-vaimukhyaṁ tu tan-nāma-vimukhānām eva syād ity abhipretya prāyeṇety eva vyanakti—yan-nāmeti | nāmāny evopasaṁhariṣyate—kaleḥ [bhā.pu. 12.3.43-44] ity ādi-dvābhyām[^18] ||44||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.3.45 ||**

**puṁsāṁ kali-kṛtāṁ doṣān dravya-deśātma-sambhavān |**

**sarvān harati citta-stho bhagavān puruṣottamaḥ ||**

**śrīdhara-svāmī (bhāvārtha-dīpikā) : **tad evaṁ kali-doṣān prapañcya prastutaṁ tan nistāroṣāyam āha—puṁsām iti ṣaḍbhiḥ | dravya-deśātmabhiḥ saṁbhavo yeṣāṁ tān | citta-sthaś citte sphuritaḥ ||45||

———————————————————————————————————————

**śrīnātha-cakravartī (caitanya-mata-mañjuṣā) :** kaler doṣam uktvā tad-doṣa-śamanārtham anāyāsa-siddham auṣadhaṁ darśayati—puṁsāṁ kali-kṛtān doṣān ity-ādi | kalau na rājan jagatāṁ paraṁ gurum [bhā.pu. 12.3.43] ity-ādinā, yan nāma-dheyaṁ mriyamāṇa āturaḥ [bhā.pu. 12.3.44] ity-ādinā ca śloka-dvayena kalau bhagavad-bhajana eva nāsti, kathaṁ sarvān harati cittastho bhagavān puruṣottamaḥ ? śrutaḥ saṅkīrtitaḥ [bhā.pu. 12.3.46] ity-ādinā kalau bhagavati citta-sthirī-karaṇam ? tatrāha—kaler doṣa-nidhe rājan [bhā.pu. 12.3.51] ity-ādi, kalau tad dhari-kīrtanāt [bhā.pu. 12.3.52] iti cet tathāpi pūrva-pakṣas tad-avastha eva sthitaḥ | hari-kīrtanaṁ yadi bhavati, tadaivam | hari-saṅkīrtanam eva kathaṁ bhavatu ? evaṁ cet bhagavata eva kṛpāvatāro gūḍhaṁ kaścid atra boddhavyaḥ | uktaṁ ca navama-skandhānte—


    yadā yadā hi dharmasya kṣayo vṛddhiś ca pāpmanaḥ | 


    tadā tu bhagavān īśa ātmānaṁ sṛjate hariḥ ||** **[bhā.pu. 9.24.56] iti |

atra bhagavad-avatāre kāla-viṣayo nāsti, na cāvatārasya kathita-krama-rūpeṇaiva niyama iti sthitam ||45||

———————————————————————————————————————

**jīva-gosvāmī (krama-sandarbhaḥ) : **yad eva nāma bhagavad-rūpeṇa sphurat tad vidadhātīty āha—puṁsām iti ||45||

———————————————————————————————————————

**viśvanātha-cakravartī (sārārtha-darśiṇī) :** yad uktaṁ kenopāyena kali-doṣān nāśayiṣyanti tatrottaram āha—puṁsām iti | dravya-deśa-manaḥsu śuddhy-abhāvena sambhavo yeṣāṁ tān ||45||

 **...**

**|| 12.3.46 ||**

**śrutaḥ saṅkīrtito dhyātaḥ pūjitaś cādṛto’pi vā |**

**nṛṇāṁ dhunoti bhagavān hṛt-stho janmāyatāśubham ||**

**śrīdhara-svāmī (bhāvārtha-dīpikā) :** _na vyākhyātam._

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dravyamannādi, deśaḥ kīkaṭādiḥ, ātmāna indriyāṇi taiḥ ||45-46||

———————————————————————————————————————

**jīva-gosvāmī (krama-sandarbhaḥ) : **bhagavataḥ svabhāva eva tādṛśa ity āha—śruta iti tribhiḥ ||46||

———————————————————————————————————————

**viśvanātha-cakravartī (sārārtha-darśiṇī) : **citta-sthaḥ smṛtaḥ san, na kevalam etān eva doṣān harati, api tu prācīnārvācīnaṁ sarvam api pāpam ity āha—śrutaḥ iti ||46||

 **...**

**|| 12.3.47 ||**

**yathā hemni sthito vahnir durvarṇaṁ hanti dhātu-jam |**

**evam ātma-gato viṣṇur yoginām aśubhāśayam ||**

**śrīdhara-svāmī (bhāvārtha-dīpikā) : **ayam evoṣāyo nānya iti sa-dṛṣṭāntam āha—yatheti | dhātu-jaṁ tāmrādi-saṁśleṣa-jātaṁ hemno durvarṇaṁ mālinyaṁ tatra sthito vahnir eva hanti harati, na tu toyādi | evaṁ yoginām api viṣṇur eva, na tu yogādikam ity arthaḥ ||47||

———————————————————————————————————————

**jīva-gosvāmī (krama-sandarbhaḥ) : **tat-svabhāvas tv ayaṁ nānyatra sambhavatīty āha—yatheti dvābhyām ||47||

———————————————————————————————————————

**viśvanātha-cakravartī (sārārtha-darśiṇī) :** kiṁ cāntaḥ-karaṇa-śuddhau bhagavat-smaraṇādir evopāyo nānya iti sa-dṛṣṭāntam āha—yatheti | dhātujaṁ tāmrādi-saṁśleṣa-jātaṁ hemno durvarṇaṁ mālinyaṁ, tatra sthito vahnir eva harati, na tu toyādi evaṁ yoginām api viṣṇur eva, na tu yama-niyamādikam ||47||

 **...**

**|| 12.3.48 ||**

**vidyā-tapaḥ-prāṇa-nirodha-maitrī**

**tīrthābhiṣeka-vrata-dāna-japyaiḥ |**

**nātyanta-śuddhiṁ labhate’ntar-ātmā**

**yathā hṛdi-sthe bhagavaty anante ||**

**śrīdhara-svāmī (bhāvārtha-dīpikā) : **etad eva vivṛṇoti—**vidyā** iti | **vidyā** deva-toṣāsanā ||48||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mandādhikāriṇāṁ kṣipra-pravṛtty-arthaṁ sa-dṛṣṭāntam āha | durvarṇam ity anena ratna-śāstroktā aṣṭādaśa doṣā uktās te ca dhātv-antara-saṅga-kṛtāḥ santi tān hantīty arthaḥ | yad vā, dhātujaṁ gaurika-samudbhūtam ity arthaḥ | viśeṣād gaurike'sthina ca iti medinyāṁ dhātur gairikam uktam | **ātmā** manaḥ ||47-48||

———————————————————————————————————————

**kaivalya-dīpikā : vidyā** vairājopāsanā[^19] | **prāṇa-nirodhaḥ** prāṇāyāmaḥ | **japyaṁ** praṇavādi nānyat ||48|| [mu.pha. 9.5]

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **etad vivṛṇoti—vidyeti ||48||

 **...**

**|| 12.3.49 ||**

**tasmāt sarvātmanā rājan hṛdi-sthaṁ kuru keśavam |**

**mriyamāṇo hy avahitas tato yāsi parāṁ gatim ||**

**śrīdhara-svāmī (bhāvārtha-dīpikā),** **viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yato vidyādibhyo harerhṛdi karaṇaṁ śreṣṭhaṁ tasmād ity arthaḥ| avahitaḥ sāvadhānaḥ| tato hṛdi keśavakaraṇāt | parāṁ tadrūpāvāptirūpām ||49||

———————————————————————————————————————

**kaivalya-dīpikā : tasmāt** yasmāt | tato hari-smaraṇāt | puruṣaḥ parāṁ gatim yāti ||

———————————————————————————————————————

**jīva-gosvāmī (krama-sandarbhaḥ) : **tad evaṁ tat-pṛṣṭārthān sarvān samāpayiṣyaṁs tat kartavyam upadiśati—tasmād iti | sarvātmanā sarveṇaiva prayatnena | tatraiva kaimutyena hetum āha—mriyeti | hi yasmād anyo’pi yaḥ kaścit mriyamāṇo’py avahitaḥ, tasmin kṛtāvadhānaś cet, tan-mātrād eva parāṁ sarvotkṛṣṭāṁ gatiṁ[^20] yāti | tvaṁ punas tasya paramāntaraṅgaḥ kim utety arthaḥ ||49||

 **...**

**|| 12.3.50 ||**

**mriyamāṇair abhidhyeyo bhagavān puruṣottamaḥ |**

**ātma-bhāvaṁ nayaty aṅga sarvātmā sarva-saṁśrayaḥ ||**

**śrīdhara-svāmī (bhāvārtha-dīpikā) : **ātma-bhāvaṁ sva-svarūpam ||50||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tāmevāha—ātmabhāvam iti | tatra hetuḥ—sarvamādatta iti sarvātmā | tatrāpi hetuḥ—sarvasaṁśrayaḥ sarvādhāraḥ ||50||

———————————————————————————————————————

**kaivalya-dīpikā : mriyamāṇair** iti | **ātma-bhāvaṁ** svarūpa-prāptim | **sarvātmanā** sulabhatvam | sarvātmatvāt sarva-sambhavatvāt | bhaktasya viṣṇu-vivartatvāt sad-bhāvāpattiḥ ||50|| [mu.pha. 9.7]

———————————————————————————————————————

**jīva-gosvāmī (krama-sandarbhaḥ) : **ata evānyair api **mriyamāṇair abhidhyeyaḥ** | **ātma-bhāvaṁ** ātmano bhaktiṁ | yad vā, parama-premṇātma-tulyatām ity arthaḥ ||50||

———————————————————————————————————————

**viśvanātha-cakravartī (sārārtha-darśiṇī) :** yato mriyamāṇo hy ajāmilādi-sadṛśo’pi janaḥ, avahitaḥ na vidyate vahitam avahitam avadhānaṁ yasya tathā-bhūto’pi, tataḥ keśavāt yathā-kṛtatracid api smṛtāt abhidhyeyaḥ dhyātuṁ śakyaś cet tadā ātma-bhāvam ātmani premāṇaṁ nayati tān prāpayati | nanu tat-samaye bhagavad-dhyānaṁ teṣāṁ kathaṁ jñeyaṁ syāt, tatrāha—sarvātmā lokā na jānantu nāma, sa tu jānāty evety arthaḥ | nanu kathaṁ sakṛd dhyāna-mātrād eva premāṇaṁ dadāti ? tatrāha—sarveṣāṁ sādhyānāṁ sādhanānāṁ ca sambhavo yasmāt saḥ | mahodārasya tasya kim etac citram iti bhāvaḥ ||50||

 **...**

**|| 12.3.51 ||**

**kaler doṣa-nidhe rājann asti hy eko mahān guṇaḥ |**

**kīrtanād eva kṛṣṇasya mukta-saṅgaḥ paraṁ vrajet ||**

**śrīdhara-svāmī (bhāvārtha-dīpikā) : **idānīṁ kaliṁ stauti dvābhyām—kaler doṣa-nidhe rājann iti ||51||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kaliḥ kevalaṁ doṣākara eva na kintu guṇāpādakopyauṣadhopacitadravyavadityāha—kaler iti | doṣanidherdoṣasamudrasya guṇam āha—kīrtanādeveti, yathaiko nṛpo'saṅkhyāna daṇḍyānhanti tathaiko guṇaḥ sarvān doṣāniti bhāvaḥ ||51||

———————————————————————————————————————

**jīva-gosvāmī (krama-sandarbhaḥ) : **kalim ity-ādinaiva kaler ity-ādi vyākhyātam eva | kali-doṣa-praśamanatvena nāma-kīrtana-smaraṇa-māhātmyam uktvopasaṁharati—kaler iti | astu tāvad āyāsa-sādhyaṁ dhyānam[^21] | hi yasmāt | anāyāsa-sādhyāt kīrtanād evety arthaḥ |[^22] sa ca kaliḥ śreyo’tikrama-hetūnāṁ doṣāṇāṁ nidhir api | kaler eko guṇaḥ kīrtanādara-rūpo mahān evāsti, kaṁsādeḥ śrī-nāradādara iva | atas tasya vighnodyamābhāvāt siddhyaty eva nāma-kīrtayitety āha—kīrtanād eveti ||51|| [bhakti-sandarbha 87-anucchedo draṣṭavyaḥ]

———————————————————————————————————————

**viśvanātha-cakravartī (sārārtha-darśiṇī) :** idānīṁ kaleḥ sarvebhyo’pi yugebhyaḥ śraiṣṭhyam āha—kaler iti dvābhyām | doṣāṇāṁ nidher api kaler eko guṇo rājann asti virājamāno vāsti | yathā eka eva rājā asaṅkhyān api dasyūn hanti, tathaivaika eva guṇaḥ sarvān apy ukta-lakṣaṇa-doṣān hantīti bhāvaḥ | sa eva kaḥ ? tatrāha—kīrtanād eveti | nātra dhyānāder apy apekṣety arthaḥ | yad vā, kīrtanād eva, kim uta kīrtana-sahita-dhyānādibhyaḥ, paraṁ sarvotkṛṣṭaṁ puruṣārthaṁ premāṇam ||51||

 **...**

**|| 12.3.52 ||**

**kṛte yad dhyāyato viṣṇuṁ tretāyāṁ yajato makhaiḥ |**

**dvāpare paricaryāyāṁ kalau tad dhari-kīrtanāt ||**

**śrīdhara-svāmī (bhāvārtha-dīpikā) : **tat sarvaṁ hari-kīrtanād eva kalau bhavati nānyasmin yuge | uktaṁ ca—


    dhyāyan kṛte yajan yajñais-tretāyāṁ dvāpare’rcayan |


    yad āpnoti tad āpnoti kalau saṅkīrtya keśavam || iti ||52||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatsarvaṁ kṛtādiyugaprāpyam | kalāveva nānyasminyuge | tad uktam—dhyāyankṛte iti purāṇāntare ||52||

iti śrīmadbhāgavate ma0 dvādaśa-skandhe bhāvārthadīpikāyāṁ ṭīkāyāṁ tṛtīyo'dhyāyaḥ ||3||

———————————————————————————————————————

**sanātana-gosvāmī : **[ha.bha.vi. 11.457] param utkṛṣṭaṁ bhagavad-bhakti-māhātmyādi-viṣayakaṁ jñānam ||52||

———————————————————————————————————————

**jīva-gosvāmī (krama-sandarbhaḥ) : **iyaṁ ca kīrtanākhyā bhaktir bhagavato jīveṣu dravya-jāti-guṇa-kriyābhir dīna-janaika-viṣayāpāra-karuṇā-mayīti śruti-smṛti-purāṇādi-viśrutiḥ | kalau ca dīnatvaṁ, yathā brahma-vaivarte—


    ataḥ kalau tapo-yoga-vidyā-yājñādikāḥ kriyāḥ |


    sāṅgāḥ bhavanti na kṛtāḥ kuśalair api dehibhiḥ || iti |

ata eva kalau svabhāvata evātidīneṣu lokeṣv āvirbhūya tān anāyāsenaiva tat-tad-yuga-gata-mahā-sādhanānāṁ sarvam eva phalaṁ dadānā sā kṛtārthayati | yata eva tayaiva kalau bhagavato viśeṣataś ca santoṣo bhavati | 


    tathā caivottamaṁ loke tapaḥ śrī-hari-kīrtanam |


    kalau yuge viśeṣeṇa viṣṇu-prītyai samācaret ||

iti skānda-cāturmāsya-māhātmya-vacanānusāreṇa | tad evam vadan kīrtanaṁ hi kalāv api sarva-guṇa-vāridhir ity āha—kṛta iti | yad yat kṛtādiṣu tena tena sādhanena syāt, tac ca tac ca, tad ity eka-śeṣāt, tat sarvaṁ kalau hari-kīrtanād eva bhavati, prāpnotīty arthaḥ | ata evoktam anyatra,


    dhyāyan kṛte yajan yajñais-tretāyāṁ dvāpare’rcayan |


    yad āpnoti tad āpnoti kalau saṅkīrtya keśavam || iti ||52|| [bhakti-sandarbhaḥ 270]

———————————————————————————————————————

**viśvanātha-cakravartī (sārārtha-darśiṇī) :** sarva-yuga-gatāni bhagavat-prāpti-sādhanāni kalir eka eva dadāti, tatrāpi sva-sambhavād ekasmāt sarva-sugamāt kīrtanād eva dadātīty āha—kṛte iti | tat sarvaṁ hari-kīrtanād eva bhavati ||52||

iti sārārtha-darśinyāṁ harṣiṇyāṁ bhakta-cetasām |

dvādaśe tṛtīyo’dhyāyaḥ saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    yugānuvarṇanaṁ nāma 


    tṛtīyo’dhyāyaḥ |

|| 12.3 ||

**…**

**(12.4)**


### atha caturtho’dhyāyaḥ


## pralaya-varṇanaṁ nāma

**|| 12.4.1 ||**

**śrī-śuka uvāca—**

**kālas te paramāṇv-ādir dvi-parārdhāvadhir nṛpa |**

**kathito yuga-mānaṁ ca śṛṇu kalpa-layāv api ||**

**śrīdhara-svāmī (bhāvārtha-dīpikā) :**

caturthe tu caturdhoktā layā naimittikādayaḥ |

tatra saṁsāra-nistāro hari-kīrtyaiva varṇyate ||

kali-doṣa-nivartakaṁ hari-nāma-saṅkīrtanādikaṁ sa eva ca kalau paramo dharma iti praśna-dvayasyottaram uktam | yac cānyat pṛṣṭaṁ pralaya-kalpayor mānaṁ brūhīti [bhā.pu. 3.1.11] tad idānīṁ tṛtīya-skandhokta-kāla-mānānuvāda-pūrvakaṁ nirūpayati—kāla iti | sa kālaḥ paramāṇur vai yo bhuṅkte paramāṇutāṁ [bhā.pu. 3.11.4] ity-ādinā kālaḥ kathitaḥ | 


    catvāri trīṇi dve caikaṁ kṛtādiṣu yathā-kramam | 


    saṅkhyātāni sahasrāṇi dvi-guṇāni śatāni ca || [bhā.pu. 3.11.19] iti yuga-mānaṁ kathitam ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **evakāreṇa kalau nāmaiva nāmaiva kalau nāmaiva kevalam iti smṛtirākṛṣyate | tatra naimittikādimadhye nṛpeti—kālajñānaṁ vinā nṛpālanaṁ na sambhavatīti bhāvaḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

naimittikādyān pralayāṁś caturthe caturaḥ kramāt |

uktvopasañjahāra śrī-śukaḥ kṛṣṇa-kathāmṛtam ||

yac ca pṛṣṭaṁ pralayāklapayor mānaṁ brūhi [bhā.pu. 3.1.11] iti, tatra tṛtīya-skandhokta-kālānuvāda-pūrvakam āha—kāla iti ||1||

 **...**

**|| 12.4.2 ||**

**catur-yuga-sahasraṁ tu brahmaṇo dinam ucyate |**

**sa kalpo yatra manavaś caturdaśa viśām-pate ||**

**śrīdhara-svāmī (bhāvārtha-dīpikā) : **tatra kalpa-mānam āha—catur-yugeti | yatra caturdaśa manavaḥ krameṇa bhavanti ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yatra dine | viśāmpate iti—prajāpālanāsaktatvāttvaṁ kālaṁ nākalayasīti bhāvaḥ ||2||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.4.3 ||**

**tad-ante pralayas tāvān brāhmī rātrir udāhṛtā |**

**trayo lokā ime tatra kalpante pralayāya hi ||**

**śrīdhara-svāmī (bhāvārtha-dīpikā) : **pralayas tu catur-vidhaḥ—naimittikaḥ, prākṛtikaḥ, ātyantikaḥ, nityaś ceti | tatra naimittikaṁ pralayaṁ māna-sahitam āha—tad anta iti dvābhyām | tāvān catur-yuga-sahasra-pramāṇaḥ | saiva brāhmī rātriḥ ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadante dinānte | yatra rātrau ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tāvān caturyuga-sahasra-pramāṇaḥ ||3||

 **...**

**|| 12.4.4 ||**

**eṣa naimittikaḥ proktaḥ pralayo yatra viśva-sṛk |**

**śete’nantāsano viśvam ātmasāt-kṛtya cātma-bhūḥ ||**

**śrīdhara-svāmī (bhāvārtha-dīpikā) : **naimittikatvaṁ darśayati | yatra yadā viśva-sṛk śrī-nārāyaṇo viśvam ātma-sāt-kṛtya svasminn upasaṁhṛtya śete, ātma-bhūr brahmā ca tasmin śete | tayor abheda-vivakṣayā vā brahmaṇa evānantāsanatvam uktam | brahmaṇo nidrāṁ nimittī-kṛtya pravartamāno loka-traya-pralayo naimittika ity ārthaḥ ||4||

———————————————————————————————————————

**jīva-gosvāmī (krama-sandarbhaḥ) : **eṣa naimittaka ity upalakṣaṇam |_|_4||

———————————————————————————————————————

**viśvanātha-cakravartī (sārārtha-darśiṇī) : **pralayāś catvāras tatraiṣa pralayo naimittikaḥ prathamaḥ, viśva-sṛk nārāyaṇa ātma-sātkṛtya svasminn upasaṁhṛtya śete | ātma-bhūr brahmā ca tasmin praviśya śete | ata eva brahmaṇo nidrāṁ nimittīkṛtya pravartamāno loka-traya-pralayo naimittikaḥ, eṣa eva dainandina-śabda-vācyaś ca ||4||

 **...**

**|| 12.4.5 ||**

**dvi-parārdhe tv atikrānte brahmaṇaḥ parameṣṭhinaḥ |**

**tadā prakṛtayaḥ sapta kalpante pralayāya vai ||**

**śrīdhara-svāmī (bhāvārtha-dīpikā) : **prākṛtikaṁ pralayam āha dvābhyām, dvi-parārdhe tu brahmaṇa āyuṣi | sapta-prakṛtayo mahad-ahaṅkāra-pañca-tan-mātrāṇi ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—atra pravartamānerthe ṭhak pratyayaḥ ||4-5||

———————————————————————————————————————

**jīva-gosvāmī (krama-sandarbhaḥ) : **manvantara-nimittatvam api tad-antar-bhūtaṁ jñeyam |_|_5||

———————————————————————————————————————

**viśvanātha-cakravartī (sārārtha-darśiṇī) : **prākṛtikaṁ pralayam āha—dvi-parārdhe tv iti dvābhyām | ādyaḥ parārdhopakrānta eva, dvitīye’pi parārdhe atikrānte sati brahmaṇa āyuḥ-samāptau satyāṁ sapta-prakṛtayo mahad-ahaṅkāra-tan-mātra-pañcakāni ||5||

 **...**

**|| 12.4.6 ||**

**eṣa prākṛtiko rājan pralayo yatra līyate |**

**aṇḍa-koṣas tu saṅghāto vighāta upasādite ||**

**śrīdhara-svāmī (bhāvārtha-dīpikā) : **saṅghāto mahad-ādi-kārya-bhūtaḥ, prakṛtīnāṁ tat-kārya-brahmāṇḍasya ca pralayāt prākṛtika ity arthaḥ | vighāte vighāta-kāraṇe upasādite sati ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he rājann iti—dhairyeṇa mṛtyukāle'pi tava dīptirna naṣṭeti bhāvaḥ | vighātakāraṇe'kāle upasādite prāpte sati ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prakṛteḥ sakāśād udbhūta-vastūnāṁ prākṛtāv eva praveśāt prākṛtikaḥ saṅghātaḥ | mahad-ādi-tattva-samūha evāṇḍa-koṣaḥ | vighāte vighāta-kāle upasanne sati ||6||

 **...**

**|| 12.4.7 ||**

**parjanyaḥ śata-varṣāṇi bhūmau rājan na varṣati |**

**tadā niranne hy anyonyaṁ bhakṣyamāṇāḥ kṣudhārditāḥ ||**

**śrīdhara-svāmī (bhāvārtha-dīpikā) : **tad evāha—parjanya ity-ādinā buddhīndriyārtha-rūpeṇety ataḥ prāktanena granthena ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad eva vighātakāraṇamevāha | tadā varṣaṇābhāvena niranne'nnābhāve sati ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tatra prakāram āha—parjanya iti ||7||

 **...**

**|| 12.4.8 ||**

**kṣayaṁ yāsyanti śanakaiḥ kālenopadrutāḥ prajāḥ |**

**sāmudraṁ daihikaṁ bhaumaṁ rasaṁ sāṁvartako raviḥ ||**

**śrīdhara-svāmī (bhāvārtha-dīpikā) : **sāmudrādikaṁ sarvaṁ rasaṁ raviḥ ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sāṁvartakaḥ pralayakālikaḥ | rasaṁ rasanīyamārdratvam iti yāvat, rasaṁ jalamity arthaḥ | yadyapi meghapuṣpaṁ ghanarasaḥ ity amarokterna kevalarasaśabdo jalavācī tathāpyekadeśanyāyena tathāstyeveti jñeyam ||8||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.4.9 ||**

**raśmibhiḥ pibate ghoraiḥ sarvaṁ naiva vimuñcati |**

**tataḥ saṁvartako vahniḥ saṅkarṣaṇa-mukhotthitaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) :** pibate ākarṣati ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tato rasaśoṣānantaram ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.4.10 ||**

**dahaty anila-vegotthaḥ śūnyān bhū-vivarān atha |**

**upary adhaḥ samantāc ca śikhābhir vahni-sūryayoḥ ||**

**śrīdhara-svāmī (bhāvārtha-dīpikā) : **anila-vegottho vāyu-vegodbhūtaḥ | “anila-vego vā” iti pāṭhe anilena vego yasya saḥ, vāḥ raviṇā raśmibhiḥ pītam udakaṁ ca dahatīty arthaḥ | “anila-vego vai” iti tu pāṭhaḥ su-gamaḥ | bhū-vivarān pātālādīn śūnyān raviṇā daihika-rasākarṣaṇāt prāṇi-rahitān | śikhābhir jvālābhiḥ ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—meghāntargatam api jalaṁ śoṣayatīti bhāvaḥ | sūryapakṣe śikhābhī raśmibhiḥ ||10||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.4.11 ||**

**dahyamānaṁ vibhāty aṇḍaṁ dagdha-gomaya-piṇḍa-vat |**

**tataḥ pracaṇḍa-pavano varṣāṇām adhikaṁ śatam ||**

**śrīdhara-svāmī (bhāvārtha-dīpikā) : **kiñcid adhikaṁ varṣāṇāṁ śatam | sāṁvartakaḥ pralaya-hetuḥ paro vāyur vāti tadā rajasāvṛtaṁ khaṁ dhūmraṁ bhavati ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tato brahmāṇḍadāhottaram | pracaṇḍapavanaḥ saśabdo vāyuḥ | adhikaṁ kiñcidadhikam ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kiñcid adhikaṁ varṣāṇāṁ śataṁ vyāpya vāti, tadā rajasāvṛtaṁ khaṁ dhūmraṁ bhavati ||11||

 **...**

**|| 12.4.12 ||**

**paraḥ sāṁvartako vāti dhūmraṁ khaṁ rajasāvṛtam |**

**tato megha-kulāny aṅga citra-varṇāny anekaśaḥ ||**

**vaṁśīdharaḥ (bhāvārtha-dīpikā-prakāśaḥ) : **paro balavattaraḥ | tato rajaḥkṛtākāśadhūmratvānantaram ||12||

 **...**

**|| 12.4.13 ||**

**śataṁ varṣāṇi varṣanti nadanti rabhasa-svanaiḥ |**

**tata ekodakaṁ viśvaṁ brahmāṇḍa-vivarāntaram ||**

**śrīdhara-svāmī (bhāvārtha-dīpikā) : **rabhasa-svanais tīvra-garjitaiḥ | brahmāṇḍa-vivaram adhyagataṁ viśvam ekodakam akārṇavodaka-vyāptaṁ bhavati ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **antare tiṣṭhatītyāntaraṁ brahmāṇḍavivarasyāntaraṁ brahmāṇḍavivarāntaram | ekamudakam eva yatra pratīyate nānyattadekodakam ||13||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.4.14 ||**

**tadā bhūmer gandha-guṇaṁ grasanty āpa uda-plave |**

**grasta-gandhā tu pṛthivī pralayatvāya kalpate ||**

**śrīdhara-svāmī (bhāvārtha-dīpikā) : **uda-plave udakenāplave sati | pralayatvāyābhāvāya ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhūmergandhaguṇamāpo prasanti bhūlayāya tasyāmabhibhāvayanti | evamagre'pyūhyam | anyaguṇasyānyatra layāsambhavāt tanmātrāṇāṁ kāraṇatvakalpane pūrvaṁ layāsambhavāttanmātrakāryatve bhūtānāṁ bhūtāntare layāsambhavāc ca grastadhedakaguṇāpralayatvāya kalpate yogyo bhavati ||14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pralayatvāya prakṛṣṭo layo yasyā sā pralayā, tasyā bhāvaḥ pralayatvaṁ tasmai, nāśāyety arthaḥ ||14||

 **...**

**|| 12.4.15 ||**

**apāṁ rasam atho tejas tā līyante’tha nīrasāḥ |**

**grasate tejaso rūpaṁ vāyus tad-rahitaṁ tadā ||**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tā āpaḥ | anīrasā rasahīnāḥ santaḥ | tadrahitaṁ rūparahitam ||15||

———————————————————————————————————————

**viśvanātha-cakravartī (sārārtha-darśiṇī) :** apāṁ rasaṁ tejo grasati ||15||

 **...**

**|| 12.4.16 ||**

**līyate cānile tejo vāyoḥ khaṁ grasate guṇam |**

**sa vai viśati khaṁ rājaṁs tataś ca nabhaso guṇam ||**

**vaṁśīdharaḥ (bhāvārtha-dīpikā-prakāśaḥ) : **vāyorguṇaṁ sparśam | khamākāśaḥ | sa vāyuḥ ||16||

 **...**

**|| 12.4.17 ||**

**śabdaṁ grasati bhūtādir nabhas tam anu līyate |**

**taijasaś cendriyāṇy aṅga devān vaikāriko guṇaiḥ ||**

**śrīdhara-svāmī (bhāvārtha-dīpikā) : **bhūtādis tāmaso ’haṅkāraḥ | guṇair vṛttibhiḥ saha ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he aṅga rājan ||17||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhūtādis tāmaso ’haṅkāraḥ | taijaso’haṅkāra indriyāṇi grasati | mahān ahaṅkāraṁ guṇais tad-vṛttibhiḥ saha grasati taṁ mahāntam ||17||

 **...**

**|| 12.4.18 ||**

**mahān grasaty ahaṅkāraṁ guṇāḥ sattvādayaś ca tam |**

**grasate’vyākṛtaṁ rājan guṇān kālena coditam ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **avyākṛtaṁ pradhānam ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahān īkṣaṇam | ahaṅkāraṁ bahubhavanasaṅkalpam | mahadahaṅkārayorbhagavad-īkṣaṇasaṅkalparūpayostajjanyatve sati tajjanyajanako vyāpāra iti lakṣaṇasadbhāvena māyopahiteśvaravyāpāratvena nimittatvepyupādānatvāsambhavākālena svopahiteneśvareṇa noditamavyaktaṁ tadupādhimāyātmakājñānam | guṇānsvakāryabhūtān ||18||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.4.19 ||**

**na tasya kālāvayavaiḥ pariṇāmādayo guṇāḥ |**

**anādy anantam avyaktaṁ nityaṁ kāraṇam avyayam ||**

**śrīdhara-svāmī (bhāvārtha-dīpikā) : **tasya tu layo nāstīty āha—tasyeti | kāla-vayavair aho-rātrādibhiḥ | guṇā bhāva-vikārāḥ | pariṇāmo vipariṇāmaḥ | avyaktam astitva-vikāra-śūnyam | nityaṁ sarvadaika-rūpam, hrāsa-vṛddhi-rahitam ity arthaḥ | avyayam apakṣaya-śūnyam | sarvatra hetuḥ—kāraṇam iti |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasyāvyākṛtasya tadavayavavibhāgasya paścādbhāvitayā taddhetutvānupapatteḥ | guṇā dharmāḥ bodhātpūrvamabādhīnnityatvāvyayatve tasyeti kecit ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tasya pradhānasya kālāvayavair aho-rātraiḥ pariṇāmo vipariṇāmaś caturtho vikāraḥ | anādīti prathamo vikāro janma na, anantam ity anto na, avyaktam ity astitva-lakṣaṇa-vikāro na, nityaṁ sadaika-rūpam iti vṛddhir na, avyayam ity apakṣayo neti | vikāra-ṣaṭkaṁ niṣiddham ||18||

 **...**

**|| 12.4.20 ||**

**na yatra vāco na mano na sattvaṁ**

**tamo rajo vā mahad-ādayo’mī |**

**na prāṇa-buddhīndriya-devatā vā**

**na sanniveśaḥ khalu loka-kalpaḥ ||**[^23]

**madhvācāryaḥ (bhāgavata-tātparyam) :** na yatra vāca ity-ādi kālākhyasya brahmaṇaḥ svarūpam ||20||[^24]

———————————————————————————————————————

**śrīdhara-svāmī (bhāvārtha-dīpikā) : **kiṁ ca, vāg-ādi-gocarasya sa-viśeṣasya vikārā bhavanti, idaṁ tu na tathety āha—na yatreti dvābhyām | loka-kalpo loka-rūpaḥ sanniveśo racanā-viśeṣo nāsti ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyadāha—kiñceti | idamavyaktaṁ tu na tathā vāgādigocaro netyarthaḥ | guṇānāṁ tadrūpeṇa sattve'pi sāmye vibhāgābhāvenābhāvoktiḥ ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kiṁ ca, vāg-ādi-gocarasya sa-vikārasya vikārā bhavanti, idaṁ tu na tathety āha—na yatreti dvābhyām | loka-kalpo loka-rūpaḥ sanniveśo racanā-viśeṣaḥ ||20||

 **...**

**|| 12.4.21 ||**

**na svapna-jāgran na ca tat suṣuptaṁ**

**na khaṁ jalaṁ bhūr anilo’gnir arkaḥ |**

**saṁsupta**[^25]**-vac chūnya-vad apratarkyaṁ**

**tan mūla-bhūtaṁ padam āmananti ||**[^26]

**śrīdhara-svāmī (bhāvārtha-dīpikā) : **svapna-jāgrat svapna-jāgarāvasthā-yuktam | saṁsupta-vad indriyābhāvāt | śūnya-sādṛśye hetuḥ—apratarkyam | na punaḥ śūnyam evety āha—tad iti ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **suṣuptaṁ vyaṣṭisuṣuptirneti jñeyam | suṣuptavat kāryādarśanāt ||21||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.4.22 ||**

**layaḥ prākṛtiko hy eṣa puruṣāvyaktayor yadā |**

**śaktayaḥ sampralīyante vivaśāḥ kāla-vidrutāḥ ||**

**śrīdhara-svāmī (bhāvārtha-dīpikā) : **upasaṁharati—laya iti | śaktayaḥ sattvādayaḥ ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **saṁpralīyante sāmyenākṣubdhāstiṣṭhanti | śaktayaḥ pṛthivyādaya iti tīrthaḥ | layaḥ | kathita iti śeṣaḥ | kālena vidrutā abhibhūtā ata eva vivaśāḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **upasaṁharati—laya iti | śaktayaḥ sattvādaya eva līyante, na tu tayoḥ kadāpi kāpi kṣatir iti bhāvaḥ ||22||

 **...**

**|| 12.4.23 ||**

**buddhīndriyārtha-rūpeṇa jñānaṁ bhāti tad-āśrayam |**

**dṛśyatvāvyatirekābhyām ādy-antavad avastu yat ||**

**śrīdhara-svāmī (bhāvārtha-dīpikā) : **ātyantikaṁ layam āha—buddhīndriyeti dvadaśabhiḥ | ātyantika-layo mokṣaḥ sa ca brahma-jñānena sarva-prapañca-layātmakaḥ | na ca prapañcasyātmavat satyatve layaḥ sambhavatīti jñāna-rūpād brahmaṇaḥ pṛthag-bhūtasya tasyāsattvam upapādayati | **buddhiś cendriyāṇi cārthāś** cety evaṁ grāhaka-karaṇa-grāhya-rūpeṇa **teṣām āśraya**-bhūtaṁ **jñānam** eva **bhāti,** na pṛthak | tatra hetum āha—**dṛśyatvāvyatirekābhyām** iti | ato **yad ādy-antavat tad avastu** | atraivaṁ prayogaḥ—vimataṁ san na bhavati | dṛśyatvāt kāraṇāvyatirekād ādy-antavattvāc ca, rajju-sarpādivad iti ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **buddhirūpeṇendriyarūpeṇa viṣayarūpeṇa ca teṣāṁ buddhyādīnāmāśrayamātmasvarūpaṁ jñānam eva | tatrātmasvarūpajñānatve | ato dṛśyatvāvyatirekābhyām, atra buddhyādīnāmātmasvarūpajñānatve niścetavye | evaṁ vakṣyamāṇarītyā | prayogo'numānam | vimataṁ vivādāspadībhūtaṁ buddhyādi | kāraṇāvyatirekāt kāraṇābhinnatvāt | ādinā svapnadṛśyavadghaṭādivad iti gṛhyate ||23||

———————————————————————————————————————

**jīva-gosvāmī (krama-sandarbhaḥ) : **tatra tad-āśrayatva-tat-prakāśyatva-tad-vyatiriktatvebhyo hetubhyo buddhīndriyādīnāṁ paramātma-svabhāva-śaktimayatvam āha—buddhīti | antaḥkaraṇa-bahiḥ-karaṇa-viṣaya-**rūpeṇa** paramātma-lakṣaṇaṁ **jñānam** eva **bhāti** | tasmād anyad eva buddhy-ādi-vastv ity arthaḥ, yatas **tad-āśrayaṁ** teṣām āśraya-rūpaṁ taj jñānam | klībatvam ārṣam | tathāpi rāja-bhṛtyayor ivātyanta eva bhedaḥ syāt | tatra hetv-antare’py āha—**dṛśyatvaṁ** tat-prakāśyatvam, **avyatirekas** tad-vyatireke vyatirekaḥ, tābhyām | tasmāt eka-deśa-sthitasyāgner jyotsnā vistāriṇī yathā [vi.pu. 1.22.56] ity-ādivad buddhy-ādīnāṁ tat-svābhāvika-śaktimayatvam eva setsyatīti bhāvaḥ | 

yat khalv **ādy-antavad** vaṇig-vīthy-ādau siddhaṁ śukty-ādau kadācid evāropitaṁ rajatam, tat punar **avastu,** tad-āśrayakatva-tat-prakāśakatva[^27]-tad-vyatirekābhāvāt[^28] śukty-ādi-vastu na bhavati, śukty-ādibhyo’nanyan[^29] na bhavatīty arthaḥ | tataś caika-vijñānena sarva-vijñāna-pratijñā virudhyeteti bhāvaḥ | evam asat-kārya-vādāntare’pi jñeyam ||23|| [paramātma-sandarbha 72]

———————————————————————————————————————

**viśvanātha-cakravartī (sārārtha-darśiṇī) :** atha nirvāṇa-mokṣārthinā brahmaikya-bhāvanā-maya ātyantikaḥ pralaya ucyate | tac ca siṣādhayiṣitaṁ brahmaikyaṁ brahma-kāryasya dvaita-prapañcasyāsatyatve sādhita eva syād iti prauḍhiś cet tadāsatyam evedaṁ kārya-jātam ity āha—buddhīndriyeti navabhiḥ | **jñānaṁ** brahmaiva **buddhīndriyārtha-rūpeṇa bhāti** buddhy-ādīnāṁ brahma-śakti-pariṇāmatvād iti bhāvaḥ | jñānaṁ kīdṛśam ? **tad-āśrayaṁ** tasya buddhy-ādi-prapañcasya kāraṇatvād āśrayaḥ | klībatvam ārṣam | 

kiṁ ca, yad buddhy-ādi-prapañca-jātaṁ tat **ādy-antavat** utpatti-laya-viśiṣṭaṁ, ato vastutvenābhijñātam api asārvakālikatvāt paramārthato’**vastv** evety arthaḥ | aparāv api hetū āha—**dṛśyatvaṁ** ca, **avyatirekaḥ** kāraṇād vyatirekābhāvaś ca, tābhyām api avastu | 

atraivaṁ prayogaḥ | buddhy-ādi-prapañca-jātam adṛśyatvāt kāraṇāvyatirekādy-antavattvāc ca kanaka-kuṇḍalādivat paramārthato’vastu | atra vastu mithyaiveti mate’pi, syāc cec cit-sama ātmavat [bhā.pu. 12.4.29] ity agrima-stham anusṛtya dṛśyatvād ity atra cid-bhinnatve satīti viśeṣaṇam avaśya-deyam anyathāsya hetor vyabhicāraḥ syāt | tāsāṁ madhye sākṣād brahma-gopāla-purī hi [go.tā.u. 2.26] ity-ādi-śrutyā | man-niketaṁ tu nirguṇaṁ [bhā.pu. 11.25.25], nirguṇo mad-apāśrayaḥ [bhā.pu. 11.25.26] ity-ādi-bhagavad-uktyā ca dṛśyānām api bhagavad-dhāmādīnāṁ nirguṇatva-pratipādanena nityatvāt ||23||

 **...**

**|| 12.4.24 ||**

**dīpaś cakṣuś ca rūpaṁ ca jyotiṣo na pṛthag bhavet |**

**evaṁ dhīḥ khāni mātrāś ca na syur anyatamād ṛtāt ||**

**śrīdhara-svāmī (bhāvārtha-dīpikā) : **tatrāvyatirekaṁ dṛṣṭāntena prapañcayati—dīpa iti | **dīpa-cakṣū-rūpāṇāṁ** tejo-viśeṣāṇāṁ tejaso yathā na vyatirekaḥ, tathā **dhīḥ** kartrī, **khāni** karaṇāni, **mātrā** viṣayāḥ, **ṛtād** brahmaṇaḥ **pṛthak na** **syuḥ**, brahma-kāryatvāt | nanv evaṁ kārya-kāraṇayor abhede kāryāsattve kāraṇasyāpy asattvaṁ prasajjeta ? tatrāha—**anyatamād** iti kāryād atyanta-vyatiriktād brahmaṇaḥ | prapañcād brahmaṇo’sti vyatirekaḥ, prapañcasya tu tato nāsti vyatireka ity arthaḥ ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra dvayorhetvoḥ | atrākṣipati—nanv iti | ity artha iti—kāraṇasattātaḥ kāryasattā na pṛthak, kāryasattātaḥ kāraṇasattā tu pṛthagasti, tac ca mṛdghaṭādau sphuṭataram iti bhāvaḥ | yad vā, anyatamātsuṣuptisamādhyādau buddhyādibādhe'pi pariśiṣyamāṇatvāvyatiriktatvam ||24||

———————————————————————————————————————

**jīva-gosvāmī (krama-sandarbhaḥ) : **ekasyāpi vastuno’ṁśa-bhedenāśrayāśrayitvaṁ svayam eva dṛṣṭāntena spaṣṭayati—dīpa iti | **dīpaś** **cakṣū-rūpāṇāṁ** mahā-bhūta-**jyotir**-aṁśa-rūpatvāt dīpādikaṁ **na** tataḥ **pṛthak** | evaṁ **dhī**-prabhṛtīni **ṛtāt** paramātmano **na** pṛthak **syuḥ** | tathāpi, yathā mahā-bhūta-jyotir-dīpādi-doṣeṇa na lipyate, tathā buddhy-ādi-doṣeṇa paramātmāpi | tadvad asyāpy anyatamatvād ity āha—**anyatamād** iti ||24|| [paramātma-sandarbha 73]

———————————————————————————————————————

**viśvanātha-cakravartī (sārārtha-darśiṇī) :** atra dṛṣṭāntaḥ—**dīpa-cakṣū-rūpāṇāṁ** tejo-viśeṣāṇāṁ te yathā tejasaḥ kāraṇāvyatirekaḥ, tathā **dhīḥ** kartā, **khāni** indriyāṇi karaṇāni, **mātrā** viṣayāḥ, **ṛtād** brahmaṇaḥ **pṛthak na syuḥ** | yathā tejaḥ-kāryāṇi dīpa-cakṣū-rūpāṇi tejāṁsy evocyante, evaṁ brahma-kāryaṁ buddhīndriya-viṣayādikaṁ brahmaivocyate ity arthaḥ | 

nanv evaṁ kārya-kāraṇayor abhede kāryasyāsatyatve kāraṇasyāpy asatyatvaṁ prasajjeta, kāraṇasyaiva kārya-rūpeṇa pariṇatatvāt, tatrāha—**anyatamāt**, kāryebhyaḥ svarūpato’tyanta-vyatiriktāt, tasya kāraṇa-rūpāyāḥ prakṛter api paratvād iti bhāvaḥ ||24||

 **...**

**|| 12.4.25 ||**

**buddher jāgaraṇaṁ svapnaḥ suṣuptir iti cocyate |**

**māyā-mātram idaṁ rājan nānātvaṁ pratyag-ātmani ||**

**śrīdhara-svāmī (bhāvārtha-dīpikā) : **yadā tu buddher asattvaṁ, tadā tad-avasthanāṁ sutarām asattvam ity āśayenāha—buddher iti | nanu viśva-taijasa-prājñānām etā avasthā na buddher ity āśaṇkhyāha—**māyā-mātram** iti | **idaṁ** viśva-taijasa-prājña-rūpam ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | yad vā, jāgaraṇaṁ svapnaḥ suṣuptiś ca pratyagātmanyadhiṣṭhāne buddher eva pariṇāmastasyāś ca māyākāryatvādidaṁ nānātvaṁ māyāmātraṁ nānātvātsvapnanānātvavat ||25||

———————————————————————————————————————

**jīva-gosvāmī (krama-sandarbhaḥ) : **tad evaṁ dhī-prabhṛtīnāṁ paramātma-svābhāvika-śaktimayatvam uktvā, tathāpi tebhyo bahiraṅga-śaktimayebhyo’ntaraṅga-śakti-taṭastha-śakti-viśiṣṭa-paramātmano ’nyatamatvena teṣām aśuddhatva-vyañjanayā sa-doṣatvam uktvā, teṣu dhī-prabhṛtiṣu adhyāsaṁ parityājayituṁ tisṛṣu dhī-vṛttiṣu tāvac chuddhasyaiva jīvasya sa-kāraṇam adhyāsam āha—buddher iti | buddhi-vṛtti-rūpaṁ **jāgaraṇaṁ** **svapnaḥ suṣuptir** **iti idaṁ pratyag-ātmani** śuddha-jīve viśva-taijasa-prājñatvākhyaṁ **nānātvaṁ** **māyā-mātraṁ** māyā-kṛtādhyāsa-mātreṇa jātam ity arthaḥ ||25|| [paramātma-sandarbha 74]

———————————————————————————————————————

**viśvanātha-cakravartī (sārārtha-darśiṇī) :** yat tu viśva-taijasa-prājña iti jīvasya nānātvaṁ, tat tu buddhi-vṛttīnāṁ tritayatvāt, tasyāpi tritayatvaṁ mithyaivety āha—buddher iti | **jāgara-svapna-suṣuptayas** tisro vṛttayo **buddher** evety **ucyante** | atas tad-adhyāsāt **pratyag-ātmani** jīve’pi viśva-taijasa-prājña-saṁjñābhir **nānātvaṁ māyā-mātraṁ** mithyaivety arthaḥ ||25||

 **...**

**|| 12.4.26 ||**

**yathā jala-dharā vyomni bhavanti na bhavanti ca |**

**brahmaṇīdaṁ tathā viśvam avayavy udayāpyayāt ||**

**madhvācāryaḥ (bhāgavata-tātparyam) :** 

pratyekaṁ viṣṇu-rūpāṇāṁ bhrānti-mātrā bhidā matā |


    jagataś caiva viṣṇoś ca satyo bhedaḥ sadaiva tu ||


    yathākāśa-ghanau nityaṁ bhinnāv eva parasparam |


    evam īśo jagac caiva bhinnāv eva parasparam || iti ||25-26||

**śrīdhara-svāmī (bhāvārtha-dīpikā) : **ādy-antavattvād ity asya hetor asiddhim āśaṅkya sāvayavatvena sādhayati, yatheti | avayavīti | yat sāvayavaṁ tad ādy-anta-vad dhaṭādi-vad ity arthaḥ | ata udayāpyayād ādy-anta-vattvād viśvaṁ sanna bhavatīty arthaḥ | yad vā, pṛthag evāgamāpāyitvād viśvaṁ mithyā | brahma tu tad avadhitvāt satyam ity anena sādyate | dṛṣṭāntas tu pūrvokta eva | yathā jala-dharā vyomnīti dṛṣṭāntas tvāgamāpāyi-tad-avadhitva-mātre, na tu mithyātve ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **na kadācidanīdṛśaṁ jagad iti mīmāṁsakamatena viśvasyādyantavattvaṁ nāstītyabhipretyāha—ādyantavattvād iti | asiddhiṁ svarūpāsiddhim | ity artha iti—yathā ghaṭādayaḥ sāvayavatvādādyantavantas tathedamapīti bhāvaḥ | ataḥ sāvayavatvāt | ity artha iti—ādyantavadrajjusarpāderyathā sattvaṁ nāsti tathāsyāpīti bhāvaḥ | nanu viśvasya brahmānanyatve brahmaṇo nityatvena tasyāpi nityatvaṁ syād iti cettatrāha—yadveti | brahmaṇaḥ pṛthagidaṁ viśvaṁ mithyaiva, āgamāpāyitvāt | tadavadhitvāt tadāśrayatvāt | pūrvokta eva rajjusarpavadityeva | nanu yathā jaladharā iti dṛṣṭāntasattve pūrvokta dṛṣṭāntāśrayaṇaṁ kimarthaṁ kṛtaṁ tatrāha—yathā jaladharo vyomnītyādi ||26||

———————————————————————————————————————

**jīva-gosvāmī (krama-sandarbhaḥ) : **tataḥ paramātmani buddhy-ādi-mayasya jagataḥ sato’pi samparkaḥ sutarāṁ nāstīty arthaṁ cāha—yatheti | **yathā vyomni** vyoma-kārya-vāyu-jyotiḥ-salila-pārthivāṁśa-dhūma-pariṇatā **jaladharāḥ** sveṣām evāvayavinām udayād **bhavanti** dṛśyante, **apyayān** **na bhavanti** na dṛśyante ca, te ca tan na spṛśantīti jñeyam | **tathā brahmaṇīdaṁ viśvam** iti yojyam |[^30] tataḥ sūkṣma-rūpeṇa tasya sthitir asty eva jagac-chakti-viśiṣṭa-kāraṇāstitvāt ittham evoktaṁ sato’bhivyañjakaḥ kāla [bhā.pu. 11.24.19] iti ||26|| [paramātma-sandarbha 75]

———————————————————————————————————————

**viśvanātha-cakravartī (sārārtha-darśiṇī) :** pariṇāma-vāde kārya-kāraṇāvyatireko darśitaḥ | athārambha-vāde viśvasyādy-antaratvaṁ tat-kāraṇasya parameśvarasya satyatvaṁ ca krameṇa darśayati—yatheti dvābhyām | na bhavanti naśyanti, tathaiva brahmaṇīdaṁ viśvaṁ bhavati, na bhavati ca | atra vyomnīti dṛṣṭāntena paramātmano nirlepatā darśitā | avayavīti yat sāvayavaṁ tad-ādy-antavat ghaṭādivad ity arthaḥ | ata udayāpyayāt ādy-antavad viśvaṁ na sarvadā satya	m ity arthaḥ ||26||

 **...**

**|| 12.4.27 ||**

**satyaṁ**[^31]** hy avayavaḥ proktaḥ sarvāvayavinām iha |**

**vinārthena pratīyeran paṭasyevāṅga tantavaḥ ||**[^32]

**madhvācāryaḥ (bhāgavata-tātparyam) :** 

avayavy-avayavābhedāt koṭy-aṁśo bheda īritaḥ |


    so’pi bhedo na cābhedāt pṛthag eva pravartate ||


    avayavy-avayavānāṁ ca kārya-kāraṇa-vastūnām |


    eka eva niyantāsau harir nārāyaṇaḥ paraḥ || iti ca ||27||[^33]

**śrīdhara-svāmī (bhāvārtha-dīpikā) : **“anyatamād ṛtāt” iti pratijñāta-kāraṇasya satyatvam upapādayati—satyam iti | avayavaḥ kāraṇaṁ proktaḥ, vācāraṁbhaṇaṁ vikāro nāmadheyaṁ mṛttikety eva satyaṁ [chā.u. 6.1.4] ity-ādi-śrutibhiḥ | atra yuktim api darśayati—vineti | aṅga he rājan ! hi yasmād arthenāvayavinā pṛthag evāvayavāḥ pratīyeran | yathā paṭasyāvayavās tantavaḥ paṭāt pṛthak pratīyante tadvad iti ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrāvayavasatyatve | uktārthagrahaṇa utsāhavṛddhaye sambodhayati—he aṅgeti | guruprītivākyaśruteḥ svayamevārthaḥ sphuratīti bhāvaḥ | paṭaṁ vinā pṛthakpratīteḥ sattvam eva tantūnāṁ, tantūnvinā paṭasya pṛthagapratīterasattvāmeti bhāvaḥ ||27||

———————————————————————————————————————

**jīva-gosvāmī (krama-sandarbhaḥ) : **tad evaṁ vaktuṁ kāraṇāstitvaṁ dṛṣṭāntena pratipādayati—satyam iti | **sarveṣām avayavināṁ** sthūla-vastūnām **avayavaḥ** kāraṇaṁ **satyaṁ,** satyo vyabhicāra-rahitaḥ **proktaḥ** | loke yathā darśanād ity āha—**vinā** iti | **arthena** sthūla-rūpeṇa **paṭenāpi** vinā ||27||_ _[paramātma-sandarbha 76]

———————————————————————————————————————

**viśvanātha-cakravartī (sārārtha-darśiṇī) : **kiṁ ca, sarveṣām avayavinām avayavaḥ kāraṇaṁ satyaṁ, loke tathā darśanād ity āha—vineti | aṅga, he rājan, hi yasmāt, arthenāvayavinā vināpi pṛthag evāvayavāḥ pratīyante, yathā paṭasyāvayavās tantavaḥ paṭāt pṛthak pratīyante tadvat | atra kārya-kāraṇa-vastv-aikyam adarśanaṁ paṭa-tantuvad iti saptamokteḥ | siṣādhayiṣitaṁ brahmaikyaṁ tu labhyata eva ||27|| 

 **...**

**|| 12.4.28 ||**

**yat sāmānya-viśeṣābhyām upalabhyeta sa bhramaḥ |**

**anyo'nyāpāśrayāt sarvam ādy-antavad avastu yat ||**

**śrīdhara-svāmī (bhāvārtha-dīpikā) : **nanu kāryābhāve kāraṇatvaṁ brahmaṇaḥ kuto ghaṭeta ? satyam, tad api nātīva satyam ity āha—yad iti | sāmānyaṁ kāraṇam, viśeṣaḥ kāryam, tad-rūpeṇānyo'nyāpāśrayāt parasparāpekṣatvena nirūpaṇāsahatvād ity arthaḥ | ataḥ kāraṇatvam avadhitvaṁ vyāpakatvam ity-ādikam api yat parāpekṣatvād ādy-antavat, tat sarvam avastv ity arthaḥ | 

yad vā, tatraiva hetv-antaram etat | **yad upalabhyeta sa bhramaḥ**, sāmānya-viśeṣa-rūpatvāt svapnavat | **anyonyāpāśrayāt** itīdam api hetv-antaraṁ guṇa-guṇi-viśeṣaṇa-viśeṣya-vyāpya-vyāpakatvādi-rūpeṇa parasparādhīna-siddhitvāt | tathā-bhūta-svapnavad iti nigamanam | ato yad ādy-antavat tat sarvam avastv iti ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | ity artha iti—anyonyasiddhāvanyonyāpekṣaṇamanyonyāśrayaḥ, sa ca doṣa eva | tathāpi—kāraṇatvaṁ hi kāryatvanirūpyaṁ, kasya kāraṇamityanuyogaviṣayatvāt, evaṁ kāryatvam api kāraṇatvamanirūpyaṁ kasya kāryamityanuyogagocaratvādato'nayoḥ paurvāparyanirṇayābhāvāddoṣatvameveti bhāvaḥ | uktamarthamanyatrāpyatidiśati—ataḥ kāraṇatvamity-ādi | ity artha iti—parasya kāryāvadheyavyāpyasyāpekṣāvattvātkāraṇatvādīnām api pūrvoktadoṣavattvam iti bhāvaḥ | ādinā prakāśakatvādigrahaḥ | astu kāryatvādibhāvopi mithyākāraṇatvādibhāvasya mithyātve brahmaṇo'pi mithyātvaṁ prasajyeta tatrāha—yadveti | tatraiva viśvamithyātva eva | tathābhūtasvapnavat | nidrānirūpitasvāpnavat yathā svapnanirūpyā nidrā, nidrānirūpyaḥ svapnaḥ, ubhāvetāvasatyau tathedamapīti nigamanaṁ dṛṣṭāntaḥ | upasaṁharati—atha iti,— uktahetusamūhāt ||28||

———————————————————————————————————————

**jīva-gosvāmī (krama-sandarbhaḥ) : **tasmin kāryāstitvam api vyatirekeṇa pratipādayati—yad iti | ayam arthaḥ—yady evam ucyate, pūrvaṁ sūkṣmākāreṇāpi jagan nāsīt, kintu sāmānyaṁ kevalaṁ śuddhaṁ brahmaivāsīt, tad eva śaktyā nimitta-bhūtayā viśeṣākāreṇa jagad-rūpeṇa pariṇatam iti tad asat | yataḥ **yad** eva **sāmānya-viśeṣābhyām upalabhyeta sa bhramo** vivarta-vāda eva | tatra hi śuddhaṁ brahmaivājñāna-rūpayā śaktyā jagattayā vivṛtam iti mataṁ na cāsmākaṁ tad-abhyupapattiḥ, pariṇāma-vādasya sat-kāryatā-pūrvakatvād ity arthaḥ | 

nanv apūrvam eva kāryam ārambha-vivarta-vādinām iva yuṣmākam api jñāyatāṁ ? tatrāha— **yad ādy-antavad** apūrvaṁ kāryaṁ, tat punar **avastu** nirūpaṇāsaham ity arthaḥ | tatra hetuḥ—**anyonyāpaśrayāt** | yāvat kāryaṁ na jāyate, tāvat kāraṇatvaṁ mṛc-chukty-āder na sidhyati, kāraṇatvāsiddhau ca kāryaṁ na jāyata eveti paraspara-sāpekṣatva-doṣāt | tataḥ kāraṇatva-siddhaye kārya-śaktis tatrāvaśyam abhyupagantavyā | sā ca kārya-sūkṣmāvasthaiveti kāryāstitvaṁ sidhyati | tathāpi sthūla-rūpatāpādakatvān mṛd-ādeḥ kāraṇatvam api sidhyatīti bhāvaḥ ||28||_ _[paramātma-sandarbha 77-78]

———————————————————————————————————————

**viśvanātha-cakravartī (sārārtha-darśiṇī) : **vivarta-vāde tu brahma-kāryaṁ jagad asatyaṁ, yathā tathā brahmaṇaḥ kāraṇatvādikam apy asatyam ity āha—yad iti | sāmānyaṁ kāraṇaṁ, viśeṣaḥ kāryaṁ, tābhyāmtābhyāṁ yad upalabhyate sa bhramaḥ kṛtaḥ | anyonyāpāśrayāt +pūrvāpekṣatvena nirūpaṇāsahatvād ity arthaḥ | 

+athavāyathāāthavāyathā rajjūr evājñānena sarpatvena vivartate, tatra rajjū-kāraṇaṁ, sarpaḥ kāryaḥ, sa tu mithyaiva | tathaiva sāmānyaṁ brahmaiva ajñānena jagad-rūpatattvrūpatayā vivṛttaṁ, tatra jagataḥ kāryasyābhāve tad-apekṣatattvapekṣatayā siddhaṁ brahmaṇaḥ kutaḥ kāraṇatvam iti ||28||

 **...**

**|| 12.4.29 ||**

**vikāraḥ khyāyamāno’pi pratyag-ātmānam antarā |**

**na nirūpyo’sty aṇur api syāc cec cit-sama ātma-vat ||**

**śrīdhara-svāmī (bhāvārtha-dīpikā) : **tad evam anekair hetubhiḥ prapañcasyāsattvaṁ sādhitam | tatra śaṅkā, nanu prapañcasyāpi prakāśamānatvād ātma-vat sattvaṁ kiṁ na syāt ? iti tatrāha—vikāra iti khyāyamānaḥ prakāśamāno’pi vikāraḥ prapañcaḥ pratyag-ātma-prakāśaṁ vinā’ṇu-mātro’pi na nirūpyo’sti | taṁ vinā nirūpyaḥ syāc cet tarhi so’pi cit-samaḥ syat, cid-rūpeṇātmanā samaḥ sva-prakāśo bhavet | tathā ca sati so’py ātmavat syāt | eka-rūpaḥ syād ity arthaḥ ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra prapañcāsatyatve | śaṅkākṣepaḥ | tām āha—nanv iti | khyāyata iti khyāyamānaḥ, khyāteḥ karmaṇi śānac | ity artha iti—na hyacitaḥ prakāśaścitaṁ vihāya kadāpi bhavatyataścideva tattadākāreṇa prakāśate'citaḥ pṛthaksattānaṅgīkārāt sarvaṁ khalvidaṁ brahma - neha nānāsti kiñcana ity-ādiśruter iti bhāvaḥ ||29||

———————————————————————————————————————

**jīva-gosvāmī (krama-sandarbhaḥ) : **tad evaṁ svābhāvika-śakti-mayam eva paramātmano jagad ity upasaṁharati—vikāra iti | yadyapi **khyāyamāmanaḥ** prakāśamāna eva, tathāpi svalpo’**pi vikāraḥ pratyag-ātmānaṁ** paramātmānaṁ vinā tad-vyatirekeṇa svatantratayā **na nirūpyo’sti** | tad uktaṁ tad-ananyatva-vivaraṇa eva | yadi ca taṁ vināpi syāt, tadā **cit-samaḥ** **syāc** cid-rūpeṇa samaḥ sva-prakāśa evābhaviṣyat | **ātmavat** paramātmavan nityaikāvasthaś cābhaviṣyat ||_ _[29|| (paramātma-sandarbha 79]) 

** **

———————————————————————————————————————

**viśvanātha-cakravartī (sārārtha-darśiṇī) : **kiṁ ca, vikāraḥ khyāyamānaḥ vikāratvena prasiddhim ānayaṁ prapañcam | pratyag-ātmānaṁ vinā aṇur api na nirūpaṇīyaḥ | kintu sarvaḥ paramātmaiva, paramātmany eva prapañca āropitaḥ | yathā marīcikāyāḥ jalatvena prasiddhaṁ vastu tejo vinā aṇu-mātram api na nirūpyam | kintu sarvaṁ teja eva tejasy eva jalatvam āropyata ity arthaḥ | 

nanu ca kvacid vikāratvena prasiddhimān api padārthaś cid eva satya evekṣyate, yathā bhaktis tat-karaṇādhikaraṇa-kartādir bhagavat-purī ca | tathā hi—lakṣaṇaṁ bhakti-yogasya nirguṇasyety udāhṛtam [bhā.pu. 3.29.12] iti, mat-sevāyāṁ tu nirguṇam [bhā.pu. 11.25.27] iti, man-niketaṁ tu nirguṇaṁ [bhā.pu. 11.25.25] iti, nirguṇo mad-apāśrayaḥ [bhā.pu. 11.25.26] iti, man-niṣṭhaṁ nirguṇaṁ smṛtam [bhā.pu. 11.25.24] ity- ādi-bhagavad-ukter bhakty-upakaraṇī-bhūtaḥ padārtha-mātra eva nirguṇaḥ, tathā, tāsāṁ madhye sākṣād brahma gopāla-purī [go.tā.u. 2.26] iti, sarvātmaika-rase bhakti-yoge tiṣṭhati [go.tā.u. 2.78] iti ca gopāla-tāpinī-śruteḥ | bhagaval-loko bhakti-yogaś ca nirguṇa evātaḥ param asatya eveti tatrāha—syāc cid iti | yadi nirguṇatvena nirūpyo bhavati, tarhi so’piso'pi cit-samaḥ | sītā sā sītayā sametivad abhede upamā cid evety arthaḥ | ātmavat paramātmaiva nirguṇaḥ paramātma-vilāsatvāt paramātmaiva sa eka evety arthaḥ ||29||

 **...**

**|| 12.4.30 ||**

**na hi satyasya nānātvam avidvān yadi manyate |**

**nānātvaṁ chidrayor yadvaj jyotiṣor vātayor iva ||**

**madhvācāryaḥ (bhāgavata-tātparyam) :** 

mahākāśo bahiḥsthaś ca ghaṭādy-anta-stha eva ca |


    dvedhā samudito’nyau ca dvāv ākāśau prakīrtitau ||


    ghaṭa-rūpas tad anyaś ca mahākāśāt paro laghuḥ |


    mahākāśavad evātra paramātmā sanātanaḥ ||


    ghaṭāntastha-mahākāśa-pratimo’ntargato hariḥ |


    ghaṭasthāntargatākāśo mahākāśāt paro mataḥ ||


    tadvad devādayaḥ sarve jīvā muktvy-upayoginaḥ |


    tamogāś caiva ye sarve ghaṭa-rūpa-khavan narāḥ || iti tattva-saṁhitāyām ||30||

**śrīdhara-svāmī (bhāvārtha-dīpikā) : **kutaḥ ? ity ata āha—nahīti | nanu satyasyāpy ātmano jīva-brahma-rūpaṁ nānātvam asty eva tatrāha—yady evaṁ nānātvaṁ manyate, tarhy avidvān | kathaṁ tarhi tayor bheda-vyavahāra upādhi-kṛtaḥ ? ity āha—nānātvam iti | tatra chidrayor ghaṭākāśa-mahākāśayor iveti paricchedāparicchede dṛṣṭāntaḥ | jyotiṣor ākāśa-jalasyayoḥ sūryayor ivety upādhi-kṛta-vikāra-sad-asad-bhāve | vātayor bāhya-śarīra-stha-vāyvor iveti kriyā-bhede ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atra hetumāśaṅkyāha—kuta iti | atrākṣipati—nanv iti | tayorjīvabrahmaṇoḥ | tatra chidrādidṛṣṭānteṣu | paricchedāparicchede'lpānalpatve ||30||

———————————————————————————————————————

**jīva-gosvāmī (krama-sandarbhaḥ) : **nanu yadi paramātmānaṁ vinā vikāro nāsti, tarhi paramātmanaḥ sopādhitve nirupādhitvaṁ na sidhyati | tasmāt sopādher nirupādhir anya eva kim ? ity atrāha—nahīti | **satyasya** paramātmano **nānātvaṁ na hi** vidyate | **yadi** tasya nānātvaṁ **manyate** tarhy **avidvān,** yatas tasya nirupādhitva-sopādhitva-lakṣaṇaṁ **nānātvaṁ** mahākāśa-ghaṭākāśayor **yadvat**, tadvad gṛhāṅgana-gata-sarva-vyāpi-tejasor **iva**, bāhya-śarīra-vāyvor **iva** ceti ||30|| [paramātma-sandarbha 80]

———————————————————————————————————————

**viśvanātha-cakravartī (sārārtha-darśiṇī) :** nanu kena prakāreṇaikyaṁ mantavyam ? tatrāha—nahīti | satyasya parama-parama-satyasya cid-vastuno nānātvaṁ naivāsti, tad api yadi nānātvaṁ manyate, tarhy avidvān, yathā chidrayor ghaṭa-dvaye idam ekam ākāśam idam aparam ākāśam iti, evaṁ jyotiṣor dīpa-dvaya-gatayor vā tayor deha-dvaya-gatayoḥ prāṇayor iti ||30|| 

 **...**

**|| 12.4.31 ||**

**yathā hiraṇyaṁ bahudhā samīyate**

**nṛbhiḥ kriyābhir vyavahāra-vartmasu |**

**evaṁ vacobhir bhagavān adhokṣajo**

**vyākhyāyate laukika-vaidikair janaiḥ ||**

**śrīdhara-svāmī (bhāvārtha-dīpikā) : **brahmaṇa eva prapañca-vyavahārālambanatvaṁ dṛṣṭāntena spaṣṭayati—yatheti | **kriyābhis** tat-tad-racanā-bhedair **bahudhā** kaṭaka-kūṇḍalādi-rūpeṇa | **laukika-vaidikair** vacobhiḥ | **janair** ahaṅkāropahitaih ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kriyābhistattadracanābhedaiḥ | bhagavān bahudhākāśādirūpeṇa brahmādirūpeṇa ca vyākhyāyate prakāśyate—eṣa brahmā eṣa śiva ity-ādinā vaidikaiśva śāstradhiyā laukikaiś ca śāstrajñānābhāvāt ghaṭo'yaṁ paṭoyamity-ādinā sa eva prakāśyata iti bhāvaḥ ||31||

———————————————————————————————————————

**jīva-gosvāmī (krama-sandarbhaḥ) : **yasmād vikāraḥ khyāyamāno’pi pratyag-ātmānam antarā | na nirūpyo’sty aṇur api_ _[bhā.pu. 12.4.29, §79] tasmāt sarva-śabda-vācyo’pi sa eveti sa-dṛṣṭāntam āha—yathā hiraṇyam iti | **kriyābhis** tat-tad-racanā-bhedair **bahudhā** kaṭaka-kuṇḍādi-rūpeṇa **yathā** suvarṇam eva **vacobhis** tat-tan-nāmabhiḥ **pratīyate**, tathā **laukika-vaidikaiḥ** sarvair eva **vacobhir bhagavān** eva **vyākhyāyate** | tad uktam—sarva-nāmābhidheyaś ca sarva-vedeḍitaś ca saḥ iti skānde |_|_31||_ _[paramātma-sandarbha 81]

———————————————————————————————————————

**viśvanātha-cakravartī (sārārtha-darśiṇī) :** tad evaṁ sṛṣṭi-samaye’pi prapañcasya nānā-vyavahārālambanatvena dṛṣṭe’py ekaṁ brahmaiva jñānī jānīyād ity āha—yathaiveti | **kriyābhis** tat-tad-racanā-bhedaiḥ **bahudhā** kaṭaka-kuṇḍalādi-rūpeṇa, **evaṁ** **laukika-vedikair vacobhiḥ** ||31||

 **...**

**|| 12.4.32 ||**

**yathā ghano’rka-prabhavo’rka-darśito**

**hy arkāṁśa-bhūtasya ca cakṣuṣas tamaḥ |**

**evaṁ tv ahaṁ brahma-guṇas tad-īkṣito**

**brahmāṁśakasyātmana ātma-bandhanaḥ ||**

**śrīdhara-svāmī (bhāvārtha-dīpikā) : **nanv ahaṅkārasya kathaṁ brahma-svarūpāvaraṇena bheda-vyavahāra-hetutvam, tasya sva-kāraṇa-bhūta-brahmāvarakatvāsaṁbhavād āvaraṇe vā, svasyāpi prakāśāsaṁbhavāt ? ity āśaṅkya sa-dṛṣṭāntam āha—**yathā** iti | **arka**-raśmaya eva megha-rūpeṇa pariṇatā varṣanti | 


    agnau prāstāhutiḥ samyag ādityam upatiṣṭhate | 


    ādityāj jāyate vṛṣṭir vṛṣṭer annaṁ tataḥ prajāḥ ||** **[manu 3.76]

ity-ādi-vacanāt | tasmād **arka-prabhavaḥ**, **arkeṇaiva darśitaḥ** prakāśitaś ca, **tamaḥ** svarūpa-bhūtārka-darśana-pratibandhako bhavati | **aham** ahaṅkāro **brahma-guṇo** brahma-kārya-bhūta ity arthaḥ, **tad-īkṣitas** tenaiva prakāśitaś ca, **ātmano** jīvasya **ātma-bandhano** brahma-svarūpa-darśana-pratibandhako bhavati ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—_nanv_ iti | brahma-svarūpa-darśana-pratibandhakaḥ svādhyāsena bandha-bhramāpādako bhavati ||32||

**yathā ghano’rka-prabhavo’rka-darśito**

**hy arkāṁśa-bhūtasya ca cakṣuṣas tamaḥ |**

**evaṁ tv ahaṁ brahma-guṇas tad-īkṣito**

**brahmāṁśakasyātmana ātma-bandhanaḥ ||**

———————————————————————————————————————

**jīva-gosvāmī (krama-sandarbhaḥ) : **tad evaṁ jagataḥ paramātma-svābhāvika-śakti-mayatvam uktvā, tena ca jīva-kartṛkena jñānena tan-nāśanāsāmarthyaṁ vyajya, mokṣārthaṁ tad-adhyāsa-parityāgam upadeṣṭuṁ paramātma-śakti-mayasyāpi tasyopādhy-adhyāsātmakasyāhaṅkārasya jīva-svarūpa-prakāśāvarakatva-rūpaṁ doṣā sa-dṛṣṭāntam upapādayati—**yathā ghana** iti | 

**arka**-raśmaya eva megha-rūpeṇa pariṇatā varṣanti,


    agnau prāstāhutiḥ samyag-ādityam upatiṣṭhate |


    ādityāj jāyate vṛṣṭir vṛṣṭer annaṁ tataḥ prajāḥ || [manu 3.76]

ity-ādi-vacanāt | ayam arthaḥ—**yathārka-prabhavo**’**rkeṇaiva darśitaḥ** prakāśitaś ca **ghano** niviḍo megho'**rkāṁśa-bhūtasya** **cakṣuṣas tamo** divi bhūmau ca mahāndhakāra-rūpo bhavati, **evam ahaṁ** prākṛtāhaṅkāro **brahma-guṇaḥ** paramātma-śakti-kārya-bhūtas **tad-īkṣitas** tenaiva paramātmanā prakāśitaś ca **brahmāṁśakasya** taṭastha-śakti-rūpatvāt paramātmano yo hīnāṁśas tasyātmano jīvasya **ātma-bandhanaḥ** svarūpa-prakāśāvarako bhavati |_|_32||_ _[paramātma-sandarbha 82]

———————————————————————————————————————

**viśvanātha-cakravartī (sārārtha-darśiṇī) :** nanu yady evaṁ sarvam eva brahma-kāryatvād ekaṁ brahmaiva, brahma-kāryeṇāhaṅkāreṇāsatyena brahmāṁśa-bhūtāś citkaṇāḥ satyāḥ jīvāḥ kṛt? āvriyante | te vā tad-āvṛtāḥ kṛt? muhyantīti tatra sa-dṛṣṭāntam āha—**yathā** iti | arka-raśmaya eva megha-rūpeṇa pariṇatā varṣanti—


    agnau prāstāhutiḥ samyag-ādityam upatiṣṭhate |


    ādityāj jāyate vṛṣṭir vṛṣṭer annaṁ tataḥ prajāḥ || [manu 3.76] ity-ādi-vacanāt |

tasmād arka-prabhava eva ghanaḥ arkeṇaiva darśitaḥ prakāśitaś ca | atha arkāṁśu-bhūtasya cakṣuṣas tama-āvarakaḥ | evam evāhaṅkāra ātmano jīvasya ātma-bandhanaḥ ātmanā svenaiva jīvaṁ badhnātīty arthaḥ ||32||

 **...**

**|| 12.4.33 ||**

**ghano yadārka-prabhavo vidīryate**

**cakṣuḥ svarūpaṁ ravim īkṣate tadā |**

**yadā hy ahaṅkāra upādhir ātmano**

**jijñāsayā naśyati tarhy anusmaret ||**

**śrīdhara-svāmī (bhāvārtha-dīpikā) : **ata evāhaṅkāra-nāśe svarūpa-darśanaṁ bhavatīti, tenaiva dṛṣṭāntenāha—ghana iti **ātmana upādhiḥ** | **jijñāsayā** vicāreṇa | **tarhi** tadā **anusmaret**, brahmāham iti paśyatīty arthaḥ ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yato'haṅkāra eva pratibandhakosti ato hetor eva | ity artha iti—pratibandhakanāśe svata eva svarūpajñānaṁ bhavatīti bhāvaḥ ||33||

———————————————————————————————————————

**jīva-gosvāmī (krama-sandarbhaḥ) : **sa cādhyāsa-parityāgaḥ svato na bhavati, kintu paramātma-jijñāsayā tat-prabhāvenaiveti vaktuṁ pūrvavad eva dṛṣṭānta-paripāṭīm āha—ghana iti | 

**ghano** **yadārka-prabhavo vidīryate** iti dṛṣṭāntāṁśe tad-vidāraṇasya na cakṣuḥ-śakti-sādhyatvam, kintu sūrya-prabhāva-sādhyatvam iti vyaktam | anena dārṣṭāntike’pi **ātmanaḥ **paramātmano **jijñāsayā** jātena tat-prasādena **ahaṅkāro naśyati** palāyate ity atrāṁśe puruṣa-jñāna-sādhyatvam ahaṅkāra-nāśasya khaṇḍitam | ato vivarta-vādo nābhyupagataḥ | atra ca **upādhir** iti viśeṣaṇena svarūpa-bhūtāhaṅkāras tv anya eveti spaṣṭībhūtam | 

evaṁ yathā dṛṣṭānte ghana-maya-mahāndhakārāvaraṇābhāvāt tat-prabhāveṇa yogyatā-lābhāc ca **cakṣuḥ** kartṛ-bhūtaṁ svarūpaṁ karma-bhūtam **īkṣate,** sva-svarūpa-prakāśam astitvena jānāti, sva-śakti-prākaṭyaṁ labhata ity arthaḥ | kadācit tad-īkṣaṇonmukhaḥ san **raviṁ** cekṣate, tathā dārṣṭāntike’py **anusmaret,** smartum[^34] anusandhātuṁ yogyo bhavati |, ātmānaṁ ceti śeṣaḥ |_|_33_|| _[paramātma-sandarbha 83]

———————————————————————————————————————

**viśvanātha-cakravartī (sārārtha-darśiṇī) :** tasyaivāhaṅkārasya nāśe satyāvaraṇa-bhaṅgo brahma-svarūpa-darśanaṁ bhavatīti tenaiva dṛṣṭāntenāha—ghana iti | vidīryate vinaśyati, tadā cakṣuḥ kartṛtvaṁ rūpaṁ ravim īkṣate iti manuṣyāder eve cakṣur, na tu ulūkādeś cakṣū ravim īkṣate | yathā bhaktimatām eva jñānināṁ, na tu bhaktim akurvatām iti, bhaktyāham ekayā grāhya [bhā.pu. 11.14.21] ity-ādy-ukteḥ | anusmaret brahmānubhavati ||33||

 **...**

**|| 12.4.34 ||**

**yadaivam etena viveka-hetinā**

**māyā-mayāhaṅkaraṇātma-bandhanam |**

**chittvācyutātmānubhavo’vatiṣṭhate**

**tam āhur ātyantikam aṅga samplavam ||**

**śrīdhara-svāmī (bhāvārtha-dīpikā) :** so’yam ātyantikaḥ pralaya ity upasaṁharati—yadaivam iti | **viveka-hetinā** jñāna-śastreṇa | **ahaṅkaraṇam evātma-bandhanam** | **acyutaṁ** paripūrṇam **ātmānam** anubhavatīti tathā ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jijñāsayāhaṅkārabādhaprakāram āha—yadaivaṁ gurormahāvākyaśravaṇottaraṁ śrūyamāṇeśajīvābhedasya virodhādanupapatteretena māyāvidyādhupādhivivekarūpahetinā bhāgatyāgalakṣaṇatadbādhakarūpakhaḍgena tayormāyāhaṅkaraṇopādhirūpamātmabandhanaṁ chittvācyuto harirevātmā matsvarūpamityanubhavo'parokṣabodho yasya tathābhūtaḥ śuddhanirupahitasvarūpeṇāvatiṣṭhate, tamātyantikamaṅgasamplavaṁ sthūlasūkṣmakāraṇāṅgatrayapralayamāhuḥ | aṅgeti sambodhanam asaṅkaraṇamātmāvarakamahaṅkāram | aṅgeti saṁyuddhiḥ pūrvavad iti viśvaṁ ||34||

———————————————————————————————————————

**jīva-gosvāmī (prīti-sandarbha 1**): **acyut**ākhye** ātmani** paramātmani **anubhavo** yasya, tathābhūtaḥ san **avatiṣṭhate** yat, tam **ātyantikaṁ samplavaṁ** muktim āhur ity arthaḥ ||34||

———————————————————————————————————————

**jīva-gosvāmī (krama-sandarbhaḥ) : **nigamayati—yadaiveti | **etena** pūrvokta-viveka-śastreṇa **māyāmaya-** iti viśeṣaṇaṁ svarūpa-bhūtāhaṅkārasya vyavacchedārtham | **avatiṣṭhate** sva-svarūpeṇāvasthito bhavati | na kevalam etāvad eva, **acyutātmānubhavaḥ,** acyute’cyuta-nāmny ātmani paramātmany anubhavo yasya tathābhūta eva sann avatiṣṭhate ||34|| [paramātma-sandarbha 84]

———————————————————————————————————————

**viśvanātha-cakravartī (sārārtha-darśiṇī) :** ahaṅkāra-vidāraṇe bhakti-miśraṁ jñānaṁ khalu sādhanam ity āha—yadeti | **viveka-hetinā** jñāna-śastreṇa **acyute** bhagavati **ātmano** manaso’**nubhavaḥ** sudṛḍha-dhyānaṁ yasya tathābhūtaḥ sann **avatiṣṭhate** | 

yad vā, evam ahaṅkāraṁ chittvā sthitasya yoginaḥ **actyutātmānubhavaḥ** pūrṇa-brahmānubhavaḥ avatiṣṭhate sthirībhavati, yas tam **ātyantikaṁ samplavaṁ** pralayam āhuḥ ||34||

 **...**

**|| 12.4.35 ||**

**nityadā sarva-bhūtānāṁ brahmādīnāṁ paran-tapa |**

**utpatti-pralayāv eke sūkṣma-jñāḥ sampracakṣate ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **nitya-pralayam āha—nityadeti ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.4.36 ||**

**kāla-sroto-javenāśu hriyamāṇasya nityadā |**

**pariṇāminām avasthās tā janma-pralaya-hetavaḥ ||**

**śrīdhara-svāmī (bhāvārtha-dīpikā) : **kutaḥ ? ity ata āha—kāleti | pariṇāminā nadī-pravāha-pradīpa-jvālādīnāṁ yā ucca-nīcāvasthās tāḥ kāla-rūpa-srotaso vegenāśu hriyamāṇasya dehāder dṛśyamānās tā eva nityadā janma-pralaya-hetavo bhavanti | dehaḥ pratikṣaṇaṁ pradhvaṁsī, pratikṣaṇam avasthābhedāspadatvāt, pradīpādi-vad ity anumānam ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he parantapeti—śatrutāpakasya tavājñānatāpakatāpyastyeveti bhāvaḥ ||35-36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kutaḥ ? ity ata āha—kāleti | kāla-rūpa-srotaso vegenāśu hriyamāṇasya eka-vacanam ārṣaṁ hriyamāṇānām ity arthaḥ | pariṇāmināṁ dehādīnām avasthā bālya-paugaṇḍādyā janma-pralaya-hetavaḥ janma-pralayayor anumāpakāḥ dehādyāḥ pratikṣaṇaṁ janma-pralayavantaḥ āsthā-bhedānāṁ vidyamānatvāt pradīpādivad ity anumānam ||36||

 **...**

**|| 12.4.37 ||**

**anādy-antavatānena kāleneśvara-mūrtinā |**

**avasthā naiva dṛśyante viyati jyotiṣām iva ||**

**śrīdhara-svāmī (bhāvārtha-dīpikā) : **nanu yadi pratikṣaṇam avasthā bhavanti tarhi kiṁ na dṛṣyante, ato hetur asiddha ity āśaṅkyāha, anādy-antavatā kālena jāyamānā avasthā naiva lakṣyante, ākāśe gacchatāṁ jyotiṣāṁ candrādīnāṁ gamanāvasthāviśeṣā yathā naiva lakṣyante tadvat | ato yathā teṣāṁ pradeśāntara-prāptyā pratikṣaṇaṁ gaty-avasthāḥ kalpyante tadvad atrāpi bālya-tāruṇyādi-darśanena madhya-vartinyo’vasthāḥ kalpyanta iti na hetur asiddha ity arthaḥ ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | ato darśanābhāvāt | hetuḥ pratikṣaṇamavasthābhedāspadatvād iti hetuḥ | ato darśanābhāvāta | teṣāṁ jyotiṣām | ity artha iti—hetuḥ pakṣe'styeveti bhāvaḥ ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yadi pratikṣaṇam avasthā bhavanti, tarhi kiṁ na dṛṣyante ? ato hetur asiddha ity āśaṅkyāha—anādy-antavatā kālena pratikṣaṇaṁ janyā nāśyāś cāvasthā naiva lakṣyante, yathā viyaty ākāśe gacchatāṁ jyotiṣāṁ candrādīnāṁ gamanāvasthā-viśeṣā naiva lakṣyante, tadvat | ato yathā teṣāṁ deśāntara-prāptyā pratikṣaṇaṁ gaty-avasthāḥ kalpyante, tadvad atrāpi bālya-tāruṇyādi-darśanena tan-madhya-vartinyaḥ sūkṣmā apy avasthāḥ kalpyanta iti na hetur asiddha ity arthaḥ ||37||

 **...**

**|| 12.4.38 ||**

**nityo naimittikaś caiva tathā prākṛtiko layaḥ |**

**ātyantikaś ca kathitaḥ kālasya gatir īdṛśī ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **upasaṁharati—nitya iti ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kālasya ca gati brūhīti praśnasyottaramupasaṁharanāha—kālasyeti ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

**...**

**|| 12.4.39 ||**

**etāḥ kuru-śreṣṭha jagad-vidhātur**

**nārāyaṇasyākhila-sattva-dhāmnaḥ |**

**līlā-kathās te kathitāḥ samāsataḥ**

**kārtsnyena nājo’py abhidhātum īśaḥ ||**

**śrīdhara-svāmī (bhāvārtha-dīpikā) : **purāṇārtham upasaṁharati—etā iti | **līlā**-viṣayāḥ **kathā** **ajo** brahmāpi **kārtsnyenābhidhātuṁ neśaḥ** ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he kuruśreṣṭheti—antāvasthāyāṁ śrī-bhāgavataśravaṇattvaṁ sarvebhyaḥ svakulamukhyebhyaḥ śreṣṭhosīti bhāvaḥ| kiṁ ca—bhagavallīlā asmadādilīlāvadrāgapūrvikā na kintu yogamāyaiva | tathā ca śrutiḥ—


    yadacarastanvā vāvṛdhāno balānīndra prabrūvāṇo janeṣu māyetsā te yā niyuddhānyāhurnādyaśatruṁ nanu purā vivitse | iti | 

asyā arthaḥ—he indra parameśvara yat tanvā matsyakūrmādiśarīreṇācaraḥ caraṇaṁ kṛtavānasi vāvṛdhānaḥ vavṛdhe daityādīnhatvā mahattvaṁ ca prāptavānasi loke balāni bhūmeruddharaṇādīni janeṣu prabruvāṇaḥ khyāpitavānabhūḥ sā sarvā te tava māyet māyaiva sā kā yā niyuddhānyāhuḥ devāsurasaṁgrāmāḥ sarve māyaiva | kuta etat—yastvaṁ nanu niścitam adya vartamānakāle purā vā śatruṁ nāśanīyaṁ na vivitse labhase, sarvasyāntarātmakatvātkālatraye'pi tatra śatrurnāstoti tasmātsvānānuvādavadetatpurāṇaṁ bhagavallīlāmanubadatīti mantrārthaḥ ||39||

———————————————————————————————————————

**śrīnātha-cakravartī (caitanya-mata-mañjuṣā) :** etāḥ kuru-śreṣṭhety-ādi | akhila-sattva-dhāmnaḥ sarva-prāṇi-nilayasya jagad-vidhātur līlās te tubhyaṁ kathitāḥ, ajo’pi brahmāpi kārtsnyena yāḥ kathayitum na śaknoti | ataḥ śrī-kṛṣṇasya gokulādiṣv anyā anyā api yā līlā ūhanīyāḥ ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** bhagavat-kathā upasaṁharati—etā iti ||39||

 **...**

**|| 12.4.40 ||**

**saṁsāra-sindhum atidustaram uttitīrṣor**

**nānyaḥ plavo bhagavataḥ puruṣottamasya |**

**līlā-kathā-rasa-niṣevanam antareṇa**

**puṁso bhaved vividha-duḥkha-davārditasya ||**

**śrīdhara-svāmī (bhāvārtha-dīpikā) : **nanu yadi sākalyenābhidhātuṁ na śakyante, tarhi kiṁ tad-abhidhānena ? tatrāha—saṁsāreti | vividhaṁ duḥkham eva davo dāvānalaḥ, tenārditasya pīḍitasya, ata **uttitīrṣoḥ** puṁso bhagavato yā **līlāh,** tāsāṁ **kathāḥ,** tāsāṁ **rasah,** tan-**niṣevaṇam** **antareṇānyaḥ plavas** taraṇa-sādhanaṁ na bhavet, upāyāntarāsaṁbhavāt | tat-kathā-śravaṇam eva yathā-śakti niṣevyam ity arthaḥ ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **punar ākṣipati—_nanv_ iti | _ity artha_ iti | yathā mahad-anekānna-rāśito yat kiñcit tad-annaika-deśāśanenān nivṛttir bhavati tathā līla-kathaika-deśo'pi saṁsāra-duḥkha-nivartako'taḥ so'vaśyaṁ sevya iti bhāvaḥ | 

viśvanāthas tu—yat prathama-skandha-pṛṣṭaṁ mriyamāṇasya kiṁ kṛtyaṁ [bhā.pu. 1.19.37] tad-uttaram āha—**saṁsāra-** iti | duḥsaha-kṣudhāyāṁ bhojanam **antareṇa** nopaśama itivan **nānyo** jñānādikaḥ **plava** uttaraṇa-sādhanaṁ duḥsaha-kṣudhāyāḥ srak-candanādir iva, tenaitad-uttarādhyāye mayāpy upadeṣṭavyaḥ | mahā-rahasya-bhakti-ratna-cchādanārthaṁ yaj-jñānaṁ tattvayāpyatvena na pratyetavyam iti bhāvaḥ | **rasa**-śabdena **līlā-kathānām** amṛtatvam āropitam | ata eva vividha-duḥkha-mahā-rogāṇāṁ dava-mahā-jvālās tat-pīḍitasya sadya evaikam amṛtaṁ vinā nānyad auṣadhaṁ prayoktavyam iti bhāvaḥ ||40||

———————————————————————————————————————

**kaivalya-dīpikā : antareṇa** vinā | **davo** vana-vahniḥ | atra ūrjitaikā **līlā-kathā** iti padāni jñāna-miśratve bījam ||40|| [mu.pha. 6.34]

———————————————————————————————————————

**śrīnātha-cakravartī (caitanya-mata-mañjuṣā) :** kintu līlās tāvad dvividhāḥ—sṛṣṭy-ādi-līlāḥ, śrī-vṛndāvana-līlāś ceti | tāsāṁ madhye vṛndāvanādi-līlāyāḥ caraṇāravindaṁ yathā saṁsāra-sindhu-taraṇopayuktaṁ bhavati, nānyathānya-līlayeti darśayati—**saṁsāra-sindhum** ity-ādi | aho aticitram etat ! **saṁsāra-sindhu-taraṇe** **līlā-kathā**-rūpā ye **rasāḥ**, teṣāṁ **niṣevaṇam** eva **plavaḥ** | jale jala-rūpa-plava iti citram etat ||40||

———————————————————————————————————————

**sanātana-gosvāmī : **[ha.bha.vi. 10.436] **vividhaṁ duḥkham** eva **dāvānalaḥ** | tena **arditasya** pīḍitasya | ata **uttitīrṣoḥ** puṁsaḥ bhagavato yā **līlā-kathāḥ**, tāsāṁ **rasaḥ**, tan-**niṣevaṇam antareṇa anyaḥ plavaḥ** uttaraṇa-sādhanaṁ na bhavet ||40||

———————————————————————————————————————

**jīva-gosvāmī (krama-sandarbhaḥ) : **evaṁ śrī-śukaḥ sva-kṛtopadeśopasaṁhāre ca śravaṇam upalakṣya śrī-bhagaval-līla-kathā-māhātmyam āha |[^35] eṣā ca līlā-kathā tad-bhakty-eka-puruṣārthibhir yathāyathaṁ śrotavyaiva, mokṣārthibhir apy avaśyaṁ śrotavyety āha—**saṁsāra-** iti | anyāsām api bhaktīnāṁ tat-pūrvakatvenaiva pravṛtter upāyāntarāsambhavatvaṁ yuktam |_|_40|| [bhakti-sandarbhaḥ 86][^36]

———————————————————————————————————————

**viśvanātha-cakravartī (sārārtha-darśiṇī) :** etā vividhāḥ kathāḥ khalu vividha-bhaktānāṁ jīvātava eva | mokṣārthinām apy etāḥ kathā vinā jñānādibhir na mokṣa ity āha—kiṁ kṛtyaṁ ? tad-uttara-niṣkarṣo’yam ity āha—saṁsāra- iti | duḥsahāyāḥ kṣudhāyā bhojanam **antareṇa** nopaśama itivat, **nānyo** jñānādikaḥ **plava** uttaraṇa-sādhanam, duḥsahāyāṁ kṣudhāyāṁ srak-candanādir iva | tenaitad uttarādhyāye mayāpy upadeṣṭavyaṁ mahā-rahasya-bhakti-ratna-cchādanārthaṁ yaj jñānaṁ, tat tvayā sopādeyatvena na pratyetavyam iti bhāvaḥ | **rasa**-śabdena **līlā-kathānām** amṛtatvam āropitam, ata eva **vividha-duḥkha**-mahā-rogāṇāṁ **davā** mahā-jvālās teṣāṁ sadya evaikam amṛtaṁ vinā nānyad auṣadhaṁ prayoktavyam iti bhāvaḥ ||40||

 **...**

**|| 12.4.41 ||**

**purāṇa-saṁhitām etām ṛṣir nārāyaṇo’vyayaḥ |**

**nāradāya purā prāha kṛṣṇa-dvaipāyanāya saḥ ||**

**śrīdhara-svāmī (bhāvārtha-dīpikā) : **śrotur ādara-dārdhyāya saṁpradāya-pravṛttim āha, purāṇa-saṁhitām iti tribhiḥ |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **avyayaḥ sarvadaikarasaḥ nārāyaṇa ṛṣiḥ sarvajñaḥ brahmadvārā purā nāradāya prāha | sa nāradaḥ ||41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **śrī-śuka-sampradāyaṁ śuddham avicchinnam anusṛtyaivaitat paṭhana-pāṭhana-śravaṇa-śrāvaṇādikaṁ kāryam ity abhiprāyeṇāha—purāṇeti | ṛṣir nārāyaṇo brahmaṇe ity adhyāhāryam | sa ca brahmā avyayaḥ aparādhābhāvād bhakti-vyaya-rahito nāradāya purāṇa-saṁhitām etām iti ||41||

 **...**

**|| 12.4.42 ||**

**sa vai mahyaṁ mahā-rāja bhagavān bādarāyaṇaḥ |**

**imāṁ bhāgavatīṁ prītaḥ saṁhitāṁ veda-sammitām ||**

**śrīdhara-svāmī (bhāvārtha-dīpikā) : **sa vai bādarāyaṇaḥ prītaḥ san mahyam imāṁ saṁhitāṁ prāheti pūrveṇānvayaḥ |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sa kṛṣṇadvaipāyanaḥ | he mahārājeti—mahena bhagavatprāptyutsadhenādhunā samantāttvaṁ rājasīti bhāvaḥ| tattvajñāpakatvena sarvavedatulyām ||42||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** imaṁ bhāgavatīm iti vākya-bhedān na paunaruktyam ||42||

 **...**

**|| 12.4.43 ||**

**imāṁ vakṣyaty asau sūta ṛṣibhyo naimiṣālaye |**

**dīrgha-satre kuru-śreṣṭha sampṛṣṭaḥ śaunakādibhiḥ ||**

**śrīdhara-svāmī (bhāvārtha-dīpikā) : **asau sūta iti purataḥ sthitam aṅgulyā nirdiśyāha | naimiṣālaye naimiṣāraṇya-sthāne ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he kuruśreṣṭheti saṁbuddhirvyākhyātacarī ||43||

iti śrīmad-bhāgavata-bhāvārtha-dīpikā-prakāśe dvādaśa-skandhe caturtho'dhyāyaḥ ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** asau sūta iti pura-sthitam aṅgulyān nirdiśati ||43||

iti sārārtha-darśinyāṁ harṣiṇyāṁ bhakta-cetasām |

dvādaśasya caturthe’pi saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    pralaya-varṇanaṁ nāma caturtho’dhyāyaḥ |

|| 12.4 ||

**...**

**(12.5)**


### atha pañcamo’dhyāyaḥ


## brahmopadeśaḥ

**|| 12.5.1 ||**

**śrī-śuka uvāca—**

**atrānuvarṇyate’bhīkṣṇaṁ viśvātmā bhagavān hariḥ |**

**yasya prasāda-jo brahmā rudraḥ krodha-samudbhavaḥ ||**

**śrīdhara-svāmī (bhāvārtha-dīpikā) :**

pañcame tu samāsena para-brahmopadeśataḥ |

rājñas takṣaka-sandaṁśān mṛtyu-bhīti-nivāraṇam ||

etat purāṇaṁ śṛṇvann abhayaṁ prāpnotīty abhipretya purāṇārtham anusmārayati—atreti | ayaṁ bhāvaḥ—jagataḥ kartā **brahmāpi** **yasya prasāda-jaḥ** | prasādo’tra rajo-vṛttir harṣaḥ | tato jātatvāt para-tantraḥ | sarva-saṁhartā **rudraś** ca yasya **krodha-saṁbhavaḥ**, na tu svatantraḥ | sa viśvasyātmā niyantā **bhagavān atrānuvarṇyate** | ata evaṁ-bhūtaṁ bhagavantaṁ śṛṇvataḥ kuto’nyasmād bhaya-śaṅketi ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **samāsena saṅkṣepeṇa | atra granthe | atra tātparyaṁ svāmicaraṇā āhuḥ—ayaṁ bhāva ity-ādinā | śāstrārthamupasaṁhṛtya śrīśukaḥ kiñcidātmanaiva parāmamarśa—aho asādhvanuṣṭitaṁ yanmahārahasyamasamādhikaṁ svahṛdaya sampuṭātsamudghāṭya sarvalokadṛggocarīkṛtam | yaḥ khalu matprabhuṇā rājavidyā rājaguhyam ityanena vidyānāṁ rājeti, guhyānāṁ rājetyuktaḥ, punaś ca sarvaguhyatamaṁ bhūyaḥ śṛṇu me ityanena guhyatamaśabdenoktaḥ, sa khalu bhaktiyogo mayā parīkṣiti kṛṣāvaśatayā prāyaḥ prakaṭīkṛtyaivoktaḥ | tathā hi—


    akāmaḥ sarvakāmo vā mokṣakāma udāradhīḥ | 


    trīvreṇa bhaktiyogena yajeta puruṣaṁ param || 

ity-ādinā mukhabāhūrupādebhyaḥ puruṣasyāśramaiḥ saha ityatra—


    ya eṣāṁ puruṣaṁ sākṣādātmaprabhavamīśvaram | 


    na bhajantyavajānanti sthānādbhraṣṭāḥ patantyadhaḥ || 

ity-ādinā cānvayavyatirekābhyāṁ bhaktir eva sarva phalasādhanatvenopapāditā | svargādisādhanāni karmāṇi dūre tāvadāsatām, mokṣasādhanasyātiprasiddhasyāpi jñānasya mokṣakāraṇatvaṁ parāstīkṛtam eva | naiṣkarmyamapyacyutabhāvavarjitaṁ na śobhate jñānamalaṁ nirañjanam iti, caturthāśramiṇo jñānino'pi sthānādbhraṣṭāḥ patantyadhaḥ iti āruhya kṛcchreṇa paraṁ padaṁ tataḥ patantyadho nādṛtayuṣmadaṅghrayaḥ ity-ādy-uktejñānāsattve'pi bhaktyā vinā mokṣāsiddheḥ | 


    yatkarmabhiryattapasā jñānavairāgyataś ca yat | 


    sarvaṁ madbhaktiyogena puruṣo labhartejasā || 

iti jñānavyatireke'pi bhaktyaiva mokṣasiddheruktatvāt | mokṣaṁ prati jñānaṁ naivānvayavyatirekīti tadapi jñānānmokṣa iti yā prasiddhistatra jñānagatā guṇībhūtā bhaktir eva mokṣaṁ janayati, jñānasya tu nāmamātreṇa kāraṇatā bhaktyāham ekayā grāhyaḥ iti, na tapo nātmamīmāṁsā iti—


    kiṁ vā yogena sāṅkhyena nyāsasvādhyāyayor api | 


    śreyobhiritaraścaiva na yatrātmaprado hariḥ || 

ity-ādivākyairbrahmānubhavaṁ prati jñānasya sahakārītāpi vastuto na pratipāditā, bhaktarevopakramovasaṁhārābhyāseṣu prapañcitam, tadapi yadantarāntarā yogajñānādikamupanyastaṁ tatkhalu bhakterutkarṣaṁ tattanmatāni ca bhaktānprati jñāpayitumeveti | kiṁ ca—yannāmadheyaśravaṇānukīrtanādyatprahvaṇādyatsmaraṇād api kvacit iti, aho vataśvapaco'to garīyān yajjihvāgre vartate nāma tubhyam iti yannāma sakṛcchravaṇātpulkasopi vimucyate ity-ādibhyaḥ | kiṁ ca—na mātrayāpi bhaktyā mokṣaḥ iti, tathā—


    tāpatrayeṇābhihatasya ghore santapyamānasya bhavādhvanīha | 


    paśyāmi nānyaccharaṇaṁ tavāṅghridvandvātapatrādamṛtābhivarṣāt || 

ityuddhavavākyena, saṁsārasindhumatidustaramuttitīrṣornānyaḥ plavaḥ ityupasaṁhāre madvākyena ca tāṁ vinā tu nānyenopāyena saṁsārānmokṣa ity api nirdhāritam | kiṁ ca—bhaktyā tayaiva parayā nirvṛtyā hyapavargamātyantikaṁ paramapuruṣārtham api svayamāsādita no evādriyante bhavadīyatvenaiva parisamāptasarvārthā iti, mayi sañjāyate bhaktiḥ ko'nyo'rtho'syāvaśiṣyate iti, na parilaṣanti kecidapavargam api iti, sā brahmaṇi svamahimanyapi nātha mā bhūt iti, svargāpavarganarakeṣv api tulyārthadarśinaḥ ity-ādi vākyebhyaścaturthaṁ puruṣārtham api tiraskṛtya bhakter eva puruṣārthaśiromaṇitvaṁ mayā sthāpitam | kiṁ ca—munyantaravākyasya prāmāṇyamāpekṣikameva, madvākyasya tu prāmāṇyamātyantikameveti sarvatra vaikuṇṭhe'pi prasiddhirbhūyasī | parokṣavādā ṛṣayaḥ parokṣaṁ ca mama priyam iti bhagavad-ukter mahārahasyodghāṭanapaṭiṣṭho bhūtvā bhagavad-apriyaṁ karo'pyabhūvam | tadadhunā kiṁ kariṣye purāṇārthaś ca samāptīkṛta eva, bhavatvadhanāpi bhaktermahāmahimānaṁ saṁvarītuṁ yatiṣye, yathā kaścinmahāratnamatigopyam api rabhasavaśena sarvalokānpradāpi punaḥ kiścitparāmṛśya tadalakṣitaṁ sampuṭitaṁ kṛtvā mahākośābhyantare saṁsthāpya ratnāntaraṁ bahiḥ prakāśyānenaivāsmākaṁ sarvārthasiddhir iti brūte, tathaiva rājānamahaṁ jñānamupadiśāmi yathā gamanasamaye tu śukaḥ parīkṣite jñānamevopadiṣṭavāniti bhagavanmāyāprabhāvājjñānamevotkṛṣṭaṁ, bhaktis tu tatsādhanam iti maṁsyante | kiṁ ca—bhaktisiddhāñjanānprati prādurbhūya bhagavāṁstānparīkṣamāṇo mokṣaṁ gṛhāṇa yathā brūte, tathaivānena jñānopadeśenāsya macchiṣyasya parīkṣito bhaktimadvyutpattiṁ ca parīkṣiṣye | parīkṣā ceyaṁ sarvajñenāpi jagatyasminparīkṣito bhaktiniṣṭājñāpanārthā jñeyā | kiṁ ca—bhaktijñānayoḥ phalamantato muktir eva kevalamityanabhijñavyākhyānaṁ naiva madabhiprāyasambaddhaṁ jñeyam, yataḥ—


    rājan patirgururalaṁ bhavatāṁ yadūnāṁ daivaṁ priyaḥ kulapatiḥ kva ca kiṅkaro vaḥ | 


    astyevamaṅga bhagavānbhajatāṁ mukundo muktiṁ dadāti karhicitsma na bhaktiyogam || 

ity uktavatā mayā mukteḥ sakāśād api bhakterutkṛṣṭaphalasya pratipāditvāt | na copadeṣṭavyenānena jñānena parīkṣito nirvāṇamuktiprāptireveti jñeyam—


    sa vai mahābhāgavataḥ parīkṣidyenāpavargākhyamadabhrabuddhiḥ | 


    jñānena vaiyāsakiśabditena bheje khagendradhvajapādamūlam | 


    iti madabhiprāyābhijñenānena macchiṣyeṇa sūtenāgre vakṣyamāṇatvāt | 

rājanpatirgururalam ityatra bhajadbhyas tu bhaktiyogaṁ dadāti iti parīkṣitaḥ premabhaktiprāptir eva vyañjitā, na copadiśyamānenānenaiva dehādivyatiriktātmajñānena brahmānubhavaḥ sidhyet, kintvasyāpi jñānasya bhaktyā nirjayenaiva yaduktaṁ bhagavatā—


    dravyaṁ deśaḥ phalaṁ kālo jñānaṁ karma ca kārakaḥ | 


    śraddhāvasthākṛtirniṣṭhā traiguṇye sarva eva hi | 


    sarve guṇamayā bhāvāḥ puruṣā vyaktyadhiṣṭhitāḥ | 


    dṛṣṭaṁ śrutamanudhyātaṁ buddhyā vā puruṣarṣabha | 


    etāḥ saṁsṛtayaḥ puṁso guṇakarma nibandhanāḥ | 


    yenemā nirjitāḥ saumya guṇā jīvena cittajāḥ | 


    bhaktiyogena manniṣṭho madbhāvāya prapadyate | iti | 

kiṁ ca—bhagavad-bhaktasya mokṣakāmatve'pi nāsti jñānena prayojanam | yaduktaṁ svayaṁ bhagavatā—


    jñāne karmaṇi yoge ca vārtāyāṁ daṇḍadhāraṇe | 


    yāvānartho nṛṇāṁ tāta tāvāṁste'haṁ caturvidhaḥ || iti | 

tasmādanena sarvānte jñānopadeśenāsya śāstrasyaspaṣṭatayaiva mohinīsādharmyaṁ pratipādayiṣye | yathā hyasurāḥ premasudhayā vañcitā eva bhaveyur iti | api ca—jñānopadeśātprāgekaṁ vākyaṁ vyañjanayā vṛttyā bhaktān prīṇayituṁ bhaktirasamrakṣitam eva kariṣye, tadanantaraṁ jñānopadeśavākyānyapi yāni bhaktipratikūlāni vakṣye tānyapyantarbhūtabhaktyanukūlārthāneva kariṣya ity-ādikaṁ vicāryāha—atreti | atra samāptīkṛte'sminpurāṇaśāstra ity arthaḥ | yasya hareḥ prasādajo brahmeti—prasādasya sattvaguṇatvādbrahmaṇas tu rajaḥsambhavatvādetanna saṁgacchate, tathā rudraḥ krodhasamudbhava iti bhagavato nirguṇa tvātsvarūpeṇa tāmasaḥ krodho'pi na sambhavedyadudbhavo rudraḥ syāt tasmādvākyamidamatiśayoktyārthāntaratātparyakaṁ jñeyam | tac caivam—nirguṇasya bhagavataḥ svabhaktasevini jane prasādaḥ svabhaktadrohiṇi krodhaś ca dṛṣṭastau ca bhaktavatsalasya śuddhasattvasvarūpādevetyata evaṁ vyākhyeyam—yasya prasādajo yasya prasādākhyo bhāgyaviśeṣo brahmaivoktasamastasādhyasādhanotpattiheturatas tadartham eva bhaktairyatanīyaṁ, tathaivoktasādhyasādhanavināśaheturbhagavatkopa evetyatas tadanudbhava eva yatanīyamityetāvatpurāṇatātparyamavadheyam iti bhāvaḥ | nanu yadi śrīśukadevena bhāgavatapurāṇamidamatraiva samāptīkṛtaṁ kathaṁ tarhi prathamaskandhasyāvaśiṣṭadvādaśasya ca śrī-bhāgavatatvamucyate, yajñasya prāguttarakriyayor api yāgatvameva, nāṭakaśāstrasya yathā prākpaścādgatayoḥ prastāvanāśīrvādayor api nāṭakatvam eva tathaiva prathamadvādaśārddhayor api bhāgavatatvam, yathā ca—


    gītā sugītā kartavyā kimanyaiḥ śāstravistaraiḥ | 


    yā svayaṁ padmanābhasya mukhapadmādviniḥsṛtā || 

ityaṣṭādaśādhyāyāḥ śrīgītāyāḥ sarvasyā bhagavatproktatvābhāve'pi bhagavatproktatvamucyate, tathaiva saprathamadvādaśasya śrī-bhāgavatatvaṁ śrīśukadevaproktatvābhāve'pi śrīśukaproktatvañceti samādhiḥ ||1||

———————————————————————————————————————

**jīva-gosvāmī (paramātma-sandarbhaḥ 16) : **atra śrī-viṣṇur na kathita iti tena sākṣād abheda evety āyātam | tad uktam—sa u eva viṣṇur [bhā.pu. 3.8.15] iti | śrutiś ca—puruṣo vai nārāyaṇo’kāmayata | atha nārāyaṇād ajo’jāyata, yataḥ prajāḥ sarvāṇi bhūtāni [nā.u. 1] iti | 


    nārāyaṇaḥ paraṁ brahma 


    tattvaṁ nārāyaṇaḥ param |


    ṛtaṁ satyaṁ paraṁ brahma 


    puruṣaṁ kṛṣṇa-piṅgalam || [ma.nā.u. 13.4, 23.1] iti |


    eko ha nārāyaṇa āsīn, na brahmā, na ca śaṅkaraḥ | sa munir bhūtvā samacintayat |


    tata eva vyajāyanta viśvo hiraṇyagarbho’gnir varuṇa-rudrendrā[^37] iti ca |

tasmāt tasyaiva varṇanīyatvam api yuktam ||

———————————————————————————————————————

**jīva-gosvāmī (krama-sandarbhaḥ) : **atrānuvarṇyata ity-ādi | prāk-kalpa-līna-sādhaka-bhaktān utpadya mad-bhaktiṁ kariṣyantīti bhāvanā-mayād yasya **prasādāj jātāḥ**, teṣu mukhyo **brahmā** | tathā kālena tad-vimukha-prāye loke tad-vaimukhya-hetuṁ bhāvaṁ prati jātād yasya **krodhāj jātaḥ** svābhakta-śāstā rudra[^38] ity arthaḥ ||1||

———————————————————————————————————————

**viśvanātha-cakravartī (sārārtha-darśiṇī) :** 

etac-chāstrārtha-tātparyācchādanāyātra pañcame |

brahma-jñānopadeśaḥ śrī-munīndreṇa nṛpe kṛtaḥ ||

śāstrārtham upasaṁhṛtya śrīman-munīndraḥ kiñcid ātmanaiva parāmamarśa | aho asādhv-anuṣṭhitaṁ, yan-mahā-rahasya-ratnam asamādhikaṁ sva-hṛdaya-saṁpuṭād udghaṭayya sarva-loka-dṛṣṭi-gocarīkṛtaṁ, yaḥ khalu mat-prabhuṇā, rāja-vidyā rāja-guhyaṁ [gītā 9.1] ity anena vidyānāṁ rājeti guhyānāṁ rājety uktaḥ | punaś ca sarva-guhyatamaṁ bhūyaḥ śṛṇu me [gītā 18.64] ity anena sarva-guhyatama-śabdenoktaḥ, sa khalu bhakti-yogo’tra śāstre mayā parīkṣiti kṛpā-paravaśatayā prāyaḥ prakaṭī-kṛtyaivoktaḥ | tathā hi—


    akāmaḥ sarva-kāmo vā mokṣa-kāma udāra-dhīḥ |


    tīvreṇa bhakti-yogena yajeta puruṣaṁ param || [bhā.pu. 2.3.10] ity-ādinā,


    mukha-bāhūru-pādebhyaḥ puruṣasyāśramaiḥ saha ity atra,


    ya eṣāṁ puruṣaṁ sākṣād ātma-prabhavam īśvaram |


    na bhajanty avajānanti sthānād bhraṣṭāḥ patanty adhaḥ || [bhā.pu. 11.5.2-3]

ity-ādinā cānvaya-vyatirekābhyāṁ bhaktir eva sarva-phala-sādhanatvena pratipāditā | svargādi-sādhanāni karmādīni dūre tāvad āsatāṁ, mokṣa-sādhanatvenātiprasiddhasyāpi jñānasya mokṣa-kāraṇatvaṁ parāstī-kṛtam eva | naiṣkarmyam apy acyuta-bhāva-varjitaṁ na śobhate jñānam alaṁ nirañjanaṁ [bhā.pu. 12.12. 53] iti | caturthāśramiṇo jñānino’pi, sthānād bhraṣṭāḥ patanty adaḥ [bhā.pu. 11.5.3] iti, āruhya kṛcchreṇa paraṁ padaṁ tataḥ patanty adho’nādṛtya yuṣmad-aṅghrayaḥ [bhā.pu. 10.2.32] ity-ādy-ukter jñānānvaye’pi bhaktyā vinā mokṣāsiddheḥ | 


    yat karmabhir yat tapasā jñāna-vairāgyataś ca yat |


    yogena dāma-dharmeṇa śreyobhir itarair api || [bhā.pu. 11.20.32]

iti jñāna-vyatireke’pi bhaktyaiva mokṣa-siddher uktatvāt | mokṣaṁ pratijñānaṁ naivānvaya-vyatirekīti | tad api jñānān mokṣa iti yā prasiddhis tatra jñāna-gatā guṇībhūtā bhaktir eva mokṣaṁ janayet | jñānasya tu nāma-mātreṇaiva kāraṇatā, bhaktyāham ekayā grāhyaḥ [bhā.pu. 11.14.21] iti, na tapo nātma-mīmāṁsā [bhā.pu. 10.23.42] iti, 


    kiṁ vā yogena sāṅkhyena nyāsa-svādhyāyayor api |


    kiṁ vā śreyobhir anyaiś ca na yatrātma-prado hariḥ || [bhā.pu. 4.31.12] 

ity-ādi-vākyair brahmānubhavaṁ prati jñānasya sahakāritāpi, vastuto na pratipāditeti | bhakter eva sādhanatvam upakramopasaṁhārābhyāseṣu prapañcitam | tad api yad antarāntarā jñāna-yogādikam apy upanyastaṁ, tat khalu bhakter utkarṣaṁ tat-tan-matāni ca bhaktān jñāpayitum eveti | 

kiṁ ca, 


    yan-nāmadheya-śravaṇānukīrtanād


    yat-prahvaṇād yat-smaraṇād api kvacit |


    śvādo’pi sadyaḥ savanāya kalpate


    kutaḥ punas te bhagavan nu darśanāt ||


    aho bata śva-paco’to garīyān


    yaj-jihvāgre vartate nāma tubhyam |


    tepus tapas te juhuvuḥ sasnur āryā


    brahmānūcur nāma gṛṇanti ye te || [bhā.pu. 3.33.6-7] iti |


    yan-nāma sakṛc chravaṇāt


    pukkaśo’pi vimucyate saṁsārāt [bhā.pu. 6.16.44] 

ity-ādibhyaḥ kiñcin-mātryāpi bhaktyā mokṣa iti | tathā, 


    tāpa-trayeṇābhihatasya ghore


    santapyamānasya bhavādhvanīśa |


    paśyāmi nānyac charaṇaṁ tavāṅghri-


    dvandvātapatrād amṛtābhivarṣāt || [bhā.pu. 11.19.9] ity uddhava-vākyena,

saṁsāra-sindhum ati-dustaram uttitīrṣor nānyaḥ plavaḥ [bhā.pu. 12.4.40] ity upasaṁhāre mad-vākyena ca tāṁ vinā tu nānyenopāyena saṁsārād api mokṣa ity api nirdhāritam | 

kiṁ ca, bhaktyā tayaiva parayā nirvṛtyā hy apavargam ātyantikaṁ parama-puruṣārtham api svayam āsāditaṁ no evādriyante bhagavadīyatvenaiva parisamāpta-sarvārthāḥ [bhā.pu. 5.6.17] iti | mayi sañjāyate bhaktiḥ ko’nyo’rtho’syāvaśiṣyate [bhā.pu. 11.19.24] iti, na parilaṣanti kecid apavargam api [bhā.pu. 10.87.21] iti, sā brahmaṇi sva-mahimany api nātha mā bhūt [bhā.pu. 4.9.10] iti, svargāpavarga-narakeṣv api tulyārtha-darśinaḥ [bhā.pu. 6.17.28] ity-ādi-vākyebhyaś caturtha-puruṣārtham api tiraskṛtya bhakter eva puruṣārtha-śiromaṇitvaṁ ca mayā sthāpitam |

kiṁ ca, muny-antara-vākyasya prāmāṇyam āpekṣikam eva mad-vākyasya tu prāmāṇyam ātyantikam eveti sarvatra vaikuṇṭhe’pi prasiddhir bhūyasī, parokṣa-vādā ṛṣayaḥ parokṣaṁ mama ca priyaṁ [bhā.pu. 11.21.36] iti bhagavad-ukter mahā-rahasyodghāṭana-paṭiṣṭho bhūtvā bhagavad-apriyaṅkaro’py anubhavam | tad adhunā kiṁ kariṣye ? purāṇārthaś ca samāpti-kṛta eva, bhavatv adhunāpi bhakter mahā-mahimānaṁ saṁvarītuṁ yatiṣye | yathā kaścin mahā-ratnam atigopyaṁ rabhasa-vaśena sarva-lokān sandarśyāpi punaḥ kiñcit parāmṛśya tad alakṣitaṁ sampuṭa-gataṁ kṛtvā mahā-koṣābhyantare saṁsthāpya ratnāntaraṁ bahiḥ-prakāśyānenaivāsmākaṁ sarvārtha-siddhir iti brūte, tathaivādhunā rājānam ahaṁ jñānam upādiśāmi, yathā gamana-samaye tu śukaḥ, parīkṣite jñānam evopadiṣṭavān iti bhagavan-māyā prabhāvāj jñānam evotkṛṣṭaṁ, bhaktis tu tat-sādhanam eveti maṁsyante | 

kiṁ ca, bhakti-siddhān janān prati prādurbhūya bhagavāṁs tān parīkṣamāṇo mokṣaṁ gṛhāṇeti yathā brūte, tathaivānena jñānopadeśenāsya mac-chiṣyasya parīkṣito bhaktimad-vyutpattiṁ ca parīkṣiṣye, parīkṣā ceyaṁ sarvajñenāpi jagaty asmin parīkṣid-bhakti-niṣṭhā jñāpanārthā jñeyā | 

kiṁ ca, bhakti-jñānayoḥ phalam antato muktir eva kevalam ity anabhijña-vyākhyānaṁ naiva mad-abhiprāya-sambandhaṁ jñeyam | yato, 


    rājan patir gurur alaṁ bhavatāṁ yadūnāṁ


    daivaṁ priyaḥ kula-patiḥ kva ca kiṅkaro vaḥ |


    astv evam aṅga bhagavān bhajatāṁ mukundo


    muktiṁ dadāti karhicit sma na bhakti-yogam || [bhā.pu. 5.6.18]

ity uktavatā mayā mukteḥ sakāśād api bhakter utkṛṣṭa-phalatvasya pratipāditatvāt, na copadeṣṭavyenānena jñānena parīkṣito nirvāṇa-mukti-prāptir evety āśaṅkanīyam | 


    sa vai mahā-bhāgavataḥ parīkṣid


    yenāpavargākhyam adabhra-buddhiḥ |


    jñānena vaiyāsaki-śabditena


    bheje khagendra-dhvaja-pāda-mūlam || [bhā.pu. 1.18.16]

iti mad-abhiprāyābhijñenānena mac-chiṣyeṇa sūtenāgre vakṣyamāṇatvāt | mayi rājan patir gurur alam ity atra bhavadbhyas tu sva-bhakti-yogaṁ dadāti | iti parīkṣitaḥ prema-bhakti-prāptir abhivyañjitaiva na copadiṣyamānenānenaiva dehādi-vyatiriktātma-jñānena brahmānubhavaḥ siddhyet | kiṁ tv asyāpi jñānasya bhaktyā nirjayenaiva yad uktaṁ bhagavatā—


    dravyaṁ deśaḥ phalaṁ kālo jñānaṁ karma ca kārakaḥ |


    śraddhāvasthākṛtir niṣṭhā traiguṇyaḥ sarva eva hi ||


    sarve guṇa-mayā bhāvāḥ puruṣāvyakta-dhiṣṭhitāḥ |


    dṛṣṭaṁ śrutam anudhyātaṁ buddhyā vā puruṣarṣabha ||


    etāḥ saṁsṛtayaḥ puṁso guṇa-karma-nibandhanāḥ |


    yeneme nirjitāḥ saumya guṇā jīvena citta-jāḥ |


    bhakti-yogena man-niṣṭho mad-bhāvāya prapadyate || [bhā.pu. 11.25.30-32] iti |

kiṁ ca, bhagavad-bhaktasya mokṣa-kāmatve’pi nāsti jñānena prayojanaṁ, yad uktaṁ svayaṁ bhagavatā—


    jñāne karmaṇi yoge ca vārtāyāṁ daṇḍa-dhāraṇe |


    yāvān artho nṛṇāṁ tāta tāvāṁs te’haṁ catur-vidhaḥ || [bhā.pu. 11.29.33] iti |

tasmād anena sarvās te jñānopadeśenāsya śāstrasya spaṣṭatayaiva mohinī-sādharmyaṁ pratipādayiṣye | yathā hy asurāḥ prema-sudhayā vañcitā eva bhaveyur iti | api ca jñānopadeśāt prāg ekaṁ vākyaṁ punar vyañjanayā vṛttyā bhaktān prīṇayituṁ bhaktir asamrakṣitam eva kariṣye | tad-anantaraṁ jñānopadeśa-vākyāny api yāni bhakti-pratikūlāni vakṣye, tāny apy antar-bhūta-bhakty-anukūlārthāny eva kariṣye ity-ādikaṁ vicāryāha—atreti | atra samāptīkṛte’smin purāṇa-śāstra ity arthaḥ | yasya hareḥ prasādajo brahmeti prasādasya sattva-guṇatvāt, brahmaṇas tu rajaḥ-sambhavatvād etan na saṅgacchate | tathā rudraḥ krodha-samudbhava iti bhagavato nirguṇatvāt svarūpeṇa tāmasaḥ krodho’pina sambhavet | yad-udbhavo rudraḥ syāt tasmād vākyam atiśayoktyā arthāntara-tātparyakaṁ jñeyam |

tac caivaṁ—nirguṇasya bhagavataḥ sva-bhakta-sevini jane prasādaḥ, sva-bhakta-drohiṇi krodhaś ca dṛṣṭaḥ | tau ca bhakta-vatsalasya śuddha-sattva-svarūpāv eveti | ata evaṁ vyākhyeyaṁ—yasya prasādajaḥ yasya prasādottho bhāgya-viśeṣo brahmaivokta-samasta-sādhya-sādhanotpatti-hetur atas tad-artham eva bhaktair yatanīyam | tathaivokta-sādhya-sādhana-vināśa-hetur bhagavat-kopa evety atas tad-udbhava eva yatanīyam ity etat purāṇa-tātparyam avadheyam iti bhāvaḥ | 

nanu yadi śrī-śukadevena śrī-bhāgavata-purāṇam idam atra samāptī-kṛtaṁ kathaṁ tarhi prathama-skandhasyāvaśiṣṭa-dvādaśasya ca śrī-bhāgavatatvam ? ucyate—yajñasya yathā prāg uttara-kriyā-kalāpayor api yogyatvam eva, nāṭaka-śāstrasya yathā prāk-paścād-gatayoḥ prastāvanāśīrvādayor api nāṭakatvam eva, tathaiva prathama-dvādaśārdhayor api śrī-bhāgavatatvam | yathā ca—


    gītā sugītā kartavyā kim anyaiḥ śāstra-vistaraiḥ |


    yā svayaṁ padmanābhasya mukha-padmād viniḥsṛtā || 

ity aṣṭādaśādhyāyyāḥ gītāyāḥ sarvasyā bhagavat-proktatvābhāve’pi bhagavat-proktatvam ucyate | tathaivāsya dvādaśa-skandhasya śrī-bhāgavatasya sarvasya śuka-proktatvābhāve’pi śuka-proktatvam iti samādhiḥ ||1|| 

 **...**

**|| 12.5.2 ||**

**tvaṁ tu rājan mariṣyeti paśu-buddhim imāṁ jahi |**

**na jātaḥ prāg abhūto’dya deha-vat tvaṁ na naṅkṣyasi ||**

**śrīdhara-svāmī (bhāvārtha-dīpikā) : **tvaṁ punaḥ kṛtārtha evety anusmārayati—tvaṁ tv iti | **paśu-buddhim** avivekam | yasmān **na naṅkṣyasi** | kutaḥ ? ity ata āha—na jāta iti | yathā dehaḥ prāg abhūta evādya jāto naṅkṣyati | na caivaṁ tvaṁ pūrvaṁ nābhūḥ, na cādya jāto’sy ato na naṅkṣyasi ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mariṣya iti chedaḥ, sandhirārṣaḥ | he rājann iti—maddattajñānena rājasveti bhāvaḥ | atha jñānopadeśaḥ—tvaṁ tv iti | turbhinnopakrame | mariṣyetīti sandhirārṣaḥ| paśūnāmiva buddhiṁ jahi vivekena nāśayeti | 


    tamopayātaṁ pratiyantu viprā gaṅgā ca devī dhṛtacittamīśe | 


    dvijopasṛṣṭaḥ kuhakastakṣako vā daśatvalaṁ gāyata viṣṇugāthāḥ || 

iti bhāgavataśravaṇātprāgeva pratijñātavatas tasya paśubuddheḥ prasaktir eva nāstītyatas tannivartako jñānopadeśaṁ na rājānaṁ prati sambhavetkituṁ ye paśubuddhayastāneva prati, tadapi rājann iti sambodhanaṁ tu tam eva lakṣyīkṛtyānyaviṣayakasyāpyupadeśasya vaktumaucityāttasyaiva tacchiṣyatvāt yathā sarvaviṣayakopyupadeśaḥ śrīgītāyāmarjunaṁ lakṣyīkṛtyaivoktaḥ | vivekamevāha—na jāta iti | yathā dehaḥ prāgabhūta evedānīṁ jāto naṅkṣyati, na tathā tvaṁ jātaḥ nāpi prāgabhūto nāpyadya ṅkṣyasi, tvaṁ jīvātmā jaḍādyupādheḥ pṛthagevāsīti nāyaṁ bhaktipratikūlorthaḥ ||2||

———————————————————————————————————————

**jīva-gosvāmī (krama-sandarbhaḥ) : **prathama-skandhānte tatra mriyamāṇasya kṛtyaṁ yat pṛṣṭaṁ, tat tu svārthaṁ tavāyuktam ity abhipretya pratyācaṣṭe—tvaṁ tv iti | **paśu-buddhim** iti yataḥ paśor eva sā buddhir yuktā, na tu taveti bhāvaḥ | **na jāta** ity antar-bhūtānaśvara-bhagavat-pārṣada-dehatvād iti bhāvaḥ | vyatireke dṛṣṭāntaḥ **dehavat** dṛśyamāna-deha eva ||2||

———————————————————————————————————————

**viśvanātha-cakravartī (sārārtha-darśiṇī) :** atha jñānopadeśaḥ—tvaṁ tv iti | **tur** bhinnopakrame | **mariṣyetīty** ārṣaṁ mariṣyāmīti | **paśūnām **iva** buddhiṁ** **jahi** vivekena nāśayeti, 


    taṁ mopayātaṁ pratiyantu viprā


    gaṅgā ca devī dhṛta-cittam īśe |


    dvijopasṛṣṭaḥ kuhakas takṣako vā


    daśatv alaṁ gāyata viṣṇu-gāthāḥ || [bhā.pu. 1.19.15] 

iti śrī-bhāgavata-śravaṇāt pūrvam eva pratijñātavatas tasya paśu-buddheḥ prasaktir eva tasya nāstīty atas tan-nivartako jñānopadeśo na rājānaṁ prati sambhavet, kintu ye paśu-buddhayo’nye tān eva prati tad api rājann iti sambodhanaṁ tu tam eva lakṣyī-kṛtyānya-viṣayakasyāpy upadeśasya vaktum aucityāt tasyaiva tac-chiṣyatvāt | yathā sarva-viṣayako’py upadeśo gītāyām arjunaṁ lakṣīkṛtyaivoktaḥ vivekam evāha—**na jāta** iti | yathā dehaḥ **prāg abhūta** eva idānīṁ jāto’dya naṅkṣyati, na tathā tvaṁ jātaḥ, nāpi prāg abhūta, nāpy adya naṅkṣyati, tvaṁ jīvātmā jaḍādy-upādheḥ pṛthag evāsīti nāyaṁ bhakti-pratikulo’rthaḥ ||2||

 **...**

**|| 12.5.3 ||**

**na bhaviṣyasi bhūtvā tvaṁ putra-pautrādi-rūpavān |**

**bījāṅkuravad dehāder vyatirikto yathānalaḥ ||**

**śrīdhara-svāmī (bhāvārtha-dīpikā) : **nanu bījād aṅkura-vat svasmāt putra-rūpeṇāpi svayam eva bhavati, yathāha śrutiḥ—


    aṅgād aṅgāt saṁbhavasi hṛdayād abhijāyase | 


    ātmā vai putra-nāmāsi sa jīva śaradaḥ śatam || iti | 

tataḥ punar aṅkurād bījam iva pautrādi-rūpeṇāpi svayam eva bhavati | pitā putreṇa pitṛmān yoni-yonau iti śruteḥ | atas teṣu naśyatsu kathaṁ na naṅkṣyāmīti cet tatrāha—na bhaviṣyasīti | bhūtvā putra-pautrādi-rūpavān bījāṅkuravan na bhaviṣyasi | yasmād dehāder vyatiriktas tvaṁ yathānalaḥ kāṣṭhāt | dehād deho jāyate nātmeti bhāvaḥ ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | aṅgādaṅgātpratyekaṁ bhinnādbhinnādaṅgādbhinnabhinnamaṅgaṁ bhavatītyabhiprāyaḥ | sa tvaṁ śaradaḥ varṣāṇāṁ śataṁ jīvetyarthaḥ | tatā putrāt | yoniyonau pautraprapautrādijanmani pitā tattatputreṇa pitṛmān pitṛpaṅktibhāgbhavatīty arthaḥ | yataḥ putrādayo'pi tadrūpā evāto hetoḥ | teṣu putrādiṣu | iti bhāva iti—ajo nityaḥ śāśvato'yaṁ purāṇaḥ ity-ādiśruterityāśayaḥ ||3||

———————————————————————————————————————

**jīva-gosvāmī (krama-sandarbhaḥ) : **dṛśyamānaṁ cāsminn āveśābhāvān na bhaviṣyatīti ||3||

———————————————————————————————————————

**viśvanātha-cakravartī (sārārtha-darśiṇī) :** yathā deho bhūtvā bhūtvā punar bhavati, na tathā tvam ātmā, ity āha—neti | putra-pautrādi-rūpavān iti, yathāha śrutiḥ—


    aṅgād aṅgāt saṁbhavasi hṛdayād abhijāyase | 


    ātmā vai putra-nāmāsi sa jīva śaradaḥ śatam || iti | 

bījāṅkuravat svayam eva putro bhavati | tataḥ punar aṅkurāt bījam iva pautro’pi svayam eva bhavati, tathā tvaṁ bhaviṣyasi | yasmād dehāder upādher jaḍatvam ātmā vyatirikto bhinnaḥ | yathānalaḥ kāṣṭhāt | dehād deho jāyate nātmeti bhāvaḥ ||3||

 **...**

**|| 12.5.4 ||**

**svapne yathā śiraś-chedaṁ pañcatvādy ātmanaḥ svayam |**

**yasmāt paśyati dehasya tata ātmā hy ajo’maraḥ ||**

**śrīdhara-svāmī (bhāvārtha-dīpikā) : **janmādīnāṁ deha-dharmatvaṁ dṛṣṭāntena prapañcayati—svapne yathātmanaḥ śiraś chedaṁ svayaṁ paśyati, evaṁ jāgaraṇe’pi | yasmād dehasya pañcatvādikaṁ paśyati, tatas tadvad evātmana idaṁ bhrama-mātram | vastutaś cātmājo’maraś cety arthaḥ | tad uktam—


    ātmanaḥ pitṛ-putrābhyām anumeyau bhavāpyayau | 


    na bhavāpyaya-vastūnām abhijño’dvaya-lakṣaṇaḥ || ity-ādi ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadvadeva svapnavadeva | ātmana idaṁ pañcatvādi | ity artha iti—yajjanyaṁ tadvināśīti vyāpterdehasyaiva janyatvānmṛtyujanmādi, ātmanastvajanyatvāttanneti bhāvaḥ | taddehasya maraṇādi | uktam ekādaśaskandhe | ātmana iti ślokas tu vyākhyātacara eva | janmādyavasthāvato dehātmanaḥ pārthakyaṁ dṛṣṭāntenāha—svapna iti | na hi svaśiraśchedaṁ svayaṁ paśyati, ata ātmā tataḥ pṛthageva taddraṣṭā, tathaiva jāgare'pi tasmātpṛthagbhūta evātmano dehasya pañcatvādi paśyati, ato hetorātmājo'maro janmamṛtyuhīna iti ||4||

———————————————————————————————————————

**jīva-gosvāmī (krama-sandarbhaḥ) : **sādhāraṇānām api tad-āveśo’bhūma evety āha—svapna iti pañcabhiḥ ||4||

———————————————————————————————————————

**viśvanātha-cakravartī (sārārtha-darśiṇī) :** janma-maraṇādy-avasthāvato dehād ātmanaḥ pārthakyaṁ dṛṣṭāntena spaṣṭayati—svapne iti | nahi sva-śiraś-chedaṁ svayaṁ paśyet, ata ātmā tataḥ pṛthag eva | tad-draṣṭā, tathaiva jāgare’pi tasmāt pṛthag-bhūta eva ātmano dehasya pañcatvādi paśyati | tato hetor ātmā ajo janma-rahitaḥ, amaro mṛtyu-rahitaś ca ||4||

 **...**

**|| 12.5.5 ||**[^39]

**ghaṭe bhinne ghaṭākāśa ākāśaḥ syād yathā purā |**

**evaṁ dehe mṛte jīvo brahma sampadyate punaḥ ||**[^40]

**madhvācāryaḥ (bhāgavata-tātparyam) :** 


    mahākāśo bahiḥ-sthaś ca ghaṭādy antaḥ-stha eva ca |


    dvedhā samudito’nyau ca dvāv ākāśau[^41] prakīrtitau ||


    ghaṭa-rūpas tad-anyaś ca mahākāśāt paro laghuḥ |


    mahākāśavad evātra paramātmā sanātanaḥ ||


    ghaṭānta-stha-mahākāśa-pratimo’ntargato hariḥ |


    ghaṭasyāntargatākāśo mahākāśāt paro mataḥ ||[^42]


    tad vada devādayaḥ sarve jīvā mukty-upabhoginaḥ |


    tamogāś caiva ye sarve ghaṭa-rūpa khavan narāḥ || iti tattva-saṁhitāyām |


    pratyekaṁ viṣṇu-rūpāṇāṁ bhrānti-mātrā bhidā matā |


    jagataś caiva viṣṇoś ca satyo bhedaḥ sadaiva tu ||


    yathākāśa-ghaṭau nityaṁ bhinnāv eva parasparam |


    evam īśo jagac caiva bhinnāv eva parasparam ||[^43] iti ca ||5||

———————————————————————————————————————

**śrīdhara-svāmī (bhāvārtha-dīpikā) : **yasmād dehopādhiko’yam ātmano janmādi-saṁsāra-bhramaḥ, tasmād upādhi-nivṛttau mucyata iti sa-dṛṣṭāntam āha—ghaṭa iti | yathā purā ghaṭopādheḥ pūrvam iva punar ghaṭe bhinne tad-antar-varty-avakāśa ākāśa eva syāt, tathā | evaṁ dehe mṛte tattva-jñānena līne sati ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yathā purā tannāśātpūrvamapyākāśa eva, evaṁ jīvo dehe mṛte nirupādhiryathā punarbrahma sampadyate, tathā purāpi brahmaiva sanbrahmāpyeti iti śruteḥ | tadapyātmano liṅgaśarīrādhyāso durjaro yaḥ so'yaṁ jñāne sati nivartate, ihaikyātmavādināṁ dṛṣṭāntam āha ghaṭa iti | bhinne vidīrṇe | yathā pureti—ghaṭotpatteḥ pūrvaṁ yathā mahānākāśas tathā ghaṭe bhagnapīty arthaḥ | evaṁ dehe mṛte tattvajñānena līne sati | aprakaṭārtham āha—yatheti | nanu dehātpṛthagbhūto yathā jīvātmā tathā paramātmāpi, tāvubhāvapi dehāvṛtau dṛśyete, liṅge bhagne satyubhāvapi muktau syātām iti kathaṁ nocyate | atra paramātmana āvaraṇaṁ kālatraye'pi nāstīti sadṛṣṭāntam āha—ghaṭa iti, yathā pureti | ghaṭe vartamāne'pi ākāśaḥ | ākāśa evānāvṛtas tathā ghaṭe bhagnapīty arthaḥ | ākāśasya ghaṭāntar-bahir-madhye'pi vartamānatvād ākāśaṁ ghaṭaḥ katham āvṛṇotv iti bhāvaḥ | evaṁ dehe'mṛte vartamāne'pi ajīvo jīva-bhinnaḥ paramātmā brahma sarva-vyāpakaḥ sann eva sampadyate virājate ||5||

———————————————————————————————————————

**jīva-gosvāmī (krama-sandarbhaḥ) : **deha iti deha-dvayam ity arthaḥ | brahma-tattvaṁ[^44] sampadyate yathā-yathaṁ prāpnoti | atropādheḥ saṁyoga eva parityajyate, na tu tasya mithyātvaṁ pratipādyate[^45] ||5||

———————————————————————————————————————

**viśvanātha-cakravartī (sārārtha-darśiṇī) : **tad apy ātmano liṅga-śarīrādhyāso durjaro yaḥ, so’yaṁ jñāne sati nivartata ity atraikātma-vādināṁ dṛṣṭāntam āha—ghaṭa iti | **bhinne** vidīrṇe | **yathā purā** iti ghaṭotpatteḥ pūrvaṁ, yathā mahān **evākāśas** tathaiva ghaṭe bhagne’pīty arthaḥ, evaṁ **dehe mṛte** tattva-jñānena līne sati aprakaṭo’rtho, yathā |

nanu dehāt pṛthag-bhūto yathā jīvātmā, tathā paramātmāpi, tāv ubhāv api dehāvṛtau dṛśyete | liṅge bhaṅge saty ubhāv api muktau syātām iti kathaṁ nocyate ? atra paramātmana āvaraṇaṁ kāla-traye’pi nāstīti sa-dṛṣṭāntam āha—ghaṭa iti | yathā pureti ghaṭe vartamāne’pi **ākāśa ākāśa eva** yathā anāvṛtaṁ tathaiva ghaṭe bhagne’pīty arthaḥ | ākāśasya ghaṭāntar-bahir-madhye’pi vartamānatvād ākāśaṁ ghaṭaḥ katham āvṛṇotv iti bhāvaḥ | evaṁ dehe amṛte vartamāne’pi ajīvo jīva-bhinna-paramātma brahma sarva-vyāpakaḥ sann eva sampadyate virājate ||5||

 **...**

**|| 12.5.6 ||**

**manaḥ sṛjati vai dehān guṇān karmāṇi cātmanaḥ |**

**tan manaḥ sṛjate māyā tato jīvasya saṁsṛtiḥ ||**

**śrīdhara-svāmī (bhāvārtha-dīpikā) : **jñānena layaṁ bhāvayituṁ māyā-kṛtam ātmano dehādy-upādhi-saṁbandha-prakāram āha—mana iti | mana ātmano dehādīn sṛjati | tac ca mano māyā sṛjati | tato māyādy-upādhi-samudāyāj jīvasya saṁsṛtiḥ, na svataḥ ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **svāpna-dehavaj jāgare'py ātmano nānā-dehān guṇān karmāṇi ca mana eva saṅkalpātmakaṁ sṛjati kalpayati | tan manaḥ svāpna-saṅkalpādivan māyā sṛjati, tato jīvasya saṁsṛtir māyaivety arthaḥ | yad vā, manaḥ pūrva-karma-preritaṁ sad-guṇān sattvādīn sṛjati paryāyeṇa vibhāvayati, tato guṇa-mayāni vividhāni karmāṇi sṛjati, tataḥ karmānurūpān dehān sṛjatīti bhāvaḥ | jñānena layaṁ sambhāvayituṁ māyā-kṛtam ātmano dehādy-upādhi-sambandha-prakāram āha—mana ātmano dehādīn sṛjati | tad uktam—yato yato dhāvati daiva-coditaṁ mano vikārātmakam [bhā.pu. 9.4.51] ity-ādi | tato mano māyā sṛjati | tato māyādyupādhisamudāyāt ||6||

———————————————————————————————————————

**jīva-gosvāmī (krama-sandarbhaḥ) : **māyādīnāṁ sraṣṭṛtvaṁ yat kiñcit tad-dhetutvāt ||6||

———————————————————————————————————————

**viśvanātha-cakravartī (sārārtha-darśiṇī) : **jñānena layaṁ sambhāvayituṁ māyā-kṛtam ātmano dehādy-upādhi-sambandha-prakāram āha—mana ātmano dehādīn sṛjati | yad uktaṁ—yato yato dhāvati daiva-coditaṁ mano-vikārātmakaṁ [bhā.pu. 10.1.42] ity-ādi | tac ca mano māyā sṛjati, tato māyādy-upādhi-samudāyāt ||6||

 **...**

**|| 12.5.7 ||**

**snehādhiṣṭhāna-varty-agni-saṁyogo yāvad īyate |**

**tāvad dīpasya dīpatvam evaṁ deha-kṛto bhavaḥ ||**

**rajaḥ-sattva-tamo-vṛttyā jāyate’tha vinaśyati |**

**śrīdhara-svāmī (bhāvārtha-dīpikā) : **yasmād upādhi-nibandhano jīvasya saṁsāro’tas tan-nāśe jīvatvaṁ gacchatīty etad eva sa-dṛṣṭāntam āha sārdhena—sneheti | **dīpasya** jyotiṣo **dīpatvaṁ** jvālā-rūpaḥ pariṇāmaḥ | tatra taila-sthānīyaṁ karma, tad-**adhiṣṭhāna**-sthānīyaṁ manaḥ, **varti**-sthānīyo dehaḥ, **agni-saṁyoga**-sthānīyaś caitanyādhyāsaḥ | dīpa-sthānīyaṁ saṁsāra iti yojyam | **deha-kṛto** deha-nibandhanaḥ | yad vā, deha-kṛto manaso na tv ātmanaḥ ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yasmādupādhinibandhano jīvasya saṁsāro'tastannāśo naśyatīti sadṛṣṭāntam āha—tataratāvad ity arthaḥ | tatra dārṣṭāntike | tadadhiṣṭānasthānīyaṁ tailādhiṣṭānaśarāvasthānīyam | dehanibandhano dehādhyāsahetukaḥ | dehādhyāso'pi manastādātmyaivetyāha—yadveti | dehakṛto dehasambandhakṛtaḥ | bhavaḥ saṁsāraḥ ||7||

———————————————————————————————————————

**jīva-gosvāmī (krama-sandarbhaḥ) : dīpasya** jyotiṣo **dīpatvaṁ** snehādy-adhiṣṭhātṛtvena vikāritvam ity arthaḥ | tatas tasmāt svayaṁ-jyotir-ādi-rūpatvād anantopamaḥ paramātma-sadṛśaḥ, dvā suparṇā sayujā sakhāyā [mu.u. 1.1.3, śve.u. 4.6] iti śrutau, suparṇāv etau sadṛśau sakhāyau [bhā.pu. 11.11.6] ity ekādaśe ||7-8||

———————————————————————————————————————

**viśvanātha-cakravartī (sārārtha-darśiṇī) :** etad eva sa-dṛṣṭāntam āha—sārdhena sneheti | **dīpasya** jyotiṣaḥ **dīpatvaṁ** jvālā-rūpaḥ pariṇāmaḥ, tatra taila-sthānīyaṁ karma, tad-adhiṣṭhāna-sthānīyaṁ manaḥ, varti-sthānīyo dehaḥ, agni-saṁyoga-sthānīyaś caitanyādhyāsaḥ, dīpa-sthānīyaḥ saṁsāra iti yojyam | **deha-kṛto** deha-saṁyoga-nibandhano’yaṁ bhavaḥ saṁsāraḥ ||7||

 **...**

**|| 12.5.8 ||**

**na tatrātmā svayaṁ-jyotir yo vyaktāvyaktayoḥ paraḥ |**

**ākāśa iva cādhāro dhruvo’nantopamas tataḥ ||**

**śrīdhara-svāmī (bhāvārtha-dīpikā) : **ato dīpavat saṁsāra eva naśyati, na tv ātma jyotirvad ity āha—neti | **na** tu **tatra** pratīyamāna ātmā | kutaḥ ? ity ata āha—ya iti | **vyaktāvyaktayoḥ** sthūla-sūkṣma-dehayoḥ **paro**’nyaḥ, yataḥ **svayaṁ-jyotiḥ** | paratvaṁ prapañcayati—**ākāśa iveti** | **ādhāro** dehādeḥ prapañcasya | **dhruvo** nirvikāraḥ | nāsty anta upamā ca yasya so’**nantopamaḥ **| tato vibhuḥ ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yato dīpasthānīyaḥ saṁsāro'to hetaḥ | tatra dehe | ato dehadvayabhinnatvāt | ātmānāśe hetuḥ—ya iti | ya ātmā | yad vā, anantenākāśenopamayita ityanantopamaḥ, ākāśo yathāsaṅgas tathetyarthaḥ | anantaṁ suravartma kham ity amaraḥ | tato vyāpakaḥ, tanoteḥ ktaḥ ||8||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) :** ato dīpavat saṁsāra eva naśyati, na tv ātmā jyotirvad ity āha—neti | na tu tatra pratīyamāna ātmā | kutaḥ ? ity ata āha—ya iti | **vyaktāvyaktayoḥ paraḥ** sthūla-sūkṣma-dehābhyām anyaḥ, yataḥ **svayaṁ-jyotiḥ** | ata eva hetoḥ **ādhāro** dehādi-prapañcasya **dhruvo** nirvikāraḥ | nāsty anta upamā ca yasya so’**nantopamaḥ** | pakṣe, yaḥ khalu vyaktāvyaktayoḥ kārya-kāraṇayoḥ paraḥ kāraṇa-rūpaḥ paramātmā, sa tu ākāśa iva sarvādhāra ity-ādi ||8||

 **...**

**|| 12.5.9 ||**

**evam ātmānam ātma-stham ātmanaivāmṛśa prabho |**

**buddhyānumāna-garbhiṇyā vāsudevānucintayā ||**

**śrīdhara-svāmī (bhāvārtha-dīpikā) : **atas tvam evaṁ cintayety āha—evam iti | **ātma-sthaṁ** dehādy-upādhi-sthitam | **āmṛśa** vicāraya | **anumāna-garbhiṇyā** draṣṭṛ-dṛśyānvaya-vyatireka-yuktayā ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yata ātmā dehādeḥ pṛthagato hetoḥ | dṛṣṭa-dṛśyayor ātma-dehayor anvaya-vyatirekābhyāṁ yuktayā | tathā hi—jīvaś cetano draṣṭṛtvāt, paramātmavat, yaś cetano na bhavati sa draṣṭāpi na bhavati, yathā ghaṭaḥ | evaṁ deho jaḍo dṛśyatvāt, ghaṭavat, yo dṛśyo na bhavati sa jaḍo'pi na bhavati, yathātmeti | 

kiṁ ca, ātmā sthāyī, avasthā-traya-sākṣitvāt, paramātmavat deho vināśī ādy-antayor avidyamānatvāt, śukti-rajatavat, ity-ādy-anvaya-vyatirekānumāna-sahakṛtayā buddhyā | evaṁ vakṣyamāṇa-rītyā | vāsudevasyānucintā tātparyeṇāvagatir yasyāṁ buddhyāntayā | yad vā, buddhyā śravaṇaja-bodhenānumāna-garbhiṇyā manana-sahakṛtena vasanty asminn iti vāsu adhiṣṭhānaṁ paraṁ brahma, devayatīti devaḥ sarvāvabhāsakaḥ sākṣi-cid-ātmā eva tad-anucintayā nididhyāsanenāvagata-svarūpaṁ tvāṁ vipra-vākyena coditas takṣako na dhakṣyati na bhasmīkariṣyati | na kevalaṁ takṣaka eva tvāṁ na dhakṣyaty api tu mṛtyu-hetavo'nye'pi siṁha-vyāghra-rogādayo nopadhakṣyanti | tatra hetuḥ—mṛtyūnām api teṣām api mṛtyum mārayan mṛtyunāntakam ity ukteḥ | tatrāpi hetuḥ—īśvaraṁ jñāna-balenāvāpteśvara-bhāvam | atra hetu-garbhita-viśeṣaṇa-dvayaṁ pratīyate | svāmi-caraṇair atra hetava iti bahutvaṁ tu mṛtyavas tvāṁ yato nopadhakṣyanti ity api hetutvenaivābhipretaṁ deha-bhinnatvāt | buddhy-ādi-pravartakatvena yadātmano'numānaṁ tad eva garbhe yasya tad-yuktayā tad-vyavasāyavatyā, yathā buddhy-ādīni karaṇāni kartṛ-prayojyāni karaṇatvād vāsyādivad iti kartā cātmaiva sa ca vāsudeva eva, sarvatra lakṣyaḥ | sakalam idam ahaṁ ca vāsudeva ity evānucintā yasyāṁ tādṛśayā ||9||

———————————————————————————————————————

**jīva-gosvāmī (krama-sandarbhaḥ) : **pūrvoktātideśenopadiśati—evam iti | **ātmānam** antar-bhūta-bhagavat-pārṣada-bhāvātmakam **ātmanā** jīva-svarūpeṇa saha **ātma-sthaṁ buddhyāmṛśa** | kīdṛśyā ? pūrvokt**ānumāna-garbhiṇyā**, tathā **vāsudeva**-sthānugata-**cintā** yasyāṁ tayā ||9||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.5.10 ||**

**codito vipra-vākyena na tvāṁ dhakṣyati takṣakaḥ |**

**mṛtyavo nopadhakṣyanti mṛtyūnāṁ mṛtyum īśvaram ||**

**śrīdhara-svāmī (bhāvārtha-dīpikā) : **evaṁ ca sati tvāṁ takṣako na dahed ity āha—codita iti | tatra hetavaḥ—mṛtyava iti | mṛtyu-hetavaḥ ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tvām ātmānaṁ dehāt pṛthag-bhūtam | takṣakasya kā vārtā svayaṁ mṛtyavo'pi mūrtimantaḥ nahi vāsudeva-rūpaṁ tvāṁ dehaṁ takṣakaṁ ca dhakṣyanti svasya svayaṁ hananāyogāt, brahma-śāpādīnāṁ vyartha-prāyatvād iti bhāvaḥ ||10||

———————————————————————————————————————

**jīva-gosvāmī (krama-sandarbhaḥ) : **tvāṁ pūrvokta-rūpaṁ, yato mṛtyava iti ||10||

———————————————————————————————————————

**viśvanātha-cakravartī (sārārtha-darśiṇī) :** **ātma-sthaṁ** dehādy-upādhi-sthitam **ātmanā** manasā **āmṛśa** vicāraya, buddhy-ādi-pravartakatvena yadātmano’**numānaṁ** tad eva **garbhaḥ**, tad-yuktayā **buddhyā** sad-vyavasāyavatyā saha **vāsudevasyānucintā** yasyāṁ tayā | tvām ātmānaṁ dehāt pṛthag-bhūtaṁ takṣakasya kā vārtā, svayaṁ mṛtyavo’pi mūrtimantaḥ | pakṣe, īśvaram upādhi-muktatvād dehādy-apara-tantraṁ, mṛtyūnāṁ bhakty-antarāyāṇāṁ mṛtyuṁ nāśa-hetuṁ, tvāṁ prāpya bhakty-antarā yā brahma-śāpādyā eva, vaiyarthyān naṣṭā eva babhūvur ity arthaḥ ||9-10||

 **...**

**|| 12.5.11-12 ||**

**ahaṁ brahma paraṁ dhāma brahmāhaṁ paramaṁ padam |**

**evaṁ samīkṣya cātmānam ātmany ādhāya niṣkale ||**

**daśantaṁ takṣakaṁ pāde lelihānaṁ viṣānanaiḥ |**

**na drakṣyasi śarīraṁ ca viśvaṁ ca pṛthag ātmanaḥ ||**

**śrīdhara-svāmī (bhāvārtha-dīpikā) : **vimarśa-prakāraṁ darśayaṁs takṣakādarśanaṁ darśayati dvābhyām, yo’**haṁ** sa **brahmaiva**, yad **brahma** tad **aham** eveti **samīkṣan** | tatrāhaṁ brahmeti bhāvanayā jīvasya śokādi-nivṛttiḥ | brahmāham iti bhāvanayā ca brahmaṇaḥ pārokṣya-nivṛttir bhavatīti vyatihāro darśitaḥ | **niṣkale** nirupādhau | **ātmani** brahmaṇi ||11||

**viṣa**-yuktair **ānanair** **daśantaṁ** grasantaṁ **takṣakam** | **lelihānaṁ** sarpam | yad vā, lelihānaṁ jihvābhir oṣṭha-prāntān saniṣpeṣam āsvādayantam | **ātmanaḥ** pṛthak ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **paraṁ dhāma sarvāvabhāsakatvena dehendriyādi-dharmair aspaṣṭañjyotiḥ svarūpam | paramaṁ sarva-bādhāvadhitvena paramārthaṁ padaṁ padanīyam | tatra vimarśa | ādinā bhayādi-grahaḥ | pārokṣya-nivṛttiḥ sākṣātkāraḥ | parasparīkaraṇaṁ vyatihāraḥ || oṣṭha-prāntāsvādane ca lelihāno bhujaṅgame ity abhidhānād arthāntaram āha—yad veti | niṣpeṣaḥ peṣaṇābhāvābhīkṣṇyāpeṣaṇakeṣu ca ity abhidhānāt sa-niṣpeṣaṁ paunaḥpunyena sahitam ||11-12||

———————————————————————————————————————

**jīva-gosvāmī (krama-sandarbhaḥ) : **kuto’ham īśvaraḥ ? tad-eka-pālyaitvābhimānena tac-chaktyaiva sva-śakty-abhimānena vā tad-abhedābhimānād ity āha—ahaṁ brahmeti yugmakena | **niṣkale** māyātīte | **ātmani** brahmaṇi **ādhāya** nivedya | **ātmanaḥ pṛthak** **yac charīraṁ viśvaṁ ca**, tat tan **na drakṣasy** eveti, kim uta tad-upakāreṇa svāpakāraṁ manyasa iti ||11||

———————————————————————————————————————

**viśvanātha-cakravartī (sārārtha-darśiṇī) : **vimarṣa-prakāraṁ darśayan takṣaka-daṁśanaṁ darśayati dvābhyām | yo’haṁ sa brahmaivāhaṁ, na saṁsārīti bhāvanayā śokādi-nivṛttiḥ, brahmāham iti aham eva brahmeti bhāvanayā ca brahmaṇaḥ parokṣa-nivṛttir bhavatīti vyatīhāro darśitaḥ | niṣkale nirupādhau ātmani brahmaṇi | 

pakṣe, ahaṁ dhāma sūryopamasya paśyasya tviṭ-kaṇaś cit-kaṇa evety arthaḥ | gṛha-deha-tviṭ-prabhāvā dhāmāni ity amaraḥ | kīdṛśam ? brahma-param, nārāyaṇa-paro vipraḥ itivad brahmopāsakam ity arthaḥ | ata eva brahmāhaṁ brahmaṇaḥ paśyasyaivāham iti ṣaṣṭhī-tatpuruṣaḥ | evaṁ paramaṁ padaṁ brahma-svarūpaṁ caraṇāravindaṁ vā samīkṣya ātmānaṁ svam ātmani paramātmani kṛṣṇe niṣkale niṣko vakṣo’laṅkāras tadvati | viṣānanair viṣa-yuktair ānanair daśantaṁ lelihānaṁ jihvābhir oṣṭha-prāntaṁ sa-niṣpeṣam āsvādayantaṁ takṣakaṁ na drakṣyasi, nāpi tena daṣṭaṁ śarīraṁ ca, ātmanaḥ pṛthag-bhūtaṁ viśvaṁ ca pakṣe śrī-kṛṣṇa-caraṇāravinda-sākṣātkārānanda-mūrcchāṁ prāptas tvaṁ na drakṣyasīti ||11-12||

 **...**

**|| 12.5.13 ||**

**etat te kathitaṁ tāta yad ātmā pṛṣṭavān nṛpa |**

**harer viśvātmanaś ceṣṭāṁ kiṁ bhūyaḥ śrotum icchasi ||**

**śrīdhara-svāmī (bhāvārtha-dīpikā) : **hareś ceṣṭām ātmā tvaṁ yat pṛṣṭavāṁs tad etat te kathitam | śiṣyasya kṛtārthatā-parīkṣaṇāya pṛcchati—kim iti ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he nṛpeti—nṛbhyo bhaya-janakatvena vikṣepakebhyaḥ kāla-janma-jarādibhyaḥ pāyate rakṣyata iti nṛpaḥ, tathā ca mayā tattvopadeśenānvartha-nāmā kṛto'sīti bhāvaḥ | ataḥ paraṁ śrotavyaṁ nāstīty āha—kiṁ bhūya iti | 

atra sandarbhaḥ—līlā-kathā-rasikasya tasya pūrvoktenātirucim ālakṣyopasaṁharati—etat ta iti | te tubhyam | tvaṁ tu rājan mariṣyeti ity-ādinā kathitam | nanu mamānabhīṣṭam anupakrāntaṁ ca tat kathaṁ kathitaṁ ? tatrāha—ātmā kasyacid ātma-niṣṭhasya mano yat pṛṣṭavān parīkṣito' syātma-jñānaṁ jātaṁ na veti sandihya svagatam evam api yaj jñātum iṣṭavān ity arthaḥ | aham tatrānuvarṇyate ity-ādinopakrāntaṁ bhagavan-mahimānam eva punar api varṇayiṣyāmīty āha—harer iti | 

**viśvātmana** iti—kiṁ vyaṣṭyātmanaḥ svarūpa-varṇaneneti bhāvaḥ | nanv asmin prakaraṇe śrī-śukadevasyopadeśe bhaktāv eva tātparyaṁ jñāne veti sandihānaṁ prati punar vicāryate | tatra atrānuvarṇyate'bhīkṣṇam ity-ādy-upakrame etat te kathitaṁ tāta ity-ādy-upasaṁhāre'pi tādṛśa-mahimatvena punar līlā-kathā-śravaṇasyaiva prādhānyāt, tata upakramopasaṁhāra-nirdiṣṭatvāc chravaṇopalakṣita-bhakter evātrāpi prādhānyam | yas tu tan-madhye tvaṁ tu rājan mariṣyeti ity-ādinā jñānopadeśaḥ, sa ca tasya prāg eva gatā yā bhakti-niṣṭhā tasyāḥ sampraty api sthairya-prakaṭanārtha eva, ekānta-bhakteṣu bhagavatā mokṣa-vara-cchandanavat pūrvam api bhakti-niṣṭhā maraṇa-bhaya-tyāgāt | anantaraṁ ca śrutvāpi taj-jñānopadeśaṁ svasya bhakti-niṣṭhāyā eva darśayiṣyamāṇatvāt | tatra prācīnā tan-niṣṭhā yathā prathame—kṛṣṇāṅghri-sevām adhimanyamānaḥ iti, dadhyau mukundāṅghrimananyabhāva iti ca | tanniṣṭhayaiva tadbhayaparityāgo yathā tad-vākye—dvijopasṛṣṭaḥ kuhakara-takṣako vā daśatvalaṁ, gāyata viṣṇu-gāthāḥ iti tajjñāna-śravaṇānantaram api tādṛśa-niṣṭhāyāḥ sthairya-darśanaṁ yathā tatra tāvat padya-trayeṇa taj-jñānopadeśaṁ bahu matvā śravaṇa-lakṣaṇayā bhaktyaiva sva-kṛtārthatvam uktaṁ ṣaṣṭādhyāyārambhe—siddho'smy anugṛhīto'smi ity-ādinā | atyadbhutam idaṁ ity-ādi, purāṇa-saṁhitām ity-ādinā ca | punaś caikena padyena tad-vākya-gaurava-mātreṇāṅgīkṛtasya brahma-jñānasya takṣakādi-bhaya-nivṛtta-hetutva muktvāpy anyena tad-ūrdhva-vāk-cetasos tan-nāma-kīrtana-dhyānāveśānujñā prārthitā bhagavaṁs takṣakādibhyaḥ ity-ādinā, anujānīhi māṁ brahman ity-ādinā ca | atha punar anyena padyenājñāna-nirāso jñāna-vṛddhiś ca bhagavat-padāravinda-darśana-sukhāntarbhūtaiva mama sphuratīti jñāpitam | 


    ajñānaṁ ca nirastaṁ me jñāna-vijñāna-niṣṭhayā | 


    bhavatā darśitaṁ kṣemaṁ paraṁ bhagavataḥ padam || iti | 

atra pada-śabdasya caraṇāravindābhidhāyakatve jñānena vaiyāsaki-śabditena bheje khagendra-dhvaja-pāda-mūlam ity evāsti prathame sādhakam | etat-prakaraṇārthas tu śrīsūtenaiva spaṣṭīkṛtaḥ—


    brahmakopotthitādyas tu takṣakātprāṇaviplavāt | 


    na saṁmumohorubhayādbhagavatyarpitāśayaḥ || 


    nottamaślokavārtānāṁ juṣatāṁ tatkathāmṛtam | 


    syātsaṁbhramo'ntakāle'pi smaratāṁ tatpadāmbujam || iti | 

tathā pūrvaṁ dvādaśasya tṛtīye prathamaskandhāṁ tasthasya—


    ataḥ pṛcchāmi saṁsiddhiṁ yogināṁ paramaṁ gurum | 


    puruṣasyeha yatkāryaṁ mriyamāṇasya sarvathā || 

ityasya rājapraśnasyottaratvena bhagavad-dhyānakīrtane eva svayaṁ śrīśukadevenāpyupadiṣṭe—


    tasmātsarvātmanā rājan hṛdisthaṁ kuru keśavam | 


    mriyamāṇo hyavahitatas to yāsi parāṁ gatim | 


    mriyamāṇairabhidhyeyo bhagavānparameśvaraḥ | 


    ātmabhāvaṁ nayatyāṅga  sarvathā sarvasambhavaḥ | 


    kalerdoṣanidhe rājan | ity-ādinā | 

tatas tatra keśave hyavahitaḥ kṛtāvadhānaḥ | ātmabhāvamātmano bhaktim | astu tāvadāyāsasādhyaṁ dhyānaṁ hi yasmādanāyāsasādhyātkīrtanādevetyarthaḥ | dvitīyaskandhepi—na hyato'nyaḥ śivaḥ panthāḥ ity-ādinā evametannigaditam ityantena granthena nānāṅgavāñchuddhabhaktiyoga evātrottaratvena paryavasitaḥ | tatra pibanti ye bhagavataḥ ity-ādinā līlākathāśravaṇa eva paryavasānaṁ dṛśyate tasmātsādhūktam—tvantu rājanmarivyeti ity-ādikaṁ bhagavad-bhaktiniṣṭāprakaṭanārthameveti | ato bhaktāveva tadupadeśasya tātparyamata eva dvitīyāṣṭame rājaprārthanānvarthā syāt—kṛṣṇe niveśya nissaṅgaṁ manastyakṣye kalevaram iti ||13||

iti śrīmad-bhāgavata-bhāvārtha-dīpikā-prakāśe dvādaśa-skandhe pañcamo'dhyāyaḥ ||5||

———————————————————————————————————————

**jīva-gosvāmī (krama-sandarbhaḥ) : **līlā-kathaika-rasikasya tasya pūrvokte tu nātirucim ālakṣya tathopasaṁharati—etat ta iti | te tubhyam etat, tvaṁ tu rājan mariṣyeti [bhā.pu. 12.5.2] ity-ādinā kathitam | 

nanu, mamānabhīṣṭam anupakrāntaṁ ca tat kathaṁ kathitam ? tatrāha—ātmā kasyacid ātma-niṣṭhasya mano yat pṛṣṭavān | parīkṣito’syātma-jñānaṁ jātam asti na veti sandihya, svagatam evam api yaj jñātum iṣṭavān ity arthaḥ | ahaṁ tv atrānuvarṇyate [bhā.pu. 12.5.1] ity-ādinopakrāntaṁ śrī-bhagavan-mahimānam eva punar api varṇayiṣyāmīty āha—harer iti | viśvātmana iti kiṁ vyaṣṭy-ātmanaḥ svarūpādi-varṇaneneti bhāvaḥ | 

nanv asmin prakaraṇe śrī-śukadevasyopadeśe bhaktāv eva tātparyaṁ jñāne veti sandihānaṁ prati punar vicāryate atrānuvarṇyate’bhīkṣṇaṁ [bhā.pu. 12.5.1] ity-ādy-upakrame, “etat te kathitaṁ tāta” ity-ādy-upasaṁhāre’pi tādṛśa-mahimatvena pūrvokta-līlā-kathā-śravaṇasyaiva prādhānyāt | ata upakramopasaṁhāra-nirdiṣṭatvāt śravaṇopalakṣita-bhakter evātrāpi prādhānyam | yas tu tan-madhye tvaṁ tu rājan mariṣyati [bhā.pu. 12.5.2] ity-ādinā jñānopadeśaḥ sa ca tasya yā prāg avagatā bhakti-niṣṭhāyā eva svayaṁ darśayiṣyamāṇatvāt | tatra prācīnā tan-niṣṭhā yathā prathame kṛṣṇāṅghri-sevām adhimanyamānaḥ [bhā.pu. 1.19.5] iti | dadhyau mukundāṅghrim ananya-bhāvaḥ [bhā.pu. 1.19.7] ity-ādi tan-niṣṭhataiva | tad-bhaya-parityāgo yathā tad-vākye—


    dvijopasṛṣṭaḥ kuhakas takṣako vā


    daśatv alaṁ gāyata viṣṇu-gāthāḥ || [bhā.pu. 1.19.15] iti |

tad etat prakaraṇārthas tatra śrī-sūtenaiva spaṣṭīkṛtaḥ—


    brahma-kopotthitād yas tu takṣakāt prāṇa-viplavāt |


    na sammumohoru-bhayād bhagavaty arpitāśayaḥ || [bhā.pu. 1.18.2] 


    nottamaśloka-vārtānāṁ juṣatāṁ tat-kathāmṛtam |


    syāt sambhramo’nta-kāle’pi smaratāṁ tat-padāmbujam || [bhā.pu. 1.18.4] iti |

dvitīya-skandhe’pi na hy ato’nyaḥ śivaḥ panthā [bhā.pu. 2.2.33] ity ādinā evam etan nigaditaṁ [bhā.pu. 2.3.1] ity antena granthena nānāṅgavān śuddha-bhakti-yoga eva tatrottaratvena paryavasitaḥ | tatrāpi pibanti ye bhagavataḥ [bhā.pu. 2.2.37] ity ādinā līlā-kathā-śravaṇa eva parama-paryavasānaṁ dṛśyate | tasmāt sādhūktaṁ tvaṁ tu rājan mariṣyetīty ādikaṁ tad-bhakti-niṣṭhā-prakaṭanārtham eveti | yato bhaktāv eva tad-upadeśasya tātparyam | 

ata eva dvitīyasyāṣṭame rāja-prārthanā ca nānyathā syāt | kṛṣṇe niveśya niḥsaṅgaṁ manas tyakṣye kalevaraṁ [bhā.pu. 2.8.2] ity ādi ||13|| [bhakti-sandarbha 86][^46]

———————————————————————————————————————

**viśvanātha-cakravartī (sārārtha-darśiṇī) :** etad brahma-jñānaṁ tvayā sampraty apṛṣṭam api te kathitaṁ yad dhareś ceṣṭāṁ līlām ātmā tvaṁ pṛṣṭavān māṁ pūrvam apṛcchaḥ, tāṁ tu pūrvam evāvocam iti śeṣaḥ | śiṣyasya tasya pūrṇatva-jñāpanāya pṛcchati—kim iti ||13||

 **...**

iti sārārtha-darśinyāṁ harṣiṇyāṁ bhakta-cetasām |

dvādaśasya pañcamo’pi saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    brahmopadeśo nāma 


    pañcamo’dhyāyaḥ |

|| 12.5 ||

**…**

**(12.6)**


### ṣaṣṭho’dhyāyaḥ


## veda-śākhā-praṇayanam

**|| 12.6.1 ||**

**sūta uvāca—**

**etan niśamya muninābhihitaṁ parīkṣid**

**vyāsātmajena nikhilātma-dṛśā samena |**

**tat-pāda-mūlam upasṛtya natena mūrdhnā**

**baddhāñjalis tam idam āha sa viṣṇurātaḥ ||**

**śrīdhara-svāmī (bhāvārtha-dīpikā) :**

ṣaṣṭhe parīkṣito mokṣaḥ sarpa-homādi tat-sutāt |

veda-śāstra-vibhāgoktau tri-vedi-vyāsa-varṇanam ||

etat purāṇaṁ niśamya nikhilātmā haris taṁ paśyati nikhilaṁ vātmani paśyatīti tathā tena | ataḥ samena | na tenāvanatena mūrdhnā tat-pāda-talam upasṛtya | tat-pādau śirasi nidhāyety arthaḥ ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatsutātparīkṣitputrājjanamejayātaf | ādinā takṣakarakṣaṇādigrahaḥ | trayāṇāṁ vedānāṁ samāhārastrivedī tasya vyāso vistarastasya varṇanam atoḥ nikhilātmadarśitvāt | ity artha iti—śirasi pādasthāpanaṁ vinā pādatalasparśo na bhavatīti bhāvaḥ | yad vā, nikhilānāmātmānaṁ manaḥ paśyatīti tena tātkālikajñānopadeśe tatratyānāṁ keṣāñcijjñāninām api mana ānanditam iti bhāvaḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

ṣaṣṭhe kṛṣṇa-pada-prāptī rājño’tha janam ejayāt |

sarpa-homas tato veda-traya-śākhopavarṇanam ||

nikhilātmā śrī-kṛṣṇas taṁ paśyatīti tena | yad vā, nikhilānām apy ātmānaṁ manaḥ paśyatīti tena tātkālikena brahma-jñānopadeśena tatratyānāṁ keṣāṁcit jñāninām api mana ānanditam iti bhāvaḥ, yataḥ samena ||1||

**...**

** || 12.6.2 ||**

**rājovāca—**

**siddho’smy anugṛhīto’smi bhavatā karuṇātmanā |**

**śrāvito yac ca me sākṣād anādi-nidhano hariḥ ||**

**śrīdhara-svāmī (bhāvārtha-dīpikā) : siddhaḥ** kṛtārtho’**smi** | yato’**nugṛhīto’smi** | anugraham evāha—**yad** yasmāc **chrāvitaḥ** | **ca**-śabdāt prāpti-sādhanaṁ ca śrāvitam ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sākṣādgarbhe bālye ca | yaḥ sākṣādṛṣṭaḥ sa eva śrāvita iti sākṣātpadārthaḥ ||2||

———————————————————————————————————————

**jīva-gosvāmī (krama-sandarbhaḥ) :** siddho’smīty-ādi | taj-jñānopadeśa-śravaṇānantaram api tādṛśa-sva-niṣṭhāyāḥ sthairya-darśanaṁ yathā tatra tāvat padya-trayeṇa taj-jñānopadeśam abahu matvā śravaṇa-lakṣaṇayā bhaktyaiva sva-kṛtārthatvam uktaṁ ṣaṣṭhādhyāyārambhe—siddho’smy anugṛhīto’smi ity-ādi | nātyadbhutam ahaṁ manye [bhā.pu. 12.6.3] ity-ādi, purāṇa-saṁhitām [bhā.pu. 12.6.4] ity-ādi | punaś caikena padyena tad-vākya-gaurava-mātreṇāṅgīkṛtasya brahma-jñānasya takṣakādi-bhaya-nivṛtti-hetutvam uktvāpy anyena tad-ūrdhvam adhokṣaja eva vāk-cetasos tan-nāma-kīrtana-dhyānāveśānujñā prārthitā—bhagavaṁs takṣakādibhyaḥ [bhā.pu. 12.6.5] ity-ādinā, anujānīhi māṁ brahman [bhā.pu. 12.6.6] ity-ādinā | atha punar anyena padyenājñāna-nirāsaka-jñāna-vijñāna-siddhiś ca bhagavat-padāravinda-darśanānandāntar-bhūtaiva mama sphuratīti vijñāpitam | yathā—


    ajñānaṁ ca nirastaṁ me jñāna-vijñāna-niṣṭhayā |


    bhavatā darśitaṁ kṣemaṁ paraṁ bhagavataḥ padam || [12.6.7] iti ||2|| [bhakti-sandarbha 86] 

———————————————————————————————————————

**viśvanātha-cakravartī (sārārtha-darśiṇī) :** siddho’smi kṛtārtho’smi | me sākṣād iti garbhe bālye ca sākṣāt-kṛto yo hariḥ śrī-kṛṣṇaḥ, sa eva śrāvitas tvayā sa eva mayā śrutaḥ ||2||

**...**

** || 12.6.3 ||**

**nātyadbhutam ahaṁ manye mahatām acyutātmanām |**

**ajñeṣu tāpa-tapteṣu bhūteṣu yad anugrahaḥ ||**

**śrīdhara-svāmī (bhāvārtha-dīpikā) : **karuṇātmatām abhinandati dvābhyam—nātyadbhutam iti ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahatāṁ bhavādṛśānām | ajñeṣu mādṛśeṣu ||3||

———————————————————————————————————————

**sanātana-gosvāmī : **[ha.bha.vi. 10.216] ajñeṣu bhagavad-bhajanādi-mahimānabhijñeṣu, ata eva tāpais tapteṣu bhūteṣu prāṇi-mātreṣu anugraha iti yat, idam adbhuta-ghaṭamānaṁ na manye, yataḥ acyutasyaiva ātmā svabhāvaḥ dīnānām eva śaraṇatvādi-rūpo yeṣām iti ||3||

———————————————————————————————————————

**jīva-gosvāmī (krama-sandarbhaḥ) :** kiṁ ca, acyutātmanām acyutasyevātmā svabhāvo yeṣāṁ, teṣāṁ mahatām ātmārāmāṇām apīti | tad-bhāva-bhāvitatvād anugrahādayo guṇā yuktā eva | tasmān nātyadbhutam ity arthaḥ ||3||

———————————————————————————————————————

**viśvanātha-cakravartī (sārārtha-darśiṇī) : **acyuta eva ātmā mano yeṣāṁ teṣām ||3||

**...**

**|| 12.6.4 ||**

**purāṇa-saṁhitām etām aśrauṣma bhavato vayam |**

**yasyāṁ khalūttama-śloko bhagavān anuvarṇyate ||**

**śrīdhara-svāmī (bhāvārtha-dīpikā) : **aśrauṣma śrutavantaḥ | bhavataḥ sakāśāt ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **saṁhitāmity uktyā vedatulyatvamasya purāṇasya sūcayati | anuvarṇyate abhīkṣṇaśastattatkathāprasaṅgena pratipādyate ||4||

———————————————————————————————————————

**jīva-gosvāmī (krama-sandarbhaḥ) : **yasmād aśrauṣma tasmādeva bhagavann iti ||4||

———————————————————————————————————————

**viśvanātha-cakravartī (sārārtha-darśiṇī) :** nanu mattaḥ śrutasya asya śāstrasya kaḥ khalv arthas tvayāvadhārita ity apekṣāyām āha—purāṇeti | bhagavān anuvarṇyate ity anya-varṇanasyāpi tat-poṣaṇārthatvena tad-aṅgatvāt bhagavad-anuvarṇanatvam eveti bhāvaḥ ||4||

**...**

**|| 12.6.5 ||**

**bhagavaṁs takṣakādibhyo mṛtyubhyo na bibhemy aham |**

**praviṣṭo brahma nirvāṇam abhayaṁ darśitaṁ tvayā ||**

**śrīdhara-svāmī (bhāvārtha-dīpikā) : **“siddho’smi” ity uktaṁ tad evāviṣkaroti—bhagavann iti | yatas **tvayā darśitaṁ brahma praviṣṭaḥ** | kathaṁ bhūtam ? **abhayam**, yato **nirvaṇaṁ** kaivalya-rūpam ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he bhagavann iti śrīśukaṁ sākṣādbhagavāñśrī-kṛṣṇastadrūpeṇāmantrayatīti bhāvaḥ | yathā śrī-kṛṣṇena jagato'bhayaṁ duṣṭadaityahananādi darśitaṁ tathā mama tvayāpi taddarśitam iti tatsābhyamuktam | yad vā, nānyattvadabhayaṁ paśye iti śrīkuntyukteḥ abhayaḥ śrī-kṛṣṇa eva | klībattvamārṣam | śrī-bhāgavataśrāvaṇenāpi sākṣācchrīkṛṣṇa eva darśito bhavatīti bhāvaḥ | yad vā, brahmanirvāṇarūpamabhayaṁ darśitam | 


    adhokṣajālambamihāśubhātmanaḥ śarīriṇaḥ saṁsṛticakraśātanam | tadbrahmanirvāṇasukhaṁ vidurbudhāstato majadhvaṁ hṛdaye hṛdīśvaram || 

iti sarvabhaktaśiromaṇinā śrīkāyādhavena manasā śrī-kṛṣṇacintanasyaiva saṁsānirāsakatvamuktam iti ||5||

———————————————————————————————————————

**jīva-gosvāmī (krama-sandarbhaḥ) : **adhunā tu yad upadiṣṭaṁ, tac ca mama jātam evety āha—praviṣṭa iti | **nirvāṇaṁ** paramānanda-svarūpaṁ **brahma** sarvato`pi bṛhad-bhagavat-tattvaṁ **praviṣṭas** tasminn āviṣṭa ity arthaḥ ||5||

———————————————————————————————————————

**viśvanātha-cakravartī (sārārtha-darśiṇī) :** kiṁ tv ekam eva vākyaṁ man-mano’bhijñena tvayā māṁ prati noktam | yadyapi tad apy āśaṅkāvato mamaiva tāvad evāsahyam abhūd ity āha—he **bhagavan** ! sarvajña ! mac-cit tasya bhaktyaika-niṣṭhatvaṁ jānann api kim evam upadiśasīti bhāvaḥ | **takṣakādibhyas** tathā vividha-janmāntara-prāptebhyo **mṛtyubhyaḥ** sakāśād **ahaṁ na bibhemi** | kiṁ tu **tvayā darśitam abhayaṁ brahma nirvāṇaṁ praviṣṭaḥ** sann eva bibhemīty arthaḥ | atra gṛha-sthito nānupadravebhyo na bibhemi, kiṁ tu vanaṁ praviṣṭaḥ sann eveti | tasmāt vanaṁ na praviśāmīti tatrābhiprāyaḥ | tathaivātrāpi takṣakādibhyaḥ punaḥ punar mṛtyubhyaś ca sakāśād api, tvayā darśitād brahma-nirvānān mama mahā-bhayam iti vākyārthaḥ | 

tena pañcama-skandha-vākyād bhagavadīyatvenaiva samāpta-sarvārthānāṁ—


    nārāyaṇa-parāḥ sarve na kutaścana bibhyati |


    svargāpavarga-narakeṣv api tulyārtha-darśinaḥ || [bhā.pu. 6.17.28]

ity uktavatā bhagavatā śrīman-mahā-rudreṇaiva prakaṭitābhiprāyāṇām asmākaṁ bhaktānāṁ nirvāṇa-mokṣaḥ khalv asahya eva | atrāpi—


    punaś ca bhūyād bhagavaty anante


    ratiḥ prasaṅgaś ca tad-āśrayeṣu |


    mahatsu yāṁ yām upayāmi sṛṣṭiṁ


    maitry astu sarvatra namo dvijebhyaḥ || [bhā.pu. 1.19.16]

iti prāyopaveśārambhata eva pratijñātavantaṁ mām api brahma-nirvāṇam upadiśāmīti śrī-munīndre īrṣaiva dhvanitā | tayāpi śrī-śukasya tasya tad-bhakti-niṣṭhāṁ parīkṣamāṇasya sukham evābhūt | yathā rāsārambhe ājñā-laṅghayantīnāṁ vraja-sundarīṇām īrṣyayā kṛṣṇasya atra kintv ity ākṣepa-labdham eva—


    tvām asmi vacmi viduṣāṁ samavāyo’tra tiṣṭhati |


    ātmīyāṁ matim ādāya sthitim atra vidhehi tat || [kā.pra. 23]

ity asya pūrvārdhānte yathā kintv ity ākṣepa-labdhaṁ kāvya-prakāśa-ṭīkā-kṛdbhis tathā vyākhyānāt | vyākhyāntaraṁ tu śāstrasya mohinītva-pratipādakaṁ bhaktair agrāhyam ||5||

**...**

**|| 12.6.6 ||**

**anujānīhi māṁ brahman vācaṁ yacchāmy adhokṣaje |**

**mukta-kāmāśayaṁ cetaḥ praveśya visṛjāmy asūn ||**

**śrīdhara-svāmī (bhāvārtha-dīpikā) : **“kiṁ bhūyaḥ śrotum icchasi” iti yad uktam, tatra siddho’haṁ na kiñcic chrotum icchāmi | kevalam anujñāṁ dehīty āha—anujānīhīti | vācam ity upalakṣaṇaṁ sarvendriyāṇām | vācaṁ niyamya kiṁ kariṣyasi ?tad āha—muktāḥ kāmāśayās tad vāsanā yena tac ceto’dhokṣaje praveśyāsūn visṛjāmi ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he brahmann iti—sākṣātparabrahmamūrtistvamato māmājñāpayeti bhāvaḥ | adhokṣaje parabrahmaṇi śrī-kṛṣṇa eva kṛṣṇe manaḥ saṁmāveśya santyakṣye'haṁ kalevaram iti dvitīyokteḥ | asūnprāṇān ||6||

———————————————————————————————————————

**jīva-gosvāmī (krama-sandarbhaḥ) : **adhokṣaje śrī-kṛṣṇe, adho’nena śayānena [ha.vaṁ. 2.100.30] ity-ādi śrī-hari-vaṁśokteḥ ||6_|_|

———————————————————————————————————————

**viśvanātha-cakravartī (sārārtha-darśiṇī) : **tasmāt kṛpayā ma etad evājñāpaya, na tv etat pratikūlam ity āha—anujānīhi anujñāṁ dehīty arthaḥ | adhokṣaje śrī-kṛṣṇe muktam āśayaṁ tyakta-kāma-vāsanām ||6||

**...**

**|| 12.6.7 ||**

**ajñānaṁ na nirastaṁ me jñāna-vijñāna-niṣṭhayā |**

**bhavatā darśitaṁ kṣemaṁ paraṁ bhagavato padam ||**

**śrīdhara-svāmī (bhāvārtha-dīpikā) : **nanu kiṁ prāṇa-tyāgena ? kiñcit kālaṁ jñāna-niṣṭho bhava, iti cet tatrāha—ajñānaṁ ceti | ca-kārāt tat-saṁskāraś ca tac ca tvat-kṛpayaivety āha—bhavateti ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | jñānaṁ śrī-kṛṣṇānubhavo vijñānaṁ tadaiśvaryānubhavaratatra niṣṭhā sthitistayā ||7||

———————————————————————————————————————

**jīva-gosvāmī (krama-sandarbhaḥ) : **bhagavataḥ padam iti | atra pada-śabdasya caraṇāravinda-vācakatvam[^47], jñānena vaiyāsaki-śabditena bheje khagendra-dhvaja-pāda-mūlaṁ [bhā.pu. 1.18.16] ity evāsti prathamaṁ sādhakam ||7||

———————————————————————————————————————

**viśvanātha-cakravartī (sārārtha-darśiṇī) : **jñānaṁ bhagavad-viṣayakaṁ vijñānaṁ tad-aiśvarya-mādhuryānubhavaḥ, jñāna-vijñāna-niṣṭhā tava kuto jātety ata āha—bhavateti | padaṁ svarūpaṁ caraṇa-kamalaṁ dhāma vā ||7||

**...**

**|| 12.6.8 ||**

**sūta uvāca—**

**ity uktas tam anujñāpya bhagavān bādarāyaṇiḥ |**

**jagāma bhikṣubhiḥ sākaṁ nara-devena pūjitaḥ ||**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** bhikṣubhih sarva-munīndraiḥ ||8||

**...**

** || 12.6.9 ||**

**parīkṣid api rājarṣir ātmany ātmānam ātmanā |**

**samādhāya paraṁ dadhyāv aspandāsur yathā taruḥ ||**

**śrīdhara-svāmī (bhāvārtha-dīpikā) : **ātmanā buddhyā | ātmānaṁ mana ātmani pratyak prakāśe samādhāya paramātmānaṁ dadhyau | aspandāsuḥ līna-prāṇaḥ | yathā taruḥ sthāṇuḥ ||9|| 

———————————————————————————————————————

**jīva-gosvāmī (krama-sandarbhaḥ) : **param adhokṣajaṁ tad-ākhyaṁ śrī-kṛṣṇam eva dadhyau ||9||

———————————————————————————————————————

**viśvanātha-cakravartī (sārārtha-darśiṇī) :** ātmanā buddhyā | ātmānaṁ śrī-kṛṣṇam ātmani manasi param atiśayena aspandāsuḥ antar eva līna-prāṇaḥ ||9||

**...**

**|| 12.6.10 ||**

**prāk-kūle barhiṣy āsīno gaṅgā-kūla udaṅ-mukhaḥ |**

**brahma-bhūto mahā-yogī niḥsaṅgaś chinna-saṁśayaḥ ||**

**śrīdhara-svāmī (bhāvārtha-dīpikā) : **tam eva viśinaṣṭi—prāk-kūle prāg agre | barhiṣi darbhe ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhikṣubhistatratyaiḥ kathāśravaṇārthamāgatairdurvāsaḥ—prabhṛtibhiḥ sannyāsibhiḥ | naradevena parīkṣitā | pūjito'bhyutthānapuṣpādyairarcitaḥ ||8-10||

———————————————————————————————————————

**jīva-gosvāmī (krama-sandarbhaḥ) : **gūḍhaṁ paraṁ brahma manuṣya-liṅgam [bhā.pu. 7.10.48, 7.15.75] ity-ādi-rītyā para-brahma-śrī-kṛṣṇe premāveśāt tan-mayaḥ[^48] ||10||

———————————————————————————————————————

**viśvanātha-cakravartī (sārārtha-darśiṇī) : **prāk-kule barhiṣi prāg agre | darbhe triguṇātītatvād brahma-bhūtaḥ | hi tāsāṁ madhye sākṣād brahma gopāla-purī itivat ||10||

**...**

** || 12.6.11 ||**

**takṣakaḥ prahito viprāḥ kruddhena dvija-sūnunā |**

**hantu-kāmo nṛpaṁ gacchan dadarśa pathi kaśyapam ||**

**śrīdhara-svāmī (bhāvārtha-dīpikā) : **tad evaṁ brahma-bhūte tasmiṁs takṣakāgamanādikaṁ piṣṭa-peṣaṇam ivābhavad iti darśayati—takṣaka iti tribhiḥ | he viprāḥ ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **aho brāhmaṇānāṁ tapobalaṁ mahadityabhipretyāha—he viprā iti ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tad evaṁ brahma-bhūte tasmin takṣakāgamanādikaṁ piṣṭa-peṣaṇam ivābhavad iti darśayati—takṣaka iti tribhiḥ ||11||

**...**

**|| 12.6.12 ||**

**taṁ tarpayitvā draviṇair nivartya viṣa-hāriṇam |**

**dvija-rūpa-praticchannaḥ kāma-rūpo’daśan nṛpam ||**

**śrīdhara-svāmī (bhāvārtha-dīpikā) : **taṁ viṣa-cikitsayā parīkṣid-rakṣaṇena dravyārjanāyāgacchantam | tatra svālīḍha-vaṭa-vṛkṣasya bhasmī-bhūtasya punar aṅkurādi-krameṇotthāpanād viṣa-hāriṇaṁ tad-apekṣita-draviṇaiḥ santarpya tato nivartya dvija-rūpeṇa tirohitaḥ sann adaśat |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra mārge | svālīḍhaḥ svadaṣṭo yo vaṭavṛkṣastasya | kāmarūpo devatvāt ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **taṁ viṣa-cikitsayā parīkṣid-rakṣaṇena dravyārjanāyāgacchantam, tatra svālīḍha-vaṭa-vṛkṣasya bhasmī-bhūtasya punar aṅkurādi-krameṇotthāpanād viṣa-hāriṇaṁ tad-apekṣita-draviṇaiḥ santarpya tato nivartya dvija-rūpeṇa tirohitaḥ sann adaśat ||12||

**...**

** || 12.6.13 ||**

**brahma-bhūtasya rājarṣer deho’hi-garalāgninā |**

**babhūva bhasma-sāt sadyaḥ paśyatāṁ sarva-dehinām ||**

**śrīdhara-svāmī (bhāvārtha-dīpikā) : **tac ca putra-kṛtyam iva jātam ity āha—brahma-bhūtasyeti ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tac ca daṁśanam | putreṇa yathā piturdeho dahyate tadvajjātam | ahigaralamevāgnistena | brahmabhūtasya vicāreṇa tādrūpyaṁ prāptasya ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tac ca putra-kṛtyam iva jātam ity āha—brahma-bhūtasyeti ||15||

**...**

** || 12.6.14-15 ||**

**hāhā-kāro mahān āsīd bhuvi khe dikṣu sarvataḥ |**

**vismitā hy abhavan sarve devāsura-narādayaḥ ||**

**deva-dundubhayo nedur gandharvāpsaraso jaguḥ |**

**vavṛṣuḥ puṣpa-varṣāṇi vibudhāḥ sādhu-vādinaḥ ||**

**śrīdhara-svāmī (bhāvārtha-dīpikā) : **tatra kṣaṇaṁ sarveṣāṁ duḥkhaṁ ca tataḥ param utsavaṁ cāha dvābhyām, hāhākāra iti ||14-15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra tadā | kṣaṇa kṣaṇamātram | tataḥ kṣaṇottaram | aho brāhmaṇarūpeṇa phalāni dātumāgatena kiṁ kṛtamityevaṁ vismitā abhavan || devaloke'pi tadgamana utsavo'bhūdityāha—devadundubhaya iti ||14-15||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

** || 12.6.16 ||**

**janmejayaḥ sva-pitaraṁ śrutvā takṣaka-bhakṣitam |**

**yathājuhāva saṅkruddho nāgān satre saha dvijaiḥ ||**

**śrīdhara-svāmī (bhāvārtha-dīpikā) : **prāsaṅgikam āha—janmejaya ity-ādi | sarpābhicāra-satre dvijaiḥ saha vartamāno yathāvad ājuhāva juhāveti vā | sarva-sarpāvāhane kāraṇam āha—saṅkruddha iti ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prāsaṅgikaṁ prakṛtam | takṣakeṇa bhakṣitaṁ daṣṭam, bhakṣaṇavaddaṁṣṭrāvyāpārasāmyāddaśo'pi bhakṣaṇaśabdenocyate | āhvāne prayojanābhāvādākārapraśleṣaṁ tyaktvāha—juhāveti veti ||16||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** yathā yathāvat niḥsarpam idaṁ jagat kariṣya iti vadan kruddho dvijaiḥ saha sthitaḥ san ||16||

**...**

** || 12.6.17-18 ||**

**sarpa-satre samiddhāgnau dahyamānān mahoragān |**

**dṛṣṭvendraṁ bhaya-saṁvignas takṣakaḥ śaraṇaṁ yayau ||**

**apaśyaṁs takṣakaṁ tatra rājā pārīkṣito dvijān |**

**uvāca takṣakaḥ kasmān na dahyetoragādhamaḥ ||**

**vaṁśīdharaḥ (bhāvārtha-dīpikā-prakāśaḥ) : **bhayena saṁvignastrastaḥ ||17||

**...**

** || 12.6.19 ||**

**taṁ gopāyati rājendra śakraḥ śaraṇam āgatam |**

**tena saṁstambhitaḥ sarpas tasmān nāgnau pataty asau ||**

**śrīdhara-svāmī (bhāvārtha-dīpikā) :** kasmāt takṣako na dahyetety uktāḥ santo dvijā ūcuḥ, tam iti | tenendreṇa | asau sarpaḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra yajñakuṇḍāgnau ||18-19||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

** || 12.6.20 ||**

**pārīkṣita iti śrutvā prāha rtvija udāra-dhīḥ |**

**sahendras takṣako viprā nāgnau kim iti pātyate**[^49]** ||**

**śrīdhara-svāmī (bhāvārtha-dīpikā) : **ṛtvijaḥ pratyāha—sahendraḥ indra-sahitaḥ indra-sahitaḥ kim iti na pātyate ||20||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

**|| 12.6.21 ||**

**tac chrutvājuhuvur viprāḥ sahendraṁ takṣakaṁ makhe |**

**takṣakāśu patasveha sahendreṇa marutvatā ||**

**madhvācāryaḥ (bhāgavata-tātparyam) :** 

sva-santānodbhavaṁ kīrtyā yogayan janam ejayan |


    śakto’py aśaktavad viṣṇur indra āsīd upekṣakaḥ ||


    evam eva ṛṣīṇāṁ ca kīrtiṁ yojayatāmunā |


    kṛto’pekṣā mahendreṇa kim u viṣṇuḥ parātparaḥ ||


    tasmād viṣṇor aśakyaṁ na bhūta-bhavya-bhavatsv api |


    na cāniṣṭaṁ guṇair eṣa pūrṇo nārāyaṇaḥ sadā ||[^50] iti vāmane ||20-22||

nityādoṣa-svarūpāya guṇa-pūrṇāya sarvadā |

nārāyaṇāya haraye namaḥ preṣṭhatamāya me ||

iti śrmad-ānanda-tīrtha-bhagavat-pāda-viracite śrī-bhāgavata-tātparya-nirṇaye dvādaśa sakndhaḥ samāptaḥ | samāpto’yaṁ granthaḥ ||

———————————————————————————————————————

**śrīdhara-svāmī (bhāvārtha-dīpikā) :** tad-rājño vacaḥ śrutvā ājuhuvuḥ | sākṣepam āhvānaṁ darśayati, takṣaketīhāgnāv āśu patasva maruttvatā marud-gaṇa-vatendreṇa saha ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he viprā iti—yūyamarthimanorathamavaśyaṁ pūrayanti viśeṣeṇa prānti pūrayantyarthijanābhilaṣitam iti viprā ityanvarthasaṁjñāvannirukter iti bhāvaḥ | kim iti na kuto na ||20-21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** marutvateti | are indra, tava devendro’ham iti garvo’sti tasmāt tvāṁ devair api samaṁ pātayāma iti bhāvaḥ | marutau pavanā’marau ity arthaḥ ||21||

**...**

** || 12.6.22 ||**

**iti brahmoditākṣepaiḥ sthānād indraḥ pracālitaḥ |**

**babhūva sambhrānta-matiḥ sa-vimānaḥ sa-takṣakaḥ ||**

**śrīdhara-svāmī (bhāvārtha-dīpikā) : **brāhmaṇair uktair ākṣepaiḥ paruṣa-vākyaiḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** adya prāṇāḥ khalu gatā eva iti sambhrāntā vyākulā matir yasya saḥ ||21||

**...**

** || 12.6.23-24 ||**

**taṁ patantaṁ vimānena saha-takṣakam ambarāt |**

**vilokyāṅgirasaḥ prāha rājānaṁ taṁ bṛhaspatiḥ ||**

**naiṣa tvayā manuṣyendra vadham arhati sarpa-rāṭ |**

**anena pītam amṛtam atha vā ajarāmaraḥ ||**

**śrīdhara-svāmī (bhāvārtha-dīpikā) : **taṁ takṣakam | aṅgirasaḥ putro bṛhaspatiḥ prāha |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **itīttham || he manuṣyendreti manuṣyeṣveva tava prabhāvo na tu deveṣvapīti bhāvaḥ | anena takṣakeṇa | athātaḥ | vai niścitam | ajarāmaro jāta ity arthaḥ | yad vā, sarpeṇa takṣakeṇa saha rājata iti sarparāḍidraviśeṣaṇam | athavā—ata eva ajarāmara iti viśvanāthaḥ ||22-24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** āṅgirasaḥ aṅgirasaḥ putra iti gaurava-vyañjanā eṣa indro manuṣyendreṇa tvayā devendrasya vadhānaucityāt sarpeṇa takṣakeṇa saha rājate iti saḥ | atha ata eva | vai niścitam ajarāmaraḥ ||24||

**...**

** || 12.6.25 ||**

**jīvitaṁ maraṇaṁ jantor gatiḥ svenaiva karmaṇā |**

**rājaṁs tato’nyo nāsty asya pradātā sukha-duḥkhayoḥ ||**

**śrīdhara-svāmī (bhāvārtha-dīpikā) : **bhavatu nāmājarāmaras tathāpi pitṛ-mārakaṁ dhakṣyāmīti cet tatrāha—jīvitam iti | gatiḥ para-lokaḥ | ato durmaraṇa-nimittā pitur durgatir anena kṛtety api na śaṅkanīyam ity arthaḥ ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—nimittamātraṁ sarveṣāṁ kṛtakarmānusārataḥ ity ukter nāsyāparādha iti bhāvaḥ | he rājan pitṛśokādevaṁ yadyavasyasi tatra tattvaṁ śṛṇvityāha—jovitam iti | gatiḥ svargādiḥ | jantoriti—nikṛṣṭajīvasyaveyaṁ vyavasthā tava pitus tu jīvitamaraṇabhagavad-dhāmaprāptayo bhagavatkṛtā eva | tathā hi—svahastenaiva drauṇyastrato rakṣaṇaṁ, muniśāpadvārā nidhanaprāpaṇaṁ, svapraṣṭheśukopadeśadvārā nijapadaprāpaṇam iti tasyaiva karmāṇi takṣakas tu nimittamātram iti viśvanāthaḥ ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** he rājan ! sva-pitṛ-śokād evaṁ yad vyavasyasi, tatra tattvaṁ śṛṇv ity āha—jīvitam iti | gatiḥ svargādi jantor iti nikṛṣṭa-jīvasyaiveyaṁ vyavasthā, tava pitus tu jīvita-maraṇa-bhagavad-dhāma-prāptaye bhagavat-kṛtā eva, tathā hi sva-hastenaiva drauṇy-astrato rakṣaṇaṁ muni-śāpa-dvārā nidhana-prāpaṇaṁ, sva-preṣṭha-śukopadeśa-dvārā sva-pada-prāpaṇam iti tasyaivaitāni karmāṇi | takṣakas tu nāma-mātreṇaiva nimittam iti bhāvaḥ ||25|| 

**...**

** || 12.6.26 ||**

**sarpa-caurāgni-vidyudbhyaḥ kṣut-tṛḍ-vyādhy-ādibhir nṛpa |**

**pañcatvam ṛcchate jantur bhuṅkta ārabdha-karma tat ||**

**śrīdhara-svāmī (bhāvārtha-dīpikā) : **katham anyaḥ sukha-duḥkha-pradātā nāsti sarpādīnām upalabhyamānatvād iti cet tatrāha—**sarpādinā** **jantuḥ pañcatvaṁ** mṛtyum **ṛcchati** prāpnotīti yat, **tad ārabdhaṁ karmaiva bhūṅkte**, sva-karma-prayuktā eva sarpādayo na sva-tantrā iti bhāvaḥ ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **iti bhāva iti—sukhasya duḥkhasya na ko'pi dātā paro dadātīti kubuddhireṣā ity-ādipurāṇāntarāt ātmaiva hyātmano bandhurātmaiva ripurātmanaḥ iti śrīmukhavākyāc ca svakarmānusāreṇa svasyaiva svaduḥkhādihetutvamityāśayaḥ prākṛta eva lokassvakarmavaśātsarpādibhirmṛtiṁ yāti na tu tvatpitāmaho bhaktarāja ityāha—sarpeti | janturantinikṛṣṭajīva iti viśvanāthaḥ ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prākṛta eva lokaḥ sarpādibhiḥ karma-vaśān maraṇaṁ prāpnoti, na tu tvat-pitā mahā-bhakta-rāja ity āha—sarpeti | **jantur** iti nikṛṣṭa-jīvaḥ ||26||

**...**

** || 12.6.27 ||**

**tasmāt satram idaṁ rājan saṁsthīyetābhicārikam |**

**sarpā anāgaso dagdhā janair diṣṭaṁ hi bhujyate ||**

**śrīdhara-svāmī (bhāvārtha-dīpikā) : saṁsthīyeta** samāpyatām | **ābhicārikaṁ** hiṁsā-phalam | **diṣṭaṁ** prācīnaṁ karma | ataḥ sarpādṛṣṭa-prayuktasya tavāpy ayaṁ nāparādha iti bhāvaḥ ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yantaḥ prārabdhakarmata eva sarvaṁ bhavati tasmāddhetoḥ | idaṁ sarpasatram | nanu tajjātitvāttakṣakāparādha evaiṣāmaparādhaḥ ekaḥ pāpāni kurute phalaṁ bhuṅkta mahājanaḥ ity uktes tatrāha—takṣakasyāpyaparādho nāsti daivena taddaṁśanena svakṛtapūrvakarmaṇā parīkṣito maraṇasya klṛptatvādityāśayenāha—janairdiṣṭam iti | yato diṣṭam eva phaladamato hetoḥ | iti bhāva iti—tava cetasyapi mātṛkṛtasarpadāharūpaśāpādṛṣṭavaśenaiva sarpasatrakṛtisphūrtirjāteti tātparyam | atra mahābhāratīyakathānusaṁveyā—kadāciduccaiḥśravaso'śvasya varṇanirṇayārthaṁ kadrūvinatayorvivādaḥ pravṛttaḥ | vinatayoktaṁ śvetavarṇo'yaṁ, kadravā coktaṁ kṛṣṇavarṇa iti | tataḥ śvo nirṇayārthaṁ gamiṣyāvo yaduktirmṛṣā sā dāsī bhavatu, tadā ca nāgamātrā svaputrānpratyuktaṁ yūyaṁ kṛṣṇaromākārā bhūtvāśvapucche lagnā bhavata, ye na kariṣyanti madvākyaṁ te sarve janamejayayajñe dagdhā bhaviṣyantīti | ābhicārika nindyam | abhicārasya śatrumaraṇakāmaḥ śyenenābhicaret iti vihitatve'pi prāyaścittaśravaṇānnindyatvam iti tatrāpi tava nāparādha ityāha—janair iti viśvanāthaḥ ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._ **

———————————————————————————————————————

**viśvanātha-cakravartī (sārārtha-darśiṇī) : saṁsthīyate** samāpyatāṁ, yata **ābhicārikaṁ** nindyaṁ, vṛthaiva etāvantaḥ **sarpā dagdhāḥ**, tatrāpi tava nāparādha ity āha—janair iti | **diṣṭaṁ** prācīnaṁ karma, sarper api sva-prārabdha-phalaṁ bhuktam idam iti bhāvaḥ ||27||

**...**

** || 12.6.28 ||**

**ity uktaḥ sa tathety āha maharṣer mānayan vacaḥ |**

**sarpa-satrād uparataḥ pūjayām āsa vāk-patim ||**

**śrīdhara-svāmī (bhāvārtha-dīpikā) : **vāk-patiṁ bṛhaspatim ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **maharṣerbṛhaspateḥ | vāgvai bṛhatī iti śrutim eva bṛhacchabdasya vāgarthe mānaṁ matvāha—bṛhaspatim ||28||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

** || 12.6.29 ||**

**saiṣā viṣṇor mahā-māyā- bādhyayālakṣaṇā yayā |**

**muhyanty asyaivātma-bhūtā bhūteṣu guṇa-vṛttibhiḥ ||**

**śrīdhara-svāmī (bhāvārtha-dīpikā) : **nanu kathaṁ viduṣām apy evaṁ sammoho yato brahma-kopāt parīkṣito mṛtyur janamejaya-kopāt sarpāṇām ity-ādi ? tatrāha—saiṣeti | tasyā mahattvaṁ darśayati—**alakṣaṇā** na lakṣyata ity alakṣaṇā, apratarkyety arthaḥ | kāsau ? ity ata āha—**yayā asya viṣṇor evātma-bhūtā** ātmāṁśa-bhūtāḥ prāṇino **guṇa-vṛttibhiḥ** krodhādibhiḥ saha **bhūteṣu** deheṣu **muhyanti** | bādhya-bādhakataṁ vrajantīty arthaḥ | nanu śravaṇādinā bādhitayā tayā kuto mohaḥ syāt ? tatrāha—**abādhyayā** bādhitum aśakyayā ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | ity artha iti—lakṣita eva vastuni tarko bhavatīti bhāvaḥ | ity artha iti—anyathābhāvasyaiva mohatvād iti bhāvaḥ | punarākṣipati—nanv iti | abādhyayā brahmātmabodhaṁ vinā bādhitumaśakyayā ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **nanu kathaṁ viduṣām apy evaṁ sammohaḥ ? yato janamejayasya kopāt sarpāṇāṁ vadhas tat-sabhāsadāṁ viduṣām api viprāṇām ābhicārike satre pravartanam iti | tatrāha—saiṣeti | tasyā mahattvaṁ darśayati—**alakṣaṇā** na lakṣyata ity alakṣaṇā apratarkyety arthaḥ | **yayā abādhyayā** vidvadbhir api bādhitum aśakyayā **muhyanti** | ke te ? ity ata āha—**asyaiva viṣṇor ātma-bhūtā** ātmāṁśa-bhūtāḥ prāṇino **bhūteṣu** prāṇiṣu viṣayeṣu yā **guṇa-vṛttayaḥ** krodha-dveṣādyās tābhir muhyanti ||29||

**...**

** || 12.6.30 ||**

**na yatra dambhīty abhayā virājitā**

**māyātma-vāde’sakṛd ātma-vādibhiḥ |**

**na yad vivādo vividhas tad-āśrayo**

**manaś ca saṅkalpa-vikalpa-vṛtti yat ||**

**śrīdhara-svāmī (bhāvārtha-dīpikā) : **kathaṁ tarhi māyā-tat-kārya-nivṛttiḥ ? ity āśaṅkya śrī-viṣṇu-svarūpa-nirūpaṇa-pūrvakaṁ tad-bhajanāt sarvānartha-nivṛttir iti śāstrārtham upasaṁharati—na yatreti pañcabhiḥ | dambhīti | māyā, kapaṭavān ayaṁ pumān ity evaṁ-bhūtāyāṁ buddhāvasa-kṛd ullikhyamānā yā māyety arthāh | sātma-vāde kriyamāṇe ātma-vādibhir yatrābhayā na virājitā na prakāśitā, kintu bhīteva sva-karyaṁ mohādikam akurvatī kathañcid vartata iti pratipāditety arthaḥ | tad uktam—


    tasmai namo bhagavate vāsudevāya dhīmahi | 


    yan māyayā durjayayā māṁ bruvanti jagad-gurum ||


    vilajjamānaya yasya sthātum īkṣā-pathe’muyā | 


    vimohitā vikatthante mamāham iti durdhiyaḥ || [bhā.pu. 2.5.12-13] iti | 

kiṁ ca, yad yasmiṁs tad-āśrayo māyāśrayo vividho vivādo’pi nāsti | viśeṣa-viṣayatvād vivādānāṁ tasya viśeṣātītatvād iti bhāvaḥ | saṅkalpa-vikalpā vṛttayo yasya tan mano’pi yatra nāsti | saṅkalpa-vikalpānām api viśeṣa-viṣayatvāt ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **viṣṇustarhi dambhī yena tasya māyetyucyate tatrāha—na yatreti | yatra viṣṇau yasya viṣṇossannidhāne nimitte ā īṣat virājitā yatkicillabdhasāmarthyāpi dambhī dambhavānayamityabhayā na bhavati kintu tasmindambhādarśanātsabhayaiva bhavatīty arthaḥ | māyā hi sadambha eva nirbhayā bhavatīti | tad uktam—


    vilajjamānayā yasya sthātumīkṣāpathe'muyā | 


    vimohitā vikatthante mamāham iti durdhiyaḥ || 

iti viṣṇo mahābhāgavate ca māyādhikāro nāstīty arthaḥ | kīdṛśī—dambhini dambhavati puruṣe itau gamane ākrame ity arthaḥ | abhayā nirbhayaiva virājitā | iṇ—gatau ktyantaḥ | viṣṇutadbhaktayos tu śūnyeva bhavatīti bhāvaḥ | tathātmavādibhirati bahudhātmavāde pravartite viṣṇusvarūpe sphurite sati vividho vādo nāsti yatas tadāśrayo māyāśraya eva saḥ yacchaktayo vadatāṁ vādināṁ vai vivādasaṁvādabhuvo bhavanti ity-ukteḥ | tathā saṅkalpādirūpā māyāvṛttayo yatra tanmanopi nāstītyartha iti viśvanāthaḥ | ity artha iti—atra māyāśabdaḥ kapaṭapara eva na tu bhāgavacchaktirūpayogamāyāpara iti bhāvaḥ | ity artha iti—itthaṁ pratipāditā yā māyā sā yatrātmasvarūpe nāstīti bhāvaḥ | atra pramāṇam āha—tad uktam iti | ślokau tu vyākhyātacarāveva | anyadā—kiñceti | yadyasminnātmasvarūpe | iti bhāva iti—neha nānāsti kiñcana ity-ādiśrutes tasyātmasvarūpasya sarvaviśeṣarahitatvasya niścayād iti tātparyam | viśeṣaviṣayatvādbhedaviṣayatvāt ||30||

———————————————————————————————————————

**jīva-gosvāmī (krama-sandarbhaḥ) : **kathaṁ tarhi viṣṇur dambhī, yena tasya mahāmāyety ucyate ? tatrāha—na yatreti | **yatra **viṣṇau yasya viṣṇoḥ sannidhāne nimitte **ā** iṣat **virājitā** yat kiñcit labdha-sāmarthyāpi **dambhī** dambhavān ayam ity **abhayā** na bhavati, kintu tasmin dambhā-darśanāt sa-bhayaiva[^51] bhavatīty arthaḥ | māyā hi sa-dambha eva nirargalā bhavatīti | tad uktaṁ vilajjamānayā yasya sthātum īkṣā-pathe’muyā [bhā.pu. 2.5.13] iti | 

kiṁ ca, ātma-vādibhir ātma-vāde kartavye yat yatra tad-āśrayo vividho vivādo na vidyate, ātmanaḥ paratvād iti bhāvaḥ | ato manaś ceti | tatas tu sutarāṁ vivādābhāva iti bhāvaḥ | tad evaṁ tat-sānnidhya-mātreṇa sthitā, na tu tat sammatā, tasyām anāsaktatvāt tasyeti sthitam ||30||

———————————————————————————————————————

**viśvanātha-cakravartī (sārārtha-darśiṇī) : **nanu yadi krodha-dveṣādimatsu sarva-jīveṣv evāsyā māyāyā mohanād dhetor adhikāraḥ, tarhi kutra nādhikāraḥ ? iti cet—


    vilajjamānaya yasya sthātum īkṣā-pathe’muyā | 


    vimohitā vikatthante mamāham iti durdhiyaḥ || [bhā.pu. 2.5.13] 

iti brahmokter bhagavati, viṣṇau mahā-bhāgavate ca loke’syā naivādhikāraḥ, satyam | kīdṛśaṁ tarhi viṣṇoḥ svarūpam ? ity apekṣāyām āha—na yatreti tribhiḥ | **yatra** viṣṇu-svarūpe **māyā** na prabhavati | kīdṛśī ? **dambhini** dambhavati puruṣe itau gamane ākrama ity arthaḥ | **abhayā** nirbhayaiva **virājitā**, in gatau kty-antaḥ | viṣṇau tad-bhakte ca dambhābhāvāt tatra sabhayā virājana-śūnyeva bhavatīti bhāvaḥ | tathā **ātma-vādibhir** api **asakṛt** punaḥ punaḥ **ātma-vāde** pravartite sati, yat yatra viṣṇu-svarūpe sphurite sati vividho vivādo nāsti | kīdṛśas tad-āśrayaḥ ? tāṁ māyām evāśrayata iti saḥ | yad uktaṁ—


    yac-chaktayo vadatāṁ vādināṁ vai


    vivāda-saṁvāda-bhuvo bhavanti [bhā.pu. 6.4.31] iti ||30|| 

 **...**

**|| 12.6.31 ||**

**na yatra sṛjyaṁ sṛjatobhayoḥ paraṁ**

**śreyaś ca jīvas tribhir anvitas tv aham |**

**tad etad utsādita-bādhya-bādhakaṁ**

**niṣidhya cormīn virameta tan muniḥ ||**

**śrīdhara-svāmī (bhāvārtha-dīpikā) : **kiṁ ca, **sṛjyaṁ** karma **sṛjatā** kāraka-vargeṇa **sahobhayoḥ** sṛjya-sraṣṭroḥ **paraṁ** sādhyaṁ **śreyaḥ** phalam api | atas **tribhiḥ** sṛjya-sraṣṭṛ-phalair **anvito** jīvaś cāhaṅkārātmako **yatra nāsti** | ata eva **utsāditau** nirastau **bādhya-bādhakau** yasmiṁs **tad etat** svayam ātma-svarūpam ity arthaḥ | tat tasminn **ūrmīn** ahaṅkārādīn **niṣidhya** **virameta**, viśeṣeṇa krīḍed ity arthah ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyadapyādhikyam āha—kiñceti | kārakavargeṇendriyasamūhena | ataḥ sṛjyāditrayābhāvāt | ata evāhaṅkārābhavādeva | bādhya dvaitaṁ, bādhakaṁ vṛttirūpaṁ jñānaṁ ca | ity artha iti—sarvabādhāvidhitvena jñeyam iti bhāvaḥ| kecittvātmasvarūpamihāvagatyeti śeṣaṁ kṛtvā yojayaṁstadaśobhanamiva bhātīti | ūrmiśabdenātrahaṅkārādayo lakṣyante jale taraṅgavatteṣām api citta utthānadarśanāt | ity artha iti—kaścittamanuvartate iti verupasargasya dhātvarthānugatatvādayaṁ bhāvaḥ | yatra sphurīte sati sṛjyādirna yat ubhayoḥ sraṣṭṭasṛjyayoḥ paraṁ pṛthagbhūtaṁ tatsvayaṁ tathā śreyaḥ svargādiphalam api yatra na sphurati tathā tribhirguṇarjāgarādibhirvā yukto'haṅkārātmako jīvo'pi na sphurati tasmādetadviṣṇusvarūpam | utsāditā nirastā bādhyā jīvā bādhakā guṇāś ca tasmāttathābhūtam | nanu tarhyaitatkaḥ prakāśayettatrāha—niṣidhyeti | svabhaktahṛdgatānamūnkāmakrodhādīnsvayam eva | tatra viśeṣato ramate tatprasiddham iti viśvanāthaḥ ||31||

———————————————————————————————————————

**jīva-gosvāmī (krama-sandarbhaḥ) : **māyāśraya-vyavadhānam asattvaṁ vivṛṇoti—na yatra sṛjyam iti | **jīvas** **tv aham** ity anvayaḥ nigamayati | tat-pūrva-nirdiṣṭam etat-prakāram **utsādita-bādhya-bādhakaṁ** viṣṇu-tattvam iti | tad etan-mananena **ūrmīn** māyādīn **niṣidhya munir virameta** | tasmād anyatra svayam eva virato bhavati, na tu yatnāntareṇety arthaḥ ||31||

———————————————————————————————————————

**viśvanātha-cakravartī (sārārtha-darśiṇī) : **tathā saṅkalpa-vikalpa-rūpā māyikyo vṛttayo yasya tathā-bhūtaṁ mano’pi yatra nāsti | yathā yatra sphurite sati sṛjyaṁ vastu sṛjatā kāraṇa-vargeṇa saha na sphuratīty arthaḥ | yata ubhayoḥ paraṁ sṛjya-sraṣṭṛtyāṁ pṛthag bhūtaṁ tat svayaṁ tathā yatra sphurite sati śreyaś ca svargādi-phalam api na sphurati | tathā tribhir guṇair jāgarādibhir vā anvito’haṅkārātmako jīvo’pi na | **tat** tasmād **etat** viṣṇu-rūpam **utsāditā** nirastā **bādhyā** jīvā **bādhakā** guṇāś ca yasmiṁs tathā-bhūtam | nanu tarhy etat kaḥ praśrayet ? tatrāha—niṣiddheti | sva-bhakta-hṛd-gatān **ūrmīn** kāma-krodhādīn svayam eva tatra **vi**śeṣato **rameta,** tat prasiddham ||31|| 

**...**

**|| 12.6.32 ||**

**paraṁ padaṁ vaiṣṇavam āmananti tad**

**yan neti netīty atad-utsisṛkṣavaḥ |**

**visṛjya daurātmyam ananya-sauhṛdā**

**hṛdopaguhyāvasitaṁ samāhitaiḥ ||**

**śrīdhara-svāmī (bhāvārtha-dīpikā) : **yatas tad-vaiṣṇavaṁ padam āmanantīty āha—param iti | yad etat tad eva paraṁ vaiṣṇavaṁ padaṁ svarūpam āmananti | ke ? atat ātma-vyatiriktam utsisṛkṣavas tyaktum icchavaḥ | yato’nanya-sauhṛdāḥ nāsty anyasmin sauhṛdaṁ yeṣāṁ te | kutaḥ | daurātmyaṁ dehādy-ahaṁ-bhāvaṁ visṛjya | dehe’haṅkārābhāvād anyatra sauhṛdaṁ nāsty atas tyaktum icchava ity arthaḥ | katham | neti netīty evam | atra vidvad anubhavam api pramāṇayati, hṛdopaguhya dhyānādinā | tataḥ samāhitair avasitaṁ niścitam | yad vā, , avasitam avabaddham ātmatayā gṛhītam ity arthaḥ ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kimarthaṁ tatra krīḍed iti tatrāha—yatas tadvaiṣṇavam iti | tad iti brahmaṇo nāma iti śrutes tadvyatiriktaṁ prapañcam | tatra hetuḥ—yata iti | ananyasauhṛdatve hetumāśaṅkate—kuta iti | ity arthaḥ iti pūrvoktaṁ yata iti padamatra yojyam iti bhāvaḥ| kena prakāreṇa tyaktumicchavastatrāha—netīti| deho'pyātmā na, jaḍatvāt, ghaṭavat | indriyāṇyapyātmā na, taijasatvāt, dīpādivadityevaṁ prakāreṇetyarthaḥ | atrātmasvarūpasya vaiṣṇavapadatve | ādinā dhāraṇāgrahaḥ | tato dhyānānantaram | samāhitaiḥ kṛtasamādhibhiḥ | dhātvarthaprasiddhimādāyāha—yadveti | ity artha iti—ātmarūpatayā grahaṇasyaivārthakaratvād iti bhāvaḥ | yad vā, nānyasminsauhṛdaṁ mamatvaṁ yeṣāṁ te, anyatra tyaktamamatvādviraktā vivekino'nvayavyatirekādiyuktyā ca daurāmyaṁ dehādikośapañcake ātmatvādhyāsaṁ visṛjya brahmaṇi yat atat ātmasvarūpātiriktaṁ māyopādhiṁ tatprayuktassṛṣṭikartṛtvādi ca tadutsisṛkṣavaḥ, evaṁ bhāgatyāgalakṣaṇayā tattvaṁpadārthayoviruddhabhāgatyāgena lakṣitaṁ hṛdaupaniṣadabodhena samāhitaiḥ pratyayairupaguhya nididhyāsya yadavasitaṁ sākṣātkṛtaṁ pratyagabhinnaṁ brahma tad eva viṣṇoḥ paraṁ padaṁ svarūpamāmananti vedapratipādyamadhyavasyantītyarthaḥ| tadvaiṣṇavaṁ padaṁ viṣṇoḥ svarūpamāmananti punaḥ punaḥ smaraṇenābhyasyanti kīdṛśāḥ—daurātmyamahaṁmameti daurjanyaṁ visṛjya neti neti naitadanukūlaṁ naitadanukūlam iti kṛtvā tat tadvyatiriktadehagehaputrādikam ahaṁmamatāspadaṁ yadvastu tatkrameṇa tyaktamicchavaḥ yato'nanyeṣvaikāntikamakteṣveva sauhṛdaṁ prītiryeṣāṁ te'taḥ samāhitaikāgracittaistair eva bhaktṛrhṛdā manasā upaguhya jñātvāvasitaṁ tadvaiṣṇavaṁ padaṁ niścitaṁ nānyair iti viśvanāthaḥ ||32||

———————————————————————————————————————

**jīva-gosvāmī (krama-sandarbhaḥ) : **punas tad eva viśadayati—paraṁ padam iti | atat viṣṇu-tattva-vyatiriktaṁ daurātmyaṁ tasmin sauhṛdābhāvaṁ samāhitais tasmin samāhitāntaḥ-karaṇaiḥ ātmārāmair api vā avasitam anubhūtam ||32||

———————————————————————————————————————

**viśvanātha-cakravartī (sārārtha-darśiṇī) : **yatas tad-vaiṣṇavaṁ padam āmanantīty āha—param iti | yad etat tad eva paraṁ vaiṣṇavaṁ padaṁ svarūpam āmananti | ke ? atat ātma-vyatiriktam utsisṛkṣavas tyaktum icchavaḥ | yato’nanya-sauhṛdāḥ nāsty anyasmin sauhṛdaṁ yeṣāṁ te | kutaḥ | daurātmyaṁ dehādy-ahaṁ-bhāvaṁ visṛjya | dehe’haṅkārābhāvād anyatra sauhṛdaṁ nāsty atas tyaktum icchava ity arthaḥ | katham | neti netīty evam | atra vidvad anubhavam api pramāṇayati, hṛdopaguhya dhyānādinā | tataḥ samāhitair avasitaṁ niścitam | yad vā, , avasitam avabaddham ātmatayā gṛhītam ity arthaḥ ||32||

**...**

** || 12.6.33 ||**

**ta etad adhigacchanti viṣṇor yat paramaṁ padam |**

**ahaṁ mameti daurjanyaṁ na yeṣāṁ deha-geha-jam ||**

**śrīdhara-svāmī (bhāvārtha-dīpikā) : **etat prāptāv adhikāriṇo darśayati, ta etad iti | deha-jam aham iti | geha-jaṁ mameti ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etat pratyuktayā nityāparokṣaṁ paramaṁ padamupādhivimuktaṁ śuddhasvarūpam | daurjanyaṁ durjanatālakṣakam ||33||

———————————————————————————————————————

**jīva-gosvāmī (krama-sandarbhaḥ) : **tatra pūrvāṅgam āha—ta etad iti dvābhyām ||33||

———————————————————————————————————————

**viśvanātha-cakravartī (sārārtha-darśiṇī) :** uktam arthaṁ spaṣṭīkṛtya vyācaṣṭe—ta iti | adhigacchantīti avasitam ity asyārthaḥ | daurjanyam iti daurātmya-padasyārthaḥ ||33||

**...**

** || 12.6.34 ||**

**ativādāṁs titikṣeta nāvamanyeta kañcana |**

**na cemaṁ deham āśritya vairaṁ kurvīta kenacit ||**

**śrīdhara-svāmī (bhāvārtha-dīpikā) : **tat-prāpty-upāyam āha—ativādān iti ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etadvaiṣṇavapadamaparādhe sati tirohitaṁ bhavedato'parādhānudbhavavidhim āha—ativādān kaṭūktīḥ sahetaiva na tu tādṛśamuttaraṁ dadyāt ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kiṁ caitad viṣṇu-svarūpaṁ kvāpy aparādhe sati tirohitaṁ bhaved etaḥ aparādhānudbhave prakāraṁ śikṣayati—**ativādān** kaṭūktīḥ **titikṣetaiva**, na tu tathaiva kaṭu-pratyuttaraṁ dadyād ity arthaḥ | **imaṁ** sādhaka-**deham āśrityeti** sādhaka-daśāyām api smaryamāṇaṁ svasya siddha-deham āśritya tu smaryamāṇena sva-vipakṣeṇa saha **vairaṁ** **na kuryād** iti rāgānugīya-rasika-bhaktā abhiprāyam āhuḥ—**kañcana** avamantāram api ||34||

**...**

**|| 12.6.35 ||**

**namo bhagavate tasmai kṛṣṇāyākuṇṭha-medhase |**

**yat-pādāmburuha-dhyānāt saṁhitām adhyagām imām ||**

**śrīdhara-svāmī (bhāvārtha-dīpikā) : **śāstra-samāptau guruṁ praṇamati—nama iti | **kṛṣṇāya** vyāsāya | **adhyagām** adhigatavān asmi ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **guruṁ śrīvyāsam | yadyapi śrīśuka eva tadupadeṣṭā tathāpi śrī-kṛṣṇadvaipāyananatisadupadeśasyāpi tatprasādamananādeveti dhyeyam | yad vā, śāstraṁ samāpya sveṣṭadevaṁ bhagavantaṁ namati—nama iti | adhyagāṁ śrīśukādadhigatavānasmīti ||35||

———————————————————————————————————————

**jīva-gosvāmī (krama-sandarbhaḥ) : **tad etac ca śrīmad-bhāgavatād eva jñāyata ity abhipretya svasmiṁs tad-upadeṣṭāraṁ praṇamati—nama iti | yadyapy asya śrī-śukadevopadeṣṭā, tathāpi śrī-kṛṣṇa-dvaipāyana-namaskāras tat-kṛtopadeśasyāpi tat-prasāda-prāptatvena mananāt | tad etad āha—yad iti ||35||

———————————————————————————————————————

**viśvanātha-cakravartī (sārārtha-darśiṇī) :** śāstraṁ samāpya sveṣṭa-devaṁ bhagavantaṁ praṇamati—nama iti | **adhyagāṁ** śrī-śuka-mukhād adhigatavān asmi ||35||

**...**

**|| 12.6.36 ||**

**śrī-śaunaka uvāca—**

**pailādibhir vyāsa-śiṣyair vedācāryair mahātmabhiḥ |**

**vedāś ca kathitā vyastā etat saumyābhidhehi naḥ ||**

**śrīdhara-svāmī (bhāvārtha-dīpikā) : **“imāṁ saṁhitām adhyagām” ity uktaṁ tatra purāṇa-saṁhitā-vibhāgaṁ viśeṣato bubhutsur veda-vibhāgam api prasaṅgāt pṛthak pṛcchati—pailādibhir iti | he saumya ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he saumyeti—somavaccittasantāpaharatvena prakāśasa iti bhāvaḥ | tatra vedavibhāgapurāṇasaṁhitāvibhāgayormadhye ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** saṁhitā-madhyagām iti śrutvā saṁhitā-vibhāgaṁ bubhūtsate—pailādibhir iti ||36||

**...**

** || 12.6.37 ||**

**sūta uvāca—**

**samāhitātmano brahman brahmaṇaḥ parameṣṭhinaḥ |**

**hṛdy ākāśād abhūn nādo vṛtti-rodhād vibhāvyate ||**

**śrīdhara-svāmī (bhāvārtha-dīpikā) : **tatra prathamaṁ vedāvirbhāva-prakāram āha—samāhitātmana ity aṣṭabhiḥ | brahmaṇo hṛdi ya ākāśas tasmān nādo’bhūt | yaḥ karṇa-puṭa-pidhānena śrotra-vṛtti-nirodhād asmad ādiṣv api vibhāvyate vitarkyate ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatretyuktārtham eva | he brahmann iti—tvaṁ tu jānāsyeva lokahitārthamevāyaṁ praśna iti bhāvaḥ | vedakalpataroḥ phalaṁ nirūpya śākhā api saṅkṣepata āha—sameti | parameṣṭhino brahmaṇo hṛdi ya ākāśastasmānnādo'bhūt yatra nāde vṛttirodhādekāgrayā buddhyā brahma vibhāvyate cintyate yogibhirityapyarthaḥ ||37||

———————————————————————————————————————

**jīva-gosvāmī (krama-sandarbhaḥ) : **vṛtti-rodhād iti | gurūpadeśa-balena samāhite’ntaḥ-karaṇe satīty arthaḥ ||37||

———————————————————————————————————————

**viśvanātha-cakravartī (sārārtha-darśiṇī) :** veda-kalpa-taroḥ phalaṁ sādhutayā nirūpya śākhā api saṅkṣepato nirdiśaṁs tasya prathamam āvirbhāva-prakāram āha—samāhitety aṣṭabhiḥ | brahmaṇo hṛdi ya ākāśas tasmān nādo’bhūt, yaḥ karṇa-puṭāpidhānena śrotra-vṛtti-nirodhād asmad-ādiṣv api vibhāvyate vitarkyate ||37||

**...**

** || 12.6.38 ||**

**yad-upāsanayā brahman yogino malam ātmanaḥ |**

**dravya-kriyā-kārakābhyāṁ dhūtvā yānty apunar-bhavam ||**

**śrīdhara-svāmī (bhāvārtha-dīpikā) : **prasaṅgān nādopāsakānāṁ mokṣa-phalam āha—yasya nādasyopāsanayātmano malaṁ dhūtvāpohya | kathaṁ-bhūtaṁ malam ? tam āha—dravyam adhibhūtam, kriyā adhyātmam, kārakam adhidaivam, evaṁ tridhā-bhūtā ākhyā yasyeti tathā tam ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yadbrahmopāsanayā svātmatattvānusandhānenātmano malaṁ māyā vidyādīśajīvopādhitatkāryaṁ ca dravyaṁ samaṣṭivyaṣṭidehaṁ kriyā indriyāṇi kārakaṁ kartṛ antaḥkaraṇākhyaṁ dhūtvā tadviviktaṁ pratyagabhinna brahmāvagatyāpunarbhavaṁ mokṣaṁ yāntīti vārthaḥ ||38||

———————————————————————————————————————

**jīva-gosvāmī (krama-sandarbhaḥ) : **tad-āśrayamāṇasya[^52] tasyopāsanā-phalam āha—yad-upāsanayeti ||38||

———————————————————————————————————————

**viśvanātha-cakravartī (sārārtha-darśiṇī) :** yasya nādasyopāsanayā dravya-kriyā-kārakāni adhibhūtādīni ākhyā yasya taṁ malaṁ dhūtvā nāśayitvā ||38||

**...**

** || 12.6.39 ||**

**tato’bhūt trivṛd oṁkāro yo’vyakta-prabhavaḥ svarāṭ |**

**yat tal liṅgaṁ bhagavato brahmaṇaḥ paramātmanaḥ ||**

**śrīdhara-svāmī (bhāvārtha-dīpikā) : **tri-vṛt tri-mātraḥ kaṇṭhoṣṭhādibhir uccārya-māṇasy oṁkārasyākṣara-samāmnāyāntarbhāvāt sūkṣmatayā taṁ viśinaṣṭi, avyaktaḥ prabhavo yasya saḥ | tad evāha—svarāṭ svata eva hṛdi prakāśamānaḥ | tam eva kāryeṇa lakṣayati—yat tad iti | napuṁsakatvaṁ liṅga-śabda-viśeṣaṇatvāt | liṅgaṁ gamakam ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **avyakto'sphuṭaḥ, prabhava udbhavaḥ | tad evāvyaktotpattikatvam eva | tam eva praṇavam eva | gamaka jñāpakam | tato nādāt ghaṇṭānādatulyanādāt | tribhirakārādyairvartate trīnakārādīn vṛṇotyādatteveti trivṛt | trivṛdakārokāramakārātmaka oṁkāro yovyaktasya pramāṇāntarāgamyasya brahmaṇaḥ prabhavo'parokṣo yasmātsa svarāṭ svataḥ pramāṇabhūtaḥ bhagavato brahmaṇaḥ pratyagātmanaś ca paraliṅgam | akārokāramakāravācyaviśvataijasaprājñavilāpanenānuccāryārddhamātrāvabodhyavāgagocarabrahma jñāpakam ||39||

———————————————————————————————————————

**jīva-gosvāmī (krama-sandarbhaḥ) : **liṅgaṁ bodha-dvāram avayava-rūpaṁ vā ||39||

———————————————————————————————————————

**viśvanātha-cakravartī (sārārtha-darśiṇī) :** tato nādāt trivṛt a-kārokāra-makārātmakaḥ avyakto’spaṣṭaḥ prabhavo janma yasya saḥ | svarāṭ sākṣāt parameśvara eva yat yo bhagavad-ādi-trayasya liṅgaṁ gamakaṁ bhakta-jñāni-yogibhir upāsyatvāt, liṅga-śabda-viśeṣaṇatvāt tad ity asya napuṁsakatvam ||39||

**...**

**|| 12.6.40-41 ||**

**śṛṇoti ya imaṁ sphoṭaṁ supta-śrotre ca śūnya-dṛk |**

**yena vāg vyajyate yasya vyaktir ākāśa ātmanaḥ ||**

**sva-dhāmno brahmaṇaḥ sākṣād vācakaḥ paramātmanaḥ |**

**sa sarva-mantropaniṣad veda-bījaṁ sanātanam ||**

**śrīdhara-svāmī (bhāvārtha-dīpikā) : **ko’sau paramātmā ? tam āha—śṛṇotītīmaṁ sphoṭam avyaktam oṁkāram | nanu jīva eva taṁ śṛṇotu ? nety āha—supta-śrotre karṇa-pidhānādinā, vṛttike’pi śrotre sati | jīvas tu karaṇādhīna-jñānatvān na tadā śrotā | tad-upalabdhis tu tasya paramātma-dvārikaiveti bhāvaḥ | īśvaras tu naivam, yataḥ śūnya-dṛk | śūnye’pīndriya-varge dṛk jñānaṁ yasya | tathā hi—supto yadā śabdaṁ śrutvā prabudhyate na tadā jīvaḥ śrotā, līnendriyatvāt | ato yas tadā śabdaṁ śrutvā jīvaṁ prabodhayati, sa yathā paramātmaiva tadvat | ko’sāv oṁkāraḥ ? taṁ viśinaṣṭi sārdhena—yena vāg bṛhatī vyajyate | yasya ca hṛdayākāśe ātmanaḥ sakāśād vyaktir abhivyaktiḥ ||40||

kiṁ ca, sva-dhāmnaḥ svasyāśrayaḥ kāraṇaṁ yad brahma tasya | kiṁ ca, paramātmāṁśa-bhūta-samasta-devatā-vācako’pīty āśayenāha—sa iti | sarva-mantrāṇām upaniṣad-rahasya-sūkṣma-rūpam ity arthaḥ | tatra hetuḥ, vedānāṁ bījaṁ kāraṇam | bījatve’py avikāritām āha—sanātanaṁ sadaika-rūpam, tasya brahma-rūpatvāt ||41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | iti bhāva iti—na hi jīva indriyaṁ vinaindriyikamadhigacchatyanyathāndhāde rūpādijñānaṁ syād iti tātparyam | naivaṁ jīvasadṛśo netyarthaḥ | yad vā, yaḥ puruṣa imaṁ sphuṭyate'neneti sphoṭaṁ suptaśrotre mudritakarṇe śṛṇoti sa śūnyadṛk sūkṣmadarśī syāt | tam eva viśeṣayati—yataḥ sphoṭātsarvā vāgvyajyate prakaṭībhavati yannimittikā hṛdayākāśe ātmano vyaktiḥ | praṇavarūpasphoṭopāsanayaiva hṛdyātmāvirbhāvo bhavatīty arthaḥ || anyadādhikyam āha—kiñceti | na kevalaṁ brahmavācaka evāpi tvanyeṣāmapīty āha—kiñceti | ity artha iti—tattaddevabodhakākhilamantrasūkṣmarūpamidamevākṣaram iti bhāvaḥ | tatra sūkṣmarūpatve | yad vā, svadhāmnaḥ svaprakāśasyāpi brahmaṇaḥ paramātmano'pi sākṣādāvaraṇabādhena vācako bodhakaḥ | sa eva sarvadharmāgamantrāṇāṁ brahmavyañjakopaniṣadāṁ ca sanātanaṁ bījam, svasya dhāmāśrayo yadbrahma tasya paramātmano'pi bhagavataś ca vācakaḥ oṁmityetadbrahmaṇo diṣṭaṁ nāma iti śruteḥ ||40-41||

———————————————————————————————————————

**jīva-gosvāmī (krama-sandarbhaḥ) : **nanu, tasya śabdasya sadāstitve kiṁ pramāṇam ? karṇe pihite śravaṇam eveti cet huṅkārādikam api śrūyate | tathā supto jāgrad eva vāhūti-sahasreṇāpy avadhārayituṁ yo na śakyate tena tu janma-vadhireṇendriyābhāvāt na śrūyate eva, sa tatrāha—śṛṇotīti | yaḥ varamātmā supte śrotre ca-kārāt asupte'pi śṛṇoti tasya jīvavad indriyāpekṣā) vasthā nāstīty āha—śūnya-dṛg iti | apāṇi-pādaḥ [śve.u. 3.19] ity ādi, svābhāvikī jñāna-bala-kriyā ca [śve.u. 6.8] iti śruteḥ | tatra hetum āha—yena vāg-ādīndriyam api vyajyate yasya cātmano vyaktiḥ kārya-rūpeṇāvirbhāvaḥ śabdāśrayaḥ ākāśaḥ kim uta spaśādy-āśrayo vāyv-ādir ity arthaḥ | tasmāj jīvas tu tad-upādhy-upāsanayā tad-anugraheṇaiva śṛṇotīti bhāvaḥ ||40||

———————————————————————————————————————

**viśvanātha-cakravartī (sārārtha-darśiṇī) : **bhagavad-ādi-śabda-vācyaḥ sa parameśvara eva kas tatrāha—śṛṇotīti | ya imaṁ sphoṭam avyaktaṁ nādātmakam oṅkāraṁ śṛṇoti saḥ | nanu jīva eva śṛṇoti ? nety āha—supta-śrotre karṇa-pidhānādinā śrotre śravaṇendriye supte sati avṛttike sati yaḥ sṛṇotīty arthaḥ | jīvas tu karaṇādhīna-jñānatvān na tadā śrotā kintu paramātmaiva tasya śrotā | tad api jīvasya yā tad-upalabdhiḥ sā paramātma-dvārikaiveti jñeyam | yataḥ parameśvaraḥ śūnya-dṛk śūnye’pīndriye varge dṛk jñānam asya saḥ | tathāpi supto yadā śabdaṁ śrutvā prabuddhyate na tadā jīvaḥ śrotā līnendriyatvāt, ato yas tadā śabdaṁ śrutvā jīvaṁ prabodhayati sa paramātmaiva | ko’sāv oṁkāras taṁ viśinaṣṭi sārdhena | yena vāk veda-lakṣaṇā bṛhatī vyajyate yasya hṛdayākāśe ātmanaḥ sakāśād abhivyaktiḥ | kiṁ ca, svasya dhāma āśrayo yad brahma tasya paramātmano bhagavataś ca vācakaḥ | om ity etad brahmaṇo nediṣṭhaṁ nāmeti nediṣṭhaṁ nāma iti śruteḥ | sa-praṇavaḥ sarve mantrā upaniṣadaś ca yatra, tasya vedasya bījaṁ kāraṇaṁ bījatve’py avikāritvam āha—sanātanaṁ sadaika-rūpaṁ tasya brahma-rūpatvāt ||41||

**...**

**|| 12.6.42 ||**

**tasya hy āsaṁs trayo varṇā a-kārādyā bhṛgūdvaha |**

**dhāryante yais trayo bhāvā guṇa-nāmārtha-vṛttayaḥ ||**

**śrīdhara-svāmī (bhāvārtha-dīpikā) : **idānīṁ tataḥ sarva-prapañcotpatti-prakāram āha—tasya hīti | trayas tri-saṅkhyā-yuktā bhāvā yair a-kāro-kāra-ma-kārair dhāryante tat-kāraṇatvāt | tān evāha—**guṇāḥ** sattvādayaḥ | **nāmāni** ṛg-yajuḥ-sāmāni | **arthā** bhūr-bhuvaḥ-svar-lokāḥ | **vṛttayo** jāgrad-ādyāḥ ||42||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tataḥ praṇavāt | tasya praṇavasya | tatkāraṇatvāt teṣāṁ bhāvānāṁ kāraṇatvāt| dhāryate svebhya utpādyate | tāneva bhāvānpadārthān | etaccopapāditamadhastāt | yaistribhirvaṇaistrayo bhāvā vedā dhāryate, yaiś ca tribhirvedairguṇāḥ ojaḥprasādādayo nāmāni śabdā arthā vācyaliṅgā vṛttayo'bhidhālakṣaṇā vyañjanāḥ yathā vaṭabījenaiva vaṭavṛkṣo dhāryate tena ca skandhaśākhāpatrapuṣpaphalādayaś ca ||42||

———————————————————————————————————————

**jīva-gosvāmī (krama-sandarbhaḥ) : **sākṣād-vācaka iti māyāvādinām iva lakṣaṇā nādṛtā—om ity etad brahmaṇo nediṣṭhaṁ nāma [atharva-śirā] iti śruteḥ ||42||

———————————————————————————————————————

**viśvanātha-cakravartī (sārārtha-darśiṇī) :** tasya veda-bījatvam eva darśayati—tasya praṇavasya **trayaḥ** a-kāro-kāra-ma-kārā **yair** eva tribhir varṇais **trayo bhāvā** vedā dhāryante, yaiś ca tribhir vedair **guṇa-nāmārtha-vṛttayo dhāryante** | tatra guṇā ojaḥ prasādādyā nāmāni śabdāḥ | arthā vācya-liṅga-vyaṅgyāḥ, vṛttayo’bhidhā-lakṣaṇā-vyañjanāḥ | yathā baṭa-bījenaiva baṭa-vṛkṣo dhāryate, tena ca skandha-śākhā-puṣpa-phalādayaḥ ||42||

**...**

** || 12.6.43-44 ||**

**tato’kṣara-samāmnāyam asṛjad bhagavān ajaḥ |**

**antasthoṣma-svara-sparśa-hrasva-dīrghādi-lakṣaṇam ||**

**śrīdhara-svāmī (bhāvārtha-dīpikā) : **tatas tebhyo varṇebhyaḥ | akṣarāṇāṁ samāmnāyaṁ samāhāram | tam evāha—anta-sthā ya-ra-la-vāḥ | ūṣmāṇaḥ śa-ṣa-sa-hāḥ | svarā a-kārādyāḥ | sparśāḥ kādayaḥ | hrasva-dīrghāś ca | ādi-śabdāj jihvā-mūlīyādayaḥ | ta eva lakṣaṇaṁ svarūpaṁ yasya tam ||43||

vibhuś catur-mukha-svarūpe bhagavān | asṛjad iti pūrvasyaivānuṣaṅgaḥ | cātur-hotra-vivakṣayā catvāro hotropalakṣitā ṛtvijaś caturhotāras tair anuṣṭheyaṁ hautrādhvarya-vādikaṁ karma cātur-hotraṁ tad-vivakṣayā ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tebhyo'kārādibhyaḥ | akṣarāṇāṁ samāmnāyam a i u ṇ ity-ādisūtracaturdaśarūpam | yenākṣarasamāmnāyamadhigamya maheśvarāt ityatra caturdaśasūtryāmevākṣarasamāmnāyapadasya prayuktatvāt | yad vā, mātṛkārūpam | tatprakāraścāsmatpraṇītamātṛkāvilāse draṣṭavyaḥ || tenākṣarasamāmnāyena | asau brahmā | vyāhṛtayo bhūrbhuvaḥsvar iti vyastāssamastāś ca | tatsahitān vyaktoṁkārasahitān | soṁkārānity ukter oṁkārasahitānām eva sarveṣāṁ yajñādau prayogaṁ sūcayati ||43-44||

———————————————————————————————————————

**jīva-gosvāmī (krama-sandarbhaḥ) : **tata iti | svarā udāttādayo hrasva-dīrghādayas tu sa-plutā acaḥ, visargādayaś catvāraś ca so’ṁkārān ity oṁkārasya kāraṇasyāpi kāryeṣu punar uktir vaikhary-avasthā-bhedena ||43||[^53]

———————————————————————————————————————

**viśvanātha-cakravartī (sārārtha-darśiṇī) :** praṇavād vedotpattau kramaṁ darśayati—tata oṁkārāt akṣarāṇāṁ samāmnāyaṁ samāhāraṁ tam evāha—antasthā ya-ra-la-vāḥ | uṣmāṇaḥ śa-ṣa-sa-hāḥ | svarā a-kārādyāḥ | sparśāḥ kādayo māvasānāḥ | hrasva-dīrghāḥ svara-bhedāḥ | ādi-śabdāj jihvā-mūlīyādayaḥ, ta eva lakṣaṇaṁ svarūpaṁ yasya tam | tenākṣara-samāmnāyena vibhur viṣṇu-rūpo brahmā asṛjad iti pūrvasyaivānuṣaṅgaḥ ||43-44||

**...**

**|| 12.6.45 ||**

**putrān adhyāpayat tāṁs tu brahmarṣīn brahma-kovidān |**

**te tu dharmopadeṣṭāraḥ sva-putrebhyaḥ samādiśan ||**

**śrīdhara-svāmī (bhāvārtha-dīpikā) : **putrān marīcy-ādīn | tān vedān | brahma-kovidān vedoccāraṇādi-nipuṇān ||45||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **te tu marīcyādayas tu | svaputrebhyaḥ kaśyapādibhyaḥ ||45||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **putrān marīcy-ādīn ||45||

**...**

** || 12.6.46 ||**

**te paramparayā prāptās tat-tac-chiṣyair dhṛta-vrataiḥ |**

**catur-yugeṣv atha vyastā dvāparādau maharṣibhiḥ ||**

**śrīdhara-svāmī (bhāvārtha-dīpikā) : **evaṁ catur-yugeṣu prāptāḥ | dvāparādau dvāparam ādir yasya tad antyāṁśa-lakṣaṇasya kālasya tasmin, dvāparānte veda-vibhāga-prasiddheḥ, śantanu-sama-kālaṁ vyāsāvatāra-prasiddheś ca | vyastā vibhaktāḥ ||46||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **te vedāḥ ||46||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** te vedāḥ ||46||

**...**

** || 12.6.47 ||**

**kṣīṇāyuṣaḥ kṣīṇa-sattvān durmedhān vīkṣya kālataḥ |**

**vedān brahmarṣayo vyasyan hṛdi-sthācyuta-coditāḥ ||**

**śrīdhara-svāmī (bhāvārtha-dīpikā) : **tatra hetuḥ—kṣīṇāyuṣo janān | tarhi puruṣa-buddhi-prabhavatvād anādaraṇīyatvaṁ syād ity aśaṅkyāha—hṛdi-stheti ||47||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra vedavibhāge | atrākṣipati—tarhīti | na teṣāṁ svātantryam iti dhvanitaṁ—hṛdisthetyādinā ||47||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

**|| 12.6.48 ||**

**asminn apy antare brahman bhagavān loka-bhāvanaḥ |**

**brahmeśādyair loka-pālair yācito dharma-guptaye ||**

**śrīdhara-svāmī (bhāvārtha-dīpikā) : **evaṁ sāmānyate veda-vibhāga-kramam uktvā vaivasvata-manvantare viśeṣato nirūpayitum āha—asminn apīti ||48||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **asminn api śrāddhadeva-manvantare'pi ||48||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** antare vaivasvata-manvantare ||48||

**...**

**|| 12.6.49 ||**

**parāśarāt satyavatyām aṁśāṁśa-kalayā vibhuḥ |**

**avatīrṇo mahā-bhāga vedaṁ cakre catur-vidham ||**

**śrīdhara-svāmī (bhāvārtha-dīpikā) : **aṁśo māyā tasyā aṁśaḥ sattvaṁ tasya kalayāṁśenāvatīrṇaḥ san ||49||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **aṁśeṣu svāṁśeṣu jīveṣu svāṁśena bodhena yatkaṁ sukhaṁ tatsvarūpāvirbhāvena lāti tayā kṛpayāvatīrṇa iti vārthaḥ ||49||

———————————————————————————————————————

**jīva-gosvāmī (krama-sandarbhaḥ) : **aṁśāṁśa-kalayeti | aṁśo mahā-puruṣaḥ, tasyāṁśo viṣṇuḥ, tasya kalayā aṁśena vibhur bhagavān ||49||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

**...**

**|| 12.6.50 ||**

**ṛg-atharva-yajuḥ-sāmnāṁ rāśīr uddhṛtya vargaśaḥ |**

**catasraḥ saṁhitāś cakre mantrair maṇi-gaṇā iva ||**

**śrīdhara-svāmī (bhāvārtha-dīpikā) : **cātur-vidhyam evāha—ṛg iti | ṛg-ādi-mantrāṇāṁ rāśīn vargaśas tat-tat-prakaraṇa-bhedair uddhṛtya yathāneka-vidha-maṇi-rāśer maṇi-gaṇāḥ padma-rāgādayo vivicyoddhriyante, tadvad uddhṛtya tair mantraiś catasra ṛg-ādi-saṁhitāś cakre ||50||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu brahmaṇaiva catubhirmukhaiścatvāro vedā ādāveva kṛtāstatkathamucyate vedaṁ cakraṁ caturvidham iti tatrāha—ṛgiti | rāśīn kṛtvā tattatprakaraṇabhedairmaṇigaṇā iva, yathā maṇikṣetre'pi padmarāgahīrakādayaḥ pṛthakpṛthagudhṛtya kūṭaṁ kriyante tadvad iti bhāvaḥ ||50||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** nanu brahmaṇaiva caturbhir mukhaiś catvāro vedāḥ prathamam eva kṛtās tat katham ucyate vedaṁ cakre caturvidham [12.6.49] iti, tatrāha—ṛg-atharveti | rāśīn kṛtvā vargaśas tat-tat-prakaraṇa-bhedair maṇi-gaṇā iveti | yathā maṇi-kṣetre’pi padmarāga-hīrakādaya uddhṛtya vivicya pṛthak pṛthak kuṭaṁ kriyata iti | catasraḥ ṛg-ādi-saṁhitāḥ ||50||

**...**

**|| 12.6.51 ||**

**tāsāṁ sa caturaḥ śiṣyān upāhūya mahā-matiḥ |**

**ekaikāṁ saṁhitāṁ brahman ekaikasmai dadau vibhuḥ ||**

**śrīdhara-svāmī (bhāvārtha-dīpikā) : **tāsāṁ saṁhitānāṁ madhye ekaikām ||51||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

** || 12.6.52 ||**

**pailāya saṁhitām ādyāṁ bahv-ṛcākhyām uvāca ha |**

**vaiśampāyana-saṁjñāya nigadākhyaṁ yajur-gaṇam ||**

**śrīdhara-svāmī (bhāvārtha-dīpikā) : **ṛk-samudāya-rūpatvād bahv-ṛcākhyām | nitarāṁ praśleṣeṇa gadyamānatvān nigadākhyam ||51||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **viśeṣeṇa bhātīti vibhuḥ sarvajñaḥ ||52||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bahv-ṛcākhyām ṛk-saṁhitāṁ, nitarāṁ gadyamānatvān nigadākhyam ||51||

**...**

**|| 12.6.53 ||**

**sāmnāṁ jaiminaye prāha tathā chandoga-saṁhitām |**

**atharvāṅgirasīṁ nāma sva-śiṣyāya sumantave ||**

**śrīdhara-svāmī (bhāvārtha-dīpikā) : **saṁhitām | chandaḥsu gīyamānatvāc chandogākhyām ||52||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sāmnāṁ sambrandhinīm ||53||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

**|| 12.6.54-57 ||**

**pailaḥ sva-saṁhitām ūce indrapramitaye muniḥ |**

**bāṣkalāya ca so’py āha śiṣyebhyaḥ saṁhitāṁ svakām ||**

**caturdhā vyasya bodhyāya yājñavalkyāya bhārgava |**

**parāśarāyāgnimitra indrapram itir ātma-vān ||**

**adhyāpayat saṁhitāṁ svāṁ māṇḍūkeyam ṛṣiṁ kavim |**

**tasya śiṣyo devamitraḥ saubhary-ādibhya ūcivān ||**

**śākalyas tat-sutaḥ svāṁ tu pañcadhā vyasya saṁhitām |**

**vātsya-mudgala-śālīya-gokhalya-śiśireṣv adhāt ||**

**śrīdhara-svāmī (bhāvārtha-dīpikā) : **tatra ṛg-veda-śākhā-vibhāgam āha—paila iti | sva-saṁhitāṁ dvidhā vibhajya indra-pramitaye bāṣkalāya ca ūce | sa bāṣkalo’pi svakāṁ saṁhitāṁ caturdhā vyasya bodhyādibhyaḥ śiṣyebhya āha—he bhārgava, indra-pram itir api svāṁ saṁhitāṁ sva-sutaṁ māṇḍūkeyam adhyāpayām āsa | tasya māṇḍūkeyasya śiṣyo devamitraḥ ||53-56|| tat-suto māṇḍūkeya-sutaḥ śākalyo vātsyādiṣu pañcasv adhāt | tān adhyāpayāmāsety arthaḥ ||57||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra caturṣu || he bhārgaveti—bhṛguvaṁśajatvāttvamapyetaṁ vibhāgaṁ jānāsyeveti bhāvaḥ agnimitra iti caturthyarthe saptamī | yad vā, agniṁ mimīte prāmāṇyena sthāpayatītyagnimitaḥ tasmai ||54-57||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tatra ṛg-veda-śākhā-vibhāgam āha—paila iti | sva-saṁhitāṁ dvidhā vibhajya indra-pramitaye bāṣkalāya ca ūce | sa bāṣkalo’pi caturdhā sva-saṁhitāṁ vyasya bodhyādibhyaś caturbhyaḥ sva-śiṣyebhya āha—he bhārgava, he śaunaka ! indra-pram itir api sva-saṁhitāṁ sva-sutaṁ māṇḍūkeyam adhyāpayāmāsa | tasya māṇḍūkeyasya śiṣyo devamitraḥ ||53-56|| tat-suto māṇḍūkeya-sutaḥ śākalyo vātsyādiṣu pañcasv adhāt | tān adhyāpayām āsety arthaḥ ||57||

**...**

** || 12.6.58 ||**

**jātūkarṇyaś ca tac-chiṣyaḥ sa-niruktaṁ sva-saṁhitām |**

**balāka-paila-jābāla- virajebhyo dadau muniḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **tac-chiṣyaḥ śākalya-śiṣyaḥ sva-saṁhitāṁ tredhā vibhajya caturthaṁ vaidika-padārtha-vyākhyānurūpaṁ niruktaṁ ca kṛtvā balākādibhyaś caturbhyo dadau ||58||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

**...**

** || 12.6.59 ||**

**bāṣkaliḥ prati-śākhābhyo vālakhilākhya-saṁhitām |**

**cakre vālāyanir bhajyaḥ kāśāraś caiva tāṁ dadhuḥ ||**

**śrīdhara-svāmī (bhāvārtha-dīpikā) : **bāṣkaliḥ pūrvoktasya bāṣkalasya putraḥ | pratiśākhābhya ukta-sarva-śākhābhyaḥ | bālāyanyādayas tām ādadhur adhītavantaḥ ||59||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bāṣkalir bāṣkala-putraḥ | pratiśākhābhyaḥ śākhabhyaḥ śākhābhya saṅgṛhya ||59||

**...**

**|| 12.6.60 ||**

**bahv-ṛcāḥ saṁhitā hy etā ebhir brahmarṣibhir dhṛtāḥ |**

**śrutvaitac-chandasāṁ vyāsaṁ sarva-pāpaiḥ pramucyate ||**

**śrīdhara-svāmī (bhāvārtha-dīpikā) : **ṛk-śāsvopasaṁhāra-pūrvakaṁ tac-chravaṇa-phalam āha—bahv-ṛcā iti | etac-chandasām eteṣāṁ chandasām ||60||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vyāsaṁ vibhāgam ||60||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

**|| 12.6.61 ||**

**vaiśampāyana-śiṣyā vai carakādhvaryavo’bhavan |**

**yac cerur brahma-hatyāṁhaḥ-kṣapaṇaṁ sva-guror vratam ||**

**śrīdhara-svāmī (bhāvārtha-dīpikā) : **yajur-vede taittirīya-śākhotpatti-prastāvam āha—vaiśaṁpāyana-śiṣyā ity-ādinā | caraka-nāma-niruktim āha—**yac cerur** iti | **yad** yasmād **brahma-hatyā**-rūpam **aṁhaḥ** **kṣapayatīti** tathā tat **sva-guror** anuṣṭheyaṁ **vrataṁ,** tac caraṇāc **carakā** ity arthaḥ ||61||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yajur-vede taittirīyaka-śākhotpatti-prakāram āha—vaiśaṁpāyaneti | **caraka**-nāma-niruktam āha—**yac cerur** iti | **brahma-hatyā**-rūpam **aṁhaḥ kṣapayatīti**, tathā | tat **sva-guror** anuṣṭheyaṁ **vrataṁ,** tac-caraṇāc **carakāś** ca te **adhvaryavaś** ceti te tathā ||61||

**...**

**|| 12.6.62 ||**

**yājñavalkyaś ca tac-chiṣya āhāho bhagavan kiyat |**

**caritenālpa-sārāṇāṁ cariṣye’haṁ suduścaram ||**

**śrīdhara-svāmī (bhāvārtha-dīpikā) : **tac-chiṣyo vaiśaṁpāyana-śiṣyaḥ | **alpa-sārāṇām** eteṣāṁ caritena kiyat ? **suduścaram ahaṁ cariṣyāmīti** ||62||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **yājñavalkyo**’pi **tac-chiṣyaḥ** vaiśampāyana-śiṣyaḥ **alpasārāṇām** eṣāṁ caritena prāyaścittācaraṇena kiyat ? ete sukhaṁ tiṣṭhantu, **aham** eka eva tapaḥ samarthaś **cariṣyāmi** ||62||

**...**

**|| 12.6.63 ||**

**ity ukto gurur apy āha kupito yāhy alaṁ tvayā |**

**viprāvamantrā śiṣyeṇa mad-adhītaṁ tyajāśv iti ||**

**śrīdhara-svāmī (bhāvārtha-dīpikā) : **viprāṇām avamantrāvajñā-kartrā | matto’dhītam āśu tyajeti ||63||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **brahmahatyākāraṇamukta viṣṇupurāṇe—


    ṛṣiyo'dya mahāmerau samāje nāgamiṣyati | 


    tasya vai saptarātrāttu brahmahatyā bhaviṣyati | 


    pūrvamevaṁ munigaṇaḥ samayābhūtkṛtā dvija | 


    vaiśampāyana ekas tu taṁ vyatikrāntavāṁstadā | 


    svasvīyaṁ bālakaṁ so'tha padā spṛṣṭamadhātayat | 


    śiṣyānāha ca bhī śiṣyā brahmahatyāpahaṁ vratam | 


    caradhvaṁ matkṛte sarve na vicāryam idaṁ tathā || iti ||61-63||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kupita iti | vato garva-vaśāt | etān vinītān api alpasārān uktvā ākṣipasi tasmāt yāhīty apasara | **tvayā** śiṣyeṇa **mamālam** | tataś ca bhavatv ahaṁ yāmīty uktvā jigamiṣantaṁ taṁ punar āha—mad-adhītam iti ||63||

**...**

**|| 12.6.64-65 ||**

**devarāta-sutaḥ so’pi charditvā yajuṣāṁ gaṇam |**

**tato gato’tha munayo dadṛśus tān yajur-gaṇān ||**

**yajūṁṣi tittirā bhūtvā tal-lolupatayādaduḥ |**

**taittirīyā iti yajuḥ- śākhā āsan supeśalāḥ ||**

**śrīdhara-svāmī (bhāvārtha-dīpikā) : **devarāta-suto yājñavalkyaḥ ||64|| charditasyādānaṁ vipra-rūpeṇānucitam iti **tittirāḥ** pakṣi-viśeṣā **bhūtvā** **ādaduḥ** | tataś ca **taittirīyā** iti prasiddhāḥ | **supeśalā** atiramyāḥ | bahu-vacanam avāntara-bheda-vivakṣayā ||65||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tato gurukulāt || teṣu yajuṣṣu lolupatayā lālasayā munayo'nye vaiśampāyanaśiṣyā ādadurjagṛhuḥ | na hi cetaḥ sukṛtināmakāyeṁ gacchati kvacit iti nyāyena charditā api mantrā aśucitāṁ na gatā iti tadgrahaṇe munigaṇecchotpatterjñāyate | ata evoktam—supeśalā iti śākhāviśeṣaṇam | surabhye peśalaḥ proktaḥ śuddhe mṛdutare tathā ityabhidhānacintāmaṇokteḥ suṣṭhu peśalā atīvaśodhakajñānopayogipañcakośādinirṇāyakatvenātiśuddhāḥ | na hi kadācidbhakṣitahemagulikā purīṣamārgatodgīrṇā vāśucitāmeti kintu yāvanmalayogaṁ tataḥ kṣālanādyathā śuddhā tathaiva tittirirūpeṇa tadupādānasamaye evānnarūpeṇa charditatvātteṣvaśucitvabhrāntyaiva munirbhirna brāhmaṇa-rūpeṇa te svīkṛtās tad-rūpatyāgottaraṁ sarve munayas tān jagṛhus te ca mantrāḥ kṛṣṇa-yajuṣṭvena prasiddhā yajñādiśūpayujyante, na hyaśucimantrairyajñaḥ pratāyata iti vedasya sākṣānnārāyaṇarūpatvāduccāvacatā na bhavati noccāvacatvaṁ bhajate nirguṇatvāddhiyo guṇaiḥ ityaṣṭame matsyacaritokteḥ vānte yātayāmaḥ iti nighaṇṭūktes tadbhinno'yātayāmastakāmanayā śrīyājñavalkyoktaṁ sarvaṁ devapūjyam brahmendra-nārāyaṇa-rudra-vanditaḥ sā naḥ sadā yacchatu maṅgalaṁ raviḥ ity uktes tuṣṭāveti vaiṣṇavādau ||64-65||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **devarāta-suto yājñavalkyaḥ | charditasyādānaṁ vipra-rūpeṇāyuktam iti tittirāḥ pakṣi-viśeṣā bhūtvā ādaduḥ | tataś ca taittirīyā iti khyātāḥ ||64-65||

**...**

**|| 12.6.66 ||**

**yājñavalkyas tato brahmaṁś chandāṁsy adhi gaveṣayan |**

**guror avidyamānāni sūpatasthe’rkam īśvaram ||**

**śrīdhara-svāmī (bhāvārtha-dīpikā) : **kāṇvamādhyandinādi-śākhā-prasaṅgam āha—yājñavalkya ity-ādinā | guror vaiśaṁpāyanasya vyāsena vibhajyānuktatvād avidyamānāny adhikāni gaveṣayan mṛgayan sūpatasthe samyak tuṣṭāva | īśvaram ṛg-ādi-vedānām | tathā ca śrutiḥ—


    ṛgbhiḥ pūrvāhṇe divi deva īyate 


    yajur-vede tiṣṭhati madhye ahnaḥ | 


    sāma-vedenāsta-maye mahīyate 


    vedair aśūnyas tribhir eti sūryaḥ || iti ||66||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sūryo devaḥ īyate pratīyate mahīyate pūjyate | tato vaiśampāyanāt ||66||

———————————————————————————————————————

**jīva-gosvāmī (krama-sandarbhaḥ) : **īśvaram iti | tad-antaryāmy-abhedena bhāvyamānam ity arthaḥ ||66||

———————————————————————————————————————

**viśvanātha-cakravartī (sārārtha-darśiṇī) :** adhigaveṣayan anviṣyan guror vaiśampāyanasyāpi avidyamānāni tenāpy anadhigatānīty arthaḥ ||66||

**...**

**|| 12.6.67 ||**

**śrī-yājñavalkya uvāca—**

**oṁ namo bhagavate ādityāyākhila-jagatām ātma-svarūpeṇa kāla-svarūpeṇa catur-vidha-bhūta-nikāyānāṁ brahmādi-stamba-paryantānām antar-hṛdayeṣu bahir api cākāśa ivopādhināvyavadhīyamāno bhavān eka eva kṣaṇa-lava-nimeṣāvayavopacita-saṁvatsara-gaṇenāpām ādāna-visargābhyām imāṁ loka-yātrām anuvahati ||**

**śrīdhara-svāmī (bhāvārtha-dīpikā) : **namo bhagavate tubhyam ādityāya | yo bhagavān eka evemāṁ loka-yātrām anuvahatīty anvayaḥ | tad eva darśayati—akhila-jagatām ātma-svarūpeṇāntar-hṛdayeṣu kāla svarūpeṇa ca bahir api vartamāna iti | akhila-jagatām ity asya prapañcaḥ, catur-vidheti | hṛdayāntar-vartitve’pi jīva-vat tenopādhināvyavadhīyamāno’nācchādyamānaḥ | kāla-svarūpeṇa cety asya prapañcaḥ—kṣaṇeti | kṣaṇa-lavādayo ye’vayavās tair upacitāḥ saṁvatsarās teṣāṁ gaṇena praty abdam apām ādānaṁ śoṣaṇaṁ visargo vṛṣṭis tābhyām | anena gāyatrī-prathama-pādokta-vareṇyatā nirṇitā ||67||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **caturvidheti—jarāyujāṇḍajasvedajodbhidbhedājjīvāścaturvidhāḥ | yathā ghaṭādyupādhinākāśa iva paricchinna iva pratīyate iti vā ||67||

———————————————————————————————————————

**jīva-gosvāmī (krama-sandarbhaḥ) : **yat tu oṁ namas te ity-ādi-gadyeṣu tad-arthatvena sūryaḥ stutaḥ, tat paramātma-dṛṣṭyaiva, na tu svātantryeṇety adoṣaḥ ||67||[^54]

———————————————————————————————————————

**viśvanātha-cakravartī (sārārtha-darśiṇī) : **yo bhagavān eka imāṁ loka-yātrām anuvahati, tasmai ādityāya akhila-jagatāṁ bhagavate śrīmate nama ity anvayaḥ | bhagaṁ śrī-kāma-māhātmya- ity amaraḥ | caturvidha-bhūta-nikāyānām antar bahir api krameṇātma-svarūpeṇa kāla-svarūpeṇa vartamāna ity arthaḥ | hṛdayāntar-vartitve’pi jīvavat tena upādhinā avyavadhīyamāno’nācchādyamānaḥ, ākāśavat | kṣaṇa-lavādayo ye’vayavās tair upacitāḥ saṁvatsarās teṣāṁ gaṇena praty abdam apām ādānaṁ śoṣaṇaṁ visargo vṛṣṭis tābhyām ||67||

**...**

** || 12.6.68 ||**

**yad u ha vāva vibudharṣabha savitar adas tapaty anusavanam ahar ahar āmnāya-vidhinopatiṣṭhamānānām akhila-durita-vṛjina-bījāvabharjana bhagavataḥ samabhidhīmahi tapana maṇḍalam ||**

**śrīdhara-svāmī (bhāvārtha-dīpikā) : **dvitīya-pādārthānuvarṇanena stauti—yad u heti | he **vibudharṣabha** ! he **savitaḥ** ! yad apy **ado** **bhagavatas** tava **maṇḍalaṁ tapati**, tat **samabhidhīmahīti** samyag ābhimukhyena dhyāyema | punas tasyaiva saṁbodhanam | pratyahaṁ **tri-savaṇaṁ** vaidika-karma-mārgeṇa stuvatāṁ bhaktānāṁ yāny **akhilāni duritāni**, tat-phalāni ca **vṛjināni** duḥkhāni, teṣāṁ **bījam** ajñānaṁ ca, teṣām **avabharjana** vināśaka ! he **tapana** ! iti ||68||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** he vibudharṣabha ! savitaḥ ! yan maṇḍalaṁ tapati, adaḥ samabhidhīmahi | anusavanaṁ pratisamayam ahar ahaḥ pratyahaṁ ca | āmnāya-vidhinā vaidika-mārgeṇa upatiṣṭhatām atvhetuām | yāny akhilāni duritāni, tat-phalāni ca vṛjināni duḥkhāni ca, teṣāṁ bījam ajñānaṁ ca, teṣām avabharjana vināśaka ! he tapana ! ||68||

**...**

**|| 12.6.69 ||**

**ya iha vāva sthira-cara-nikarāṇāṁ nija-niketanānāṁ mana-indriyāsu-gaṇān anātmanaḥ svayam ātmāntaryāmī pracodayati ||**

**śrīdhara-svāmī (bhāvārtha-dīpikā) : **tṛtīya-pādena stauti—ya iheti | bhavān sthāvara-jaṅgama-samūhānāṁ svāśrayāṇāṁ jīvānāṁ mana-indriya-prāṇa-gaṇān anātmano jaḍān svayam ātmaivāntaryāmī san pracodayati pravartayati ||69||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādareṇa prītyutpādanārthamāmantrayati—he vibudharṣabheti | sarva-devaśreṣṭhatvāttvāmahaṁ staumīti bhāvaḥ | savitariti—sarvaviśvotpādakasya tava mama sarvavedajñānotpādanaṁ na durghaṭam iti bhāvaḥ | jñānotpādanaṁ hyajñānanāśaṁ vinā na sambhavatīti cettatrāha—anusavanamity-ādi | ata ārabhyāvabharjanāntāṁ saṁbuddhim āha—sevakājñānanāśadyotikām | ajñānasya tamorūpatvāttaddhananaṁ prakāśena bhavatīti cettaddyotikā saṁbuddhiṁ punarāha—tapaneti | tapa—aiśvarye dhātuḥ | aiśvaryaṁ cātra prakāśalakṣaṇam eva sarvavilakṣaṇaṁ tavaivātaḥ sarva-devādhikastvamevāsīti bhāvaḥ ||68-69||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **anātmano jaḍān pracodayati pravartayati ||69||

**...**

**|| 12.6.70 ||**

**ya evemaṁ lokam ati-karāla-vadanāndhakāra-saṁjñā-jagara-graha-gilitaṁ mṛtakam iva vicetanam avalokyānukampayā parama-kāruṇika īkṣayaivotthāpyāhar ahar anusavanaṁ śreyasi sva-dharmākhyātmāvasthāne pravartayati ||**

**śrīdhara-svāmī (bhāvārtha-dīpikā) : **tṛtīya-pādam eva maṇḍala-stha-paratayā vyācakṣāṇaḥ stauti—ya eveti | ya eka eva bhagavān atikarāla-vadano yo’ndha-kāra-saṁjño’jagara-grahas tena gilitam ata eva mṛtakam iva vicetanaṁ sva-dharmākhyaṁ yad ātmāvasthānaṁ pratyak pravaṇatvaṁ tad eva śreyas tasmin pravartayati | kiṁ ca, yo bhavānavani-patir ivāṭati gacchati ||70||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** īkṣayaivotthāpya pūrvādrāv uditya īkṣaṇa-pradānenaivety arthaḥ | sva-dharmākhyaṁ yat ātmāvasthānam ātmopāsanaṁ, tatra ||70||

**...**

**|| 12.6.71 ||**

**avani-patir ivāsādhūnāṁ bhayam udīrayann aṭati parita āśā-pālais tatra tatra kamala-kośāñjalibhir upahṛtārhaṇaḥ ||**

**śrīdhara-svāmī (bhāvārtha-dīpikā) : **āśā-pālair indrādibhiḥ | kamala-kośa-yuktais tat tulyair vāñjalibhir upahṛtārhaṇo dattārghyaḥ ||71||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ata evāṁdhakārājagaragilitatvādeva | pratyakpravaṇatvaṁ tadekaparatvam | anyadādhikyam āha—kiñceti ||70-71||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **āśā-pālair dik-pālair indrādibhiḥ | kamala-kośa-yuktais tat tulyair vāñjalibhir upahṛtārhaṇo dattārghyaḥ ||71||

**...**

**|| 12.6.72 ||**

**atha ha bhagavaṁs tava caraṇa-nalina-yugalaṁ tri-bhuvana-gurubhir abhivanditam aham ayāta-yāma-yajuṣ-kāma upasarāmīti ||**

**śrīdhara-svāmī (bhāvārtha-dīpikā) : **yata evaṁ-bhūtas tvam athātaḥ ha sphuṭam ayāta-yāmāny anyair yathāvad avijñātāni yajūṁṣi tat-kāmo’ham upasarāmi bhajāmi ||72||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he bhagavann iti—tvam eva sākṣādbhagavāniti bhāvaḥ | tatra hetuḥ—tribhuvanagurubhir iti | brahmedranārāyaṇarudravanditaḥ sa nassadā yacchatu maṅgalaṁ raviḥ iti bhaviṣyokteḥ ||72||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** ayāta-yāmāni ūrjasvanti anyair jñātum aśakyānīty arthaḥ | yāni yajūṁṣi tat-kāmo’ham upasarāmi bhajāmi ||72||

**...**

**|| 12.6.73 ||**

**sūta uvāca—**

**evaṁ stutaḥ sa bhagavān vāji-rūpa-dharo raviḥ |**

**yajūṁṣy ayāta-yāmāni munaye’dāt prasāditaḥ ||**

**śrīdhara-svāmī (bhāvārtha-dīpikā) : **evaṁ stutaḥ prasāditaś ca ||73||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vājī turaṅgas tadrūpadharo hariḥ sūryaḥ haririndro harirbhānurhariviṣṇurharirmarut ityabhidhānāt ||73||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

**|| 12.6.74 ||**

**yajurbhir akaroc chākhā daśa pañca śatair vibhuḥ |**

**jagṛhur vājasanyas tāḥ kāṇva-mādhyandinādayaḥ ||**

**śrīdhara-svāmī (bhāvārtha-dīpikā) : **pañcadaśa śākhāḥ yāḥ śatair aparimitair yajurbhir akarot | sa tair iti pāṭhe sa eṣa yājñavalkyas tair yajurbhir akarod iti | jagṛhur adhītavantaḥ | raviṇāśva-rūpeṇa vājebhyaḥ kesarebhyo vājena vegena vā sannyastās tyaktāḥ śākhā vājasanī-saṁjñās tāḥ śākhā iti vā ||74||

———————————————————————————————————————

**jīva-gosvāmī (krama-sandarbhaḥ) : **vājasanyas tā ity atra prathame vyākhyāne, vā padāntasya [pā. 8.4.59] svarasya na-kāraḥ, vyākhyāntare anaci ca [pā. 8.4.47] iti dvitvam |_|_74||

———————————————————————————————————————

**viśvanātha-cakravartī (sārārtha-darśiṇī) :** pañcadaśa śākhāḥ śatair aparimitair yajurbhir akarot | sa tair iti dantya-pāṭhe sa vibhur yājñavalkyas tair yajurbhir akarod iti | vājebhyaḥ sūryāśva-keśarebhyaḥ | samyag nayantīti vāja-saṁnyaḥ śākhās tāḥ, kaṇvādayo munayo jagṛhur adhītavantaḥ ||74||

**...**

**|| 12.6.75 ||**

**jaimineḥ sama-gasyāsīt sumantus tanayo muniḥ |**

**sutvāṁs tu tat-sutas tābhyām ekaikāṁ prāha saṁhitām ||**

**śrīdhara-svāmī (bhāvārtha-dīpikā) : **sāma-śākhā-vibhāgam āha—jaiminer iti | tat-sutaḥ sumantu-sutaḥ | tābhyāṁ putra-pautrābhyāṁ krameṇaikaikāṁ prāha ||75||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **sāma-veda-śākhā-vibhāgam āha—jaiminer iti | tat-sutaḥ sumantu-sutaḥ | jaiminis tābhyāṁ putra-pautrābhyāṁ krameṇaikaikāṁ prāha ||75||

**...**

** || 12.6.76-77 ||**

**sukarmā cāpi tac-chiṣyaḥ sāma-veda-taror mahān |**

**sahasra-saṁhitā-bhedaṁ cakre sāmnāṁ tato dvija ||**

**hiraṇyanābhaḥ kauśalyaḥ pauṣyañjiś ca sukarmaṇaḥ |**

**śiṣyau jagṛhatuś cānya āvantyo brahma-vittamaḥ ||**

**śrīdhara-svāmī (bhāvārtha-dīpikā) : **tac-chiṣyo jaimineḥ śiṣyaḥ | mahān atimedhāvī | sahasra-saṁhitā-rūpaṁ bhedaṁ cakre | sāmnāṁ taṁ saṁhitā-bhedam | tatas tad anantaram | sukarmaṇaḥ śiṣya ekaḥ kauśalyo hiraṇyanābhaḥ pauṣyañjir nāmaikas tau jagṛhatuḥ | āvantyaś cānyas tasyaiva śiṣyaḥ so’pi jagrāha ||76-77||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ananusvārasakāre tu prathamā dvitīyārthe || kauśalyaḥ kośalāvāsī | āvantyo'vantībhavaḥ ||74-77||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tac-chiṣyo jaimineḥ śiṣyaḥ sāma-veda-taroḥ sāma-veda-taru-sambandhī tac-chiṣyo mahān abhūd ity arthaḥ | ata eva sāmnām eṣa saṁhitā-bhedaṁ cakre hiraṇyanābhaḥ kauśalyaḥ kośala-deśodbhavaḥ pauṣyañjiś ca, sukarmaṇaḥ śiṣyo’nya āvantyaś ca, tac-chiṣyaḥ so’pi jagrāha ||76-77||

**...**

**|| 12.6.78 ||**

**udīcyāḥ sāma-gāḥ śiṣyā āsan pañca-śatāni vai |**

**pauṣyañjy-āvantyayoś cāpi tāṁś ca prācyān pracakṣate ||**

**śrīdhara-svāmī (bhāvārtha-dīpikā) : **pauṣyañjy-āvantyayor api ca-kārād dhiraṇyanābhasyāpi pañca-śatāni śiṣyā āsan | te tāvatīḥ śākhā yathāyathaṁ jagṛhuḥ | tān udīcyān sataḥ kālataḥ kāṁścit prācyāṁś ca pracakṣata ity arthaḥ | yathaivoktaṁ vaiṣṇave—


    udīcya-sāmagāḥ śiṣyās tasya pañca-śataṁ smṛtāḥ | 


    hiraṇyanābhāt tāvatyaḥ saṁhitā yair dvijottamaiḥ | 


    gṛhītās te’pi cocyante paṇḍitaiḥ prācya-sāmagāḥ || iti ||78||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—vakṣyamāṇavaiṣṇavavākyaprāmāṇyād iti bhāvaḥ | tad evāha—yathaivoktam iti | tasya hiraṇyanābhasya | tāvantyaḥ pañcaśatasaṅkhyākāḥ ||78||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tatra hiraṇyanābhasya pañca-śatāni śiṣyā udīcyā āsan | pauṣyāñjāvantyayor api tāvanta eva śiṣyāḥ, tāṁs tu prācyān prācya-sāmagān, te ca te ca tāvatīḥ śākhā jagṛhuḥ ||78||

**...**

** || 12.6.79 ||**

**laugākṣir māṅgaliḥ kulyaḥ kuśīdaḥ kukṣir eva ca |**

**pauṣyañji-śiṣyā jagṛhuḥ saṁhitās te śataṁ śatam ||**

**śrīdhara-svāmī (bhāvārtha-dīpikā) : **punar apy eteṣāṁ trayāṇāṁ sukarmaṇaḥ śiṣyāṇāṁ śiṣyāntaraiḥ śākhā-bāhulyaṁ darśayati—laugākṣir iti dvābhyām ||79||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śatamṛtam iti pāṭhe ṛtaṁ satyam, svataḥ pramāṇamity arthaḥ ||79||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** punar api pauṣyañji-śiṣyā laugākṣyādayaḥ pañca ||79||

**...**

** || 12.6.80 ||**

**kṛto hiraṇyanābhasya catur-viṁśati saṁhitāḥ |**

**śiṣya ūce sva-śiṣyebhyaḥ śeṣā āvantya ātmavān ||**

**śrīdhara-svāmī (bhāvārtha-dīpikā) : **kṛto nāma hiraṇyanābhasya śiṣyaḥ sva-śiṣyebhya ūce | śeṣā anyā api yāḥ prasiddhāḥ śākhās tā āvantyaḥ sva-śiṣyebhya ūca iti ||80||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ātmavān jñānī ||80||

iti śrīmad-bhāgavata-bhāvārtha-dīpikā-prakāśe dvādaśa-skandhe ṣaṣṭho'dhyāyaḥ ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** punar api hiraṇyanābhasya śiṣyaḥ kṛtaḥ | śeṣā anyā api yāḥ śākhāḥ prasiddhās tā āvantyaḥ sva-śiṣyebhya ūce ||80||

iti sārārtha-darśinyāṁ harṣiṇyāṁ bhakta-cetasām |

ṣaṣṭho’dhyāyo dvādaśasya saṅgataḥ saṅgataḥ satām ||*||

**...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    veda-śākhā-praṇayanaṁ nāma 


    ṣaṣṭho’dhyāyaḥ |

|| 12.6 ||



**...**

**(12.7)**


### atha saptamo’dhyāyaḥ 


## purāṇa-lakṣaṇa-varṇanaṁ nāma

**|| 12.7.1 ||**

**sūta uvāca—**

**atharva-vit sumantuś ca śiṣyam adhyāpayat svakām |**

**saṁhitāṁ so’pi pathyāya veda-darśāya coktavān ||**

**śrīdhara-svāmī (bhāvārtha-dīpikā) :**

saptame’tharva-vistāraḥ purāṇa-vyasanaṁ tataḥ |

purāṇa-lakṣaṇādīni phalaṁ bhāgavata-śruteḥ ||

krama-prāptam atharva-veda-vibhāgam āha, atharva-vid iti | śiṣyaṁ kabandha-nāmānam | svakāṁ svakīyāṁ saṁhitām | so’pi śiṣyo’pi tāṁ dvidhā vibhajya | tad uktaṁ vaiṣṇave—


    atharva-vedaṁ sa muniḥ sumantur amita-dyutiḥ | 


    śiṣyam adhyāpayām āsa kabandhaṁ so’pi ca dvidhā | 


    kṛtvā tu veda-darśāya tathā pathyāya dattavān || iti ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **purāṇānāṁ vyasanaṁ vibhāgaḥ | bhāgavataśruter iti bhagavānvyāsas tasyeme śiṣyā bhāgavatāḥ pailādyāsteṣāṁ śrutiḥ śravaṇaṁ tasyāḥ phalam | yad vā, vedo nārāyaṇaḥ sākṣāt ity ukter bhagavato vedasyāyaṁ vibhāgo bhāgavatas tasya śruteḥ phalaṁ, taccādhyāyāntimaślokena brahmatejovivarddhanam iti vakṣyatyeva | vaiṣṇave viṣṇupurāṇe | tadetacchlokoktaṁ vṛttamuktam ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **

saptamo’tharvāṇo vyāsaṁ purāṇasya ca tasya ca |

lakṣaṇāni daśa procya tasya saṅkhyā ca kathyate ||

śiṣyaṁ viṣṇu-purāṇoktaṁ kabandha-saṁjñam ||1||

 **...**

**|| 12.7.2 ||**

**śauklāyanir brahmabalir modoṣaḥ pippalāyaniḥ |**

**vedadarśasya śiṣyās te pathya-śiṣyān atho śṛṇu |**

**kumudaḥ śunako brahman jājaliś cāpy atharva-vit ||**

**śrīdhara-svāmī (bhāvārtha-dīpikā) : **tatra veda-darśaḥ sva-saṁhitāṁ caturdhā vibhajya caturaḥ śiṣyān adhyapayām āsa | pathyaś ca tridhā vibhajya trīn ity āha sārdhena, śauklāyanir iti |

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.7.3 ||**

**babhruḥ śiṣyo’thāṅgirasaḥ saindhavāyana eva ca |**

**adhīyetāṁ saṁhite dve sāvarṇādyās tathāpare ||**

**śrīdhara-svāmī (bhāvārtha-dīpikā) : **aṅgirasaḥ śunakasya śiṣyo babhruḥ saindhavāyanaś ca | tad uktam—


    śunakas tu dvidhā kṛtvā dadāv ekāṁ tu babhrave | 


    dvitīyāṁ saṁhitāṁ prādāt saindhavāyana-saṁjñine || iti | 

sāvarṇyādyāḥ saindhavāyanādīnāṁ śiṣyāḥ ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra dvayormadhye | he brahmann iti saṁbuddhiraktābhiprāyā ||2-3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** aṅgirasaḥ śunakasya śiṣyo babhurḥ | sāvarṇādyāḥ saindhavāyanādīnāṁ śiṣyāḥ ||3||

 **...**

**|| 12.7.4 ||**

**nakṣatra-kalpaḥ śāntiś ca kaśyapāṅgirasādayaḥ |**

**ete ātharvaṇācāryāḥ śṛṇu paurāṇikān mune ||**

**śrīdhara-svāmī (bhāvārtha-dīpikā) : **nakṣatra-kalpaḥ śānti-kalpaś ceti dvau | tad uktam—


    nakṣatra-kalpo vedānāṁ saṁhitānāṁ tathaiva ca | 


    caturthaḥ syād āṅgirasaḥ śānti-kalpaś ca pañcamaḥ || iti | 

nakṣatra-kalpādīnāṁ kartāras tat tan nāmabhir ucyante ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad uktamity-ādi vākyaṁ viṣṇupurāṇīyam eva | kalpaśabdasya pratyekaṁ sambandhaḥ | vedakalpaḥ, saṁhitākalpaḥ, āṅgirasakalpa iti | nakṣatrakalpo nakṣatrādipūjāvidhiḥ, vedakalpo vaitānikabrahmatvādividhiḥ, saṁhitākalpaḥ saṁhitāvidhiḥ, āṅgirasakalpo'bhicārādividhiḥ, śāntikalpo'śvagajādyaṣṭādaśamahāśāntyādividhir iti taṭṭīkā ca ||4||

———————————————————————————————————————

**jīva-gosvāmī (krama-sandarbhaḥ) : **pañcama-vedasya vibhāga-jñāpanārtham āha—śṛṇu paurāṇikān iti ||4||

———————————————————————————————————————

**viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.7.5 ||**

**trayyāruṇiḥ kaśyapaś ca sāvarṇir akṛtavraṇaḥ |**

**vaiśampāyana-hārītau ṣaḍ vai paurāṇikā ime ||**

**vaṁśīdharaḥ (bhāvārtha-dīpikā-prakāśaḥ) : **ime iti buddhisannihitatvāt ||5||

 **...**

**|| 12.7.6 ||**

**adhīyanta vyāsa-śiṣyāt saṁhitāṁ mat-pitur mukhāt |**

**ekaikām aham eteṣāṁ śiṣyaḥ sarvāḥ samadhyagām ||**

**śrīdhara-svāmī (bhāvārtha-dīpikā) : **mat-pitur mukhād iti | prathamaṁ vyāsaḥ ṣaṭ-saṁhitāḥ kṛtvā mat-pitre romaharṣaṇāya prādāt | tasya ca mukhād ete trayyāruṇyādaya ekaikāṁ saṁhitām adhīyanta | eteṣāṁ ṣaṇṇāṁ śiṣyo’haṁ tāḥ sarvāḥ samadhītavān |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ekaikām iti—tribhistribhirmilitvaikatvam | triṣaṭ iti vakṣyamāṇāt | tac ca—brāhma pādmaṁ vaiṣṇavam iti militvaikādirūpām | avāntarasaṁhitā tu kvacidekā, yathā śrī-bhāgavatasya paramahaṁsasaṁhitātvam, kvacidekaikasyaiva vibhāgaśaḥ| yathā—skāndasya sanatkumāraproktasaṁhitānāmādikā, śrī-bhāgavatasya śrīśukāttu paścādvyaktiḥ sūryādeva yajurbhāgasya vājasaneyasyādau vyaktatvāt ||6||

———————————————————————————————————————

**jīva-gosvāmī (krama-sandarbhaḥ) : **ekaikām iti tribhis tribhir militvaikatvaṁ triṣaḍ iti vakṣyamāṇāt | tac ca brāhmaṁ pādmaṁ vaiṣṇavam [bhā.pu. 12.7.23] iti militvaikety-ādi-kramāt | avāntara-saṁhitā tu kvacid ekā, yathā śrī-bhāgavatasya paramahaṁsa-saṁhitātvam | kvacid ekaikasyaiva vibhāgaśaḥ, yathā skāndasya sanatkumāra-prokta-saṁhitā-nāmādikā | ekaikām aham ity atra śrī-śukāt tu śrī-bhāgavatasya camatkāra-vaiśiṣṭyatayā[^55] paścād-vyaktiḥ sūryād eva yajur-bhāgasya vājasaneyasya jñeyam ||6||

———————————————————————————————————————

**viśvanātha-cakravartī (sārārtha-darśiṇī) :** mat-pitū romaharṣaṇasya | eteṣāṁ ṣaṇṇām apy ahaṁ śiṣyāḥ ||6||

 **...**

**|| 12.7.7 ||**

**kaśyapo’haṁ ca sāvarṇī rāma-śiṣyo’kṛtavraṇaḥ |**

**adhīmahi vyāsa-śiṣyāc catvāro mūla-saṁhitāḥ ||**

**śrīdhara-svāmī (bhāvārtha-dīpikā) : **rāma-śiṣyo’kṛtavraṇaḥ | evaṁ catvāro vayam | mūla-saṁhitā ity anena tataḥ saṁhitā-bāhulyaṁ sūcitam |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kaśyapo'hamugraśravāḥ sāvarṇirakṛtavraṇaścaturtha ete catvāro vayamity arthaḥ | mūlatvameṣām itihāsāpekṣayā jñeyam aṣṭādaśa purāṇāni kṛtvāsatyavatīsutaḥ | bhārataṁ kṛtavānpaścāt iti mātsyāt | 


    brāhmī bhāgavatī śaivī vaiṣṇavī ca prakīrtitāḥ | 


    catasraḥ saṁhitāḥ puṇyā dharmakāmārthamokṣadāḥ || iti | 

kvacitpañcoktāḥ | 


    brahmaṇaḥ syuḥ śivasyāpi prahlādasyāpi saṁhitāḥ | 


    gautamasya kumārasya saṁhitāḥ pañca varṇitāḥ || 

kvacit ṣaḍuktāḥ—


    ādyā sanatkumāroktā dvitīyā sūtasaṁhitā | 


    tṛtīyā śāṅkarī viprāścaturthī vaiṣṇavī tathā | 


    tatparā saṁhitā brāhmī saurāntyā parikīrtitā | 


    anyā api saṁhitās tu vijñeyā muninirmitāḥ | 


    kauśikī saṁhitā mukhyā vāsiṣṭhī mānavī tathā | 


    gargādimā ca sā pārāśarī vaiyāsakī tathā | 


    hanumatsaṁhitā jñeyā tathā saudarśanī matā | 

iti sarvārthacintāmaṇyuktaḥ | vyāsaśiṣyānmatpitū romaharṣaṇāt ||7||

———————————————————————————————————————

**jīva-gosvāmī (krama-sandarbhaḥ) : **mūlasaṁhitā iti tv itihāsaviśeṣāpekṣayā jñeyaṁ bahūnāmanyeṣām itihāsānāṁ mūlatvāt mūlam idaṁ ca pariśeṣeṇa lakṣyate “itihāsapurāṇānāṁ pitā me romaharṣaṇaḥ” ity-ukteḥ te ca mahābhāratādyāḥ śṛṇu paurāṇikāniti tūpalakṣaṇatayoktam |

———————————————————————————————————————

**viśvanātha-cakravartī (sārārtha-darśiṇī) :** vyāsa-śiṣyāt lomaharṣaṇāt ||7||

 **...**

**|| 12.7.8 ||**

**purāṇa-lakṣaṇaṁ brahman brahmarṣibhir nirūpitam |**

**śṛṇuṣva buddhim āśritya veda-śāstrānusārataḥ ||**

**śrīdhara-svāmī (bhāvārtha-dīpikā) : **śuka-parīkṣit-saṁvāde nirūpitam api purāṇa-lakṣaṇaṁ tad-bheda-kathanāya darśayati, purāṇeti ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **veda eva śāstraṁ tadanusārato yathā vede purāṇalakṣaṇamuktaṁ tadanatilandhyaiveha varṇayāmīty arthaḥ ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** brahmarṣibhiḥ śrī-śuka-vacanair upakrame yad uktaṁ prāyeṇa tad evopasaṁhāre’py ucyate ||8||

 **...**

**|| 12.7.9-10 ||**

**sargo’syātha visargaś ca vṛtti-rakṣāntarāṇi ca |**

**vaṁśo vaṁśānucaritaṁ saṁsthā hetur apāśrayaḥ ||**

**daśabhir lakṣaṇair yuktaṁ purāṇaṁ tad-vido viduḥ |**

**kecit pañca-vidhaṁ brahma mahad-alpa-vyavasthayā ||**

**śrīdhara-svāmī (bhāvārtha-dīpikā) : **asya viśvasya “atra sargo visargaś ca sthānaṁ poṣaṇam ūtayaḥ | manvantareśānukathā nirodho muktir āśrayaḥ |” ity atrokte sthāna-poṣaṇe vṛtti-rakṣā-śabdābhyām ucyete | antarāṇi manvantarāṇi vaṁśo vaṁśyānucaritam itīśānukathāḥ | saṁsthā nirodhaḥ | anenaivātyantika-laya-rūpā muktir apy uktā | hetu-śabdena jīvāśraya-vāsanā-śabda-vācyā ūtayo gṛhītāḥ |

daśabhir etair lakṣaṇair arthair yuktaṁ mahā-purāṇaṁ viduḥ | kecit pañca-vidham, “sargaś ca pratisargaś ca vaṁśo manvantarāṇi ca | vaṁśānucaritaṁ ceti purāṇaṁ pañca-lakṣaṇam |” iti | mahat-purāṇam alpaṁ ceti vyavasthayā yatra daśāpi lakṣaṇāni pṛthak pṛthaṅ nirūpyante tan mahā-purāṇam | yatra tv anyeṣāṁ pañcasv evāntarbhāvasya vivakṣā tad alpam iti vyavasthayety arthaḥ |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **poṣaṇaṁ tadanugrahaḥ iti pūrvalakṣitaṁ poṣaṇamevātra rakṣāśabdenocyate, tāṁ vyācaṣṭe || ity arthaḥ iti—antarbhāvas tu svabuddhyaiva sarge rakṣāyāḥ, pratisarge saṁsthāyā ityevaṁ rītyā yathāyathamanusandheyam iti vaṁśavaṁśānucaritayorīśakathāyāmantarbhāvam iti bhāvaḥ ||9-10||

———————————————————————————————————————

**jīva-gosvāmī (krama-sandarbhaḥ) : **sargo’syety ādikaṁ dvitīya-skandha [bhā.pu. 2.10.1-7] eva vyākhyātam | asya śrī-bhāgavatasya mahā-purāṇatva-vyañjaka-lakṣaṇaṁ prakārāntareṇa ca vadann api tasyaivāśrayatvam āha dvayena—sarga iti | antarāṇi manvantarāṇi | pañca-vidham—


    sargaś ca pratisargaś ca vaṁśo manvantarāṇi ca |


    vaṁśānucaritaṁ ceti purāṇaṁ pañca-lakṣaṇam || iti kecid vadanti ||[^56]

sa ca mata-bhedo mahad-alpa-vyavasthayā mahā-purāṇam alpa-purāṇam iti bhinnādhikaraṇatvena | yadyapi viṣṇu-purāṇādāv api daśāpi tāni lakṣyante, tathāpi pañcānām eva prādhānyenoktatvād alpatvam | atra daśānām arthānāṁ skandheṣu yathā-kramaṁ praveśo na vivakṣitaḥ, teṣāṁ dvādaśa-saṅkhyatvāt | dvitīya-skandhoktānāṁ teṣāṁ tṛtīyādiṣu yathā-saṅkhyaṁ na samāveśaḥ | nirodhādīnāṁ daśamādiṣv aṣṭama-varjam | anyeṣām apy anyeṣu yathokta-lakṣaṇatayā samāveśanāśakyatvād eva | tad uktaṁ śrī-svāmibhir eva—


    daśame kṛṣṇa-sat-kīrti-vitānāyopavarṇyate |


    dharma-glāni-nimittas tu nirodho duṣṭa-bhūbhujām |


    prākṛtādi-caturdhā yo nirodhaḥ sa tu varṇitaḥ || iti |

ato’tra skandhe śrī-kṛṣṇa-rūpasyāśrayasyaiva varṇana-prādhānyaṁ tair vivakṣitam | uktaṁ ca svayam eva—daśame daśamaṁ lakṣyam āśritāśraya-vigraham iti | evam anyatrāpy unneyam | ataḥ prāyaśaḥ sarve’rthāḥ sarveṣv eva skandheṣu guṇatvena vā mukhyatvena vā nirūpyanta ity eva teṣām abhimatam | śrutenārthena cāñjasā [bhā.pu. 2.10.2] ity atra ca tathaiva pratipannaṁ sarvatra tat-tat-sambhavāt | tataś ca prathama-dvitīyayor api mahā-purāṇatāyāṁ praveśaḥ syāt | tasmāt kramo na gṛhītaḥ ||9-10|| [tattva-sandarbhaḥ 61]

———————————————————————————————————————

**viśvanātha-cakravartī (sārārtha-darśiṇī) :** kecit pañca-vidham iti | 


    sargaś ca pratisargaś ca vaṁśo manvantarāṇi ca |


    vaṁśānucaritaṁ ceti purāṇaṁ pañca-lakṣaṇam || iti |

mahat alpaṁ ceti vyavasthayā yatra daśāpi lakṣaṇāni pṛthaṅ nirūpyante tan mahā-purāṇaṁ, yatra tv anyeṣāṁ pañcasv antarbhāvo vivakṣitas tad alpam iti vyavasthayety arthaḥ ||9-10||

 **...**

**|| 12.7.11 ||**

**avyākṛta-guṇa-kṣobhān mahatas tri-vṛto’hamaḥ |**

**bhūta-sūkṣmendriyārthānāṁ sambhavaḥ sarga ucyate ||**

**śrīdhara-svāmī (bhāvārtha-dīpikā) : **sargādi-lakṣaṇāni vyācaṣṭe, avyākṛtety-ādinā | avyākṛtasya pradhānasya guṇānāṁ kṣobhādyo mahāṁs tasmād yas tri-vṛd-ahaṅkāras tasmād bhūta-mātrāṇāṁ sukṣmāṇām indriyāṇāṁ ca tad-arthānāṁ ca sthūlānāṁ devatānāṁ ca saṁbhavaḥ sargaḥ kāraṇa-sṛṣṭi-sarga ity arthaḥ | ucyata iti yathā’pekṣam uttaratrāpy anuṣaṅgaḥ |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—visargasya pṛthagupādānātsargapadena kāraṇasṛṣṭirevātra jñeyeti bhāvaḥ ||11||

———————————————————————————————————————

**jīva-gosvāmī (krama-sandarbhaḥ) : **atha sargādīnāṁ lakṣaṇam āha—avyākṛteti | pradhāna-guṇa-kṣobhān mahān, tasmāt triguṇo’haṅkāraḥ | tasmād bhūta-mātrāṇāṁ bhūta-sūkṣmāṇām indriyāṇāṁ ca, sthūla-bhūtānāṁ ca, tad-upalakṣita-tad-devatānāṁ ca sambhavaḥ sargaḥ | kāraṇa-sṛṣṭiḥ sarga ity arthaḥ ||11|| [tattva-sandarbhaḥ 62]

———————————————————————————————————————

**viśvanātha-cakravartī (sārārtha-darśiṇī) :** atra sargaṁ vyācaṣṭe | avyākṛtasya pradhānasya guṇānāṁ kṣobhāt yo mahān tasmāt | yas tri-bṛhad-ahaṅkārs tasmāt bhūta-mātrādīnāṁ sambhavaḥ sargaḥ | atrārtha-śabdena devatā jñeyāḥ | kāraṇa-sṛṣṭiḥ sarga ity arthaḥ | ucyata iti yathāpekṣam uttaratrāpy ānuṣaṅgaḥ ||11||

 **...**

**|| 12.7.12 ||**

**puruṣānugṛhītānām eteṣāṁ vāsanā-mayaḥ |**

**visargo’yaṁ samāhāro bījād bījaṁ carācaram ||**

**śrīdhara-svāmī (bhāvārtha-dīpikā) :** visargaṁ vyācaṣṭe | puruṣeṇeśvareṇānugṛhītānām eteṣāṁ mahad-ādīnām | pūrva-karma-vāsanā-pradhāno’yaṁ samāhāraḥ kārya-bhūtaś carācara-prāṇi-rūpo bījād bījam iva pravāhāpanno visarga ucyate ity arthaḥ ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—viśiṣṭaḥ sargo visarga iti bhāvaḥ ||12||

———————————————————————————————————————

**jīva-gosvāmī (krama-sandarbhaḥ) : **puruṣeti | puruṣaḥ paramātmā | eteṣāṁ mahad-ādīnāṁ, jīvasya pūrva-karma-vāsanā-pradhāno’yaṁ samāhāraḥ | kārya-bhūtaś carācara-prāṇi-rūpo bījād bījam iva pravāhāpanno visarga ucyate | vyaṣṭi-sṛṣṭi-visarga ity arthaḥ | anenotir apy uktā ||12|| [tattva-sandarbhaḥ 62]

———————————————————————————————————————

**viśvanātha-cakravartī (sārārtha-darśiṇī) :** visargaṁ vyācaṣṭe | puruṣeṇeśvareṇānugṛhītānām eteṣāṁ yaḥ samāhāraḥ kārya-bhūtaḥ samaṣṭi-vyaṣṭi-jīvopādhirūpaḥ | kīdṛśaḥ ? vāsanā-mayaḥ sadasad-vāsanā-pradhānaḥ sa visargaḥ | tatra carācaraṁ jaṅgama-sthāvarātmakaṁ jagad idaṁ bījād bījam iva pravāhāpannaṁ bhavati | ūtayaḥ karma-vāsanā iti pūrva-lakṣitā yā ūtiḥ sātra visarga evāntarbhāvitā ||12||

 **...**

**|| 12.7.13 ||**

**vṛttir bhūtāni bhūtānāṁ carāṇām acarāṇi ca |**

**kṛtā svena nṛṇāṁ tatra kāmāc codanayāpi vā ||**

**śrīdhara-svāmī (bhāvārtha-dīpikā) : **carāṇāṁ bhūtānāṁ sāmānyato’carāṇi, ca-kārāc carāṇi ca vṛttiḥ | tatra nṝṇāṁ svena svabhāvena kāmāc codanayāpi vā yā niyatā vṛttir jīvikā kṛtā, sā vṛttir ucyata ity arthaḥ ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra sarvajīveṣu | svabhāvena brīhyādīni kāmanayā, phalādīni codanayā, vidhinā puroḍāśādīni | ity artha iti—na tu sāmānyato'bhakṣyabhakṣaṇamapīti bhāvaḥ | tatra kāmyā vṛttirgārhyā, māṁsāśanalaśunapalāḍvādiṣv api tadguṇaśravaṇena kāmanotpatteḥ ||13||

———————————————————————————————————————

**jīva-gosvāmī (krama-sandarbhaḥ) : **vṛttir iti | carāṇāṁ bhūtānāṁ sāmānyato’carāṇi, ca-kārāc carāṇi ca, kāmād vṛttiḥ | tatra tu nṝṇāṁ svena svabhāvena kāmāc codanayāpi vā yā niyatā vṛttir jīvikā kṛtā, sā vṛttir ucyata ity arthaḥ ||13|| [tattva-sandarbhaḥ 62]

———————————————————————————————————————

**viśvanātha-cakravartī (sārārtha-darśiṇī) :** pūrvoktaṁ sthānaṁ pālanam evātra vṛtti-śabdenocyate | tāṁ vyācaṣṭe vṛttir iti | carāṇāṁ bhūtānāṁ sāmānyato’carāṇi ca kāmād vṛttiḥ | tatra nṝṇāṁ svena svabhāvena kāmāc codanayāpi vā yā niyatā vṛttir jīvikā kṛtā, sā vṛttir ucyata ity arthaḥ | teṣāṁ carācarāṇās tv āśrayaḥ sarvaiva pṛthvīti vṛtti-prasaṅga eva bhūgoaca-cakraṁ pañcama-skandhe nirūpitam ||13||

 **...**

**|| 12.7.14 ||**

**rakṣācyutāvatārehā viśvasyānu yuge yuge |**

**tiryaṅ-martyarṣi-deveṣu hanyante yais trayī-dviṣaḥ ||**

**śrīdhara-svāmī (bhāvārtha-dīpikā) :** tiryaṅ-martyarṣi-deveṣu ye’cyutāvatārās teṣām īhā līlā sā viśvasya rakṣo’cyuta ity arthaḥ | yair avatārair iti samāsān niṣkṛṣya kathañcit sambandhaḥ | trayī-dviṣo daityāḥ ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—na tu gavāśvādirakṣaṇamātram eva rakṣāpadārtha iti bhāvaḥ | avatārehā'vatārakāraṇaṁ saiva rakṣā | kuta ityata āha—yair iti | samāsānniṣkṛtya kathañcidagatyā | yathā—bhīṣmadroṇapramukhataḥ sarveṣāṁ ca mahīkṣitām ityatra pramukhata ityasya vivakṣāvaśānmahīkṣitāmityanena sambandhas tadvadatrāpi | yad vā, yasyaite rājamātaṅgās tasyaivaite turaṅgamāḥ iti buddhisthagrāhakatvam api tyadādīnām iti jñeyam | hanyata iti—duṣṭanigrahātsvabhaktarakṣaṇam eva rakṣetyāgatam | upalakṣaṇametadanyadāpi mahābhayātsvabhaktarakṣaṇaṁ rakṣocyate'ta eva ṣaṣṭhe'jāmilādibhaktānāṁ rakṣoktā ||14||

———————————————————————————————————————

**jīva-gosvāmī (krama-sandarbhaḥ) : **rakṣeti | yair avatāraiḥ | aneneśa-kathā | sthānaṁ poṣaṇaṁ ceti trayam uktam ||14|| [tattva-sandarbhaḥ 62]

———————————————————————————————————————

**viśvanātha-cakravartī (sārārtha-darśiṇī) : **poṣaṇaṁ tad-anugraha iti pūrva-lakṣitaṁ poṣaṇam evātra rakṣā-śabdenocyate | tāṁ vyācaṣṭe rakṣeti | tiryag-ādiṣu yācyutasyāvatārehā avatāra-kāraṇaṁ saiva rakṣā, kuta ity ata āha yair avatārais trayī-dviṣo hanyante ity ato duṣṭa-nigrahāt svabhakta-rakṣaṇam eva rakṣety artha āyātaḥ | upalakṣaṇam etad anyadāpi mahā-bhayāt svabhakta-rakṣaṇaṁ rakṣocyate | ata eva ṣaṣṭhe’jāmilādi-bhaktānāṁ rakṣoktā ||14||

 **...**

**|| 12.7.15 ||**

**manvantaraṁ manur devā manu-putrāḥ sureśvarāḥ |**

**ṛṣayo’ṁśāvatārāś ca hareḥ ṣaḍ-vidham ucyate ||**

**śrīdhara-svāmī (bhāvārtha-dīpikā) :** ṣaḍ-vidhaṁ manvantaram ucyate | ṣaḍvidhatvam evāha—manur iti |manvādayaḥ ṣaḍ ete vargāḥ sva-svādhikāreṇa, yadā pravartante tan manvantaram ity arthaḥ ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—eṣāṁ pravṛttikāla eva manvantaram iti bhāvaḥ ||15||

———————————————————————————————————————

**jīva-gosvāmī (krama-sandarbhaḥ) : **manvantaram iti | manv-ādy-ācaraṇa-kathanena sad-dharma evātra vivakṣita ity arthaḥ | tataś ca prāktana-granthenaikārthyam ||15|| [tattva-sandarbhaḥ 62]

———————————————————————————————————————

**viśvanātha-cakravartī (sārārtha-darśiṇī) : **manvantarāṇi sad-dharma iti pūrva-lakṣitam | manvantaraṁ vyācaṣṭe manvantaram iti | vidadhati sva-sva-kṛtyaṁ kurvantīti vidhā manvādayas te ṣaṭ, yatra tat ṣaḍ-vidham ity arthaḥ | manvādayaḥ ṣaḍ sva-svādhikāreṇa, yatra pravartante tan manvantaram ity arthaḥ ||15||

 **...**

**|| 12.7.16 ||**

**rājñāṁ brahma-prasūtānāṁ vaṁśas trai-kāliko’nvayaḥ |**

**vaṁśānucaritaṁ teṣāṁ vṛttaṁ vaṁśa-dharāś ca ye ||**

**śrīdhara-svāmī (bhāvārtha-dīpikā) :** vaṁśam āha—rājñām iti | brahmaṇaḥ sakāśāt prasūtir yeṣāṁ śuddhānām ity arthaḥ | tesām anvayo vaṁśaḥ | teṣāṁ vṛttam | ye ca tad-vaṁśadharās teṣāṁ ca vṛttaṁ vaṁśānucaritam ucyate ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _ity artha_** iti—idaṁ cakāreṇa jñeyam iti bhāvaḥ | vṛttaṁ śīlam | tadvaṁśadharāḥ priyavratadhruvapṛthvādayaḥ ||16||

———————————————————————————————————————

**jīva-gosvāmī (krama-sandarbhaḥ) : **brahma-prasūtānāṁ brahmata ārabdhānām ity arthaḥ | teṣāṁ rājñāṁ ye ca vaṁśa-dharās teṣāṁ vṛttaṁ vaṁśyānucaritam ||16|| [tattva-sandarbhaḥ 62]

———————————————————————————————————————

**viśvanātha-cakravartī (sārārtha-darśiṇī) : **vaṁśaṁ vyācaṣṭe—rājñām iti | brahmaṇaḥ sakāśāt prasūtir yeṣāṁ teṣām anvayo vaṁśaḥ | vaṁśānucaritaṁ vyācaṣṭe—teṣāṁ madhye ye vaṁśa-dharāḥ prasiddhāḥ priyavrata-dhruva-pṛthv-ādayas teṣāṁ vṛttaṁ caritraṁ vaṁśānucaritam ucyate | etad-dvayaṁ pūrvam īśānukathāyām evāntarbhāvitam ||16||

 **...**

**|| 12.7.17 ||**

**naimittikaḥ prākṛtiko nitya ātyantiko layaḥ |**

**saṁstheti kavibhiḥ proktaś caturdhāsya svabhāvataḥ ||**

**śrīdhara-svāmī (bhāvārtha-dīpikā) : **asya viśvasya | svabhāvato māyāto niṣpannasya | yad vā, māyāto yaś catur-vidho laya iti ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **svasyaiva śaktirūpeṇa bhavanaṁ svabhāvo māyā na kevalaṁ māyāto laya eva kintu pralayo'pīty āha—yadveti | avyaktādīni bhūtāni vyaktamadhyāni bhārata | avyaktānidhanānyeva iti śrīmukhokteḥ ||17||

———————————————————————————————————————

**jīva-gosvāmī (krama-sandarbhaḥ) : **asya parameśvarasya | svabhāvato māyākhya-svābhāvika-śaktitaḥ | ātyantika ity anena muktir apy atra praveśitā ||17|| [tattva-sandarbhaḥ 63]

———————————————————————————————————————

**viśvanātha-cakravartī (sārārtha-darśiṇī) :** pūrvokta-nirodha-śabda-vācyāṁ saṁsthāṁ vyācaṣṭe | naimittika iti | asya viśvasya svabhāvataḥ svasya bhāveṣu kāraṇeṣu pṛthivy-ādi-tattveṣu krameṇa layaḥ saṁsthocyate ||17||

 **...**

**|| 12.7.18 ||**

**hetur jīvo’sya sargāder avidyā-karma-kārakaḥ |**

**yaṁ cānuśāyinaṁ prāhur avyākṛtam utāpare ||**

**śrīdhara-svāmī (bhāvārtha-dīpikā) : asya** jagataḥ **sargāder hetur** nimittaṁ jīvaḥ, so’tra hetur ucyata ity arthaḥ | tasya nimittatām āha—**avidyayā karma-kārakaḥ** karma-kartā | jīvādṛṣṭa-prayuktatvād viśva-sargādeḥ, sa tu tatra hetur ity arthaḥ | nanv **anuśayī** nimittam iti kecit, **avyākṛtam** ity **apare**, tatrāha—**yam** iti | caitanya-prādhānyenānuśayinam, upādhi-prādhānya-vivakṣayāvyākṛtam ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—jīva eva svakarmadvārā sṛṣṭikāraṇam iti bhāvaḥ | tasya jīvasya | ity artha iti— jīvasamudāyasukhaduḥkhaprāptaye taṁ hetuṁ kṛtvā jagataḥ sṛṣṭyādikamastīti bhāvaḥ | atrāśaṅkate—nanv iti | yaṁ jīvam | upādhiḥ prakṛtiḥ | cakravartikārastu—asya sargādejīvaḥ kāraṇaṁ sa cāvidyayā karma kartā jīvārtham eva bhagavatā viśvasya kṛtatvājjīvo nimittam iti bhāvaḥ | ata eva yamanuśayinaṁ māyikopādhimanuśayānaṁ māyikaśarīravaramevaike prāhuḥ | aparabhaktāstu—āvidyakakarmakartāraṁ jīvaṁ sādhusaṅgavaśādbhaktimārgasthatve sati avyākṛtaṁ cinmayapārṣadaśarīravantamapyāhuḥ | apyarthe ut śabdaḥ | tad-uktaṁ nāradena—śuddhāṁ bhāgavatī tanum | ārabdhakarmanirvāṇo nyapatatpāñcabhautikaḥ iti | vedastavārambhepi—


    buddhīndriyamanaḥprāṇāñjanānāmasṛjatprabhuḥ | 


    mātrārthaṁ ca bhavārthaś ca ātmane kalpanāya ca || iti | 

ātmane'kalpanāya buddhīndriyamanaḥprāṇānsaṁprāpayitum iti tatrārthaḥ | etanmata eva navamaṁ lakṣaṇaṁ pūrvatroktam | muktirhitvānyathā rūpaṁ svarūpeṇa vyavasthitiḥ iti viśeṣeṇa ciddhanaśarīratvenāvasthitir iti tatra vyākhyeti viśvanāthaḥ ||18||

———————————————————————————————————————

**jīva-gosvāmī (krama-sandarbhaḥ) : hetur** nimittam | **asya** viśvasya | yato’yam **avidyayā karma-kārakaḥ** | **yam** eva hetuṁ kecic caitanya-prādhānen**ānuśayinaṁ** karma-vāsanā-yuktaṁ jīvaṁ **prāhuḥ** | **apare** upādhi-prādhānyen**āvyākṛtaṁ** pradhānam ||18|| [tattva-sandarbha 63]

———————————————————————————————————————

**viśvanātha-cakravartī (sārārtha-darśiṇī) :** hetuṁ vyācaṣṭe—**asya** jagataḥ **sargāder hetur** nimittaṁ **jīvaḥ** | sa **cāvidyā-karma-kārakaḥ** avidyayā karma-kartā | jīvārtham eva bhagavatā viśvasya sargādeḥ kṛtatvāj jīvo nimittam iti bhāvaḥ | ata eva **yam anuśayinaṁ** māyikopādhim anuśayānaṁ māyika-śarīravantam evaike prāhuḥ | **apare** bhaktās tu āvidyaka-karma-kartāraṁ jīvaṁ sādhu-saṅga-vaśāt bhakti-mārga-sthatve sati **avyākṛtam** aprākṛtaṁ cinmaya-pārṣada-śarīravantam **api prāhuḥ** | apy-arthe **uta**-śabdaḥ | 

yad uktaṁ nāradena—


    prayujyamāne mayi tāṁ śuddhāṁ bhāgavatīṁ tanum |


    ārabdha-karma-nirvāṇo nyapatat pāñca-bhautikaḥ || [bhā.pu. 1.6.29] iti |

ata evoktaṁ veda-stavārambhe—


    buddhīndriya-manaḥ-prāṇān janānām asṛjat prabhuḥ |


    mātrārthaṁ ca bhavārthaṁ ca ātmane’kalpanāya ca || [bhā.pu. 10.87.2] iti |

ātmane kalpanāya buddhīndriya-manaḥ-prāṇān samprāpayitum iti tatrārthaḥ | etan-mata eva navamaṁ lakṣaṇaṁ pūrvatroktam—muktir hitvānyathā-rūpaṁ [bhā.pu. 2.10.6] iti viśeṣeṇa cid-ghana-śarīratvenāvasthitir iti tatra vyākhyā ||18||

 **...**

**|| 12.7.19 ||**

**vyatirekānvayo yasya jāgrat-svapna-suṣuptiṣu |**

**māyā-mayeṣu tad brahma jīva-vṛttiṣv apāśrayaḥ ||**

**śrīdhara-svāmī (bhāvārtha-dīpikā) :** apāśrayam āha—vyatireketi | jāgrad-ādiṣv avasthāsu jīvatayā vartanta iti jīva-vṛttayo viśva-taijasa-prājñās teṣu māyā-mayeṣu sākṣitayānvayaḥ samādhy-ādau ca vyatireko yasya tad brahma saṁsāra-pratīti-bādhayor adhiṣṭhānāvadhi-bhūtam apāśraya ucyata ity arthaḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **samādhyāhāvidādinā mūrchāgrahaḥ | samādhau svarūpāvasthānena mūrchāyāṁ pratītyabhāvena ca vyatirekaḥ ||19||

———————————————————————————————————————

**jīva-gosvāmī (krama-sandarbhaḥ) : **śrī-bādarāyaṇa-samādhi-labdhārtha-virodhād atra ca jīva-śuddha-svarūpam evāśrayatvena na vyākhyāyate, kintv ayam evārthaḥ—jāgrad-ādiṣv avasthāsu, māyā-mayeṣu māyā-śakti-kalpiteṣu mahad-ādi-dravyeṣu ca jīva-vṛttiṣu śuddha-jīva-svarūpāsu sva-śakti-vṛttiṣu ca kevala-svarūpeṇa vyatirekaḥ parama-sākṣitayānvayaś ca yasya, tad brahma cāpāśraya ucyate | tasmād apakṛṣṭānām anyeṣāṁ samastānām āśraya ity arthaḥ | jīvānāṁ vṛttiṣu—śuddha-svarūpatayā sopādhitayā ca vartaneṣu sthitiṣv apāśrayaḥ sarvam atikramyāśraya ity arthaḥ | apa ity etat khalu varjane, varjanaṁ cātikrame paryavasyatīti |_|_19|| [tattva-sandarbha 63]

———————————————————————————————————————

**viśvanātha-cakravartī (sārārtha-darśiṇī) : **apāśrayaṁ vyācaṣṭe—vyatireketi | jāgrat-svapna-suṣuptiṣv avasthāsu | tathā māyā-mayeṣu sarveṣv eva padārtheṣu yasya hetutayā anvayaḥ | tebhyo vyatirekaś ca | tad brahma apāśraya ucyate ||19||

 **...**

**|| 12.7.20-21 ||**

**padārtheṣu yathā dravyaṁ san-mātraṁ rūpa-nāmasu |**

**bījādi-pañcatāntāsu hy avasthāsu yutāyutam ||**

**virameta yadā cittaṁ hitvā vṛtti-trayaṁ svayam |**

**yogena vā tadātmānaṁ vedehāya nivartate ||**

**śrīdhara-svāmī (bhāvārtha-dīpikā) :** etad eva sadṛṣṭāntaṁ prapañcayati—padārtheṣu ghaṭādiṣu dravyaṁ mṛd-ādi yathā yutam anvitam ayutaṁ ca bahir apy avasthānāt | rūpa-nāmasu ca san-mātraṁ sattā-mātraṁ yathā | evaṁ bījaṁ garbhādhānam ādir yāsāṁ pañcatānto yāsāṁ tāsu dehāvasthāsu navasv apy adhiṣṭhānatvena sākṣitvena ca yutam ayutaṁ ca yat tad apāśraya iti ||20||

evaṁ daśāpi lakṣaṇāni vyākhyāya—daśamasya viṣuddhy-arthaṁ navānām iha lakṣaṇam | varṇayanti mahātmanaḥ [bhā.pu. 2.10.2] iti yad uktaṁ, tad āha—virameteti | yadā sargādīnāṁ māyāmayatvānusandhānena vāmadevāder iva svayam eva cittaṁ virameta | ihaivānuṣṭhitena yogena vā devahūty-ādivat | tadā vikṣepābhāvād ātmānaṁ veda | tadā cāvidyā-nivṛtter īhāyāḥ saṁsāra-rūpāyā nivartata ity arthaḥ ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etad evānvayavyatirekatvam eva | rūpanāmasv iti—samīpasthe merurayamity ukte merurūpe sattānvayaḥ, dūrasthena merurity ukte tu merudarśanābhāvānmerunāmnyeva sattānvayaḥ | yad vā, rūpanāmayukteṣu padārtheṣv iti yojyam | navāvasthāstu—


    niṣekagarbhajanmāni bālyakaiśorayauvanam | 


    vayomadhyaṁ jarā mṛtyurityavasthāstanornava || 

ityekādaśaskandhe svayaṁ bhagavataivoktāḥ | 

adhiṣṭhānatvena yutaṁ sākṣitvenāyutam || vṛttitrayaṁ jāgradāditrayam | vāmadeva ṛṣiviśeṣaḥ | ādinā dattātreyādigrahaḥ | dvitīyādināsuryādigrahaḥ | ity artha iti—īhānivṛtter eva mokṣatvāt—


    yadā sarve pramucyante kāmā ye'sya hṛdi śritāḥ | 


    atha martyo'mṛto'bhavatyatra brahma samaśnute || 

iti śruterayaṁ bhāvaḥ ||20-21||

———————————————————————————————————————

**jīva-gosvāmī (krama-sandarbhaḥ) : **tad evam apāśrayābhivyakti-dvāra-bhūtaṁ hetu-śabda-vyapadiṣṭasya jīvasya śuddha-svarūpa-jñānam āha dvābhyām—padārtheṣu iti | rūpa-nāmātmakeṣu padārtheṣu ghaṭādiṣu yathā dravyaṁ pṛthivyādi yutam ayutaṁ ca bhavati | kārya-dṛṣṭiṁ vināpy upalambhāt | tathā tan-mātraṁ śuddhaṁ jīva-caitanya-mātraṁ vastu garbhādhānādi-pañcatāntāsu navasv apy avasthāsv avidyayā yutaṁ svatas tv ayutam iti śuddham ātmānam itthaṁ jñātvā nirviṇṇaḥ sann apāśrayānusandhāna-yogyo bhavatīty āha virameteti | vṛtti-trayaṁ jāgrat-svapna-suṣupti-rūpam | ātmānaṁ paramātmānam | svayaṁ vāsudevāder iva māyāmayatvānusandhānena deva tyāder ivāniṣṭhitena yogena vā | tataś cehāyās tad-anuśīlana-vyatirikta-ceṣṭāyāḥ || [tattva-sandarbha 63]

———————————————————————————————————————

**viśvanātha-cakravartī (sārārtha-darśiṇī) :** etad eva sa-dṛṣṭāntaṁ prapañcayati | padārtheṣu ghaṭādiṣu dravyaṁ mṛdādi yathā yutam anvitaṁ, ayuktaṁ ca bahir-avasthānāt | rūpa-nāmasu vācya-vācaka-vastuṣu yathā tan-mātraṁ gandhādikaṁ ca | tathaiva bījādi-pañcatās tāsu bījaṁ garbhādhānam ādir yāsāṁ pañcatā anto yāsāṁ tāsu dehāvasthāsu adhiṣṭhitatvena sākṣitvena ca yutam ayutaṁ ca yat tad apāśrayaḥ ||20||

evaṁ daśa-lakṣaṇāni vyākhyāyedānīṁ—daśamasya viṣuddhy-arthaṁ navānām iha lakṣaṇam | varṇayanti mahātmanaḥ [bhā.pu. 2.10.2] iti yad uktaṁ tad āha—virameteti | jarayaty āśu yā koṣaṁ nigīrṇam analo yathā [bhā.pu. 3.25.33] iti nyāyena kevalayā śravaṇa-kīrtanādi-bhaktyaiva svayam eva vṛtti-trayaṁ hitvā cittaṁ svayam eva virameta guṇebhyo virataṁ syāt | bhagavac-caraṇāravinde viśeṣeṇa rameta vā | yogenāṣṭāṅga-yogena vā virameta cittaṁ nirvāṇaṁ syāt, tadā ātmānaṁ veda | paramātmānam anubhavanti, tadaiva īhāyā vaiṣayikāt kāmāt nivartate ||21||

 **...**

**|| 12.7.22 ||**

**evaṁ-lakṣaṇa-lakṣyāṇi purāṇāni purā-vidaḥ |**

**munayo’ṣṭādaśa prāhuḥ kṣullakāni mahānti ca ||**

**śrīdhara-svāmī (bhāvārtha-dīpikā) : **purāṇa-vibhāga-prastāvena tal-lakṣaṇādi-prāsaṅgikam uktvā prastutam āha, evaṁ-vidhair lakṣaṇair lakṣyāṇi ||22||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.7.23-24 ||**

**brāhmaṁ pādmaṁ vaiṣṇavaṁ ca śaivaṁ laiṅgaṁ sa-gāruḍam |**

**nāradīyaṁ bhāgavatam āgneyaṁ skānda-saṁjñitam ||**

**bhaviṣyaṁ brahma-vaivartaṁ mārkaṇḍeyaṁ sa-vāmanam |**

**vārāhaṁ mātsyaṁ kaurmaṁ ca brahmāṇḍākhyam iti tri-ṣaṭ ||**

**śrīdhara-svāmī (bhāvārtha-dīpikā) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **purāvidaḥ atītānāgatavido vyāsādayo munayaḥ | kṣullakāni ślokasaṅkhyā parimitāni na tvarthataḥ, kānicidarthataḥ śabdataḥ phalataś ca mahānti || trirāvṛttāḥ ṣaṭ triṣaṭ | śaive tu—


    brāhmaṁ purāṇaṁ tatrādyaṁ saṁhitāyāṁ vibhūṣitam | 


    ślokānāṁ daśasāhasraṁ nānā puṇyakathāyutam | 


    pādmaṁ dvitīyaṁ kathitaṁ tṛtīyaṁ vaiṣṇavaṁ smṛtam | 


    caturthaṁ vāyunā proktaṁ vāyavīyam iti smṛtam | 


    tato bhāgavataṁ proktaṁ bhāgadvayavibhūṣitama | 


    caturbhiḥ parvabhiḥ proktaṁ bhaviṣyaṁ tadanantarama | mārkaṇḍeyamathāgneyaṁ nāradīya tataḥ param | 


    daśamaṁ brahmavaivartaṁ liṅgam ekādaśaṁ smṛtama | 


    bhāgadvayena liṅgaṁ ca tato vārāhamattamama | 


    saṁyuktamaṣṭabhiḥ khaṇḍaḥ skāndaṁ caivātivistaram | 


    tatas tu vāmanaṁ kaurmaṁ bhāgadvayavirājitam | 


    mātsyaṁ ca gāruḍaṁ proktaṁ brahmāṇḍaṁ ca tataḥ param | 


    bhāgadvayena kathitaṁ brahmāṇḍam api śabditam | 


    idaṁ brahmapurāṇasya khilaṁ sauramanuttamam | 


    saṁhitādvayasaṁyuktaṁ puṇyaṁ śivakathāśrayam | 


    ādyā sanatkumāroktā dvitīyā sūryabhāṣitā | iti | 

kaurme tu—anyānyupapurāṇāni munibhiḥ kathitānyapi mātsye tu— 


    aṣṭādaśabhyas tu pṛthak purāṇaṁ yat pradṛśyate | 


    vijānīdhvaṁ dvijaśreṣṭhāstadetebhyo vinirgatam | 


    pañcāṅgavatpurāṇaṁ syādākhyānamitaratsmṛtam | 


    pādme purāṇe yā proktā nārasiṁhopavarṇanā | 


    tadaṣṭādaśasāhasraṁ nārasiṁhamihocyate | 


    yacca sāmbaṁ puraskṛtya bhaviṣye'pi kathānakam | 


    procyate tatpunarloke sāmbam eva munīśvaraḥ | 


    evamādityasaṁjñaṁ ca tatraiva paribhāṣitam | iti sandarbhaḥ ||22-24||

———————————————————————————————————————

**jīva-gosvāmī (krama-sandarbhaḥ) : **tathā ca vārāhe—


    brāhmaṁ pādmaṁ vaiṣṇavaṁ ca śaivaṁ bhāgavataṁ tathā |


    tathānyaṁ nāradīyaṁ ca mārkaṇḍeyaṁ ca saptamam ||


    āgneyam aṣṭamaṁ proktaṁ bhaviṣyaṁ navamaṁ tathā |


    daśamaṁ brahma-vaivartaṁ liṅgam ekādaśaṁ tathā ||


    vārāhaṁ dvādaśaṁ proktaṁ skāndaṁ cātra trayodaśam |


    caturdaśaṁ vāmanaṁ ca kaurmaṁ pañcadaśaṁ tathā |


    mātsyaṁ ca gāruḍaṁ caiva brahmāṇḍāṣṭādaśaṁ tathā ||

śaiva-purāṇe—


    brāhmaṁ purāṇaṁ tatrādyaṁ saṁhitāyāṁ vibhūṣitam |


    ślokānāṁ daśa-sāhasraṁ nana-puṇya-kathā-yutam ||


    pādmaṁ dvitīyaṁ kathitaṁ tṛtīyaṁ vaiṣṇavaṁ smṛtam |


    caturthaṁ vāyunā proktaṁ vāyavīyam iti smṛtam ||


    tato bhāgavataṁ proktaṁ bhāga-dvaya-vibhūṣitam |


    caturbhiḥ pañcabhiḥ proktaṁ bhaviṣyaṁ tad-anantaram ||


    mārkaṇḍeyam atho jñeyaṁ nāradīyam ataḥ param |


    daśamaṁ brahma-vaivartaṁ liṅgam ekādaśaṁ smṛtam ||


    bhāga-dvayena liṅgaṁ ca tato vārāham uttamam |


    saṁyuktam aṣṭabhiḥ khaṇḍaiḥ skāndaṁ caivātra vistaram ||


    tatas tu vāmanaṁ kaurmaṁ bhāga-dvaya-virājitam |


    mātsyaṁ ca gāruḍaṁ proktaṁ brahmāṇḍaṁ ca tataḥ param ||


    bhāga-dvayena kathitaṁ brahmāṇḍam api saṁjñitam |


    idaṁ brahma-purāṇasya khilaṁ sauram anuttamam ||


    saṁhitā-dvaya-saṁyuktaṁ puṇyaṁ śiva-kathāśrayam |


    ādyā sanat-kumāroktā dvitīyā sūrya-bhāṣitā ||

kūrma-purāṇe—


    anyāny upapurāṇāni munibhiḥ kathitāny api ||

mātsye—


    aṣṭādaśabhyas tu pṛthak ṣurāṇaṁ yat pradṛśyate |


    vijānīdhvaṁ dvija-śreṣṭhās tad etebhyo vinirgataḥ ||


    pañcāṅgavat purāṇaṁ syād ākhyānam itaraṁ smṛtam |


    pādmaṁ purāṇe yā proktā narasiṁhopavarṇanā ||


    tad aṣṭādaśa-sāhasraṁ nārasiṁham ihocyate |


    yac ca sāmbaṁ puraskṛtya bhaviṣye’pi kathā-navam ||


    procyate tat punar loke sāmbam eva muni-vrataiḥ |


    evam āditya-saṁjñaṁ ca tatraiva paripaṭhyate ||24||

———————————————————————————————————————

**viśvanātha-cakravartī (sārārtha-darśiṇī) :** triṣaṭ aṣṭādaśa ||23-24||

 **...**

**|| 12.7.25 ||**

**brahmann idaṁ samākhyātaṁ śākhā-praṇayanaṁ muneḥ |**

**śiṣya-śiṣya-praśiṣyāṇāṁ brahma-tejo-vivardhanam ||**

**śrīdhara-svāmī (bhāvārtha-dīpikā) : **upasaṁharati—brahmann iti | **muner** vyāsasya | **śiṣyādīnāṁ** ca | **brahma-tejo** **brahma**-varcasaṁ tad-**vivardhanam** | śrotṝṇām iti śeṣaḥ ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **brahmann iti | vyākhyāta-carī saṁbuddhiḥ | brahma-varcasaṁ yadyapi brāhmaṇa evāsti, tathāpītareṣām api vedokta-karma-kāritvena yathā kathañcit tad asty eva, tat-tat-karma-phalādhikyaṁ bhavatīti bhāvaḥ ||25||

iti śrīmad-bhāgavata-bhāvārtha-dīpikā-prakāśe dvādaśa-skandhe saptamo'dhyāyaḥ ||7||

———————————————————————————————————————

**jīva-gosvāmī (krama-sandarbhaḥ) : śākhā-praṇayanam** iti purāṇetihāsānāṁ śākhā-sthānīyatvād ity abhiprāyaḥ **śiṣyāḥ** sākṣād-upadeśyāḥ **śiṣya-praśiṣyāḥ** śiṣyāṇāṁ śiṣya-paramparāḥ ||25||

———————————————————————————————————————

**viśvanātha-cakravartī (sārārtha-darśiṇī) :** **muner** vyāsasya, **śiṣyāṇāṁ śiṣyāḥ,** teṣām api **praśiṣyāḥ,** teṣāṁ **śākhā-praṇayanaṁ**, **brahma-tejo-vivardhanam** iti śrotṝṇām iti śeṣaḥ ||25||

 **...**

iti sārārtha-darśinyāṁ harṣiṇyāṁ bhakta-cetasām |

dvādaśe saptamo’dhyāyaḥ saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    purāṇa-lakṣaṇa-varṇanaṁ nāma 


    saptamo’dhyāyaḥ |

|| 12.7 ||

**…**

**(12.8)**


### athāṣṭamo’dhyāyaḥ


## nārāyaṇa-stavaḥ

**|| 12.8.1 ||**

**śrī-śaunaka uvāca—**

**sūta jīva ciraṁ sādho vada no vadatāṁ vara |**

**tamasy apāre bhramatāṁ nṝṇāṁ tvaṁ pāra-darśanaḥ ||**

**śrīdhara-svāmī (bhāvārtha-dīpikā) :**

aṣṭame tu tapaś-caryā mārkaṇḍeyasya mohakaiḥ |

kāmādibhir asammoho nara-nārāyaṇa-stutiḥ ||

purāṇa-vibhāga-prasaṅgena purāṇa-kartur mārkaṇḍeyasya carita-praśnam āha--sūteti | tvam eva vaktuṁ yogya ity āha--**tamasi** saṁsāre **bhramatāṁ pāra-darśanas** tan-nivartakaḥ ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jagato mohakair api | mārkaṇḍeyaṁ savāmanam iti śrutatvenādbhutanāmatvena smṛtipathamārūḍhasya mārkaṇḍeyasya caritaṁ pṛcchati | vaktuḥ kathanotsāhavarddhanārthaṁ saṁbuddhitrayam | sūteti sāmānyata uktaṁ prātilomyabhrāntivāraṇāya—sādho iti, tatsamarthanāyavadatāṁ vareti ||1||

———————————————————————————————————————

**jīva-gosvāmī (krama-sandarbhaḥ) : **tad evaṁ nānā-prabhāvānāṁ kathā-mayaṁ purāṇam idaṁ samāpyamānaṁ vitaktyaṁ tatra nija-kulāvataṁsa-tādṛśa-mārkaṇḍeya-kathām aprastutāṁ prastāvayati—sūta jīvety-ādinā ||1||

———————————————————————————————————————

**viśvanātha-cakravartī (sārārtha-darśiṇī) :**

aṣṭame’tra tapo-bhaṅgā śaktiḥ svar-yoṣitocyate |

mārkaṇḍeyasya tenātha nara-nārāyaṇa-stutiḥ ||

mārkaṇḍeyaṁ sa-vāmanam iti mārkaṇḍeya-purāṇa-śrutyaiva smṛti-patham ārūḍhasya mārkaṇḍeyasya caritaṁ praṣṭum āha—sūteti tamasi saṁsāre ||1||

 **...**

**|| 12.8.2 ||**

**āhuś cirāyuṣam ṛṣiṁ mṛkaṇḍu-tanayaṁ janāḥ |**

**yaḥ kalpānte hy urvarito yena grastam idaṁ jagat ||**

**śrīdhara-svāmī (bhāvārtha-dīpikā) : **vaktavyam āha—āhur iti | **urvarito**’vaśiṣṭaḥ | **yena** kalpāntena | etat kathaṁ ghaṭate ? ity ekaḥ praśnaḥ ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **āhuḥ paurāṇikāḥ| kalpāntatvaṁ durghaṭam eva ||2||

———————————————————————————————————————

**jīva-gosvāmī (krama-sandarbhaḥ) : kalpasyānte** **urvaritaḥ**, avaśiṣṭatvena dṛṣṭaḥ ||2||

———————————————————————————————————————

**viśvanātha-cakravartī (sārārtha-darśiṇī) : urvarito**’vaśiṣṭaḥ | **yena** kalpāntena ||2||

 **...**

**|| 12.8.3 ||**

**sa vā asmat-kulotpannaḥ kalpe’smin bhārgava-rṣabhaḥ |**

**naivādhunāpi bhūtānāṁ samplavaḥ ko’pi jāyate ||**

**śrīdhara-svāmī (bhāvārtha-dīpikā) : **pralayābhāvād apy etan na ghaṭata ity āha—sa vā iti | yato **bhārgava-rṣabhaḥ** | **ko’pi** prākṛtiko naimittiko vā ||3||

———————————————————————————————————————

**jīva-gosvāmī (krama-sandarbhaḥ) : **kalpāntatvaṁ na ghaṭata ity āha—sa vā iti | katham asminn eva kalpa iti jñāyate ? tatrāha—naiveti | kalpānte samplavasyāvaśyaṁ bhāvitvād bhūta-paramparāyāś cāvicchedena samprati prāptatvād iti bhāvaḥ ||3||

———————————————————————————————————————

**viśvanātha-cakravartī (sārārtha-darśiṇī) : **sa kalpānte urvarita iti prasiddhiḥ, kintu **adhunāpi samplavaḥ** pralayo nāstīti saṁśayaḥ ||3||

 **...**

**|| 12.8.4 ||**

**eka evārṇave bhrāmyan dadarśa puruṣaṁ kila |**

**vaṭa-patra-puṭe tokaṁ śayānaṁ tv ekam adbhutam ||**

**śrīdhara-svāmī (bhāvārtha-dīpikā) : **anyad apy aghaṭitam evety āha—eka eveti | **tokaṁ** bālakam ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu kāśyaḥ kuśo gṛtsamadaḥ iti suhotranṛpasyātmajādgṛtsamadācchunakas tasmācchaunakotpattiśruteḥ kathamuktaṁ śrīśaunakena—sa vā asmatkulotpanna iti, tatredaṁ bodhyam—gṛtsamado'rinṛpabhīto bhārgavāśramamitvā taṁ natvā ca bhagavanmāṁ pāhi ripor iti provāca, sa ca taṁ mā bhairityāśvāsyāśramādbahirāgatya tadvairiṇamiha sarve brāhmaṇāḥ santi na kopi kṣatriya ityuvāca | tadākarṇya jitaṁ mayetyuktvā sa gatas tadā bhārgavo'bhūd iti mahābhārate | sati pralaye'smatkulaṁ kathamavaśiṣṭam iti praśnāntaram ||3-4||

———————————————————————————————————————

**jīva-gosvāmī (krama-sandarbhaḥ) : **kalpānte urvaritatve kiṁ pramāṇam ? tad āha—**eka evārṇava** iti | **kila** prasiddhau ||4||

———————————————————————————————————————

**viśvanātha-cakravartī (sārārtha-darśiṇī) : **anyad apy aghaṭitam evety āha—eka eveti ||4||

 **...**

**|| 12.8.5 ||**

**eṣa naḥ saṁśayo bhūyān sūta kautūhalaṁ yataḥ |**

**taṁ naś chindhi mahā-yogin purāṇeṣv api sammataḥ ||**

**śrīdhara-svāmī (bhāvārtha-dīpikā) : kautūhalam** autsukyam | **taṁ** saṁśayam | na kevalaṁ tvaṁ **mahā-yogī**, kintu **purāṇeṣv** api jñātṛtvena **sammataḥ** ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **purāṇeṣu prācīnavṛttapratipādikeṣu śrīvyāsarṣipraṇītaśāstreṣu | 


    anāgatamatītaṁ ca vartamānamatīndriyam | 


    sannikṛṣṭaṁ vyavahitaṁ samyakpaśyanti yoginaḥ ||

ity ukter yogināmetatkathanasāmarthyamasti kiṁ punarmahāyoginaḥ taveti | saṁbuddhyabhiprāyaḥ ||5||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) : yataḥ** saṁśayād eva **kautūhalaṁ** **taṁ** saṁśayaṁ **chindhi** | na kevalaṁ tvaṁ **mahā-yogī**, kintu **purāṇeṣv** api jñātṛtvena **sammataḥ** ||5||

 **...**

**|| 12.8.6 ||**

**sūta uvāca—**

**praśnas tvayā maharṣe’yaṁ kṛto loka-bhramāpahaḥ |**

**nārāyaṇa-kathā yatra gītā kali-malāpahā ||**

**śrīdhara-svāmī (bhāvārtha-dīpikā) : **praśnam abhinandati—he maharṣe | ayaṁ praśnaḥ | tatra hetuḥ—nārāyaṇeti | yatra praśna-viṣaye ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he maharṣe iti saṁbuddhyā tattādṛśajñānavattvaṁ sūcayati | ṛṣaya eva trikālajñā bhavanti kiṁ punarmaharṣiḥ bhavāniti bhāvaḥ | ṛṣistraikālikajñānī vipro vedas tathā ṛṣiḥ iti saṁhitokteḥ | tatra lokabhramāvahatve | lokabhramaḥ saṁsāre bhramaṇaṁ tamapahantīti tathā ||6||

———————————————————————————————————————

**jīva-gosvāmī (krama-sandarbhaḥ) : **iha khalu kalpe manvantarāṇy evocyante samplavaś ca tad-ante prakṣālanam eva, yat tu eka evārṇave bhrāmyan [bhā.pu. 12.8.4] ity-ādi bhavatā pṛṣṭaṁ, tat khalu māyikam eva saptānām api kalpānāṁ māyikatve tu kṣaṇa-mātratvena sambhavāc cira-jīvitva-vighātaḥ syād ity uttarayitum āha—praśna iti ||6||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.8.7 ||**

**prāpta-dvi-jāti-saṁskāro mārkaṇḍeyaḥ pituḥ kramāt |**

**chandāṁsy adhītya dharmeṇa tapaḥ-svādhyāya-saṁyutaḥ ||**

**śrīdhara-svāmī (bhāvārtha-dīpikā) : **tatra mārkaṇḍeyas tapasā bhagavantam ārādhya māyā-pradarśanaṁ vavre | tataś ca tenaiva bhagavan-māyayā sapta-kalpā dṛṣṭā nānyair ity uttaraṁ vaktum ādita ārabhya tasya caritam āha—prāpta ity-ādinā | mārkaṇḍeyo mṛtyuṁ jigye iti pañcama-ślokenānvayaḥ | madhyama-granthena tasya dharmaḥ kathyate | prāpto dvi-jāti-saṁskāra upanayanākhyo yena saḥ | pituḥ sakāśād garbhādhānādi-kramāt | chandāṁsi vedān ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatrāpasthitaprakṛte | atha prasaṅgāgatam āha—viduṣāṁ mude | piturity ukter nātra pitaivopanayetputram iti niyamaḥ, kintu pitetyupalakṣaṇaṁ pitāmahādeḥ tad-uktaṁ gargeṇa—


    pitā pitāmaho bhrātā jñātayo gotrajāgrajāḥ | 


    upanāye'dhīkārī syātpūrvābhāve paraḥ || 

uktādhikāryabhāve vyāsaḥ—


    vedaikaniṣṭhaṁ dharmajñaṁ kulīnaṁ śrotriyaṁ śucim | 


    svaśākhīyamanālasyaṁ vipramācāryamāśrayet || iti | 


    ācāryaṁ hi kṣatravaiśyau vṛṇuyātāṁ purohitam | 


    tadabhāve'nyavipraṁ hi gṛhasthaṁ vedapāragam || 


    tyaktagotrābhimānaṁ tu yo vipram api dhārayet | 


    vadakarmapyathācāryaṁ patitaḥ so'bhidhīyate || 


    tatkāritaṁ tatkṛtaṁ ca śubhaṁ karmākhilaṁ vṛthā | 


    prāyaścittaṁ tataḥ kṛtvā tatkarma punarācaret || 

prāyaścittaṁ tūktaṁ vāratāntavinā—


    viprebhyo daśa gā dadyādvā kṛcchrāṇi daśācaret | 


    kārayetsaṁhitāpāṭhaṁ gāyatryā vā daśāyutam | 


    tatas tūpanayedvipro viprakṣatraviśaḥ sudhīḥ || iti | 

kramāditi—garbhādhānādyāḥ ṣoḍaśasaṁskārāḥ pūrvamuktāḥ ||7||

———————————————————————————————————————

**jīva-gosvāmī (krama-sandarbhaḥ) : **prāpteti pañcakam ||7||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.8.8 ||**

**bṛhad-vrata-dharaḥ śānto jaṭilo valkalāmbaraḥ |**

**bibhrat kamaṇḍaluṁ daṇḍam upavītaṁ sa-mekhalam ||**

**śrīdhara-svāmī (bhāvārtha-dīpikā) : **bṛhad-vrata-dharo naiṣṭhiko brahmacārī san ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mekhalā mauñjī ta sahitam ||8||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.8.9 ||**

**kṛṣṇājinaṁ sākṣa-sūtraṁ kuśāṁś ca niyamarddhaye |**

**agny-arka-guru-viprātmasv arcayan sandhyayor harim ||**

**śrīdhara-svāmī (bhāvārtha-dīpikā) : **niyama-rddhaye dharma-vṛddhaye agny-ādiṣu pañcasu harim arcayan ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **akṣasūtramakṣamālā ādikṣāntagatairvaṇairjapamālākṣamālikā iti tantrokteḥ | gautamīye ca—


    pañcāśanmaṇibhirmālā vihitā sarvakarmasu | 


    akārādikṣākārāntā hyakṣamālā prakīrtitā || iti |


    rudrākṣaśaṅkhapadmākṣaputrajīvakamauktikaiḥ | 


    sphāṭikaurmāṇiratnaiś ca sauvarṇairvidrumais tathā | 


    rājataiḥ kuśamūlaiś ca gṛhasthasyākṣamālikā | 


    aṅgulīgaṇanādekaṁ parvaṇyaṣṭaguṇaṁ bhavet | 


    putrajīvairda śaguṇaṁ śataṁ śaṅkhaiḥ sahasrakram | 


    pravālairmaṇiratnaiś ca daśasāhasrika phalam | 


    tad eva sphāṭikaiḥ proktaṁ mauktikairlakṣamucyate | 


    padmākṣairdaśalakṣaṁ syātsauvarṇaiḥ koṭirucyate | 


    kuśagranthyā koṭiśataṁ rudrākṣaiḥ syādanantakam || iti | 

kuśāṁścetyukteḥ kuśatrayapavitrādi jñeyam | vipro'tra gurubhinno jñeyaḥ | atra viprapadasya pṛthagukter vipratarasya gurutvaṁ na śaṅkanīyam, janmanā brāhmaṇo guruḥ iti śrīgargaṁ prati nandokteḥ varṇānāmāśramāṇāṁ ca mukhyo'bhūdbrāhmaṇo guruḥ iti maitreyokteś ca ||9||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.8.10 ||**

**sāyaṁ prātaḥ sa gurave bhaikṣyam āhṛtya vāg-yataḥ |**

**bubhuje gurv-anujñātaḥ sakṛn no ced upoṣitaḥ ||**

**śrīdhara-svāmī (bhāvārtha-dīpikā) : **bhaikṣyaṁ gurv-artham āhṛtya tenānujñātaś cet tarhi bubhuje no cet sakṛt kadācid upoṣito bhavati ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **no cet kadācidgurvanujñābhāve upoṣitaḥ kṛtopavāsa eva bhavatīty arthaḥ ||10||

———————————————————————————————————————

**jīva-gosvāmī (krama-sandarbhaḥ) : **sāyaṁ prātaritiṁ samāvartanāt pūrvāvasthāyām eva geyaṁ varṣāṇām ayutāyutam iti kalpābhiprāyeṇa kalpa-jīvitvāt, yāvaj-jīvam evārādhayatas tasya mṛtyur na chidraṁ prāpety arthaḥ | tasyaivaṁ yuñjata [bhā.pu. 12.8.14-15] iti vakṣyamāṇa-padya-dvayāt ||10||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.8.11 ||**

**evaṁ tapaḥ-svādhyāya-paro varṣāṇām ayutāyutam |**

**ārādhayan hṛṣīkeśaṁ jigye mṛtyuṁ su-durjayam ||**

**vaṁśīdharaḥ (bhāvārtha-dīpikā-prakāśaḥ) : **svādhyāyo vedābhyāsaḥ | ayutāyutaṁ koṭiḥ, asaṅkhyātānyeva varṣāṇi jagmurity arthaḥ ||11||

 **...**

**|| 12.8.12 ||**

**brahmā bhṛgur bhavo dakṣo brahma-putrāś ca ye’pare |**

**nṛ-deva-pitṛ-bhūtāni tenāsann ati-vismitāḥ ||**

**śrīdhara-svāmī (bhāvārtha-dīpikā) : **tena mṛtyu-jayena ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tena mṛtyuñjayarūpakarmaṇā ||12||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.8.13 ||**

**itthaṁ bṛhad-vrata-dharas tapaḥ-svādhyāya-saṁyamaiḥ |**

**dadhyāv adhokṣajaṁ yogī dhvasta-kleśāntarātmanā ||**

**śrīdhara-svāmī (bhāvārtha-dīpikā) : **dhvastāḥ kleśā rāgādayo yasya tenāntar-ātmanā pratyāhṛta-manasā ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādinā dveṣādigrahaḥ | avidyāsmitārāgadveṣābhiniveśāḥ pañca kleśāḥ iti patañjalisūtrāt ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **dhvastāḥ kleśā rāgādayo yasya tenāntar-ātmanā manasā ||13||

 **...**

**|| 12.8.14 ||**

**tasyaivaṁ yuñjataś cittaṁ mahā-yogena yoginaḥ |**

**vyatīyāya mahān kālo manvantara-ṣaḍ-ātmakaḥ ||**

**vaṁśīdharaḥ (bhāvārtha-dīpikā-prakāśaḥ) : **ṣaḍityasya parvanipātābhāvo viśeṣaṇaviśeṣyabhāvavyatyāsāt ||14||

 **...**

**|| 12.8.15 ||**

**etat purandaro jñātvā saptame’smin kilāntare |**

**tapo-viśaṅkito brahmann ārebhe tad-vighātanam ||**

**śrīdhara-svāmī (bhāvārtha-dīpikā) : **tasya tapo-niṣṭhām itihāsena varṇayati—etad ity-ādinā | asmin saptame manvantare | tapasā mat-padaṁ grahīṣyatīti viśaṅkitaḥ ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tapasā mat-padaṁ grahīṣyatīti viśaṅkitaḥ ||15||

 **...**

**|| 12.8.16 ||**

**gandharvāpsarasaḥ kāmaṁ vasanta-malayānilau |**

**munaye preṣayām āsa rajas-toka-madau tathā ||**

**śrīdhara-svāmī (bhāvārtha-dīpikā) : **munaye muniṁ bhraṁśayitum | rajasas tokam atipriyam apatyaṁ lobho madaś ca tau ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **asminvaivasvatākhye | etanmārkaṇḍeyatapasa ādhikyam | tadvighātanaṁ taponāśanam | he brahmann iti varṇitābhiprāyam ||15-16||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) : **rajasas tokam apatyaṁ lobhaś ca madaś ca, tau ||16||

 **...**

**|| 12.8.17 ||**

**te vai tad-āśramaṁ jagmur himādreḥ pārśva uttare |**

**puṣpabhadrā nadī yatra citrākhyā ca śilā vibho ||**

**vaṁśīdharaḥ (bhāvārtha-dīpikā-prakāśaḥ) : **te gandharvādyāḥ | tadāśramaṁ mārkaṇḍeyāśramam ||17||

 **...**

**|| 12.8.18 ||**

**tad-āśrama-padaṁ puṇyaṁ puṇya-druma-latāñcitam |**

**puṇya-dvija-kulākīrṇaṁ puṇyāmala-jalāśayam ||**

**śrīdhara-svāmī (bhāvārtha-dīpikā) : **tad-āśrama-padaṁ praviṣṭo vāyur vavāv iti tṛtīyenānvayaḥ | puṇyair drumair latābhiś cāñcitaṁ pūjitam | puṇya-dvijānām ṛṣīṇāṁ kulair ākīrṇam | puṇyā amalā jalāśayā yasmin ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **puṇyadrumā aśvatthādayaḥ, puṇyalatā viṣṇukrāntādyāḥ, puṇyadvijāḥ śukasārasādayaḥ | jalāśayāḥ sarovarāḥ ||18||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.8.19 ||**

**matta-bhramara-saṅgītaṁ matta-kokila-kūjitam |**

**matta-barhi-naṭāṭopaṁ matta-dvija-kulākulam ||**

**śrīdhara-svāmī (bhāvārtha-dīpikā) : **matta-bhramarāṇāṁ saṅgītaṁ yasmin | matta-kokilānāṁ kūjitaṁ yasmin | mattā barhiṇa eva naṭās teṣām āṭopo nṛtya-saṁbhrāmo yasmin | mattānāṁ pakṣiṇā kulair ākulaṁ vyāptam ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **āṭopo nṛtyasaṁbhramaḥ ||19||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.8.20 ||**

**vāyuḥ praviṣṭa ādāya hima-nirjhara-śīkarān |**

**sumanobhiḥ pariṣvakto vavāv uttambhayan smaram ||**

**śrīdhara-svāmī (bhāvārtha-dīpikā) : **evaṁ-bhūtaṁ tad āśrama-padaṁ praviṣṭaḥ san vāyur malayānilo vavau prasasāra | uttambhayann uhīpayan | tatra vṛkṣeṣu praveśān māndyaṁ hima-nirjhara-kaṇānām ādānāc chaityaṁ puṣpa-pariṣvaṅgāt saugandhyaṁ coktam ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra vāyau ||20||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.8.21 ||**

**udyac-candra-niśā-vaktraḥ pravāla-stabakālibhiḥ |**

**gopa-druma-latā-jālais tatrāsīt kusumākaraḥ ||**

**śrīdhara-svāmī (bhāvārtha-dīpikā) : **kiṁ ca, udyaṁś candro yasmiṁs tan-niśā-vaktraṁ rajanī-mukhaṁ yasmin saḥ | pravāla-stavakānām ālayaḥ śreṇayo yeṣu taiḥ | gupyanti viṭapaiḥ saṁśliṣyantīti gopā drumā latāś ca teṣāṁ jālaiḥ samūhair upalakṣita āvir babhūva ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyadāha—kiñceti | kusumākaro vasantaḥ | gāṁ pṛthvīṁ phalapuṣpādyaiḥ pānti tarpayantīti gopā āmrādayaḥ | yad vā, gāḥ kiraṇāni pānti rakṣanti patrādiṣu prakaṭayantīti gopā aśvatthādayaste ca te drumāśceti gopadrumāḥ ||21||

———————————————————————————————————————

**jīva-gosvāmī (krama-sandarbhaḥ) : **udyad iti | gāṁ pṛthvīṁ phala-puṣpādibhiḥ pāntīti go-pāḥ sarva-santarpakā ye drumā ity arthaḥ ||21||

———————————————————————————————————————

**viśvanātha-cakravartī (sārārtha-darśiṇī) : **udyaṁś candro yasmiṁs tādṛśaṁ niśā-vaktraṁ niśā-mukhaṁ yasmin saḥ | pravālānāṁ stavakānām ālayo yatra taiḥ | gāḥ kiraṇān pānti rakṣanti ye drumā latāś ca, teṣāṁ jālaiḥ | saha kusumākaro vasantaḥ ||21||

 **...**

**|| 12.8.22 ||**

**anvīyamāno gandharvair gīta-vāditra-yūthakaiḥ |**

**adṛśyatātta-cāpeṣuḥ svaḥ-strī-yūtha-patiḥ smaraḥ ||**

**śrīdhara-svāmī (bhāvārtha-dīpikā) : **kiṁ ca, tadā gīta-vāditra-yūthakair gāyakādi-samudāyibhir gandharvair anvīyamānaḥ | tathā svaḥ-striyo’psarasas tāsāṁ yūthasya patiḥ | āttaṁ cāpam iṣuś ca yena, sa smaraś ca tatrādṛśyata ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyadāha—kiñceti | smaraḥ kāmaḥ | tatrāśrame ||22||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) : **gīta-vāditra-yūthakair gīta-vāditra-yūthavadbhiḥ | adṛśyata muni-manasi svayam eva kiñcid anvabhūyateti vyakampayann iti prabodhyāhiṁ [bhā.pu. 12.8.29] iti dharṣito’pīty agrima-vākyād avagamyate | matv-arthīyaṣṭan ||22||

 **...**

**|| 12.8.23 ||**

**hutvāgniṁ samupāsīnaṁ dadṛśuḥ śakra-kiṅkarāḥ |**

**mīlitākṣaṁ durādharṣaṁ mūrtimantam ivānalam ||**

**śrīdhara-svāmī (bhāvārtha-dīpikā) : **durādharṣam abhibhavitum aśakyam ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **analamagnim ||23||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) :** samupāsīnaṁ munim ||23||

 **...**

**|| 12.8.24 ||**

**nanṛtus tasya purataḥ striyo’tho gāyakā jaguḥ |**

**mṛdaṅga-vīṇā-paṇavair vādyaṁ cakrur mano-ramam ||**

_na katamenāpi vyākhyātam._

 **...**

**|| 12.8.25 ||**

**sandadhe’straṁ sva-dhanuṣi kāmaḥ pañca-mukhaṁ tadā |**

**madhur mano rajas-toka indra-bhṛtyā vyakampayan ||**

**śrīdhara-svāmī (bhāvārtha-dīpikā) : **śoṣaṇa-dīpana-sammohana-tāpanonmādanākhyāni pañca mukhāni yasya tad-astraṁ sandadhe | tadaiva madhur vasantaḥ | rajas-tokaś ca puṁstvam ārṣam | anye cendra-bhṛtyās tasya mano vyakampayan ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasya muneḥ ||24-25||

———————————————————————————————————————

**jīva-gosvāmī (krama-sandarbhaḥ) : **vyakampayan vikampayitum ārabdhā ity arthaḥ ||25||

———————————————————————————————————————

**viśvanātha-cakravartī (sārārtha-darśiṇī) :** śoṣaṇa-mohana-sandīpana-tāpana-mādanākhyāni pañca-mukhāni yasya tat | madhur vasantaḥ | rajas-tokaś ca puṁstvam ārṣam | vyakampayan manaś cālayāmāsuḥ ||25||

 **...**

**|| 12.8.26 ||**

**krīḍantyāḥ puñjikasthalyāḥ kandukaiḥ stana-gauravāt |**

**bhṛśam udvigna-madhyāyāḥ keśa-visraṁsita-srajaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**jīva-gosvāmī (krama-sandarbhaḥ) : **puñjikasthalyās tan-nāmnyāḥ ||26||

 **...**

**|| 12.8.27 ||**

**itas tato bhramad-dṛṣṭeś calantyā anu kandukam |**

**vāyur jahāra tad-vāsaḥ sūkṣmaṁ truṭita-mekhalam ||**

**śrīdhara-svāmī (bhāvārtha-dīpikā) : **kiṁ ca, vāyur malayānilaḥ puñjika-sthalyās tat sūkṣmaṁ vāso jahāra ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **keśebhyo visraṁsitā adhaḥ patitā srak puṣpamālā yasyāstasyāḥ ||26-27||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.8.28 ||**

**visasarja tadā bāṇaṁ matvā taṁ sva-jitaṁ smaraḥ |**

**sarvaṁ tatrābhavan mogham anīśasya yathodyamaḥ ||**

**śrīdhara-svāmī (bhāvārtha-dīpikā) : **sarvaṁ teṣāṁ karma | tatra tasmin | moghaṁ vyartham | anīśasya nirdaivasya ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra munau | anīśo bhāgyarahitaḥ ||28||

———————————————————————————————————————

**jīva-gosvāmī (krama-sandarbhaḥ) : **anīśasya anīśvara-vādinaḥ | udyamaḥ pāralaukika-prayatnaḥ ||28||

———————————————————————————————————————

**viśvanātha-cakravartī (sārārtha-darśiṇī) :** anīśasya bhāgya-rahitasya ||28||

 **...**

**|| 12.8.29 ||**

**ta ittham apakurvanto munes tat-tejasā mune |**

**dahyamānā nivavṛtuḥ prabodhyāhim ivārbhakāḥ ||**

**śrīdhara-svāmī (bhāvārtha-dīpikā) : **muner apakurvantaḥ pratikūlam ācarantaḥ | he mune ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he mune iti—mananaśīlā hi komalasvabhāvatvātpratīkāraṁ na kurvantīti—bhāvaḥ | prabodhyāhim iti na jānīmahe'dya kiṁ bhāvīti bhītāḥ | atrāhidṛṣṭāntena prathamaṁ kāmaṁ prati kiñcitkrodho'pi jātaḥ paścādvivekena kāmakrodhayordvayorevoparāmaḥ kṛta ityavasīyate ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **prabodhyāhim iti na jānīmahe | adya kiṁ bhaviṣyatīti bhītāḥ | atrāhi-dṛṣṭāntena prathamaṁ kiñcid adbhutaṁ kāmaṁ prati krodho’bhūt paścād vivekena kāma-krodhayor ubhayor apy upaśamaḥ kṛta ity avasīyate ||29||

 **...**

**|| 12.8.30 ||**

**itīndrānucarair brahman dharṣito’pi mahā-muniḥ |**

**yan nāgād ahamo bhāvaṁ na tac citraṁ mahatsu hi ||**

**śrīdhara-svāmī (bhāvārtha-dīpikā) : **ahamo’haṅkārasya | bhāvaṁ vikāram ||30||

———————————————————————————————————————

**jīva-gosvāmī (krama-sandarbhaḥ) : **dharṣito’pi dharṣitum ārabdho’pi ||30||

———————————————————————————————————————

**viśvanātha-cakravartī (sārārtha-darśiṇī) :** ahamo’haṅkārasya ||30||

 **...**

**|| 12.8.31 ||**

**dṛṣṭvā nistejasaṁ kāmaṁ sa-gaṇaṁ bhagavān svarāṭ |**

**śrutvānubhāvaṁ brahmarṣer vismayaṁ samagāt param ||**

**śrīdhara-svāmī (bhāvārtha-dīpikā) : **nistejasaṁ mlāna-vadanam | sva-rāḍ indraḥ ||31||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) : **sva-rāḍ indraḥ ||31||

 **...**

**|| 12.8.32 ||**

**tasyaivaṁ yuñjataś cittaṁ tapaḥ-svādhyāya-saṁyamaiḥ |**

**anugrahāyāvirāsīn nara-nārāyaṇo hariḥ ||**

**śrīdhara-svāmī (bhāvārtha-dīpikā) : **nara-nārāyaṇa-rūpo hariḥ ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dharṣito viprakṛtaḥ ||30-32||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.8.33 ||**

**tau śukla-kṛṣṇau nava-kañja-locanau**

**catur-bhujau raurava-valkalāmbarau |**

**pavitra-pāṇī upavītakaṁ tri-vṛt**

**kamaṇḍaluṁ daṇḍam ṛjuṁ ca vaiṇavam ||**

**padmākṣa-mālām uta jantu-mārjanaṁ**

**vedaṁ ca sākṣāt tapa eva rūpiṇau |**

**tapat-taḍid-varṇa-piśaṅga-rociṣā**

**prāṁśū dadhānau vibudharṣabhārcitau ||**

**śrīdhara-svāmī (bhāvārtha-dīpikā) : **tāv anuvarṇayati dvābhyām—tāv iti | rauravaṁ kṛṣṇājinaṁ valkalaṁ cāmbaraṁ yayos tau | pavitre pāṇyor yayos tau | tri-vṛt tri-guṇaṁ nava-tantukam iti vā tri-vṛd bahiḥ pavamānam ity-ādau navake prayogāt | upavītakādīn dadhānau | vedaṁ darbha-muṣṭim | kiṁ ca, sākṣāt tapa eva tau | tatra hetuḥ, tapat-tāḍid-varṇaṁ dedīpyamāna-vidyut-saṅkāśaṁ yat piśaṅgaṁ rocis tena rūpiṇau mūrtim antau | tādṛk-tejo-yukta-mūrtibhyāṁ tapo-mayatvena prakāśamānāv ity arthaḥ | prāṁśū unnatau ||33-34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **triguṇam iti—


    yajñopavīte dve dhārye śraute smārte ca karmaṇi | 


    tṛtīyamuttarīyārthaṁ vastrābhāve tadiṣyate || 

iti hemādryuktaṁ stryupavītamity arthaḥ | yad vā, trivṛd iti yajñopavīta svarūpakathananevetyāha—navatantukam iti | atra pramāṇam āha—trivṛddhahir iti | pavitre dvitrikuśanirmite pāṇyordakṣavāmakarānāmikayoryayostau | yad vā, sauvarṇe pavitre grāhye | tad uktamatharvaṣaṣṭhānuvāke—


    nainaṁ rakṣāṁsi na piśācāḥ sahante devānāmojaḥ prathamaṁ hye tat | 


    yo bibharti dākṣāyaṇaṁ hiraṇyaṁ sa jīveṣu kṛṇute dīrghamāyuḥ || iti | 

kṛṇute prāpnoti | kṛvi—gatau taṅārṣaḥ || 

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **padmānāmakṣamāleti vaiṣṇavamālātvabodhanāyaiva | jantumārjanaṁ sūkṣmakīṭapipīlikādimārjanam, tac ca nānātantukhaṇḍanirmitaścāmaraviśeṣa iti kecit | apare tu vastrakhaṇḍam iti | anye tu jantūnāṁ mārjanaṁ yena tathāvidhaṁ vedaṁ ceti vedaviśeṣaṇatayā vyācakhyuḥ | piśaṅgaṁ pītam | ity artha iti—tejoviśeṣeṇa mūrtidhāri tapa evemāv iti pratīyamānāv iti bhāvaḥ ||33-34||

———————————————————————————————————————

**jīva-gosvāmī (krama-sandarbhaḥ) : **upavītādikaṁ dadhānau ||33||

———————————————————————————————————————

**viśvanātha-cakravartī (sārārtha-darśiṇī) : **rauravaṁ kṛṣṇājinaṁ valkalam ambaraṁ yayos tau | tri-vṛt tri-guṇaṁ nava-tantukam upavītaṁ dadhānau kamaṇḍalv-ādikaṁ hasteṣu dadhānau | vedaṁ veda-śāstraṁ jantūnāṁ mārjanaṁ śuddhir yatas taṁ vedaṁ darbha-muṣṭim iti kecit | tapa eva rūpiṇau tapo-mūrtir ity arthaḥ | tapas taḍid-varṇaṁ dīpyamāna-vidyut-saṅkāśaṁ yat piśaṅga-rocis tena | prāṁśū atyunnatau ||33-34||

 **...**

**|| 12.8.35 ||**

**te vai bhagavato rūpe nara-nārāyaṇāv ṛṣī |**

**dṛṣṭvotthāyādareṇoccair nanāmāṅgena daṇḍavat ||**

**śrīdhara-svāmī (bhāvārtha-dīpikā) : **uccair mahatādareṇa ||35||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.8.36 ||**

**sa tat-sandarśanānanda- nirvṛtātmendriyāśayaḥ |**

**hṛṣṭa-romāśru-pūrṇākṣo na sehe tāv udīkṣitum ||**

**śrīdhara-svāmī (bhāvārtha-dīpikā) : **tayoḥ sandarśanena ya ānandas tena nirvṛtā upaśāntā ātmendriyāśayā dehendriya-manāṁsi yasya saḥ | na sehe nāśaknot ||36||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) :** na sehe na śaśāka ||36||

 **...**

**|| 12.8.37 ||**

**utthāya prāñjaliḥ prahva autsukyād āśliṣann iva |**

**namo nama itīśānau babhāṣe gadgadākṣaram ||**

**śrīdhara-svāmī (bhāvārtha-dīpikā) : **āśliṣann āliṅgann iva ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** prahvo namraḥ ||37||

 **...**

**|| 12.8.38 ||**

**tayor āsanam ādāya pādayor avanijya ca |**

**arhaṇenānulepena dhūpa-mālyair apūjayat ||**

**śrīdhara-svāmī (bhāvārtha-dīpikā) : **pādayor avanijya pādau prakṣālya | arhaṇenārdhyeṇa ||38||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.8.39 ||**

**sukham āsanam āsīnau prasādābhimukhau munī |**

**punar ānamya pādābhyāṁ gariṣṭhāv idam abravīt ||**

**śrīdhara-svāmī (bhāvārtha-dīpikā) : **pādābhyāṁ pādāv ānamya | gariṣṭhau pūjyatamau tau prati ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **daṇḍavat sāṣṭāṅgam ||35-39||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.8.40 ||**

**śrī-mārkaṇḍeya uvāca—**

**kiṁ varṇaye tava vibho yad-udīrito’suḥ **

**saṁspandate tam anu vāṅ-mana-indriyāṇi |**

**spandanti vai tanu-bhṛtām aja-śarvayoś ca**

**svasyāpy athāpi bhajatām asi bhāva-bandhuḥ ||**

**śrīdhara-svāmī (bhāvārtha-dīpikā) : **antaryāmiṇas tasyaiva prāṇādi-pravartakatvād ātmanaḥ stutāv asvātantryaṁ paśyann āha—kim iti | **tava** tvāṁ **kim** ahaṁ **varṇaye,** kathaṁ staumi ? **yad** yena tvayaiva **udīritaḥ** prerito’**suḥ** prāṇaḥ **saṁspandate** pravartate, **tam anu** ca **vāg-ādayaḥ spandanti** | atra hetuḥ—**vai** anvaya-vyatirekābhyāṁ, śrotrasya śrotraṁ [bṛ.ā.u. 4.4.18] ity-ādi-śrutibhiś caitat prasiddham ity arthaḥ | na kevalaṁ prākṛtānāṁ **tanu-bhṛtāṁ** kintv **aja-śarvayoś** **ca**, ataḥ **svasya** mamāpi tathaiva | evaṁ yadyapi na kasyāpi svātantryam, **athāpi** dāru-yantravat tvat-pravartitair api vāg-ādibhir **bhajatāṁ** puṁsāṁ **bhāva-bandhur** ātma-bandhur asi, na tu pitrādivad deha-mātra-bandhuḥ | aho kṛpālutā tavety arthaḥ ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he vibho iti—varṇanaṁ hi paricchinna-vastuno bhavati vibhos tu taddhāsyāyaveti bhāvaḥ | atra vāg-ādi-spandakatve | anvaya-vyatirekau ca yatra śrotrādimattvaṁ tatra tat-pravartakatvaṁ yathāsmad-ādiṣu, yatra tan na tatra na tat-pravartakatvaṁ yathā ghaṭādāv iti jñayau | _ity artha_ iti—śrutibhir ayam arthaḥ sphuṭatayā pratipādita iti bhāvaḥ | _ity artha_ iti—aho nirnimitta-kṛpālutā tavaivāsti na deha-bandhūnām iti bhāvaḥ | 

viśvanāthas tu—yadyapy evaṁ bandhur asi tathāpi bhajatāṁ janānāṁ bhāvena premṇā bandhur bandhur iva vaśyo'si prāṇendriyādibhis tvam eva sva-bhajanaṁ kārayasi punas tādṛśa-bhajanasya pratyupakārāsamartha ṛṇīva bhūtvā prema-vaśyo bhavasīty adbhutaṁ tava kṛpā-vaibhavam iti bhāvaḥ ||40||

———————————————————————————————————————

**jīva-gosvāmī (krama-sandarbhaḥ) : **bhakti-rūpāyās tac-chakter jīve’bhivyaktau bhagavān eva kāraṇam | tat-tad-indriyādi-pravṛttau ca sa eveti tasmiṁs tayā jīvasyopakārakābhāsatvam eva | tathāpi bhaktānurajyad ātmatve bhagavataḥ sva-kṛpā-prābalyam eva kāraṇam iti vadan pūrvārtham eva sādhayati—**kiṁ varṇaya** iti |

he **vibho** ! **tava kim** ahaṁ **varṇaye** ? tvat-kṛpālutāyāḥ kiyantam aṁśaṁ varṇayeyam ? ity arthaḥ | yato **yena** tvayaiva **udīritaḥ** prerito’**suḥ** prāṇaḥ **saṁspandate** pravartate, **tam** asum **anu** ca **vāg**-ādayaḥ **spandanti** | tatra hetuḥ—**vai** anvaya-vyatirekābhyāṁ śrotrasya śrotram [bṛ.ā.u. 4.4.18] ity-ādi-śrutibhyaś ca tat prasiddham ity arthaḥ | na kevalaṁ prākṛtānāṁ **tanu-bhṛtāṁ** kintu **aja-śarvayoś ca** | ataḥ **svasya** mamāpi tathaiva | evaṁ yadyapi na kvacid api kasyāpi svātantryam, tathāpi dāru-yantravat pravartitair api vāg-ādibhir bhajatāṁ puṁsāṁ **bhāvena** sva-dattayaiva bhaktyā **bandhur **snigdho’**si** iti ||40|| [bhakti-sandarbhaḥ 144]

———————————————————————————————————————

**viśvanātha-cakravartī (sārārtha-darśiṇī) :** yena tvayaiva **udīritaḥ** prerito’**suḥ** prāṇaḥ **spandate** pravartate, **tam anu ca vāg-ādīni spandante** | śrotrasya śrotraṁ [bṛ.ā.u. 4.4.18] ity-ādi-śrutibhir **vai** niścitam evety arthaḥ | na kevalaṁ prākṛtānāṁ **tanu-bhṛtām** api **aja-śarvayoś ca** | ataḥ **svasya** mama **api** | yadyapy evaṁ, tathāpi **bhajatāṁ** janānāṁ **bhāvena** premnā **bandhur** bandhur iva vaśyo’si | prāṇa-buddhīndriyādibhis tvam eva sva-bhajanaṁ kārayasi, punas tādṛśa-bhajanasya pratyupakāre ’samartho ṛṇīva bhūtvā, tat-prema-vaśyo bhavasīty adbhutaṁ tava kṛpā-vaibhavam iti bhāvaḥ ||40||

 **...**

**|| 12.8.41 ||**

**mūrtī ime bhagavato bhagavaṁs tri-lokyāḥ**

**kṣemāya tāpa-viramāya ca mṛtyu-jityai |**

**nānā bibharṣy avitum anya-tanūr yathedaṁ**

**sṛṣṭvā punar grasasi sarvam ivorṇanābhiḥ ||**

**śrīdhara-svāmī (bhāvārtha-dīpikā) : **nanu katham āvāṁ prāṇādi-pravartakau dharma-putratvād āvayoḥ ? iti cet, tatrāha—mūrtī iti | he bhagavan ! bhagavatas tava ime mūrtī tri-lokyāḥ kṣemāya pālanāya tāpa-viramāya ca duḥkha-nivṛttyai mṛtyu-jityai mokṣāya, na tu tvaṁ kasyāpi putra ity arthaḥ | atra dṛṣṭāntaḥ, yathedaṁ viśvam avitum anyās tanūr matsya-kūrmādi-lakṣaṇā nānā aneka-prakārā bibharṣi, tadvat | na kevalaṁ pālana-mātraṁ tava karma, kintu sṛṣṭi-layāv apīty āha—sṛṣṭveti | tatrāpy anya-nirapekṣatve dṛṣṭāntaḥ—ūrṇanābhir iveti ||41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **na kevalaṁ svabhajanaṁ kārayituṁ bhaktiparipāke ca tadvaśyo bhavituṁ tavāvatāraḥ kintu jagatpālanārthamapīty āha—mūrtīṁ iti | atrākṣipati—nanv iti | he bhagavann iti—tvaṁ tu sākṣādbhagavāneva lokahitāya prāduṣkṛtamatir iti bhāvaḥ | ity artha iti—bhaktābhīṣṭasampādanāyaiva putrādibhāvena pratīyase na tvaṁ sākṣātputrādiranti bhāvaḥ| na na mātā na pitā tasya ity-ādiśrīdaśamokteḥ | atra jagaddhitāya dhṛtamūrtitve | tatrāpi sṛṣṭyādāvapi | ūrṇanābhirlūtātanturyathānyamanapekṣyaiva svenaiva tantuvitānaṁ kṛtvā tatra vihṛtya ca punaḥ saṁharati tathā tvamapīty arthaḥ ||41||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) : **tasmāt sva-bhajanaṁ kārayituṁ bhajana-paripāke ca tvad-bhakta-prema-vaśyo bhavituṁ ca tavāvatāraḥ | na kevalam etad eva nimittaṁ jagat-pālanārtham apīty āha—mūrtī ime iti | mṛtyu-jityai mokṣāya ca | yathā nānānyatanūr matsya-kūrmādyā bibharṣi tathemāmn api tanūṁ bibharṣi | kiṁ ca, sṛṣṭvā yasya pālanārthaṁ tanūr bibharṣi tat sarvaṁ punar grasasi ca ūrṇanābhir ivety adbhutaṁ tava līlā-vaibhavam apīti bhāvaḥ ||41||

 **...**

**|| 12.8.42 ||**

**tasyāvituḥ sthira-careśitur aṅghri-mūlaṁ**

**yat-sthaṁ na karma-guṇa-kāla-rajaḥ spṛśanti |**

**yad vai stuvanti ninamanti yajanty abhīkṣṇaṁ**

**dhyāyanti veda-hṛdayā munayas tad-āptyai ||**

**śrīdhara-svāmī (bhāvārtha-dīpikā) : **yasmād evaṁ-bhūtas tvaṁ tasmāt tavāṅghri-mūlaṁ bhajāmīty āha—tasyeti | tasyāvituḥ pālakasya sthāvara-jaṅgamānām īśvarasyāṅgri-mūlaṁ bhajāmīti tṛtīya-śloka-sthasyānuṣaṅgaḥ | kathaṁ bhūtam aṅghri-mūlam | yat-sthaṁ yatra sthitam | karma-guṇa-kālānāṁ rajo-malam | anye ca pūrvoktās tapādayo na spṛśanti | “rujaḥ” iti va pāṭhaḥ | yato vedo hṛdaye yeṣāṁ te veda-tātparya-vido munayo yad eva stuvanti nitarāṁ namanti tad-āptyai tat-prāptaye eva stavanādi kurvanti ||42||

———————————————————————————————————————

**kaivalya-dīpikā : tasyeti** | **avituḥ** rakṣakasya **īśituḥ** sraṣṭuḥ | saṁhartuś ca **aṅghri-mūlam** | tad uttara-śloka-sthena **bhajāmi** ity anenānvayaḥ | **yat-sthaṁ** yatra sthitaṁ **karma** | puṇya-pāpe guṇā rajaḥ-prabhṛtayaḥ | **kālo** mṛtyuḥ | ta eva vikārāpādakatvāt **rujo** rogāḥ | ete **spṛśanty** apino dūre bādhakārtāḥ | stutir vācā guṇa-kīrtanam | japo manasā | japakṛd uccāra iti dhātu-sūtrāt | **ninamanti** śṛṇvanti, upasarga-yogād ayam arthaḥ | dhātv-arthaṁ bādhate kaścit kaścit tam anuvartate ity upasarga-vṛttī | **vedo hṛdaye** yeṣāṁ te tathā | **tad-āptyai** viṣṇu-prāptaye ||42|| [mu.pha. 10.12]

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anye ceti bahuvacanopapattaye pūritam iti | rujaḥ iti pāṭhas tu sugamaḥ | evaṁ karmādayo rujaḥ kleśāḥ yatsthaṁ yadaṅghritalasthaṁ bhaktajanaṁ rajaḥ durācārādibhavaṁ mālinyaṁ ca na spṛśantītyadbhutaṁ tava bhaktivaibhavam iti | karmeti—duṣkṛtaṁ sukṛtaṁ prācīnamaprācīnaṁ vā kṛtaṁ na spṛśati puṣkarapalāśaṁ jalamiveti bhāvaḥ | bahutvamārṣam iti viśvanāthaḥ ||42||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) : **tasya tavāṅghri-mūlaṁ bhajāmīti tṛtīya-sthasyānuṣaṅgaḥ | yat-sthaṁ yad-aṅghri-tala-sthaṁ bhakta-janaṁ karma-guṇa-kāla-rajo durācāratvādi-bhāvaṁ mālinyañcana spṛśantīti adbhutaṁ tava bhakti-vaibhavam iti karmeti duṣkṛtaṁ sukṛtaṁ prācīnam arvācīnaṁ vā kṛtam api na spṛśatīti puṣkara-palāśe jalam iveti bhāvaḥ | bahutvam ārṣam | yad bhaktā abhīkṣṇaṁ munayo mauna-śīlā veda-hṛdaye vedārtha-tātparya-jñā tat-prāpty-arthaṁ dhyāyanti ||42||

 **...**

**|| 12.8.43 ||**

**nānyaṁ tavāṅghry-upanayād apavarga-mūrteḥ**

**kṣemaṁ janasya parito-bhiya īśa vidmaḥ |**

**brahmā bibhety alam ato dvi-parārdha-dhiṣṇyaḥ**

**kālasya te kim uta tat-kṛta-bhautikānām ||**

**śrīdhara-svāmī (bhāvārtha-dīpikā) : **yato’nyaḥ puruṣārtho nāstīty āha—nānyam iti | aṅghry-upanayāc chrīmac-caraṇa-prāpter anyaṁ kṣemaṁ na vidmaḥ | paritaḥ sarveṣv api lokeṣu bhīr yasya tasya janasya | tad evāha—dvi-parārdhaṁ dhiṣṇyaṁ sthānaṁ yasya, sa brahmāpi te kālasya tvad-bhrū-vijṛmbha-rūpāt kālād alaṁ bibheti | ataḥ kim uta vaktavyam ? tena brahmaṇā kṛtānāṁ bhautikānāṁ prāṇināṁ bhayam iti ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yatoṅghribhajanāt | tad eva sarvalokabhayatvam eva | yato brahmāpi bibhetyato hetoḥ ||43||

———————————————————————————————————————

**jīva-gosvāmī (krama-sandarbhaḥ) :** _na vyākhyātam._

———————————————————————————————————————

**viśvanātha-cakravartī (sārārtha-darśiṇī) : **aṅghry-upanayāc caraṇa-prāpter anyaṁ kṣemaṁ kuśalaṁ parito-bhiyaḥ saṁsārād bibhyato janasya na vidmaḥ yato brahmety-ādi, te kālasya kāla-svarūpāt, itaḥ asmāt | kim uta vaktavyam ? tat-kṛtānāṁ brahma-kṛtānāṁ bhautikānāṁ prāṇināṁ bhayam iti ||43||

 **...**

**|| 12.8.44 ||**

**tad vai bhajāmy ṛta-dhiyas tava pāda-mūlaṁ**

**hitvedam ātma-cchadi cātma-guroḥ parasya |**

**dehādy apārtham asad antyam abhijña-mātraṁ**

**vindeta te tarhi sarva-manīṣitārtham ||**

**śrīdhara-svāmī (bhāvārtha-dīpikā) : **yasmād evaṁ tat tasmāt tava pāda-mūlaṁ bhajāmi | kathaṁ-bhūtasya ? ṛta-dhiyaḥ satya-jñāna-svarūpasya | yad vā, satyā dhīr yasya yasmin vā tasyātma-guror jīva-niyantur ataḥ kāraṇāt parasya | kiṁ kṛtvā ? ātma-cchadi svātmāvarakam apārthaṁ ca niṣphalam asac ca tuccham antyaṁ ca naś caram idaṁ dehādi hitvā dehādi-bhajanaṁ tyaktvā | asac cet kathaṁ pratīyeta ? tatrāha—abhijña-mātram | na hy atyantam asat, kintv ātma-mātram | na tataḥ pṛthag astīty arthaḥ | 

nanv apavargāya bhavatu mad-bhajanam, phalāntarārthaṁ tv anya-bhajanaṁ kāryam eva tatrāha—tarhīti | yadi tvāṁ bhajati puruṣas tarhi te tvatta eva sarvaṁ manīṣitam arthaṁ vindeteti ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jñānarūpasya pādakalpanamayuktaṁ matvāha—yadveti | ity artha iti—na hi cetanādhiṣṭhānaṁ vinācitaḥ pratītirupapadyata iti bhāvaḥ| atrākṣipati—nanv iti | akāmaḥ sarvakāmo vā mokṣakāma udāradhīḥ ity uktes tvatta eva sarvābhīṣṭāptirbhavatīti bhāvaḥ ||44||

———————————————————————————————————————

**jīva-gosvāmī (krama-sandarbhaḥ) : **tad vā iti | tair abhijña-mātram ity asya ṭīkāyām ātma-mātram iti ātmany adhiṣṭhāne bhramād eva pratītir yasya tad ity arthaḥ ||44||

———————————————————————————————————————

**viśvanātha-cakravartī (sārārtha-darśiṇī) : **ṛta-dhiyaḥ satya-jñānasya | ātma-cchadi hitvā ātma-cchādakaṁ dehādi deha-gehādi-mamatvaṁ tyaktvā apārthaṁ niṣphalam asat tuccham antyaṁ naśvaram | evam anyo’pi yo bhajati sa te tvām abhijña-mātraṁ bhakta-sevābhijñam eva prāpnoti | nanu tarhi niṣkāma eva māṁ bhajatu, sakāmas tv anyaṁ, tatrāha—tarhīti | yadi tvāṁ vindeta, tarhi sarva-manīṣitārthaṁ vindetaiva ||44||

 **...**

**|| 12.8.45 ||**

**sattvaṁ rajas tama itīśa tavātma-bandho**

**māyā-mayāḥ sthiti-layodaya-hetavo’sya |**

**līlā dhṛtā yad api sattva-mayī praśāntyai**

**nānye nṛṇāṁ vyasana-moha-bhiyaś ca yābhyām ||**

**śrīdhara-svāmī (bhāvārtha-dīpikā) : **nanu brahma-rudrāv api mamaiva mūrtī, ato mām eva kim atyantam ādriyase ? tatrāha—sattvam iti | yad api yady api tavaiva māyayā kṛṭa etā līlās tvayaiva dhṛtāḥ, tathāpi yā sattva-mayī, saiva praśāntyai mokṣāya, na kevalam asya praśānty-abhāva-mātram anya-bhajane kintv aniṣṭaṁ ca bhaved ity āha—vyasaneti ||45||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **punarākṣipati—nanv iti | he īśeti—he ātmabandho iti sambuddhidvyena harer eva bhajanīyatvam āha | yadyapyubhayavidhatvaṁ brahmarudrayor apy asti tathāpi śuddhasattvapradhānasya tavaiva kalyāṇahetutvaṁ saṅgacchate śreyāṁsi tatra khalu sattvatanornṛṇāṁ syuḥ ity-ādy-ukter iti saṁbuddhyabhiprāyaḥ| etā brahmarudrādilakṣaṇāḥ | anye rajastamomayyau līle praśāntya netyarthaḥ | asya rajastamomayyau lole bhajataḥ puṁsaḥ kintvanyasya śuddhasattvetarasya bhajane'niṣṭaṁ ca syāt, kiṁ tadaniṣṭaṁ bhavettatrāha—vyasaneti | vyasanaṁ vipat, moho'jñānam, bhīḥ saṁsārabhayaṁ ca yābhyāṁ rajastamomayīlīlābhyāṁ syurity arthaḥ | yad vā, anye sattvādanye rajastamasī praśāntyai na syātāṁ, yābhyāṁ rajastamobhyāṁ vyasanādayaḥ syuḥ | ca evārtho | viśvanāthastu—sakāmatve sati devāntaram api bhajantu tadbhajanam eva yato devā manmūrtaya evetyata āha—sattvam iti | he ātmabandho prāṇanātha asyendracandradeva-manuṣyādimayasya jagataḥ sthity-ādihetavaḥ sattvādayo ye guṇāste'pi māyāmayā eva kiṁ punastatkāryā indrādyā naśvarāḥ| teṣāṁ bhajane māyātītaṁ tvāṁ kathaṁ videteti bhāvaḥ | yadyapyāsu līlāsu madhye sattvamayī līlā praśāntyai dhṛtā na tvanye rajastamomayyau yābhyāṁ vyasanādayaḥ santi tadapyetāstisro'pi līlā māyāmayya eveti ||45||

———————————————————————————————————————

**jīva-gosvāmī (krama-sandarbhaḥ) : **tasya śrī-bhagavataḥ sattvasya prākṛtaād anyatmatvam āha—sattvaṁ raja iti dvayam | anayor arthaḥ—he īśa ! yady api sattvaṁ rajas tama iti tavaiva māyā-kṛtā līlāḥ, katham-bhūtāḥ ? asya viśvasya sthity-ādi-hetavaḥ, tathāpi yā sattva-mayī saiva praśāntyai prakṛṣṭa-sukhāya bhavati, nānye rajas-tamo-mayyau | na kevalaṁ praśānty-abhāva-mātram anayoḥ, kintv aniṣṭaṁ cety āha—vyasaneti ||45|| [bhagavat-sandarbhaḥ 7]

———————————————————————————————————————

**viśvanātha-cakravartī (sārārtha-darśiṇī) : **nanu sa-kāmatve sati devāntaram api bhajatu, tat-tad-bhajanam api mad-bhajanam eva, yato devā man-mūrtaya eva te, iti tatrāha—sattvam iti | ātma-bandho ! he prāṇa-nātha ! asya indra-candrādi-deva-manuṣyādi-mayasya jagataḥ sthity-ādi-hetavaḥ sattvādayo guṇāḥ | te’pi māyā-mayā eva, kiṁ punas tat-kāryā indrādyā naśvarāḥ | teṣāṁ bhajane māyātītaṁ tvāṁ kathaṁ vinde ? iti bhāvaḥ | yadyapy āsu līlāsu madhye sattva-mayī līlā praśāntyai dhṛtā, na tv anye rajas-tamo-mayyau yābhyāṁ vyasana-moha-bhiyā bhavanti | tad apy etās tisro’pi līlā māyā-mayya evety anvayaḥ ||45||

 **...**

**|| 12.8.46 ||**

**tasmāt taveha bhagavann atha tāvakānāṁ **

**śuklāṁ tanuṁ sva-dayitāṁ kuśalā bhajanti |**

**yat sātvatāḥ puruṣa-rūpam uśanti sattvaṁ**

**loko yato’bhayam utātma-sukhaṁ na cānyat ||**

**śrīdhara-svāmī (bhāvārtha-dīpikā) : **tad eva sad-ācāreṇa draḍhayati—tasmād iti | he bhagavan ! tava śuklāṁ tanuṁ śrī-nārāyaṇākhyām | atha tāvakānāṁ ca śuklāṁ tanuṁ narākhyām | yad yasmāt sātvatāḥ sattvam eva puruṣasyeśvarasya rūpam uśanti manyante, na tv anyad rajas tamaś ceti | atra hetuḥ, yataḥ sattvāl loko vaikuṇṭḥākhyo lokatve saty apy abhayaṁ ca bhoge saty apy ātma-sukhaṁ ca ||46||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad eva sattvamayabhajanam eva | yata sattvam eva praśāntihetustasmāddhetoḥ he bhagavann iti | bhajanārhatām āha | atra sattvasya puruṣarūpatve | atas tava māyāmayīmindrādimūrtimaśuddhāṁ vihāya śuddhasattvarūpā eva tava tvadbhaktānāṁ ca mūrtirabhījñā upāsata ityāha—tasmād iti | yadyataḥ sātvatā nāradādyāḥ puruṣarūpaṁ satvamuśanti | nanu kīdṛśaṁ sattvaṁ tatrāha—yato lokaḥ svargādikaḥ na yatrābhayaṁ pātahatukabhayābhāvaḥ, ātmasukhamātmabhūtaṁ sukhaṁ ca na tu karmaphalaṁ sa loko vaikuṇṭhaḥ | yatas tat śuddhasattvaṁ na cānyatprākṛtaṁ sattvam ||46||

———————————————————————————————————————

**jīva-gosvāmī (krama-sandarbhaḥ) :** he bhagavan ! tasmāt tava śuklāṁ sattva-maya-līlādhiṣṭhātrīṁ tanuṁ śrī-viṣṇu-rūpāṁ kuśalā nipuṇā bhajanti sevante, na tv anyāṁ brahma-rudra-rūpāṁ te bhajanti anusaranti | na tu dakṣa-bhairavādi-rūpām | katham-bhūtām ? svasya tavāpi dayitāṁ loka-śānti-karatvāt |

nanu mama rūpam api sattvātmakam iti prasiddham | tarhi kathaṁ tasyāpi māyāmayatvam eva ? nahi nahīty āha—sātvatāḥ śrī-bhāgavatā yat sattvaṁ puruṣasya tava rūpaṁ prakāśam uśanti manyante, yataś ca sattvāt loko vaikuṇṭhākhyaḥ prakāśate, tad abhayam ātma-sukhaṁ para-brahmānanda-svarūpam evalakṣaṇa-svarūpa-śakti-vṛtti-viśeṣa ucyate |


    sattvaṁ viśuddhaṁ vasudeva-śabditaṁ


    yad īyate tatra pumān apāvṛtaḥ | [bhā.pu. 4.3.23]

ity-ādy-udāhariṣyamāṇānusārāt | 

agocarasya gocare hetuḥ—PTāpratyakṣa-vastuunaḥ pratyakṣatve kāraṇaṁ PTa-Gaḥ sattvam ity aśuddha-sattva-La-prasiddhy-anusāreṇa, tathāPTāpratyakṣa-vastunaḥ pratyakṣatve KAf SVa-BTa-cic-chakti-vṛtti-viśeṣo’PTa-Go viśuddha-sattvam iti saṅgati-lābhāc ca | tataś ca tasya svarūpa-śakti-vṛttitvena svarūpātmataivety uktam, tad abhayam ātma-sukham iti | 

kitvāprādhānya-vivakṣayoktaṁ—loko yata iti | arthāntare bhagavad-vigrahaṁ prati rūpaṁ yad etad [bhā.pu. 2.8.2] ity ādau śuddha-sattva-svarūpa-mātratva-pratijñā-bhaṅgaḥ | abhayam ity ādau prāñjalatā-hāniś ca bhavati | anyat padasyaikasyaiva rajas tamaś ceti dvir-āvṛttau pratipatti-gauravaṁ cotpadyate | pūrvam api nānye iti dvi-vacanenaiva parāmṛṣṭe ||46|| [bhagavat-sandarbhaḥ 7[^57]]

yad evaikādaśe yat kāya eṣa bhuvana-traya-sanniveśa [bhā.pu. 11.4.4] ity ādau, jñānaṁ svata ity atra ṭīkā-kṛn-mataṁ yasya svarūpa-bhūtāt sattvāt tanu-bhṛtāṁ jñānam ity anena | tathā paro-rajaḥ savitur jāta-vedā devasya bharga [bhā.pu. 5.7.14] ity ādau śrī-bharata-jāpye tan-mataṁ paro-rajaḥ rajasaḥ prakṛteḥ paraṁ śuddha-sattvātmakam ity ādinā | ata eva prākṛtāḥ sattvādayo guṇā jīvasyaiva, na tv īśasyeti śrūyate | athaikādaśe sattvaṁ rajas tama iti guṇā jīvasya naiva me [bhā.pu. 11.25.12] iti |

śrī-bhagavad-upaniṣatsu ca—


    ye caiva sāttvikā bhāvā rājasās tāmasāś ca ye |


    matta eveti tān viddhi na tv ahaṁ teṣu te mayi ||


    tribhir guṇa-mayair bhāvair ebhiḥ sarvam idaṁ jagat |


    mohitaṁ nābhijānāti mām ebhyaḥ param avyayam ||


    daivī hy eṣā guṇa-mayī mama māyā duratyayā |


    mām eva ye prapadyante māyām etāṁ taranti te || [gītā 7.12-4] iti |

yathā daśame—


    harir hi nirguṇaḥ sākṣāt puruṣaḥ prakṛteḥ paraḥ |


    sa sarva-dṛg upadraṣṭā taṁ bhajan nirguṇo bhavet || [bhā.pu. 10.88.5] iti |

śrī-viṣṇu-purāṇe ca—


    sattvādayo na santīśe yatra ca prākṛtā guṇāḥ |


    sa śuddhaḥ sarva-śuddhebhyaḥ pumān ādyaḥ prasīdatu || [vi.pu. 1.9.44] iti |

atra prākṛtā iti viśiṣya aprākṛtās tv anye guṇās tasmin santy eveti vyañjitaṁ tatraiva | 


    hlādinī sandhinī saṁvit tvayy ekā sarva-saṁśraye |


    hlāda-tāpa-karī miśrā tvayi no guṇa-varjite || [vi.pu. 1.12.69] iti |

tathā ca daśame devendreṇoktam—


    viśuddha-sattvaṁ tava dhāma śāntaṁ


    tapomayaṁ dhvasta-rajas-tamaskam |


    māyāmayo’yaṁ guṇa-saṁpravāho


    na vidyate te’graṇānubandha || [bhā.pu. 10.27.4] iti |

ayam arthaḥ—dhāma svarūpa-bhūta-prakāśa-śaktiḥ | viśuddhatvam āha viśeṣaṇa-dvayena | dhvasta-rajas-tamaskaṁ tapo-mayam iti ca | tapo’tra jñānaṁ sa tapo’tapyateti śruteḥ | tapomayaṁ pracura-jñāna-svarūpam | jāḍyāṁśenāpi rahitam ity arthaḥ | ātmā jñāna-mayaḥ śuddha itivat | ataḥ prākṛta-sattvam api vyāvṛttam | ata eva māyāmayo’yaṁ sattvādi-guṇa-pravāhas te tava na vidyate | yato’sāv ajñānenaivānubandha iti |

ata eva śrī-bhagavantaṁ prati brahmādīnāṁ sa-yuktikam—sattvaṁ viśuddhaṁ śrayate bhavān sthitau [bhā.pu. 10.2.34-35]ity-ādi-dvābhyām uktam ||46||

———————————————————————————————————————

**viśvanātha-cakravartī (sārārtha-darśiṇī) :** atas tava māyā-mayīm indrādi-mūrtim aśuddhāṁ vihāya śuddha-sattva-svarūpā eva tava tvad-bhaktānāṁ ca mūrtīr abhijñā upāsate ity āha—tasmād iti | yataḥ sātvatā nāradādyāḥ puruṣa-rūpaṁ viṣṇu-svarūpaṁ sattvam uśanti | nanu kīdṛśaṁ sattvam ? tatrāha—yato lokaḥ, kiṁ svargādikaḥ, na yatra abhayaṁ pāta-hetuka-bhayābhāvaḥ, ātma-sukham ātma-bhūtaṁ sukhaṁ ca, na tu karma-phalaṁ, sa-loko vaikuṇṭho yatas tat śuddha-sattvaṁ, na cānyat prākṛtaṁ sattvam ||46||

 **...**

**|| 12.8.47 ||**

**tasmai namo bhagavate puruṣāya bhūmne **

**viśvāya viśva-gurave para-devatāya |**

**nārāyaṇāya ṛṣaye ca narottamāya **

**haṁsāya saṁyata-gire nigameśvarāya ||**

**śrīdhara-svāmī (bhāvārtha-dīpikā) : **atataṁ praṇamati, tasmai nama iti | haṁsāya śuddhāya | saṁyata-gire niyata-vāce | atha ca nigameśvarāya veda-mārga-pravartakāya ||47||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ataḥ sātvatopāsyatvāt | viśvāya viśvanāmne viśvaṁ viṣṇurvaṣaṭkāraḥ iti sahasranāmasūkteḥ | sarvanāmasaṁjñā tvatrābhidhātvādeva | na niyatā vedalakṣaṇā vāgyasya tasmai, tad evāha—atha ceti | ata eva viśvagurave sarvahitopadeṣṭre | parā sarvotkṛṣṭā cāsau devatā ca paramātmaiva tadrūpāya | nārāyaṇāya sarvaprerakāya | ṛṣaye sarvajñāya| narājjīvājīvādarthātkṣarākṣarādattamāya puruṣottamāyetyarthaḥ | 


    yasmāt kṣaram atīto'ham akṣarād api cottamaḥ | 


    ato'smi loke vede ca prathitaḥ puruṣottamaḥ || iti gītāsūkteḥ | 

naro jīve śarīre ca ghoṭake ca kapidhvaje | dharmātmaje ityabhidhānāt puruṣāya puruṣākāratve'pi bhūmne sarva-vyāpakāya, tadapi viśvāya deva-manuṣya-tiryag-ādi-sarva-rūpāya | āvibhova-prayojanam āha—viśvagurave bhaktijñānavairāgyāṇāmupadeṣṭre | na kevalamupadeṣṭaivāpi tu bhajanīyaścetyāha—paradevatāyai iṣṭadevāya | dvābhyām ekākāratvam āha—ṛṣaye ṛṣirūpanārāyaṇāya ṛṣirūpanarottamāya ca | tyaktaparigrahatvam āha—haṁsāya | maunaśālitvam āha saṁyatagire, tadapi nigamāya vedapravartakāya ||47||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** puruṣāya puruṣākāratve’pi bhūmne sarva-vyāpakāya, tad api viśvāya daiva-manuṣya-tiryag-ādi-sarva-rūpāya | āvirbhāva-prayojanam āha—viśva-gurave bhakti-jñāna-.viśeṣāṇām upadeṣṭre | na kevalam upadeṣṭaiva tvam api tu bhajanīyaś cety āha—para-devatāyai abhīṣṭa-devāya dvābhyām ekāvatāratvam āha—ṛṣaye ṛṣi-rūpa-nārāyaṇāya ṛṣi-rūpa-narottamāya ca | tyakta-parigrahatvam āha—haṁsāya | mauna-śālitvam āha—saṁyata-gire | tad api nigameśvarāya veda-pravartakāya ||47||

 **...**

**|| 12.8.48 ||**

**yaṁ vai na veda vitathākṣa-pathair bhramad-dhīḥ**

**santaṁ svakeṣv asuṣu hṛdy api dṛk-patheṣu |**

**tan-māyayāvṛta-matiḥ sa u eva sākṣād**

**ādyas tavākhila-guror upasādya vedam ||**

**śrīdhara-svāmī (bhāvārtha-dīpikā) : **vedārtha-saṁpradāya-pravartane hetutvaṁ vadan stauti—yam iti | vitathākṣa-pathaiḥ kapaṭendriya-mārgair bhramad-dhīr vikṣipta-buddhiḥ pumān svendriyādiṣu niyantṛtvena santam api yaṁ tvāṁ na veda | dṛk-patheṣu viṣayeṣu | buddhi-vikṣepe hetuḥ, tan-māyayā tasya tavaiva māyayā āvṛtā ātma-niṣṭhā matir yasya sa u so’pi ādya eva pūrvam avidvān evākhila-guros tava tvat-pravartitaṁ vedam upasādya prāpya taṁ tvāṁ sākṣād veda ||48||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jagadapekṣayādibhavatvādādyo brahmā tvattaḥ sarvagurorvedaṁ prāpyāpi na veda, anyeṣāṁ kā varteti bhāvaḥ | sa u so'pi, ur apy arthe |  pūrvaṁ vedaprāpteḥ pūrvāvasthāyāmavidvān tava sakāśādvedamavasādyaiva yamindriyavikṣiptadhīrna veda taṁ vedetyanvayaḥ | svāmicaraṇairādya eva, avidvāneveti yortho gṛhītastatra brahmākṣepalabdha iti dhyeyam ||48||

———————————————————————————————————————

**jīva-gosvāmī (krama-sandarbhaḥ) : **svendriyeṣu santam api eṣām eva vivaraṇam asuṣu karmendriyeṣu dṛk-patheṣu jñānendriyeṣu hṛdy ubhayātmake, nāhaṁ prakāśaḥ sarvasya yoga-māyā-samāvṛtaḥ [gītā 7.25] iti śrī-gītopaniṣadbhyaḥ ||48||

———————————————————————————————————————

**viśvanātha-cakravartī (sārārtha-darśiṇī) : **sarva-durjñeyatvam āha—yaṁ vaīti vitathāṅga-pathaiḥ kapaṭendriya-mārgair bhramad-dhīr vikṣipta-buddhiḥ pumān svendriyeṣu asuṣu prāṇeṣu hṛdy api niyantṛtvena santam api yaṁ tvāṁ na veda | sampraty avatāra-samaye dṛk-patheṣu santam api tvāṁ tan-māyayā tayā prasiddhayā māyayā āvṛta-matir na veda | anyeṣāṁ kā vārtā sa u prasiddhaḥ ādyo brahmāpi te’khila-guroḥ sākṣād vedam upasādya prāpyāpi yaṁ tvāṁ naiva veda ||48||

 **...**

**|| 12.8.49 ||**

**yad-darśanaṁ nigama ātma-rahaḥ-prakāśaṁ**

**muhyanti yatra kavayo’ja-parā yatantaḥ |**

**taṁ sarva-vāda-viṣaya-pratirūpa-śīlaṁ**

**vande mahā-puruṣam ātma-nigūḍha-bodham ||**[^58]

**śrīdhara-svāmī (bhāvārtha-dīpikā) : **vedenaiva tvaj-jñānam ity upapādayan praṇamati—yasya tava darśanaṁ nigame bhavati | kathaṁ-bhūtam ? ātmanas tava raho rahasyaṁ tasya prakāśakam | anyathā durjñeyatām adha, aja-parā brahma-mukhyāḥ kavayo’pi sāñkhya-yogādibhir yatamānā yatra tvayi muhyanti | kutaḥ ? ity ata āha—sarveṣāṁ sāṅkhyādi-vādināṁ ye vādās teṣāṁ viṣayā bhedādayas teṣāṁ pratirūpaṁ tat-tad-anusāri śīlaṁ svabhāvo yasya tam | kutaḥ ? ātmanā dehādi-saṅghātena nigūḍho bodho yasya tam | evaṁ-bhūtaṁ mahā-puruṣaṁ tvāṁ vande ||49||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nigamo vedaḥ | nigamo vāṇije puryāṁ kaṭe vede vaṇikpathe iti medinī | ajo brahmā para utkṛṣṭo yeṣu te tathā | kuto muhyanti—vādāḥ siddhātāḥ siddhānte ca vivāde ca vādastome ca vādinām iti niruktiḥ | sarvavādānusāriśīlatve hetuṁ pṛcchati—kuta iti | dehādyātmavādanirāsena yajjñānaṁ jāyate taṁ vande | bodho'tra pratyaksvarūpam eva dehādyātmavādanirāsaścādyapadyavyākhyāśatake nirūpita eva | vedaśāstrajñeyatve'pi durjñeyatvam āha—yasya tava darśanaṁ jñānaṁ nigamaṁ vedaśāstra eva | kīdṛśam—ātmanastava rahasyasya prakāśakam | tarhi vedajñā eva māṁ jānantu tatra netyāha—muhyantīti | yatra vede brahmamukhyā api munayo yatanto'pi bhavattattvājñānānmuhyanti vedasya parokṣavāditvādbhavanmātrajñeyatvam iti bhāvaḥ | ata eva hetugarbhaṁ viśinaṣṭi—sarve vādāvivartādayo nigamoktāsteṣāṁ viṣayāś ca ye teṣāṁ pratirūpam eva na tvanurūpaṁ śīlaṁ caritraṁ yasya tamata eva gūḍho guptīkṛto bodhastasvatattvaṁ yena tam ||49||

iti śrīmad-bhāgavata-bhāvārtha-dīpikā-prakāśe dvādaśa-skandhe'ṣṭamo'dhyāyaḥ ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **veda-śāstra-jñeyatve’pi durjñeyatvam āha—yasya tava darśanaṁ jñānaṁ nigame veda-śāstra eva | kīdṛśam ? ātmanas tava rahasyasya prakāśakam | nanu tarhi veda-darśina eva māṁ jānantu, tatra nety āha—muhyantīti yatra vede aja-parāḥ ajo brahmā paraḥ śreṣṭho yeṣām | te munayo’pi yajanto’pi bhavat-tattvājñānān muhyanti | nigamasya parokṣa-vāditvād bhavan-mātra-jñeyatvam iti bhāvaḥ | ata eva hetu-garbhaṁ viśinaṣṭi—sarve vādā vivartādayo nigamoktās teṣāṁ viṣayāś ca ye teṣāṁ pratirūpam eva, na tv anurūpaṁ śīlaṁ caritraṁ yasya tam | ata evātmany eva gūḍho guptīkṛto bodhaḥ sva-tattvaṁ yena tam ||49||

iti sārārtha-darśinyāṁ harṣiṇyāṁ bhakta-cetasām |

dvādaśe’trāṣṭamo’dhyāyaḥ saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ daśama-skandhe 


    nārāyaṇa-stavo nāma 


    aṣṭamo’dhyāyaḥ |

|| 12.8 ||

**…**

**(12.9)**


### navamo’dhyāyaḥ


## mārkaṇḍeyasya māyā-darśanaṁ

**|| 12.9.1 ||**

**sūta uvāca—**

**saṁstuto bhagavān itthaṁ mārkaṇḍeyena dhīmatā |**

**nārāyaṇo nara-sakhaḥ prīta āha bhṛgūdvaham ||**

**śrīdhara-svāmī (bhāvārtha-dīpikā) : **

navame bhagavan-māyādi- dṛkṣor darśanaṁ muhuḥ |

māyā-śiśor layābdhau ca muner nirveśa-nirgamaiḥ ||

bhagavataḥ paritoṣa-pūrvakaṁ tad apekṣita-vara-dānaṁ kathayitum āha, saṁstuta ity-ādinā ||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **munerlayābdhau pralayakālikasamudre, māyayā kṛpayā, śiśoḥ śiśurūpasya | nirveśaḥ praveśaḥ, nirgamo bahirāgamanam | bhṛgūdvahaṁ mārkaṇḍeyam ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

māyā-darśanajaṁ duḥkhaṁ navame tu muneḥ śiśau |

praveśo niṣkramaḥ pāto layābdhau varṇyate muhuḥ ||1||

 **...**

**|| 12.9.2 ||**

**śrī-bhagavān uvāca—**

**bho bho brahmarṣi-varyo’si siddha ātma-samādhinā |**

**mayi bhaktyānapāyinyā tapaḥ-svādhyāya-saṁyamaiḥ ||**

**śrīdhara-svāmī (bhāvārtha-dīpikā) : **ātma-samādhinā cittaikāgryeṇa ||2||

———————————————————————————————————————

**jīva-gosvāmī (krama-sandarbhaḥ) : **tapaḥ-svādhyāya-saṁyamair ya ātma-samādhiś cittaikāgryaṁ, tena yā anapāyinī bhaktiḥ, tayā siddho’sīty anvayaḥ ||2||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.9.3 ||**

**vayaṁ te parituṣṭāḥ sma tvad-bṛhad-vrata-caryayā |**

**varaṁ pratīccha bhadraṁ te varado’smi tvad-īpsitam ||**

**śrīdhara-svāmī (bhāvārtha-dīpikā) : **vayaṁ te parituṣṭāḥ smeti bahu-vacanaṁ sarva-devābhiprāyeṇa | vara-deśād ity eka-vacanaṁ dvayor aikyābhiprāyeṇa | pratīccha gṛhāṇa ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bho bho iti vīpsādare | he brahmarṣivaryeti—brahmarṣayo madarśanārthaṁ yatantyeva na tu prāpnuvanti tvayā tatprāptamatas teṣu tvam eva śreṣṭho'sīti bhāvaḥ ||2-3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** vayam iti bahu-vacanam agre prastoṣyamāṇa-śivomādy-abhiprāyeṇa ||3|| 

 **...**

**|| 12.9.4 ||**

**śrī-ṛṣir uvāca—**

**jitaṁ te deva-deveśa prapannārti-harācyuta |**

**vareṇaitāvatālaṁ no yad bhavān samadṛśyata ||**

**śrīdhara-svāmī (bhāvārtha-dīpikā) : **vareṇa cchandayatā tvayā jitam utkarṣo darśitaḥ | mama tu varākāṅkṣā nāstīty āha—vareṇeti ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **te jitaṁ tavotkarṣo'styeva svotkarṣeṇaiva mamājñānamapahṛtam | devā indrādyāsteṣāṁ devo brahmā tasyāpi tvameveśosīti bhāvaḥ | prapannānāṁ mādṛśānāmārti saṁsṛtiduḥkhaṁ haratīti tādṛśo'pi tvam eva | cyutirnāśastadrahito'pi tvameva, aho etādṛśasya tava darśane kimahaṁ tucchaṁ varaṁ yāca iti bhāvaḥ | etāvatā etatpramāṇakena | etāvatā kiyateti cettatrāha—yad iti ||4||

———————————————————————————————————————

**jīva-gosvāmī (krama-sandarbhaḥ) : **etāvatā vareṇaivālaṁ paryāptir jātā | kiṁ tat ? yad bhavān iti ||4||

———————————————————————————————————————

**viśvanātha-cakravartī (sārārtha-darśiṇī) :** jitaṁ te tava sarvotkarṣo’sty eva ||4||

 **...**

**|| 12.9.5 ||**

**gṛhītvājādayo yasya śrīmat-pādābja-darśanam |**

**manasā yoga-pakvena sa bhavān me’kṣi-gocaraḥ ||**

**śrīdhara-svāmī (bhāvārtha-dīpikā) : yasya** tava **śrīmat-pādābja-darśanaṁ manasāpi gṛhītvā** prāpya kṛtārthā **ajādayo** bhavanti, **sa bhavān me’kṣi-gocaro** jāto’sti | kim ataḥ paraṁ vareṇety arthaḥ ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—tava darśanātparo na kopi varo'dhiko'stīti bhāvaḥ ||5||

———————————————————————————————————————

**jīva-gosvāmī (krama-sandarbhaḥ) : **yato gṛhītveti | ajādayo’pi kṛtārthā bhavantīti śeṣaḥ ||5||

———————————————————————————————————————

**viśvanātha-cakravartī (sārārtha-darśiṇī) : **gṛhītvā kṛtārthino bhavantīti śeṣaḥ ||5||

 **...**

**|| 12.9.6 ||**

**athāpy ambuja-patrākṣa puṇya-śloka-śikhāmaṇe |**

**drakṣye māyāṁ yayā lokaḥ sa-pālo veda sad-bhidām ||**

**śrīdhara-svāmī (bhāvārtha-dīpikā) : **drakṣye draṣṭum icchāmi | loka-pālair brahmādibhiḥ sahito’yaṁ loko jano yayā sad-bhidāṁ sati vastuni bhedam ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he abujapatrākṣeti—tava svābhāvikatāpaharadṛṣṭerna kiñcidvaktavyamastīti bhāvaḥ | puṇyaślokā api svayaśorakṣaṇāya vinaivānyapreraṇāṁ parakāryaṁ kurvānti tvaṁ tu teṣāṁ śikhāmaṇiḥ paramamukhya iti bhāvaḥ ||6||

———————————————————————————————————————

**jīva-gosvāmī (krama-sandarbhaḥ) : **athāpi prārabdha-maya-kautuka-vaśatayeti bhāvaḥ | nanu jagat paśyan mama māyāṁ paśyann evāsi ? tatrāha—yayeti | antaḥ sato bahir bhidāṁ vidāraṇaṁ pralayaṁ yayā mad-viditayā satyā mad-dvārā anyo’pi sapālo loko veda jānīyāt ||6||

———————————————————————————————————————

**viśvanātha-cakravartī (sārārtha-darśiṇī) :** drakṣye didṛkṣe | sataḥ kāraṇasya bhidāṁ kāryākāreṇa nāmābhedam | yad vā, sato dvaita-prapañcasya bhidāṁ pralaye sati vidāraṇam ||6||

 **...**

**|| 12.9.7 ||**

**sūta uvāca—**

**itīḍito’rcitaḥ kāmam ṛṣiṇā bhagavān mune |**

**tatheti sa smayan prāgād badary-āśramam īśvaraḥ ||**

**śrīdhara-svāmī (bhāvārtha-dīpikā) : **tatheti drakṣyasīti | sa īśvaraḥ smayan prāgāt | ṣāṭhāntare kriya-viśeṣaṇam ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** smayann iti | māyā-darśanaṁ duḥkhānubhava-hetur eva kevalam | sa eva varo vriyate ced datta eva, varsyāvaśya-deyatvāt | kintu māyā-darśana-kautukaṁ mayānāsvāditam ity anyathāsya tad-anububhūṣā naiva nivartiṣyate, tasmād duḥkham anubhūyaiva tato nivartatām | yathā sva-duḥkha-hetāv api karmaṇi kvacit pravartamāne haṭhini sva-sute nivartayitum asamarthasya pitur apy anujñā-pradānam eveti | kintu bhaktasyāsya nirvṛty-arthaṁ śiśu-rūpeṇa tan-madhye’pi sva-darśanānando’dāsyata evety abhiprāya-vyañjakaṁ smitam ||7||

 **...**

**|| 12.9.8 ||**

**tam eva cintayann artham ṛṣiḥ svāśrama eva saḥ |**

**vasann agny-arka-somāmbu- bhū-vāyu-viyad-ātmasu ||**

**śrīdhara-svāmī (bhāvārtha-dīpikā) : **tam evārthaṁ māyā-darśana-rūpam | agnyādi-mūrtiṣu ||8||

———————————————————————————————————————

**jīva-gosvāmī (krama-sandarbhaḥ) : **tam eva śrī-harim eva arthaṁ paramārtha-rūpaṁ cintayan, na tu māyā-darśanam ity arthaḥ | sva-karma-phala-nirdiṣṭam iti nyāyena ||8||

———————————————————————————————————————

**viśvanātha-cakravartī (sārārtha-darśiṇī) :** tam evārthaṁ māyā-darśana-rūpam ||8|| 

 **...**

**|| 12.9.9 ||**

**dhyāyan sarvatra ca hariṁ bhāva-dravyair apūjayat |**

**kvacit pūjāṁ visasmāra prema-prasara-samplutaḥ ||**

**śrīdhara-svāmī (bhāvārtha-dīpikā) : bhāva-dravyair** mano-mayair dravyaiḥ | **kvacit** kadācit **prema-prasara-samplutaḥ** premodrekaṁ prāptaḥ ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **bhāva-dravyair** mano-mayaiḥ ||9||

 **...**

**|| 12.9.10 ||**

**tasyaikadā bhṛgu-śreṣṭha puṣpabhadrā-taṭe muneḥ |**

**upāsīnasya sandhyāyāṁ brahman vāyur abhūn mahān ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **māyā-darśanam āha—tasyety-ādinā ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pāṭhāntare sasmayam iti pāṭhe ||7-10||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.9.11 ||**

**taṁ caṇḍa-śabdaṁ samudīrayantaṁ**

**balāhakā anv abhavan karālāḥ |**

**akṣa-sthaviṣṭhā mumucus taḍidbhiḥ**

**svananta uccair abhi varṣa-dhārāḥ ||**

**śrīdhara-svāmī (bhāvārtha-dīpikā) : **taṁ vāyum anu balāhakā meghā abhavann āvir babhūvuḥ | te ca taḍidbhiḥ sahitā uccaiḥ svananto garjantaḥ | akṣo rathāṅgaṁ tadvat sthaviṣṭhā abhito varṣa-dhārā mumucuḥ ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **akṣā sthāṅgaṁ  cakram | sthaviṣṭhāḥ sthūlāḥ ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** akṣo rathāṅgaṁ tadvad atisthūlāḥ ||11||

 **...**

**|| 12.9.12 ||**

**tato vyadṛśyanta catuḥ samudrāḥ**

**samantataḥ kṣmā-talam āgrasantaḥ |**

**samīra-vegormibhir ugra-nakra-**

**mahā-bhayāvarta-gabhīra-ghoṣāḥ ||**

**śrīdhara-svāmī (bhāvārtha-dīpikā) : **catur dikṣu vartamānāḥ samudrāḥ samīra-vegenormayas tair bhūtalaṁ grasantaḥ | ugrā nakrā yeṣu, mahā-bhayā āvartā yeṣu, gabhīro ghoṣo yeṣu, te ca te ca te ca ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tato mahāvṛṣṭyanantaram ||12||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.9.13 ||**

**antar bahiś cādbhir ati-dyubhiḥ kharaiḥ**

**śatahradābhir upatāpitaṁ jagat |**

**catur-vidhaṁ vīkṣya sahātmanā munir**

**jalāplutāṁ kṣmāṁ vimanāḥ samatrasat ||**

**śrīdhara-svāmī (bhāvārtha-dīpikā) : **ātmanā saha jarā-yujādi-catur-vidhaṁ jagad antar bahiś copatāpitaṁ vīkṣya | kṣmāṁ jalāplutāṁ vīkṣya | muniḥ samatrasad bhayaṁ prāpa | kenopatāpitam ? adbhiḥ | kathaṁ-bhūtābhiḥ ? atidyubhir atikrāntā dyaur yābhiḥ | svaraiś ca sūrya-raśmibhir vāyubhir veti śeṣaḥ | śata-hradābhiś ca vidyudbhiḥ | dīrghatvam ārṣaṁ chando’nusāreṇa ||13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śampāśatahradāhrādinyairāvatyaḥ kṣaṇaprabhā | taḍitsaudāmanī vidyut ity amaraḥ ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** atikrāntā dyaur yābhis tābhir adbhiḥ | kharaiḥ sūrya-raśmibhiḥ śata-hradābhir vidyudbhiḥ | dīrghatvam ārṣam ||13||

 **...**

**|| 12.9.14 ||**

**tasyaivam udvīkṣata ūrmi-bhīṣaṇaḥ**

**prabhañjanāghūrṇita-vār mahārṇavaḥ |**

**āpūryamāṇo varaṣadbhir ambudaiḥ**

**kṣmām apyadhād dvīpa-varṣādribhiḥ samam ||**

**śrīdhara-svāmī (bhāvārtha-dīpikā) : **prabhañjanenāghūrṇitaṁ prakampitaṁ vāḥ udakaṁ yasmin saḥ | apy adhācchādayām āsa | samaṁ saha ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prabhañjano vāyuḥ | varaṣadbhir iti varṇavibhāgaśchāndasaḥ ||14||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.9.15 ||**

**sa-kṣmāntarikṣaṁ sa-divaṁ sa-bhā-gaṇaṁ**

**trai-lokyam āsīt saha digbhir āplutam |**

**sa eka evorvarito mahā-munir**

**babhrāma vikṣipya jaṭā jaḍāndha-vat ||**

**śrīdhara-svāmī (bhāvārtha-dīpikā) : **sa-kṣmāntarikṣaṁ bhūmy-antarikṣa-stha-prāṇi-sahitam | sa-divaṁ svarga-stha-deva-sahitam | bhāgaṇā jyotir gaṇās taiḥ sahitam | jaṭā vikṣipya vikīrya ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **urvaritaḥ avaśiṣṭaḥ ||15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** sabhāgaṇaṁ jyotir-gaṇa-sahitam ||15||

 **...**

**|| 12.9.16 ||**

**kṣut-tṛṭ-parīto makarais timiṅgilair**

**upadruto vīci-nabhasvatāhataḥ |**

**tamasy apāre patito bhraman diśo**

**na veda khaṁ gāṁ ca pariśrameṣitaḥ ||**

**śrīdhara-svāmī (bhāvārtha-dīpikā) : **pariśrameṇa iṣito gataḥ prāpta ity arthaḥ | iṣu sarpaṇe ity asmāt ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kṣuttṛśḍbhyāṁ parīto vyāptaḥ | makaratimiṅgilau pādo bhedau timiśśatayojano matsyaḥ iti kośāt | ity artha iti—dhātoḥ sarpaṇārthatvātsarpaṇaṁ prasaraṇam iti vyākhyeyam ||16||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** vīci-yuktena nabhasvatā āhataḥ prāptāghātaḥ | pariśrameṇa iṣitaḥ prāptaḥ iṣa-gatāv ity asmāt ||16||

 **...**

**|| 12.9.17 ||**

**kvacin magno mahāvarte taralais tāḍitaḥ kvacit |**

**yādobhir bhakṣyate kvāpi svayam anyonya-ghātibhiḥ ||**

**śrīdhara-svāmī (bhāvārtha-dīpikā) : **anyonya-ghātibhis tad-bhakṣaṇāya parasparaṁ yudhyadbhiḥ ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yādāṁsi jalajantavaḥ ity amaraḥ ||17||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.9.18 ||**

**kvacic chokaṁ kvacin mohaṁ kvacid duḥkhaṁ sukhaṁ bhayam |**

**kvacin mṛtyum avāpnoti vyādhy-ādibhir utārditaḥ ||**

**vaṁśīdharaḥ (bhāvārtha-dīpikā-prakāśaḥ) : **ādinādhigrahaḥ | ardita upadrutaḥ ||18||

 **...**

**|| 12.9.19 ||**

**ayutāyuta-varṣāṇāṁ sahasrāṇi śatāni ca |**

**vyatīyur bhramatas tasmin viṣṇu-māyāvṛtātmanaḥ ||**

**śrīdhara-svāmī (bhāvārtha-dīpikā) : **viṣṇu-māyāvṛtātmana iti sa tathā dṛṣṭavān ity arthaḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—kṣaṇike'pi kāle'ghaṭanaghaṭanāpaṭīyasyā viṣṇumāyayā tasyānantāvdapratītirabhūd iti bhāvaḥ | etac ca jyotiḥśāstre pratidinaṁ candrādigatau meṣādilagnabhoge cāvagamyate | tathā hi—khakhābhrāṣṭavedā 48000 bhabhogena bhaktāḥ ihoktaghaṭyātmikā ṣaṣṭiguṇitā 2880000 candragatirhi pratyekaṁ vibhinnabhabhogabhaktā 796|35 pañcatriṁśatpalādhikaṣaṇṇavatyuttarasaptaśataghaṭyātmikāyāti | sā ca ṣaṣṭighaṭyātmake'horātre kathaṁ māyāṁ vinā saṅgaccheta | evaṁ pratyekaṁ meṣādilagnaṁ kiñcitpalādhikatryādighaṭyātmakaṁ bhavati tatra pratyekaṁ ṣaṭighaṭyātmakatriṁśāṅkhāḥ kathaṁ saṅgaccheran, triṁśāṁśānāṁ hyaṣṭādaśaśata 1800 ghaṭyaḥ santi vināghaṭanaghaṭanāpaṭīyasīṁ māyāmetatkadācidapi na saṅgataṁ syādityalamaprakṛtacintayā ||19||

———————————————————————————————————————

**jīva-gosvāmī (krama-sandarbhaḥ) : **ayutāyuta-varṣāṇām iti tasya bhānaṁ jātam ity arthaḥ ||19||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.9.20 ||**

**sa kadācid bhramaṁs tasmin pṛthivyāḥ kakudi dvijaḥ |**

**nyāgrodha-potaṁ dadṛśe phala-pallava-śobhitam ||**

**śrīdhara-svāmī (bhāvārtha-dīpikā) : **kakudy unnata-pradeśe nyagrodha-potaṁ komala-vaṭam ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kakudastrī kakudo'pi vṛṣāṅge rājalakṣmaṇi | ucce vare pradhāne ca iti kośāt | potaḥ śiśau vāhitre ca gṛhe vāsasi komale ityabhidhānāt ||20||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kakudi unnata-pradeśe ||20||

 **...**

**|| 12.9.21 ||**

**prāg-uttarasyāṁ śākhāyāṁ tasyāpi dadṛśe śiśum |**

**śayānaṁ parṇa-puṭake grasantaṁ prabhayā tamaḥ ||**

**śrīdhara-svāmī (bhāvārtha-dīpikā) : **tasyeśāna-dikśākhāyāṁ śiśum api ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prāguttarayārmadhye yā dik sā prāguttarā tasyām | tasya nyagrodhapotasya | puṭaḥ sampuṭite patrapātre ca karanirmite iti niruktiḥ ||21||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.9.22 ||**

**mahā-marakata-śyāmaṁ śrīmad-vadana-paṅkajam |**

**kambu-grīvaṁ mahoraskaṁ sunāsaṁ sundara-bhruvam ||**

**śrīdhara-svāmī (bhāvārtha-dīpikā) : **śrīmad-ramyaṁ vadana-paṅkajaṁ yasya tam | kambuvat tri-rekhāvṛtā grīvā yasya tam | mahoraskaṁ viśāla-vakṣasam | sunāsaṁ śobhanā nāsā yasya tam | sundare bhruvau yasya tam ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhruvau netrordhvabhāgau ||22||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

**...**

**|| 12.9.23 ||**

**śvāsaijad-alakābhātaṁ kambu-śrī-karṇa-dāḍimam |**

**vidrumādhara-bhāseṣac- choṇāyita-sudhā-smitam ||**

**śrīdhara-svāmī (bhāvārtha-dīpikā) : **śvāsair ejantaḥ kampamānā alakās tair ābhātaṁ śobhitam | kambu-vad-antar-valayena śrīr yayos tau kambu-śriyau tayoḥ karṇayor dāḍima-puṣpe yasya tam | vidruma-tulyādhara-bhāsā īṣac-choṇāyitaṁ sudhā-tulyaṁ smitaṁ yasya tam |

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** śvāsair ejantaḥ kampamānā alakās tair ābhatam | kambuvad antar-valayena śrīr yayos tau kambu-śriyau tayoḥ karṇayor dāḍimba-puṣpe yasya tam ||23||

 **...**

**|| 12.9.24 ||**

**padma-garbhāruṇāpāṅgaṁ hṛdya-hāsāvalokanam |**

**śvāsaijad-vali-saṁvigna- nimna-nābhi-dalodaram ||**

**śrīdhara-svāmī (bhāvārtha-dīpikā) : **padma-garbhavat ā īṣad aruṇāv apāṅgau netra-prāntau yasya tat | hṛdyo hāso yasmiṁs tad-avalokanaṁ yasya tam | śvāsair ejantyaś calantyo valayas tiryaṅ-namna-rekhās tābhiḥ saṁvignā cañcalā nimnā gambhīrā nābhir yasmiṁs tad-dala-vad-aśvattha-patra-saṅkāśam udaraṁ yasya tam ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **karṇayordāḍimapuṣpe tadākāre bhūṣaṇe iti vyākhyeyam, anyathā karṇe puṣpaṁ kaṭau sūtraṁ veṇīṁ śirasi dhārayan | tāvadbhavati cāṇḍālo yāvadgaṅgāṁ na majjati | iti smṛtivirodhaḥ syāt ||23-24||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **śvāsair ejantyaś calantyo valayas tiryaṅ-nimna-rekhās tābhiḥ saha samvignaṁ cañcalaṁ nimna-nābhiḥ gabhīra-nābhiḥ | dalodaraṁ dalam aśvattha-patraṁ, tadvad udaraṁ yasya tam ||24||

 **...**

**|| 12.9.25 ||**

**cārv-aṅgulibhyāṁ pāṇibhyām unnīya caraṇāmbujam |**

**mukhe nidhāya viprendro dhayantaṁ vīkṣya vismitaḥ ||**

**śrīdhara-svāmī (bhāvārtha-dīpikā) : **cāravo’ṅgulayo yayos tābhyām unnīyākṛṣya dhayantaṁ pibantam ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **cārv iti—


    karāravindena padāravindaṁ mukhāravinde viniveśayantam | 


    vaṭasya patrasya puṭe śayānaṁ bālaṁ mukundaṁ praṇato'smi nityam || 

iti granthāntaroktadhyānamatrāsūci | maccaraṇāravindaṁ kīdṛśaṁ—madhu yato bahavo madbhaktā etadāsvādāya yatante'to'hamapyetadāsvādayiṣyāmītīva pibantam ||25||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** mac-caraṇāmbuje kīdṛśaṁ madhu vartate yata etad āsvādanārthaṁ bahavo mad-bhaktā yatante tasmād idam aham apy āsvādya pariceṣye, itīva dhayantaṁ pibantam ||25||

 **...**

**|| 12.9.26 ||**

**tad-darśanād vīta-pariśramo mudā**

**protphulla-hṛt-padma-vilocanāmbujaḥ |**

**prahṛṣṭa-romādbhuta-bhāva-śaṅkitaḥ**

**praṣṭuṁ puras taṁ prasasāra bālakam ||**

**śrīdhara-svāmī (bhāvārtha-dīpikā) : **hṛt-padmaṁ ca vilocanāmbuje ca protphullāni tāni yasya saḥ | adbhuta-bhāvo’ty-āścarya-rūpaṁ tena śaṅkitaḥ sann api taṁ praṣṭuṁ puraḥ prasasāra samīpaṁ gataḥ ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhāvyate cintyate'neneti bhāvo rūpam ||26||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** adbhuta-bhāvena atyāścarya-svarūpeṇa śaṅkitaḥ nāyaṁ prākṛto bālaka iti prāptāśaṅko’pi praṣṭum ||26||

 **...**

**|| 12.9.27 ||**

**tāvac chiśor vai śvasitena bhārgavaḥ**

**so’ntaḥ śarīraṁ maśako yathāviśat |**

**tatrāpy ado nyastam acaṣṭa kṛtsnaśo**

**yathā purāmuhyad atīva-vismitaḥ ||**

**śrīdhara-svāmī (bhāvārtha-dīpikā) : **ada idaṁ jagad yathā purā pralayāt pūrvaṁ nyastaṁ vinyastaṁ dṛṣṭvā cātīva vismitaḥ sann amuhyata ||27||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yāvattatsamīpaṁ gatas tāvadeva | śvasitenocchvāsena | bhārgavo mārkaṇḍeyaḥ | maśako'tisūkṣmo raktapajīvaviśeṣaḥ | tatrāpyantaśśarīre'pi ||27||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **adaḥ jagat | yathā purā pralayāt pūrvam ||27||

 **...**

**|| 12.9.28 ||**

**khaṁ rodasī bhā-gaṇān adri-sāgarān**

**dvīpān sa-varṣān kakubhaḥ surāsurān |**

**vanāni deśān saritaḥ purākarān**

**kheṭān vrajān āśrama-varṇa-vṛttayaḥ ||**

**śrīdhara-svāmī (bhāvārtha-dīpikā) : **kṛtsnaśo darśanaṁ prapañcayati, kham ity-ādinā | kakubho diśaḥ | purāṇyākarāṁś ca | kheṭān karṣaka-grāmān | vrajān gokulāni | āśramāṁś ca varṇāṁś ca teṣāṁ vṛttīś cety arthaḥ ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **savarṣān sakhaṇḍān | ity artha iti—varṇāśramavṛttīrbhikṣākṛṣyādirūpā iti bhāvaḥ ||28||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.9.29 ||**

**mahānti bhūtāny atha bhautikāny asau**

**kālaṁ ca nānā-yuga-kalpa-kalpanam |**

**yat kiñcid anyad vyavahāra-kāraṇaṁ**

**dadarśa viśvaṁ sad ivāvabhāsitam ||**

**śrīdhara-svāmī (bhāvārtha-dīpikā) : **nānā-yugāni kalpāṁś ca kalpayati tair vā kalpyata iti tathā taṁ kālaṁ ca | sad iva paramārtha ivāvabhāsitaṁ tenaiva ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tenaiva bhagavataivāvabhāsitaṁ viśvaṁ sa mārkaṇḍeyo divā divasa ivāvabhāsitaṁ prakāśayuktaṁ dadarśoti vārthaḥ | divā tejasā vā yadbhāsā sarvam idaṁ vibhāti iti śruteḥ ||29||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **na mārkaṇḍeyaḥ divā divata eva avabhāsitaṁ prakāśa-yuktaṁ dadarśa ||28||

 **...**

**|| 12.9.30 ||**

**himālayaṁ puṣpavahāṁ ca tāṁ nadīṁ**

**nijāśramaṁ yatra ṛṣī apaśyata |**

**viśvaṁ vipaśyañ chvasitāc chiśor vai**

**bahir nirasto nyapatal layābdhau ||**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra nijāśrame | śiśormāyāśiśoḥ | śvasitācchavasitena bahirnirasto nunnaḥ layābdhau darśitapralayābdhau nyapatat ||30||

———————————————————————————————————————

**viśvanātha-cakravartī (sārārtha-darśiṇī) :** puṣpavahāṁ puṣpabhadrām ||30||

 **...**

**|| 12.9.31 ||**

**tasmin pṛthivyāḥ kakudi prarūḍhaṁ**

**vaṭaṁ ca tat-parṇa-puṭe śayānam |**

**tokaṁ ca tat-prema-sudhā-smitena**

**nirīkṣito’pāṅga-nirīkṣaṇena ||**

**atha taṁ bālakaṁ vīkṣya netrābhyāṁ dhiṣṭhitaṁ hṛdi |**

**abhyayād ati-saṅkliṣṭaḥ pariṣvaktum adhokṣajam ||**

**śrīdhara-svāmī (bhāvārtha-dīpikā) : vaṭaṁ** ca **tokaṁ** ca vīkṣya **tasya premṇā sudhā**-tulya-**smita**-yuktena **apāṅga-nirīkṣaṇena** **nirīkṣitaḥ** san | **atha taṁ bālakam adhokṣajaṁ pariṣvaktum abhyayād** iti dvayor anvayaḥ | kathaṁ bhūtam ? **netrābhyāṁ hṛdi dhiṣṭhitam** adhiṣṭhitam ||31-32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasmin pūrvadarśita eva ||** **athāto'nantaram | dhiṣṭhitaṁ sthāpitam | adhyakāralopastvārṣaḥ | netrābhyāṁ netradvārā ||31-32||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

|| **12.9.33 ||**

**tāvat sa bhagavān sākṣād yogādhīśo guhāśayaḥ |**

**antardadha ṛṣeḥ sadyo yathehānīśa-nirmitā ||**

**śrīdhara-svāmī (bhāvārtha-dīpikā) : **tāvat pariṣvaṅga-lābhāt pūrvam eva ṛṣes tasyāntarhito babhūva | tad-udyama-vaiphalye dṛṣṭāntaḥ, anīśo nirdaivas tena nirmitā īhā krīḍā yatheti ||33||

———————————————————————————————————————

**jīva-gosvāmī (krama-sandarbhaḥ) : **sadyas tad-antardhāne dṛṣṭāntaḥ—yatheheti anīśa īhāyām asam arthaḥ, tena nirmitā īhā vāñchā yathā sadyo’ntardhatte, tathā tasmād ṛṣes tādṛśa-vāñchā-viṣayo’pi bhagavān antardadha ity arthaḥ ||32||

———————————————————————————————————————

**viśvanātha-cakravartī (sārārtha-darśiṇī) :** layābdhau nipatya punar apy ayutāyuta-varṣa-paryantaṁ kaṣṭham anubhūya, pṛthivyāḥ kakudi baṭa-patra-śāyinaṁ bālaṁ dadarśa, tasya premṇā sudhā-tulya-smita-yuktenāpāṅga-nirīkṣaṇena nirīkṣitaḥ san punar api tadīya-śvāsena pūrvavat tat-praveśa-nirgamau | evam eva sapta-kṛtvaḥ praveśa-nirgama-vākya-dṛṣṭyā jñeyau | anīśo daridras tasya īhā dhanādi-vāñchā yathā sadya evotpadya sadya eva līyate tadvad ity arthaḥ ||33||

 **...**

**|| 12.9.34 ||**

**tam anv atha vaṭo brahman salilaṁ loka-samplavaḥ |**

**tirodhāyi kṣaṇād asya svāśrame pūrva-vat sthitaḥ ||**

**śrīdhara-svāmī (bhāvārtha-dīpikā) : **antarhitaṁ bhagavantam anu vaṭaḥ salilaṁ loka-saṁplavaś ca tiro-dhāyy antarhitaḥ | sa ca svāśrama eva yathā-pūrvaṁ sthita iti ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anīśo bhāgyarahite sarveśe durbale'pi ca iti niruktiḥ ||33-34||

iti śrīmad-bhāgavata-bhāvārtha-dīpikā-prakāśe dvādaśa-skandhe navamo'dhyāyaḥ ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **kṣaṇād asyeti | kṣaṇa-mātra-kāla-madhye eva spata-kalpa-saṅkhyaḥ kālaḥ praviṣṭo’bhūd atarkya-bhagavac-chaktyaiveti bhāvaḥ | tirodhāyīti karma-kartari ciṇ ||34||

iti sārārtha-darśinyāṁ harṣiṇyāṁ bhakta-cetasām |

dvādaśe navamo’dhyāyaḥ saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ daśama-skandhe 


    mārkaṇḍeyasya māyā-darśanaṁ nāma 


    navamo’dhyāyaḥ |

|| 12.9 ||

**...**

**(12.10)**


### atha daśamo’dhyāyaḥ


## mārkaṇḍeyasya vara-lābhaḥ 

**|| 12.10.1 ||**

**sūta uvāca—**

**sa evam anubhūyedaṁ nārāyaṇa-vinirmitam |**

**vaibhavaṁ yoga-māyāyās tam eva śaraṇaṁ yayau ||**

**śrīdhara-svāmī (bhāvārtha-dīpikā) : **

daśame śiva āgatya munes tuṣṭo varān adāt |

tena sākam ati-prītyā samābhāṣya sabhājayan ||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tena muninā | sabhājayansatkurvan | sa mārkaṇḍeyaḥ | vaibhavamutkarṣa prabhāvaṁ vā | tam eva nārāyaṇam eva | yasyaite rājamātaṅgāstasyaivāmī turaṅgamāḥ itivatsamāsāntargatasyāpi tyadādibhirāmarśa iti dhvananānnārāyaṇavinirmitamityatra samāsāntargatopi nārāyaṇaśavdastam eveti tacchabdena parāmṛśyata iti ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

someśa-darśanaṁ tasya stutis tenābhinandanam |

muneḥ sveṣṭa-vara-prāptis tasmād daśama ucyate ||1||

 ...

**|| 12.10.2 ||**

**śrī-mārkaṇḍeya uvāca—**

**prapanno’smy aṅghri-mūlaṁ te prapannābhaya-daṁ hare |**

**yan-māyayāpi vibudhā muhyanti jñāna-kāśayā ||**

**śrīdhara-svāmī (bhāvārtha-dīpikā) : jñāna-kāśayā** jñānavat prakāśamānayā | tvad-bhajanaṁ vinā vidvāṁso’pi yasya tava māyayā jñānino vayam ity ahaṅkāreṇa vimuhyantīty arthāh ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he hare iti—māyātatkāryahartā tvam eva mām eva ye prapadyante māyāmetāṁ taranti te iti gītokter iti sambuddhyābhiprāyaḥ | ity artha iti—puṁsāhaṅkāranivṛttye sarvatra bhagavad-dṛṣṭir eva kāryā—


    sarva-bhūteṣu madbhāvaṁ puṁso bhāvayato'cirāt | 


    spardhāsūyātiraskārāḥ sāhaṅkārāviyanti hi || 

iti śrīmukhokterayaṁ bhāvaḥ | jñānakāśayā jñāne vartamāne'pi kāśayā prakāśituṁ samarthayā, tatrāham eva pramāṇamabhūvam iti bhāvaḥ ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** **jñāna-kāśayā** jñāne’vartamāne’pi kāśayā prakāśituṁ samartayety arthaḥ | tatrāham eva pramāṇam abhūvam iti bhāvaḥ ||4||

 ...

**|| 12.10.3 ||**

**sūta uvāca—**

**tam evaṁ nibhṛtātmānaṁ vṛṣeṇa divi paryaṭan |**

**rudrāṇyā bhagavān rudro dadarśa sva-gaṇair vṛtaḥ ||**

**śrīdhara-svāmī (bhāvārtha-dīpikā) : **śrī-nārāyaṇa eva sva-māyā-darśana-śrāntaṁ śiva-rūpeṇa sāntvayām āsa, tad āha—tam evam ity-ādinā | nibhṛtātmānaṁ samādita-cittam | rudrāṇyā bhavānyā ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **taṁ munim ||3||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.4 ||**

**athomā tam ṛṣiṁ vīkṣya giriśaṁ samabhāṣata |**

**paśyemaṁ bhagavan vipraṁ nibhṛtātmendriyāśayam ||**

**śrīdhara-svāmī (bhāvārtha-dīpikā) : nibhṛtā** niścalā **ātmendriyāśayā** dehendriya-manāṁsi yasya tam ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atha rudrakartṛkadarśanānantarama | he bhagavann iti—sarvamanorathasampādanasamarthosīti bhāvaḥ ||4||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** jñāna-kāśayā jñāne’vartamāne’pi kāśayā prakāśituṁ samartayety arthaḥ | tatrāham eva pramāṇam abhūvam iti bhāvaḥ ||4||

 ...

**|| 12.10.5 ||**

**nibhṛtoda-jhaṣa-vrāto vātāpāye yathārṇavaḥ |**

**kurv asya tapasaḥ sākṣāt saṁsiddhiṁ siddhi-do bhavān ||**

**śrīdhara-svāmī (bhāvārtha-dīpikā) : **nibhṛtaṁ niścala-bhaktim iti ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yadyapi prathamāntapāṭhaḥ prācuryeṇa dṛśyate bahu pustakeṣu tathāpi sa upamānopameyayorviruddhavibhaktikatvādviruddha iva bhāti paśyemam ityupameye dvitīyādarśanāt | kvacitta nibhṛtodajhaṣavrātam iti dvitīyānta eva pāṭho dṛśyate | saṁsiddhiḥ phalam saṁsiddhiḥ prakṛtau phale iti kośāt ||5||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** nibhṛtāni niścalī-bhūtāni udakāni jhaṣa-vrātāś ca yatra saḥ ||5||

 ...

**|| 12.10.6 ||**

**śrī-bhagavān uvāca—**

**naivecchaty āśiṣaḥ kvāpi brahmarṣir mokṣam apy uta |**

**bhaktiṁ parāṁ bhagavati labdhavān puruṣe’vyaye ||**

**śrīdhara-svāmī (bhāvārtha-dīpikā) : **āśiṣo ’bhyudaya-lakṣaṇāḥ | uta niścitam | atra hetuḥ, bhaktim iti ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrā'nicchāyām | āśiṣo'ṇimādyāḥ siddhīḥ | tarhi mokṣaṁ dehīti tatrāha—mokṣamapīti | tarhi bhaktiṁ dehāti tatrāha—bhaktim iti viśvanāthaḥ ||6||

———————————————————————————————————————

**śrīnātha-cakravartī (caitanya-mata-mañjuṣā) :** naivecchaty āśiṣa ity-ādi | kathaṁ necchati ? tatrāha—bhaktiṁ parāṁ bhagavati labdhavān | evaṁ-bhūto hi mokṣam api na vāñchatīti bhāvaḥ | tathāpi varam ekaṁ vṛṇe, tam āha—bhaktiṁ parāṁ bhagavati tat-pareṣu tathā tvayi iti ||6||

———————————————————————————————————————

**sanātana-gosvāmī : **[ha.bha.vi. 11.578] āśiṣo ’bhyudaya-lakṣaṇāḥ | uta smitau | tatra hetuḥ—bhaktim iti | avyaye paripūrṇe puruṣe śrī-kṛṣṇe ||6||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **āśiṣo’ṇimādyāḥ siddhīḥ | tarhi mokṣaṁ dehīti tatrāha—mokṣam apīti, tarhi bhaktiṁ dehītitatrāha—bhaktim iti ||6||

 ...

**|| 12.10.7 ||**

**athāpi saṁvadiṣyāmo bhavāny etena sādhunā |**

**ayaṁ hi paramo lābho nṛṇāṁ sādhu-samāgamaḥ ||**

**śrīdhara-svāmī (bhāvārtha-dīpikā) : **saṁvadiṣyāmaḥ saṁvadaṁ kariṣyāmaḥ ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yadyapyayaṁ na kiñcidicchati athāpi tathāpi ||7||

———————————————————————————————————————

**sanātana-gosvāmī : **[ha.bha.vi. 10.286] yadyapi,


    naivecchaty āśiṣaḥ kvāpi brahmarṣir mokṣam apy uta |


    bhaktiṁ parāṁ bhagavati labdhavān puruṣe’vyaye || [bhā.pu. 12.10.6].

tathāpi anena śrī-mārkaṇḍeyena saha saṁvādiṣyāmaḥ sambhāṣāṁ kariṣyāmaḥ, yataḥ sādhubhiḥ samāgamaḥ saṁyogaḥ, ayam eva paramo lābhaḥ phalam ||286||

———————————————————————————————————————

**jīva-gosvāmī (krama-sandarbhaḥ),** **viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.8 ||**

**sūta uvāca—**

**ity uktvā tam upeyāya bhagavān sa satāṁ gatiḥ |**

**īśānaḥ sarva-vidyānām īśvaraḥ sarva-dehinām ||**

**śrīdhara-svāmī (bhāvārtha-dīpikā) : **satāṁ gatitve hetuḥ, īśān iti ||8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** satām abhīpsita-bhakti-pradāyitvād gatiḥ | na kevalaṁ satām eva gatir, api tu sakāmānām apīty āha—īśāna iti | nātra citram ity āha—īśvara iti ||8||

 ...

**|| 12.10.9 ||**

**tayor āgamanaṁ sākṣād īśayor jagad-ātmanoḥ |**

**na veda ruddha-dhī-vṛttir ātmānaṁ viśvam eva ca ||**

**śrīdhara-svāmī (bhāvārtha-dīpikā) : **ruddhā dhiyo’ntaḥ-karaṇasya vṛttayo yena saḥ ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sātvatāṁ vaiṣṇavānāṁ gatirgamyaḥ sarvavaiṣṇavamukhyatvāt vaiṣṇavānāṁ yathā śaṁbhuḥ ityagre vakṣyamāṇatvāt sa satāṁ gatiḥ iti pāṭhe tu satāmabhīpsitagatipradāyitvādbhaktirna kevalaṁ satām eva gatir api tu sakāmānapīty āha—īśāna iti | nātra citramityāha—īśvara iti ||8-9||

———————————————————————————————————————

**jīva-gosvāmī (krama-sandarbhaḥ) : **samādhim āha—tayor iti | tayo rudra-tat-patnyoḥ | bhagavad-aṁśa-tac-chaktitvāj jagad-ātmanos tat-pravartakayor api | tatra hetuḥ—bhaktiṁ parāṁ [bhā.pu. 12.10.6] iti pūrvokteḥ | tasmād asamprajñāta-nāmno brahma-samādhito bhinna evāsau ||9||

———————————————————————————————————————

**viśvanātha-cakravartī (sārārtha-darśiṇī) :** na kevalaṁ tayor āgamanaṁ veda, api tu ātmānam ahantāspadaṁ viśvam idaṅkārāspadaṁ ca ||9||

 ...

**|| 12.10.10 ||**

**bhagavāṁs tad abhijñāya giriśo yoga-māyayā |**

**āviśat tad-guhākāśaṁ vāyuś chidram iveśvaraḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**jīva-gosvāmī (krama-sandarbhaḥ) : **bhagavāṁs tad abhijñāyeti sva-niṣṭhābhivyakty-arthaḥ svayaṁ śrī-viṣṇāv antarhite satīti, giriśasya tad-vyudāsa-sāmarthyāyogāt | yad vā, śrī-bhagavān śivābhiprāyaṁ vijñāya yoga-māyayā giriśaḥ san tad-rūpam āviṣṭaḥ san punas tasya mārkaṇḍeyasya guhākāśaṁ hṛdayam āviśad ity arthaḥ | tatra hetuḥ—īśvara iti | evam evoktam ṭīkā-kṛdbhiḥ—śrī-nārāyaṇa eva sva-māyayā darśana-śrāntaṁ śiva-rūpeṇa sāntvayāmāsa [bhāvārtha-dīpikā 12.10.3] iti ||10||

 ...

**|| 12.10.11-13 ||**

**ātmany api śivaṁ prāptaṁ taḍit-piṅga-jaṭā-dharam |**

**try-akṣaṁ daśa-bhujaṁ prāṁśum udyantam iva bhāskaram ||**

**vyāghra-carmāmbara-dharaṁ śūla-dhanur-iṣv-asi-carmabhiḥ |**

**akṣa-mālā-ḍamaruka- kapālaṁ paraśuṁ saha ||**

**bibhrāṇaṁ sahasā bhātaṁ vicakṣya hṛdi vismitaḥ |**

**kim idaṁ kuta eveti samādher virato muniḥ ||**

**śrīdhara-svāmī (bhāvārtha-dīpikā) : śrīdhara-svāmī (bhāvārtha-dīpikā) : **na kevalaṁ bahir evātmany api prāptaṁ śivaṁ vicakṣya vismitaḥ | kathaṁ prāptam | sahasā kasmād eva hṛdi bhātam | kathaṁ bhūtam | taḍid-vat-piśaṅgā jaṭā dhārayatīti tathā tam | trīṇy akṣīṇi yasya tam | śūlādibhiḥ sahākṣa-mālādīn bibhrāṇam ity anvayaḥ | akṣa-mālādīnāṁ dvandvaikyam | vismaya-pūrvakaṁ bahir darśanam āha, kim idam iti ||11-13||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tat taddhīvṛttirodhanam | tasya guhākāśaṁ hṛdayākāśam | bhagavāṁstaditi—svaniṣṭhābhivyaktyarthaṁ svayaṁ śrīviṣṇāvantarhite satīti giriśasya tadvyudāsāyogāt | yad vā, śrī-bhagavāñśivābhiprāyaṁ vijñāya yogamāyayā giriśaḥ san mārkaṇḍeyahṛdākāśamāviśattatra hetuḥ—īśvara iti | idamevoktaṁ svāmicaraṇaḥ—śrīnārāyaṇa eva svamāyādarśanaśrāntaṁ śivarūpeṇa sāntvayāmāseti || atra dvandvaikye puṁstvamārṣam ||10-13||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.14 ||**

**netre unmīlya dadṛśe sa-gaṇaṁ somayāgatam |**

**rudraṁ tri-lokaika-guruṁ nanāma śirasā muniḥ ||**

_na katamenāpi vyākhyātam_

 ...

**|| 12.10.15 ||**

**tasmai saparyāṁ vyadadhāt sa-gaṇāya sahomayā |**

**svāgatāsana-pādyārghya- gandha-srag-dhūpa-dīpakaiḥ ||**

**śrīdhara-svāmī (bhāvārtha-dīpikā) : **somayā umayā sahāgataṁ rudraṁ dadṛśe | tato nanāma ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sa ubhayeti chedaḥ | so'ci lope cet iti salopaḥ ||14-15||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** somayā sa mārkaṇḍeyaḥ umayā saha, so’ci-lope cet pāda-pūraṇam iti so lopaḥ ||14||

 ...

**|| 12.10.16 ||**

**āha tv ātmānubhāvena pūrṇa-kāmasya te vibho |**

**karavāma kim īśāna yenedaṁ nirvṛtaṁ jagat ||**

**śrīdhara-svāmī (bhāvārtha-dīpikā) : **pūrṇa-kāmatvaṁ vyanakti, yena tvayā jagan-nirvṛtaṁ bhavatīti ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vibho iti—vibhutvādeva pūrṇakāmo'sīti bhāvaḥ | īśāneti—sarveśvarasya tava vayaṁ kim api kartuṁ na śaktā iti bhāvaḥ | nirvṛtaṁ prāptānandam ||16||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.17 ||**

**namaḥ śivāya śāntāya sattvāya pramṛḍāya ca |**

**rajo-juṣo’pi ghorāya namas tubhyaṁ tamo-juṣe ||**

**śrīdhara-svāmī (bhāvārtha-dīpikā) : **nirguṇatvena tri-guṇatvena ca namas-karoti, namaḥ śivāya nirguṇāya | sattvāya sattvādhiṣṭhātre | ata eva pramṛḍayati sukhayatīti tathā tasmai ||17||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.18 ||**

**sūta uvāca—**

**evaṁ stutaḥ sa bhagavān ādi-devaḥ satāṁ gatiḥ |**

**parituṣṭaḥ prasannātmā prahasaṁs tam abhāṣata ||**

**vaṁśīdharaḥ (bhāvārtha-dīpikā-prakāśaḥ) : **ata eva sattvādhiṣṭhātṛtvādeva | mṛḍayati sukhayati mṛḍa—sukhane iti dhātuḥ | apiśavdāttamojuṣe'pyamūḍhāyetyarthaḥ ||17-18||

 ...

**|| 12.10.19 ||**

**śrī-bhagavān uvāca—**

**varaṁ vṛṇīṣva naḥ kāmaṁ vara-deśā vayaṁ trayaḥ |**

**amoghaṁ darśanaṁ yeṣāṁ martyo yad vindate’mṛtam ||**

**śrīdhara-svāmī (bhāvārtha-dīpikā) : **no’smattaḥ trayo brahma-viṣṇu-maheśvarāḥ | yad yebhyaḥ | te vayam ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **varadānāmindrādidevānāmīśāḥ svāminaḥ | amoghaṁ phalavat ||19||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **no’smattaḥ yad yebhyaḥ ||19||

 ...

**|| 12.10.20 ||**

**brāhmaṇāḥ sādhavaḥ śāntā niḥsaṅgā bhūta-vatsalāḥ |**

**ekānta-bhaktā asmāsu nirvairāḥ sama-darśinaḥ ||**

**śrīdhara-svāmī (bhāvārtha-dīpikā) : **vara-dānādinā bhavat-sevaivāsmābhiḥ kriyate—na tv anugraho jagad-vandyatvād bhavatām iti brāhmaṇān stauti—brāhmaṇā ity-ādi | ye sādhavaḥ sad-ācārāḥ | śāntā matsarādi-rahitāḥ | niḥsaṅgā niṣkāmāḥ ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhūtavatsalā dayālavaḥ, ata eva nirvairāḥ | asmāsu triṣu | samadarśinaḥ amedabuddhayaḥ| kramasandarbhastu—yatas te samadarśinastasmānmadādiṣu yā bhidā vartate tāmaṇvapi yathā syāttathā nācakṣata iti satyam, tattebhyopi haryyekāntabhaktānyuṣmānvayamīmahi priyatvena jānīma ity arthaḥ | tad-uktaṁ tenaiva caturthe—


    atha bhāgavatā yūyaṁ priyāḥ stha bhagavānyathā | 


    na madbhāgavatānāṁ ca preyānanyo'sti karhicit || iti | 

abhedaścettarhi mārkaṇḍeyasya samādhiviratirna syāttatrābhedadṛṣṭeruddṛṅkane'pi svayaṁ ca harīriśvaraḥ ityanena harer eva prādhānyamuktaṁ, tasyaiva svayamīśvaratvokteḥ| prathame'pi—pārthivāddāruṇo dhūmaḥ ity-ādinā | brāhme'pi śivena tathaivoktam—


    yo hi māṁ draṣṭumiccheta brahmāṇaṁ vā pitāmaham | 


    draṣṭavyastena bhagavānvāsadevaḥ pratāpavāna || 

parabrahmasvarūpasya tasya jñānena sarvajñānasambhavād iti ||20||

———————————————————————————————————————

**jīva-gosvāmī (krama-sandarbhaḥ) : **brāhmaṇā iti | yatas te sama-darśanās tasmāt mad-ādiṣu yā bhidā vartate tām aṇv api yathā syāt tathā na cakṣata iti satyam eva, kintu tat tebhyo’pi yuṣmān hary-ekānta-bhaktān vayam īmahi priyatvena jānīma ity arthaḥ | tad uktaṁ tenaiva caturthe—


    atha bhāgavata yūyaṁ priyāḥ stha bhagavaṇ yathā | 


    na madbhāgavatānāṁ ca preyānanyosti karhicit || [bhā.pu. 4.24.26] iti |

abhedaś cet tarhi mārkaṇḍeyasya tad-anubhave samādhi-viratir na syāt | atrābheda-dṛṣṭer uṭṭaṅkane’pi svayaṁ ca harir īśvaraḥ [bhā.pu. 12.10.21] ity anena harer eva prādhānyam uktam | tasyaiva svayam īśvaratvaṁ coktaṁ prathama-skandhe pārthivād dāruṇaḥ [bhā.pu. 1.2.24] ity ādinā | brahma-purāṇe śrī-śiva-vākyam api tathaiva—


    yo hi māṁ draṣṭum iccheta brahmāṇaṁ vā pitāmaham |


    draṣṭavyas tena bhagavān vāsudevaḥ pratāpavān || [bra.pu. 226.46]

iti para-brahma-rūpasya tasya vijñānena sarva-vijñānād iti bhāvaḥ ||20|| [bhakti-sandarbha 106]

———————————————————————————————————————

**viśvanātha-cakravartī (sārārtha-darśiṇī) :** he brāhmaṇā asmāsv ekānta-bhaktās tān loka-pālā vandante ||20|| 

 ...

**|| 12.10.21 ||**

**sa-lokā loka-pālās tān vandanty arcanty upāsate |**

**ahaṁ ca bhagavān brahmā svayaṁ ca harir īśvaraḥ ||**

**śrīdhara-svāmī (bhāvārtha-dīpikā) : **na kevalaṁ ta eva, kintv ahaṁ cety-ādi ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ta eva lokalokapālā eva | vandantītyārṣaṁ parasmaipadam ||21||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **na kevalaṁ loka-pālā eva vandante kintv ahaṁ cety ādi ||21||

 ...

**|| 12.10.22 ||**

**na te mayy acyute’je ca bhidām aṇv api cakṣate |**

**nātmanaś ca janasyāpi tad yuṣmān vayam īmahi ||**

**śrīdhara-svāmī (bhāvārtha-dīpikā) : **pūjyatamatve hetv-antaram āha—neti | aṇv apy aṇu-mātram api | na cakṣate na paśyanti | tat tasmād evaṁ-bhūtān yuṣmān īmahi bhajema ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **evanbhūtān abhedadarśinaḥ ||22||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** aṇv apy aṇu-mātram api na cakṣate na paśyanti, yathaivāsmāsu bhedaṁ na paśyanti, tathaivātmanaḥ svasya janasyānyasyāpi sukha-duḥkhādiṣu bhedaṁ na paśyanti, tasmād evaṁ-bhūtān yuṣmān īmahi bhajema ||22||

 ...

**|| 12.10.23 ||**

**na hy am-mayāni tīrthāni na devāś cetanojjhitāḥ |**

**te punanty uru-kālena yūyaṁ darśana-mātrataḥ ||**[^59]

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) :** _na vyākhyātam._

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ammayāni jalasvarūpāṇi tīrthāni puṣkarādīni ki na punanti kintu punantyeva, cetanojjhitā mṛtpāṣāṇamayā devā na punanti kintu punantyeva, tadāha—te tīrthadevā urukālena bahusevanena | yūyaṁ brāhmaṇāḥ | kvacit darśanādeva sādhavaḥ iti pāṭho'pi sthānāntare paṭhyate, tatra sādhuśabdena bhagavanniṣṭhāvanto vedānuyāyina eva jñeyā na tu trivarṇetarā apīti ||23||

———————————————————————————————————————

**jīva-gosvāmī (krama-sandarbhaḥ) : **na hīti | devā indādi-pratimā, na tu bhagavat-pratimā yuṣmābhir apy ārādhyatvād iti bhāvaḥ ||23||

 ...

**|| 12.10.24 ||**

**brāhmaṇebhyo namasyāmo ye’smad-rūpaṁ trayī-mayam |**

**bibhraty ātma-samādhāna- tapaḥ-svādhyāya-saṁyamaiḥ ||**

**śrīdhara-svāmī (bhāvārtha-dīpikā) : **brāhmaṇebhyo brāhmaṇān | ātma-samādhānaṁ cittaikāgryam | tapa ālocanam | svādhyāyo’dhyayanam | saṁyamo vāg-ādi-niyamas taiḥ ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **brāhmaṇaśabdena pāribhāṣikabrāhmaṇaśabdo—brahmādhīte veda vā brāhmaṇa ityevaṁrūpo na grāhya ityāha— ye'smadrūpaṁ mukhyamasmākaṁ rūpaṁ vedatrayīrūpamātmasamādhānādibhirbibhrati | saṁyama indriyajayaḥ| svādhyāyapadenādhyāpanam api gṛhyate | tathā ca kṣatriyavaiśyau na grāhyau kintu kevalaṁ vipra eva brāhmaṇa iti | brāhmaṇatāvivaraṇantu janmādyasya iti vyākhyāśatyāṁ viśeṣataḥ kṛtamastītyuparamyate ||24||

———————————————————————————————————————

**jīva-gosvāmī (krama-sandarbhaḥ) : **namaskāre hetuḥ—yasmād iti | trayī-mayaṁ veda-lakṣaṇam upakārakatvād iti bhāvaḥ ||24||

———————————————————————————————————————

**viśvanātha-cakravartī (sārārtha-darśiṇī) :** ātma-samādhānaṁ viṣṇu-dhyānam ||24||

 ...

**|| 12.10.25 ||**

**śravaṇād darśanād vāpi mahā-pātakino’pi vaḥ |**

**śudhyerann antyajāś cāpi kim u sambhāṣaṇādibhiḥ ||**[^60]

**śrīdhara-svāmī (bhāvārtha-dīpikā) : **kiṁ ca, śravaṇād ity-ādi ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anyadādhikyam āha—kiñceti | mahāpātakino brahmaghnādayaḥ pañca, kiṁ punaranya ityapiśabdārthaḥ | antyajāḥ kaivartādayaḥ, kiṁ punaḥ kṣatriyādayaḥ | sambhāṣaṇādeḥ kā vātatyāha—kimv iti | ādinā sparśanastavanādigrahaḥ | vā yuṣmākaṁ brāhmaṇānāmity arthaḥ | yatra 

kutracinmahattvaṁ tatra sarvatra brāhmaṇaprasādāvāptam eveti vipraprasādāddharaṇīdharo'haṁ vipraprasādātkamalākaroham ity-ādibhagavadukteḥ ||25||

———————————————————————————————————————

sanātanaḥ (ha.bha.vi. 10.217) : astu tāvad mahatāṁ saṅga-sevādikam, nāma-śravaṇādināpi mahā-duṣṭā api muktā bhavantīti śrī-mārkaṇḍeya-viṣayaka-śrī-śiva-vacanaṁ likhati—śravaṇād iti | vaḥ bhagavad-bhaktānāṁ yuṣmākam, mahā-pātakinaḥ mahā-pāpa-karma-ratāḥ, antyajāś ca mahā-pāpa-jātayaḥ, śudhyeran tat-tat-pāpataḥ saṁsāra-mahā-malādvā vimuktā bhavanti | ādi-śabdena praṇāmādiḥ ||25||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.26 ||**

**sūta uvāca—**

**iti candra-lalāmasya dharma-guhyopabṛṁhitam |**

**vaco’mṛtāyanam ṛṣir nātṛpyat karṇayoḥ piban ||**

**śrīdhara-svāmī (bhāvārtha-dīpikā) : **candro lalāmo bhūṣaṇaṁ yasya tasya dharma-rahasya-yuktam amṛtāspadaṁ vacaḥ karṇābhyāṁ pibann ātṛpyad alam iti nāmanyata | karṇayor amṛtāyanam iti vānvayaḥ ||26||

———————————————————————————————————————

**jīva-gosvāmī (krama-sandarbhaḥ) : **dharma-guhyaṁ bhagavad-bhakti-lakṣaṇaṁ tenopabṛṁhitam | ata evāmṛtāyanaṁ paramānandasyāpy āśraya-rūpam | ata eva nātṛpyat, na tu sva-stutyety arthaḥ ||26||

———————————————————————————————————————

**viśvanātha-cakravartī (sārārtha-darśiṇī) : **dharma ekānta-bhaktā [bhā.pu. 12.10.20] iti, nātmanaś ca janasya [bhā.pu. 12.10.22] ity ādi, guhyaṁ tad yuṣmān vayam īmahi [bhā.pu. 12.10.22] ity-ādi | tābhyām upabṛṁhitaṁ nātṛpyad iti | nāyaṁ svas tavottha ānandaḥ, kintu stuti-miṣeṇāsmān dharmam evāśikṣayat tasmād etādṛśa-dharmavatā mayā bhavitavyam ity upadeśa-prāpty-uttha eva jñeyaḥ ||26||

 ...

**|| 12.10.27 ||**

**sa ciraṁ māyayā viṣṇor bhrāmitaḥ karśito bhṛśam |**

**śiva-vāg-amṛta-dhvasta- kleśa-puñjas tam abravīt ||**

**śrīdhara-svāmī (bhāvārtha-dīpikā) : **śivasya vāg evāmṛtaṁ tena dhvastaḥ kleśa-puñjo yasya saḥ ||27||

———————————————————————————————————————

**jīva-gosvāmī (krama-sandarbhaḥ) : **viṣṇu-māyayeti svecchayaivāṅgīkriyetety[^61] arthaḥ | śivasyāpy atra viṣṇv-āviṣṭatvaṁ[^62] vyākhyātam iti na bhedo mantavyaḥ ||27||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 ...

**|| 12.10.28 ||**

**śrī-mārkaṇḍeya uvāca—**

**aho īśvara-līleyaṁ durvibhāvyā śarīriṇām |**

**yan namantīśitavyāni stuvanti jagad-īśvarāḥ ||**

**śrīdhara-svāmī (bhāvārtha-dīpikā) : **iyaṁ līlā durvibhāvyāvitarkyā | yad yayā īśitavyāni sva-niyamyāni yāni bhūtāni tāni jagad-īśvarāḥ | svayaṁ namanti stuvanti ceti ||28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **durvibhāvya atarkyā | īśitavyāni sva-niyamyāny api bhūtāni ||28||

 ...

**|| 12.10.29 ||**

**dharmaṁ grāhayituṁ prāyaḥ pravaktāraś ca dehinām |**

**ācaranty anumodante kriyamāṇaṁ stuvanti ca ||**

**śrīdhara-svāmī (bhāvārtha-dīpikā) : **athavā loka-saṅgraha-mātram etad ity āha—dharmam iti | pravaktāro’pi yat svayaṁ dehināṁ dharmaṁ grāhayitum ācaranti ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **itīttham | pibannādareṇa śṛṇvan | taṁ śivam | dharmasya pravaktāro'pi anumodante'nyāṁstatra pravartayanti—kriyamāṇaṁ stuvanti—dhanyo'yaṁ dharmo yaścaitādṛśairmahadbhir api kriyata iti dharmastutirdharmakartṛṣveva paryavasyati | dharmaḥ—ekāntabhaktaḥ ityārabhya nātmanaś ca janasya ity-ādi, guhyam—tadyuṣmānvayamīmahi ity-ādi, tābhyāmupabṛṁhitam | nātṛpyaditi—nāyaṁ svastutyottha ānandaḥ kintu stutimiṣeṇāsmāndharmamevāśikṣayattasmādetādṛśadharmavatā mayā bhavitavyamityupadeśaprāptyuttha eva jñeyaḥ ||26-29||

———————————————————————————————————————

**jīva-gosvāmī (krama-sandarbhaḥ) : **dharmam ity atra prāya iti kadācit tatra nija-rucyā ca dehinām iti dehasya yat karma, tad evātmana iti manyamānānām ity arthaḥ | ata eva pravaktāras tad-vyatiriktāḥ ||29||

———————————————————————————————————————

**viśvanātha-cakravartī (sārārtha-darśiṇī) :** athavā loka-saṅgraha-mātram etad ity āha—dharmam iti | kriyamāṇaṁ stuvantīti dhanyo’yaṁ dharmaḥ, yaḥ khalu etādṛśair mahadbhir kriyate | iti dharma-stutiḥ dharma-kartṛṣv eva paryāpnoti ||29||

 ...

**|| 12.10.30 ||**

**naitāvatā bhagavataḥ sva-māyā-maya-vṛttibhiḥ |**

**na duṣyetānubhāvas tair māyinaḥ kuhakaṁ yathā ||**

**śrīdhara-svāmī (bhāvārtha-dīpikā) :** nanv etat sva-prabhāva-tiraskārakaṁ kathaṁ mayā kriyate ? tatrāha—naitāvateti | etavatā loka-saṅgraha-mātreṇa | tair namanādibhiḥ kathaṁ-bhūtaiḥ ? sva-māyā-mayī vṛttir yeṣu, tair bhagavato māyinas tavānubhāvo na duṣyeta, yataḥ prasiddhasya māyinaḥ kuhakaṁ kapaṭaṁ yathā, tathā etāni namanādīni | atas tasya yathā kuhakair ātmānubhāvo na duṣyati tadvat | praduṣyetānubhāva iti pāṭhe na-kārasya dṛṣṭānte’py anuṣaṅgaḥ ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti | yata iti ata ityanenānveti | māyina aindrajālikādeḥ | anubhāvo niścayaḥ | anyebhyo dhanādigrahalakṣaṇaḥ | atra sandarbhaḥ—teṣu mukhyaṁ bhagavantamavalambya tatra doṣāntaraṁ nirasyati—nateti tribhiḥ | doṣā'bhāve hetuḥ—sveṣu bhakteṣu yā māyā kṛpā tanmayavṛttir iti mama bhaktaparamparāsveṣā rītiḥ pravartiteti kṛpayā prītivaśatayetyarthaḥ atra vyatirekeṇa dṛṣṭāntaḥ—māyinaḥ kuhakinaḥ kapaṭaṁ yathā praduṣyate tathā na duṣyata iti | viśvanāthastu—kenacidaindrajālikena svamukhātkaścidvānara udbhāvya sa stūyate namaskriyate ca tena tasyānabhāvo yathā na duṣyate tatheti na duṣyate iti pāṭhe dṛṣṭānte nakārasyānuṣaṅgaḥ | yadyapi śrīrudreṇa tadīyastutyādayo na māyayā kṛtāstadapi svastutyā lajjitena muninā prayukto'yaṁ dṛṣṭānto nānupapannaḥ ||30||

———————————————————————————————————————

**jīva-gosvāmī (krama-sandarbhaḥ) : **teṣu mukhyaṁ bhagavantam avalaṁbya tatra doṣāntaraṁ nirasyati—naitāvateti tribhiḥ | adoṣe[^63] hetuḥ—sveṣu bhakteṣu yā māyā kṛpā, tan-maya-vṛttibhir iti mama bhakta-paramparāsv eṣā rītiḥ pravartiteti[^64] kṛpayā sva-prīti-vaśatayety arthaḥ | tatra vyatirekeṇa dṛṣṭāntaḥ—māyinaḥ kuhakaṁ yathā praduṣyeta, tatheti | na duṣyeteti pāṭhe’pi māyinaḥ kuhakaṁ yathā duṣyeta, tathā na, kintu na duṣyetaivety arthaḥ ||30||

———————————————————————————————————————

**viśvanātha-cakravartī (sārārtha-darśiṇī) :** etāvatā loka-saṅgraha-mātreṇa tair namanādibhis tavānubhāvo na praduṣyati | kīdṛśaiḥ ? māyā-mayy eva vṛttiś ceṣṭā yeṣu taiḥ | māyinaḥ kuhakam iti dhana-prāpti-hetunā aindrajālikena kenacit sva-mukhād udbhāvitaḥ kaścid vā naraḥ stūyate namaskriyate tena tasyānubhavo na duṣyatīti | na duṣyeteti pāṭhe na-kārasya dṛṣṭenānuṣaṅgaḥ | yadyapi śrī-kṛṣṇeṇa tadīya-stuty-ādayo na māyayā kṛtās tad api sva-stutyā lajjitena muniā prayukto’yaṁ dṛṣṭānto nānupapannaḥ ||30||

 ...

**|| 12.10.31-32 ||**

**sṛṣṭvedaṁ manasā viśvam ātmanānupraviśya yaḥ |**

**guṇaiḥ kurvadbhir ābhāti karteva svapna-dṛg yathā ||**

**tasmai namo bhagavate tri-guṇāya guṇātmane |**

**kevalāyādvitīyāya gurave brahma-mūrtaye ||**

**śrīdhara-svāmī (bhāvārtha-dīpikā) : **māyā-ceṣṭitaṁ prapañcayati, sṛṣṭveti | svapna-dṛg yathety avidyā ceṣṭite dṛṣṭāntaḥ | tri-guṇatve’pi na jīva-vat tad-abhibhūtāya kintu guṇānām ātmane niyantre ||31-32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **avidyayā svapnaṁ sṛjato jīvasyāpi vastutastatsambandho nāsti kimuteśvarasyeti tātparyavānāha—svapnadṛgyatheti | doṣāsparśamevāha yugmena | idaṁ viśvaṁ manasā saṅkalpenaiva nimittena guṇairupādānaiḥ sṛṣṭvāpi tataścātmanā svayaṁ tadanupraviśya praveśena sthāpayitvāpi tattadupalakṣaṇatvena saṁhṛtyāpi kartṛvadevābhāti na tu kartaiveti | tatra hetutvena guṇān viśiṣṭi—kurvadbhir iti | tatsānnidhyaprabhāveṇa cetanā iva guṇā eva sarvaṁ kurvanti na tu svayam iti saṅkalpasyābhāsāmātreṇa tadasambhavāt | tatrāvidyayā svapnaṁ sṛjatas tadīyataṭasthāṁśasya jīvasyāpi vastutastatsambandho nāsti kimuta tasyeti darśayandṛṣṭāntayati—svapnadṛgyatheti || gurave, kimbhūtāya—brahmamūrtaye brāhmaṇarūpāya | tvaṁ deveṣu brāhmaṇo'haṁ manuṣyeṣa iti jābālaśruteḥ | etena brāhmaṇasyaiva gurutvaṁ sūcitam | kevalāya mukhyāya | advitīyāya ekarūpāya | trayo'mṛtābhayakṣamarūpā guṇā yasya tasmai | guṇā aiśvaryādayo'pyātmānaḥ svarūpabhūtā yasya tasmai | kevalāya prakṛtisaṅgaśūnyāya | advitīyāyatulyāyāto gurave sarvopadeṣṭre'nto vedarūpāyeti sandarbhaḥ ||31-32||

———————————————————————————————————————

**jīva-gosvāmī (krama-sandarbhaḥ) : **doṣāsparśam eva darśayati—sṛṣṭvedam iti yugmakena | idaṁ viśvaṁ manasā saṅkalpenaiva nimittena guṇair upādānaiḥ sṛṣṭvāpi, tataś cātmanā svayaṁ tad anupraviśya, praveśena sthāpayitvāpi, tat-tad-upalakṣaṇatvena saṁhṛtyāpi kartṛvad evābhāti, na tu kartaiveti | tatra hetutvāya guṇān viśinaṣṭi—kurvadbhir iti | tat-sānnidhya-prabhāveṇa cetanā iva guṇā eva sarvaṁ kurvanti, na tu svayam iti | saṅkalpasyābhāsa-mātratvena tad-asambandhād ity arthaḥ | tatrāvidyayā svapnaṁ sṛjatas tadīya-taṭasthāṁśasya jīvasyāpi vastutas tat-sambandho nāsti, kim uta tasyeti darśayan dṛṣṭāntayati—svapna-dṛg yatheti | 

trayaḥ amṛtābhaya-kṣema-rūpā guṇā yasya tasmai |[^65] guṇā aiśvaryādayo’pi ātmānaḥ svarūpa-bhūtā yasya tasmai | kevalāya prakṛti-saṅga-śūnyāya, advitīyāya sva-tulya-rahitāya, ata eva gurave sarvopadeṣṭre | brahmeti svopadeśyaṁ yad brahma vedaḥ, tad api mūrtiḥ svarūpaṁ yasya tasmai ||31-32||

———————————————————————————————————————

**viśvanātha-cakravartī (sārārtha-darśiṇī) :** manasā saṅkalpa-mātreṇa kurvadbhir guṇaiḥ svīyaiḥ svayam akartāpi kartety ābhātīti na guṇair lepa iti bhāvaḥ | avidyayā svapnaṁ sṛjato jīvasyāpi vastutas tat-sambandho nāsti, kim uta tasyeti darśayan dṛṣṭāntayati—svapna-dṛg yatheti | guṇātmane guṇa-niyantre ||31-32||

 ...

**|| 12.10.33 ||**

**kaṁ vṛṇe nu paraṁ bhūman varaṁ tvad vara-darśanāt |**

**yad-darśanāt pūrṇa-kāmaḥ satya-kāmaḥ pumān bhavet ||**

**śrīdhara-svāmī (bhāvārtha-dīpikā) : **varaṁ vṛṇīṣva iti | yad uktaṁ, tatrāha—kam iti | varaṁ darśanaṁ yasya tasmāt tvattaḥ paraṁ kaṁ nu varaṁ vṛṇe | yasya tava darśanād avalokanāt pūrṇa-kāmaḥ sarvānanda-sandoha-rūpaḥ satya-kāmo yathecchaṁ prāpta-sarvānandaḥ ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he bhūmann iti—anantaphaladātuḥ sarveśvarāt—kaṁ varaṁ vṛṇomi na kamapīti bhāvaḥ | yad vā, varaḥ sarvotkṛṣṭavaro darśanaṁ yasya tasmāttvattaḥ kiṁ paramaparaṁ varaṁ vṛṇe | tatra hetuḥ—yaddarśanād iti ||33||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

...

**|| 12.10.34 ||**

**varam ekaṁ vṛṇe’thāpi pūrṇāt kāmābhivarṣaṇāt |**

**bhagavaty acyutāṁ bhaktiṁ tat-pareṣu tathā tvayi ||**

**śrīdhara-svāmī (bhāvārtha-dīpikā) :** _na vyākhyātam._

———————————————————————————————————————

**jīva-gosvāmī (krama-sandarbhaḥ) : **tathā tvayīti | tvayi ca tat-para ity arthaḥ,


    kiṁ varṇaye tava vibho yad udīrito’suḥ


    saṁspandate tam anu vāṅ-mana-indriyāṇi |


    spandanti vai tanu-bhṛtām aja-śarvayoś ca 


    svasyāpy athāpi bhajatām asi bhāva-bandhuḥ || [bhā.pu. 12.8.40] 

ity anenaiva śrī-nārāyaṇa-rṣiṁ praty uktatvāt ||34||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 ...

**|| 12.10.35 ||**

**sūta uvāca—**

**ity arcito’bhiṣṭutaś ca muninā sūktayā girā |**

**tam āha bhagavāñ charvaḥ śarvayā cābhinanditaḥ ||**

**śrīdhara-svāmī (bhāvārtha-dīpikā) : **vara-dānāya svayam eva pravṛttaḥ śarvayomayā cābhinandito’numoditaḥ sann āha ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yadi varadāne'tīva haṭhastarhyekaṁ varam api vṛṇomīti yojyam | bhagavati śrīharau tvayi, tadrūpe hare ca | yad vā, madbhaktaśiromaṇau tvayi paramatatpare upadeśagurau bhaktiṁ ca vṛṇe, tatparatvaṁ ca svenaiva tena ṣaṣṭhe citraketūpākhyāna uktam—


    ayaṁ tasya mahābhāgaścitraketuḥ priyo'nugaḥ | 


    sarvatra samadṛk śānto hyahañcaivācyutapriyaḥ || iti | 

svayaṁ mārkaṇḍeyenāpyuktam—kiṁ varṇaye tava vibho yadudīrito'suḥ saṁspandate tamanu vāṅmana̮indriyāṇi | spandanti vai tanubhṛtāmajapūrvayośca—ityanena nārāyaṇarṣi prati | kiṁ ca—mukhyo'bhūdbrāhmaṇo guruḥ iti tṛtīyaskandhe maitrayeṇa viduraṁ pratyuktam | janmanā brāhmaṇo guruḥ iti śrīdaśame nandarājenāpi śrīgargaṁ pratyuktam iti ||34-35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **varaṁ vṛṇuṣveti yad uktaṁ tatrāha kim iti—varo darśanaṁ yasya tasmāt | satyakāmaḥ satya-saṅkalpa eva, tat-pareṣu tad-bhakteṣu tathā tad-bhakta-śreṣṭhe tvayi bhakty-upadeṣṭari gurau tena tvayi me bhaktis tad-bhaktatvenaivāstu na tv īśvaratvena iti bhāvaḥ ||35||

 ...

**|| 12.10.36 ||**

**kāmo maharṣe sarvo’yaṁ bhaktimāṁs tvam adhokṣaje |**

**ā-kalpāntād yaśaḥ puṇyam ajarāmaratā tathā ||**

**śrīdhara-svāmī (bhāvārtha-dīpikā) : **kāmo’yaṁ sarvo’py anyac ca yat puṇyaṁ yaśa ity-ādi-brahma-varcasvinas te bhūyād ity uttareṇānvayaḥ | yatas tvam adhokṣaje bhaktimān ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ayaṁ hariharābhedabhaktitadbhaktabhaktirūpo manorathaḥ | he maharṣe iti—maharṣitvāttubhyaṁ varadānaṁ siddhasādhanameveti bhāvaḥ | yad vā, ahamadhokṣaje bhaktimānsyāmityayaṁ te kāmostv iti yojyam ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** ayaṁ sarvo’pi kāmas te’stu yatas tvam adhokṣaje bhaktimān ||36||

 ...

**|| 12.10.37 ||**

**jñānaṁ traikālikaṁ brahman vijñānaṁ ca viraktimat |**

**brahma-varcasvino bhūyāt purāṇācāryatāstu te ||**

**vaṁśīdharaḥ (bhāvārtha-dīpikā-prakāśaḥ) : **brahmann iti—vedavidbrahmaṇatvādbahuvaradānayogya eva tvam iti bhāvaḥ ||37||

 ...

**|| 12.10.38 ||**

**sūta uvāca—**

**evaṁ varān sa munaye dattvāgāt try-akṣa īśvaraḥ |**

**devyai tat-karma kathayann anubhūtaṁ purāmunā ||**

**śrīdhara-svāmī (bhāvārtha-dīpikā) : **tasya karma tapa-ādi | amunā purānubhūtaṁ yad bhagavan-māyā-vaibhavaṁ tac ca kathayan ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tryakṣastryambakaḥ ||38||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.39 ||**

**so’py avāpta-mahā-yoga- mahimā bhārgavottamaḥ |**

**vicaraty adhunāpy addhā harāv ekāntatāṁ gataḥ ||**

**śrīdhara-svāmī (bhāvārtha-dīpikā) : **avāpto mahā-yoga-mahimā yena saḥ ||39||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.40 ||**

**anuvarṇitam etat te mārkaṇḍeyasya dhīmataḥ |**

**anubhūtaṁ bhagavato māyā-vaibhavam adbhutam ||**

**śrīdhara-svāmī (bhāvārtha-dīpikā) : **etan mārkaṇḍeyasya caritaṁ tenānubhūtaṁ ca bhagavan-māyā-vaibhavaṁ te’nuvarṇitam ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahāyogasya bhaktiyogasya mahimāṇimādisiddhipūrvakaṁ bhagavatsākṣātkāralakṣaṇaḥ | ekāntatāṁ nityabhaktitām ||39-40||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 ...

**|| 12.10.41 ||**

**etat kecid avidvāṁso māyā-saṁsṛtim ātmanaḥ |**

**anādy-āvartitaṁ nṝṇāṁ kādācitkaṁ pracakṣate ||**

**śrīdhara-svāmī (bhāvārtha-dīpikā) : **nanv evam apy asmat kulotpannasyāsya sapta-kalpāyuṣṭvaṁ vṛddhair ucyamānaṁ viruddham eva tatrāha—etan mārkaṇḍeyenānubhūtaṁ bhagavan-māyā-vaibhavaṁ nānā-kalpa-rūpaṁ kādācitkam īśvarecchayā tasyaivākasmikam, na tu sarva-sādhāraṇam | etat kecid anādi-bahu-kālam āvartitaṁ daiva-yuga-sahasra-dvayamānena punaḥ punaḥ parivartitaṁ pracakṣate | ke te ? nṝṇāṁ saṁsṛtiṁ sarga-pralayādi-lakṣaṇām ātmano bhagavato māyety evam avidvāṁsaḥ | vidvāṁsas tu māyā-śiśoḥ śvāsocchvāsābhyāṁ sapta-kṛtvas tad udara-praveśa-nirgamataḥ sapta-kalpatvaṁ tat-kṣaṇa-mātreṇeti vadanti, ato na virodha ity arthaḥ ||41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—nanv iti ||41||

———————————————————————————————————————

**jīva-gosvāmī (krama-sandarbhaḥ) : **etat mārkaṇḍeya-dṛṣṭam ātmano bhagavato māyā-saṁsṛtis tat-prārthanayā māyā-prasāra eva | tad etad api kecid avidvāṁso’nādita evāvartitaṁ bhagavatā punaḥ prāpitaṁ kādācitkaṁ pralayaṁ pracakṣate | anye tad-dṛṣṭāḥ kalpās tu manvantarāṇy eveti bhāvaḥ ||41||

———————————————————————————————————————

**viśvanātha-cakravartī (sārārtha-darśiṇī) : **etan mārkaṇḍeyenānubhūtam ātmanaḥ parameśvarasya māyā-saṁsṛti-vaibhavam ity arthaḥ | bhagavataḥ śiśu-svarūpasya paramātarkya-śaktyā śvāsocchvāsābhyāṁ sapta-kṛtvas tad-udara-praveśa-nirgama-kālātmakaṁ kādācitkam eva kecid avidvāṁso nṝṇām ajñānādikaṁ bahu-kālata āvartitaṁ daiva-yuga-sahasra-mānena punaḥ punaḥ parāvartitaṁ sapta-kalpam eva pracakṣate ||41||

 ...

**|| 12.10.42 ||**

**ya evam etad bhṛgu-varya varṇitaṁ**

**rathāṅga-pāṇer anubhāva-bhāvitam |**

**saṁśrāvayet saṁśṛṇuyād u tāv ubhau**

**tayor na karmāśaya-saṁsṛtir bhavet ||**

**śrīdhara-svāmī (bhāvārtha-dīpikā) : **saṁśṛṇuyāt | u iti harṣe | saṁśrāvayed vā | yau tāv ubhau | tayoḥ karma-vāsanākṛtā saṁsṛtir na bhaved iti ||42||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tāvubhau śrotṛvaktārau tulyaphalabhāgināv iti śeṣaḥ | tad evāha—tayor iti | he bhṛguvaryeti—aho sa evaiko'smākaṁ kulaśreṣṭha āsīdahaṁ tu na tāddagaṁśabhāgapīti vimṛśaṁtaṁ śaunakaṁ sūtastam api protsāhayati—tvaṁ tu bahujanmasukṛtalabhyasarva-purāṇetihāsaśrotṛtvādbhṛguvaṁśe varya eveti bhāvaḥ ||42||

iti śrīmad-bhāgavata-bhāvārtha-dīpikā-prakāśe dvādaśa-skandhe daśamo'dhyāyaḥ ||10||

———————————————————————————————————————

**jīva-gosvāmī (krama-sandarbhaḥ) : **u iti pakṣāntare, saṁśrāvayed vā | tāv ubhau tulyāv ity arthaḥ | phalam āha—tayor iti ||42||

———————————————————————————————————————

**viśvanātha-cakravartī (sārārtha-darśiṇī) :** he bhṛgu-varya anubhāvena prabhāvena bhāvitaṁ vāsitaṁ yaḥ śrāvayet, yaś ca śṛṇuyāt tāv ubhau tulyāv eveti śeṣaḥ | atas tayoḥ karma-vāsanā-mayī saṁsṛtir na bhavet ||42||

iti sārārtha-darśinyāṁ harṣiṇyāṁ bhakta-cetasām |

dvādaśe daśamo’dhyāyaḥ saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 

mārkaṇḍeyasya vara-lābho nāma 

daśamo’dhyāyaḥ |

|| 12.10 ||

**…**

**(12.11)**


### athaikādaśo’dhyāyaḥ


## āditya-vyūha-vivaraṇaṁ

**|| 12.11.1 ||**

**śrī-śaunaka uvāca—**

**athemam arthaṁ pṛcchāmo bhavantaṁ bahu-vittamam |**

**samasta-tantra-rāddhānte bhavān bhāgavata tattva-vit ||**

**śrīdhara-svāmī (bhāvārtha-dīpikā) :**

ekādaśe tu pūjārthaṁ mahā-puruṣa-varṇanam |

raver vyūhasya cākhyānaṁ pratimāsaṁ pṛthak pṛthak ||

yenāmartyatvam āpanno martyo’sau bhārgavottamaḥ |

taṁ pṛcchati kriyā-yogaṁ sāṅgopāṅgādi-kalpitam ||

atheti | he bhāgavata, yato bhavān san samasta-tantra-rāddhānte tattva-vid rahasya-jñaḥ ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mahāpuruṣo virāṭ | vyūho racanāviśeṣaḥ | yena kriyāyogena | asau buddhisannihito mārkaṇḍeyaḥ | amṛtatvaṁ cirajīvitvam | ābhūtasaṁplavatvaṁ ca hyamṛtatvaṁ prabhāṣate iti smṛteḥ | atha sarvaśāstraśravaṇottaram | imaṁ buddhirathaṁ kriyāyogam | he bhāgavateti—bhāgavatā evaitattattvaṁ jānantīti bhāvaḥ ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :**

mahā-puruṣajārtham aṅgopāga-vibhūtayaḥ |

ekādaśe ravi-vyūha-kathā api nirūpitāḥ ||

sa hy asmat-pūrva-puruṣā mārkaṇḍeyas tāntrike bhagavat-pūjā-vidhau viśārada āsīd atas tvāṁ pūjā-vivekaṁ jijñāse ity āha—atheti | yena pūrā-prakāreṇa sa munir bhagavantam aparokṣī-cakāra | imam arthaṁ pṛcchāmaḥ rāddhānte siddhānte ||1||

**...**

**|| 12.11.2-3 ||**

**tāntrikāḥ paricaryāyāṁ kevalasya śriyaḥ pateḥ |**

**aṅgopāṅgāyudhā-kalpaṁ kalpayanti yathā ca yaiḥ ||**

**tan no varṇaya bhadraṁ te kriyā-yogaṁ bubhutsatām |**

**yena kriyā-naipuṇena martyo yāyād amartyatām**[^66]** ||**

**śrīdhara-svāmī (bhāvārtha-dīpikā) : **praṣṭavyam āha—tāntrikā iti | **paricaryāyām** upāsanāyāṁ viṣaye | **kevalasya** caitanya-ghanasya | **aṅgāni** pādādīni, **upāṅgāni** garuḍādīni, **āyudhāni** sudarśanādīni, **ākalpāḥ** kaustubhādayaḥ, teṣāṁ dvandvaikyam | tad **yathā kalpayanti,** **yaiś ca** tattvaiḥ kalpayanti, **tan no varṇaya **iti ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tāntrikāḥ pañcarātrādyāgamanipuṇāḥ | kevalasya pañcāyatanapūjāyāṁ mukhyasya || tadaṅgopāṅgādikalpanam | bubhutsatāṁ boddhumicchatām ||2-3||

———————————————————————————————————————

**jīva-gosvāmī (krama-sandarbhaḥ) : kevalasya** svarūpa-bhūtāṅgopāṅgādi-lakṣaṇasya **śriyaḥ pateḥ** svarūpa-bhūtatvena vakṣyamāṇāyā lakṣmyāḥ patyus tasyāṅgādikaṁ yaiḥ kalpayanti, māyika-vaibhavair abhinnatayopāsate, tat sarvaṁ no varṇaya | martyaḥ prapañcāviṣṭo’pi ||2-3||

———————————————————————————————————————

**viśvanātha-cakravartī (sārārtha-darśiṇī) : **aṅgāni pāṇi-pādādīni, upāṅgāni garuḍādīni, āyudhāni sudarśanādīni, ākalpāḥ kaustubhādayaḥ, teṣāṁ dvandvaikyam | yad yathā kalpayanti yaiś ca tattvaiḥ kalpayanti, tan no varṇayeti | saccidānanda-vapuṣo bhagavato yeṣāṁ yeṣām aṅgānāṁ yā vibhūtayo māyika-prapañce’tra dṛśyante, tābhir eva punas tat-tad-aṅgāny upāsanārthaṁ kalpayanti ity arthaḥ ||2||

 **...**

**|| 12.11.4 ||**

**sūta uvāca—**

**namaskṛtya gurūn vakṣye vibhūtīr vaiṣṇavīr api |**

**yāḥ proktā veda-tantrābhyām ācāryaiḥ padmajādibhiḥ ||**

**śrīdharaḥ** gurūpadeśa-gamyatvād asyārthasya tan namaskāra-pūrvakam āha—namaskṛtyeti | vibhūtīr virāḍ-vigrahādyāḥ ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādinā śaṅkaranāradādigrahaḥ ||4||

———————————————————————————————————————

**jīva-gosvāmī (krama-sandarbhaḥ) : **viṣṇor api vibhūtīḥ sādhāraṇīs tad-vibhūtīr vakṣye | tatra vaiṣṇavīs tat-svarūpa-bhūtā api vakṣya ity arthaḥ ||4||

———————————————————————————————————————

**viśvanātha-cakravartī (sārārtha-darśiṇī) : **gurūpadeśa-gamyatvād asyārthasya tan namaskāra-pūrvakam āha—namaskṛtyeti ||4||

 **...**

**|| 12.11.5 ||**

**māyādyair navabhis tattvaiḥ sa vikāra-mayo virāṭ |**

**nirmito dṛśyate yatra sa-citke bhuvana-trayam ||**

**śrīdhara-svāmī (bhāvārtha-dīpikā) : **aṅgādi-kalpanāṁ bhūr-ādibhir darśayituṁ prathamaṁ tāvad yathā kalpayantīti praśnasya vairāja-rūpeṇety uttaraṁ vaktuṁ virāḍ-vigraham āha—māyādyaiḥ prakṛti-sūtra-mahad-ahaṅkāra-pañca-tan-mātrair navabhis tattvaiḥ | vikāra ekādaśendriyāṇi pañca mahā-bhūtānīti ṣoḍaśa | tan-mayo virāṭ sa prasiddho nirmitaḥ | yatra virāji sa-citke cetanādhiṣṭhite bhuvana-trayaṁ dṛśyate | anenāṅgādi-kalpanā-saulabhyaṁ darśitam ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anena virāḍvigrahatvakathanena ||5||

———————————————————————————————————————

**jīva-gosvāmī (krama-sandarbhaḥ) : **māyādhyair iti catuṣṭayam eka-vākyam | yatra virāji sa-citke samaṣṭi-jīva-caitanyādhiṣṭhite ||5||

———————————————————————————————————————

**viśvanātha-cakravartī (sārārtha-darśiṇī) : **bhagavato vibhūtibhiḥ kalpito vigraho virāḍ evāstīty āha—māyādyaiḥ prakṛti-sūtra-mahad-ahaṅkāra-pañca-tanmātrair navabhiḥ, vikārā ekādaśendriyāṇi pañca-mahā-bhūtāni ceti ṣoḍaśa | tan-mayo virāṭ sa prasiddho nirmitaḥ | yatra virāji sa-citke cetanādhiṣṭhite bhuvana-trayaṁ dṛśyate ||5||

 **...**

**|| 12.11.6 ||**

**etad vai pauruṣaṁ rūpaṁ bhūḥ pādau dyauḥ śiro nabhaḥ |**

**nābhiḥ sūryo’kṣiṇī nāse vāyuḥ karṇau diśaḥ prabhoḥ ||**

**śrīdhara-svāmī (bhāvārtha-dīpikā) : **etad vai pauruṣaṁ rūpam | puruṣasya vairājasya rūpam eveśvareṇādhiṣṭhitatvāt tad-abheda-vivakṣayā tasya rūpam ucyate | aṅga-kalpanām āha—bhūḥ pādāv ity-ādi-tribhiḥ | bhūr ādy-anuvādena bhagavat-pādādi-bhāvanā vidhīyate ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etatpratyakṣasiddham | puruṣasya bhagavato māyikaṁ rūpaṁ na tu svarūpamity arthaḥ | kimaṅgaṁ kayā vibhūtyā kalpitam iti cettatrāha—bhūr iti | saccidānandarūpasya bhagavataḥ pādayoryā vibhūtirbhūstayāsya pādau kalpitāv iti tadabhedanirdeśādbhūr eva pādāvevaṁ sarvatra jñeyam | evaṁ ca virāṭpuruṣasya pādādibhāvanayā saccidānandapuruṣasya pādādīni smartavyāni | yathā matprabhuḥ svapādābhyāṁ pṛthivīṁ bibharti śirasā divaṁ tathānyāni bhagavadaṅgāni sarvavastūni, evaṁ sarvabhāvanāpi bhagavadbhāvanaiveti jñeyam ||6||

———————————————————————————————————————

**jīva-gosvāmī (krama-sandarbhaḥ) : **bhūḥ pādāv ity ādau tat-pādādi-śaktyaiva bhūr-ādīnāṁ śaktir ity abhinnatayopāsyata ity arthaḥ ||6||

———————————————————————————————————————

**viśvanātha-cakravartī (sārārtha-darśiṇī) : **pauruṣaṁ puruṣasya bhagavato māyikaṁ rūpaṁ, na tu svarūpam ity arthaḥ | kayā kayā vibhūtyā kiṁ kim aṅgaṁ kalpitam ? tad āha—bhūr iti | saccidānanda-vapuṣo bhagavataḥ pādayor yā vibhūtir bhūs tayāsya pādau kalpitāv iti | tad-abheda-nirdeśād bhūre eva pādau | evaṁ sarvatra jñeyam | evaṁ ca virāṭ-puruṣasya pādādi-bhāvanayā saccidānanda-puruṣasya pādādīni smartavyāni | yathā mat-prabhur bhagavān sva-pādābhyāṁ tad-vibhūtiṁ pṛthivīṁ bibharti, tad-vibhūtiṁ divaṁ bibhartīty evaṁ sarvāṇi eva vastūni nayana-mano-gatāni bhagavad-aṅgāny eva tad vibhūtitvād ity ataḥ sarva-bhāvanāpi bhagavad-bhāvanaiveti vivekaḥ ||6|| 

 **...**

**|| 12.11.7 ||**

**prajāpatiḥ prajananam apāno mṛtyur īśituḥ |**

**tad-bāhavo loka-pālā manaś candro bhruvau yamaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **prajananaṁ meḍhram | apānaḥ pāyuḥ ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prajanyate'neneti prajananam ||7||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.11.8 ||**

**lajjottaro’dharo lobho dantā jyotsnā smayo**[^67]** bhramaḥ |**

**romāṇi bhūruhā bhūmno meghāḥ puruṣa-mūrdhajāḥ ||**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **uttara uparitanaḥ | smayo hāsaḥ | bhramo bhramaheturmāyā ||8||

———————————————————————————————————————

**viśvanātha-cakravartī (sārārtha-darśiṇī) : **uttara oṣṭho lajjā | adhara oṣṭho lobhaḥ | smayo hāsyam | bhramaḥ māyā ||8||

 **...**

**|| 12.11.9 ||**

**yāvān ayaṁ vai puruṣo yāvatyā saṁsthayā mitaḥ |**

**tāvān asāv api mahā-puruṣo loka-saṁsthayā ||**

**śrīdhara-svāmī (bhāvārtha-dīpikā) : **anuktam anyad apy evam ūhyam ity āha—yāvān ayaṁ vyaṣṭiḥ puruṣaḥ sva-mānataḥ sapta-vitastiḥ | saṁsthayāvayava-sanniveśena | mitaḥ parimitaḥ ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **uttara uparitanaḥ | smayo hāsaḥ | bhramo bhramaheturmāyā ||9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **samaṣṭi-vyaṣṭyoḥ prāyeṇaikyāt vyaṣṭi-puruṣasya prākṛtatvān malinasya darśanam eva nirmalaṁ sac-cid-ānanda-mayaṁ puruṣaṁ paricāyayati—yāvān ayam iti | mitaḥ parimitaḥ ||9||

 **...**

**|| 12.11.10-11 ||**

**kaustubha-vyapadeśena svātma-jyotir bibharty ajaḥ |**

**tat-prabhā vyāpinī sākṣāt śrīvatsam urasā vibhuḥ ||**

**sva-māyāṁ vana-mālākhyāṁ nānā-guṇa-mayīṁ dadhat |**

**vāsaś chando-mayaṁ pītaṁ brahma-sūtraṁ tri-vṛt svaram ||**

**śrīdhara-svāmī (bhāvārtha-dīpikā) : **bhūṣaṇādīny āha—kaustubhety-ādinā | svātma-jyotiḥ śuddhaṁ jīva-caitanyam | yā tasya kaustubhasya prabhā tām eva śrī-vatsaṁ bibharti ||10|| tri-vṛt svaraṁ tri-mātraṁ praṇavam ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vyapadeśo miṣaḥ vyapadeśomiṣe'sthane pakṣivarjite iti niruktiḥ | aṅgānyuktvā bhūṣaṇānyāha—kaustubhasvarūpeṇa śuddhajīvacaitamyaṁ kaustubhasyaiva vibhūti dhatte | tathā hi—


    akāraṇocyate viṣṇuḥ śrīrukāreṇa kathyate | 


    makāras tu tayordāsaḥ pañcaviṁśaḥ prakīrtitaḥ || 

iti bhaktivivekokteḥ | svadāsaṁ bhagavān hṛdi dhatte ityabhipretyaiva sādhavo hṛdayaṁ tvaham bhagavānbhaktabhaktimān ity-ādy-uktam | kaustubhasyaiva prabhā vyāpinī dakṣiṇastanorddhvaparyantagāminī yā tām eva śrīvatsaṁ dakṣiṇāvartamṛṇālatantusūkṣmaromāvalyākāraṁ bibharti, yasya vibhūtirdharmaḥ, tathaiva vāmastanorddhvalakṣmī rekhānikaṣāśmani kānako rekhevānuktāpi jñeyā, yasyā vibhūtiś ca rājādisampat || triguṇātmikā māyā vanamālāyā vibhūtiḥ, chandāṁsi pītāmbarasyopavītasya praṇavastrimātraś ca vibhūtir evam eva sarvatra svavibhūtyā sāmānādhikaraṇyam ||10-11||

———————————————————————————————————————

**śrīnātha-cakravartī (caitanya-mata-mañjuṣā) : **kaustubha-vyapadeśenety-ādi | ātma-jyotir brahma-jyotis tat-prabheva śrīvatsam || brahma-sūtraṁ praṇavam ||10-11||

———————————————————————————————————————

**jīva-gosvāmī (krama-sandarbhaḥ) : **kaustubheti | atra bhūr-ādīnām iva jīvākhya-svātma-jyotir-ādīnām api kaustubhādibhyo bahiraṅgatvaṁ darśitam | svātma-jyotiṣa evendriya-dvārā prakāśaḥ śrīvatsatayā kalpyata ity arthaḥ ||10||

———————————————————————————————————————

**viśvanātha-cakravartī (sārārtha-darśiṇī) :** nānā-guṇa-mayīm iti tri-guṇātmikā māyā vana-mālāyā vibhāviḥ | vāsa iti pīta-vāsaso vibhāviś chandāṁsi | brahma-sūtram ity upavītasya vibhūtis trivṛt svaraḥ trimātraḥ praṇavaḥ | evam eva sarvatra sva-vibhūtyā samānādhikaraṇyam ||10-11||

 **...**

**|| 12.11.12 ||**

**bibharti sāṅkhyaṁ yogaṁ ca devo makara-kuṇḍale |**

**mauliṁ padaṁ pārameṣṭhyaṁ sarva-lokābhayaṅ-karam ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **pārameṣṭhyaṁ padaṁ brahma-lokam ||12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sāṅkhyaṁ jñānam | yogaṁ karma ||12||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.11.13 ||**

**avyākṛtam anantākhyam āsanaṁ yad-adhiṣṭhitaḥ |**

**dharma-jñānādibhir yuktaṁ sattvaṁ padmam ihocyate ||**

**śrīdhara-svāmī (bhāvārtha-dīpikā) : **avyākṛtaṁ pradhānam | yad adhiṣṭhito’dhīṣṭhāya sthitaḥ, tad āsana-bhūtaṁ padmaṁ sattvaṁ sattva-guṇaḥ ||13||

———————————————————————————————————————

**śrīnātha-cakravartī (caitanya-mata-mañjuṣā) : **avyākṛtaṁ pradhānam, grasate’vyākṛtaṁ rājan guṇān kālena coditam [bhā.pu. 12.4.18] ity-ādi, tan-mūla-bhūtaṁ padam āmananti yat [bhā.pu. 12.4.21] ity-antaṁ yat prāg uktaṁ, tad evāsanam adhiṣṭhānam | kaustubho’tropalakṣaṇaṁ, sarvam evābharaṇam | tathā… | evaṁ pīta-vāsaś copalakṣaṇaṁ, sarvam eva śayyādi-vāsaś ca | brahma-sūtram upalakṣaṇam, sarvāṇy eva hārādi-sūtrāṇi | āsanam upalakṣaṇam | sarvāṇy eva paryaṅkādīni | brahma-yonir veda-yonim | brahmaṇaḥ parama-jyotiṣo vā ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **yad adhiṣṭhito’dhīṣṭhāya sthitaḥ, tad āsanam anantākhyam avyākṛtaṁ pradhānam ucyate iti anantasyaiva vibhūtiḥ | pradhānaṁ jagat-sṛṣṭy-ādi-kāraṇī-bhūtam | vana-mālā-vibhūtir māyā tu tato’pi mūrta-bhūtā jñeyā | tatra ca dharmādi-yuktam āsana-padmaṁ tu sattvaṁ sattva-guṇaḥ ||13||

 **...**

**|| 12.11.14 ||**

**ojaḥ-saho-bala-yutaṁ mukhya-tattvaṁ gadāṁ dadhat |**

**apāṁ tattvaṁ dara-varaṁ tejas-tattvaṁ sudarśanam ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **mukhya-tattvaṁ prāṇa-tattvam | prāṇo vai mukhyaḥ iti śruteḥ | dara-varaṁ śaṅkham ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **avyākṛtaṁ pradhānamanantasyaiva vibhūtistasyaiva viśvahetutvam yamāhurasya sthitisargasaṁyamaṁ tribhirvihīnaṁ yamanantamadvayam itiḥ utpattisthitilayahetavosya kalpāḥ sattvādyāḥ prakṛtiguṇā yadīkṣayāsan iti pañcamokteḥ | vanamālāvibhūtirmāyā tu tatopi mūlabhūtā jñeyā ||13||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

 **...**

**|| 12.11.15 ||**

**nabho-nibhaṁ nabhas-tattvam asiṁ carma tamo-mayam |**

**kāla-rūpaṁ dhanuḥ śārṅgaṁ tathā karma-mayeṣudhim ||**

**śrīdhara-svāmī (bhāvārtha-dīpikā), jīva-gosvāmī (krama-sandarbhaḥ) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nabhonibhaṁ nabhovannirmalam | asiṁ nandakam | tamomayaṁ tamoguṇavadācchādakam | puṇyakarmasvarūpe iṣudhī ||15||

———————————————————————————————————————

**viśvanātha-cakravartī (sārārtha-darśiṇī) :** asiṁ nabhas tattvaṁ nabho-nibham ākāśa-tulyaṁ nirmalam | carma tamo-mayaṁ tamas-tattvam ||15||

 **...**

**|| 12.11.16 ||**

**indriyāṇi śarān āhur ākūtīr asya syandanam |**

**tan-mātrāṇy asyābhivyaktiṁ mudrayārtha-kriyātmatām ||**

**śrīdhara-svāmī (bhāvārtha-dīpikā) : **ākūtīḥ kriyā-śakti-yuktaṁ manaḥ | asya rathasyābhivyaktiṁ bahir abhivyaktaṁ rūpam | mudrayā dhṛtayārtha-kriyātmatāṁ varadābhayadādi-rūpatvaṁ bibharti | tat-tan-mudrayā tathā tathā bhāvayed ity arthaḥ ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—varadamudrayā varada tvamabhayamudrayābhayadatvaṁ ca bhāvayed iti bhāvaḥ | bāhuprasāraṇapūrvakaṁ dakṣahastasya vistṛtayottānīkaraṇenāśvāsanaṁ varamudrā bhavati, tasya tathaiva nyubjīkaraṇenāśvāsanamabhayadamudrā bhavatīti vivekaḥ | evamanyā 

api jñeyāḥ ||16||

———————————————————————————————————————

**jīva-gosvāmī (krama-sandarbhaḥ) : **ākūtīr iti | lakṣaṇayā kriyā-śakti-yuktaṁ mano yasya bhagavataḥ syandanam āhuḥ tan-mātrāṇy asya bhagavato’bhivyaktim āhuḥ, tathā svasyārtha-kriyātmatāṁ varadābhayadādi-rūpatāṁ mudrām āhuḥ, mudrām evāhur ity arthaḥ | gotreṇa gārgya itivat tṛtīyā ||16||

———————————————————————————————————————

**viśvanātha-cakravartī (sārārtha-darśiṇī) :** ākutiḥ kriyā-śakti-yutaṁ manaḥ | syandanaṁ rathasya vibhūtir manaḥ | tan-mātrāṇi śabdādayo viṣayā abhivyaktiḥ asya abhivyakter āvirbhāvasya vibhāvayaḥ | viṣaya-jighṛkṣā-rūpasya manorathasya bahir abhivyakti-rūpā eva śabdādayo viṣayī indriya-grāhyā ity arthaḥ | mudrayā varadābhayadā-rūpayā dhṛtayā artha-kriyātmatāṁ bibharti | artha-kriyā loka-vyavahāras tat-svarūpatāṁ dhatte vara-dat tasya abhayadatvasya vibhūtayas tās tā artha-kriyā ity arthaḥ ||16||

 **...**

**|| 12.11.17 ||**

**maṇḍalaṁ deva-yajanaṁ dīkṣā saṁskāra ātmanaḥ |**

**paricaryā bhagavata ātmano durita-kṣayaḥ ||**

**śrīdhara-svāmī (bhāvārtha-dīpikā) : **maṇḍalaṁ deva-yajanam | deva-pūjā-bhūmiṁ sūrya-maṇḍalatvena bhāvayed ity arthaḥ | antar-vahni-maṇḍalaṁ vā | dīkṣā-saṁskāra ātmano guru-kṛtāṁ mantra-dīkṣām evātmanas tat-pūjā-yogyatāṁ bhāvayed ity arthaḥ | paricaryeti | bhagavatas tāṁ paricaryāṁ svasya sakala-pāpa-kṣayāyety evaṁ bhāvayed ity arthaḥ ||17||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—sūryamaṇḍalaṁ yathā—dhyeyaḥ sadā savitṛmaṇḍalamadhyavartī nārāyaṇaḥ ity-ādy-ukter bhagavaddhyānādhiṣṭhānaṁ, tathedaṁ kṣetram api matpūjādhiṣṭhānam iti cintayed iti bhāvaḥ | yad vā, ekādaśaskandhoktarītyā hṛtkañjakarṇikā madhye somasūryāgnīnāmuttarottaracintayā vahnimadhye smaredrūpam ity uktes tad eva vahnimaṇḍalaṁ devapūjābhūmiṁ cintayed ity arthaḥ | ity artha iti—adīkṣitasya pūjānarhatvād iti bhāvaḥ| tad uktam—


    divyaṁ jñānaṁ yato dadyātkuryātmāpasya saṅkṣayam | 


    tasmāddīkṣeti sā proktā munibhistantravedibhiḥ || iti | 

kiṁ ca—sarvāśrameṣu dīkṣāyā āvaśyakatvamapi—


    dīkṣāmūlī japaḥ sarvo dīkṣāmūlaṁ paraṁ tapaḥ | 


    dīkṣāmāśritya nivasedyatra kutrāśrame vasan  | 


    adīkṣitā ye kurvanti japapūjādikāḥ kriyāḥ | 


    na bhavanti śriyasteṣāṁ śilāyāmuptabījavat | 


    devi dīkṣāvihīnasya na siddhirna ca sadgatiḥ | 


    tasmātsarvaprayatnena guruṇā dīkṣito bhavet | 


    gurorabhāve mantrāṇāṁ pustakaṁ gurumācaret | 


    na cāyogyādgurordīkṣā grahītavyā kadācana | 


    dakṣiṇāmūrtito yad vā,  dīkṣā grāhyā tathā ghaṭāt || iti | 

adīkṣito hi maraṇe rauravaṁ narakaṁ vrajet iti ca | yattūktam—


    kalpe dṛṣṭvā tu yo mantra gṛhṇāti hi narādhamaḥ | 


    manvantarasahasreṣu niṣkṛtirnaiva vidyate || 

iti tatsadgurusattve pustakāddīkṣā na grāhyetiparam iti tantrasāre | sadgurunirṇayas tu brahmavaivartīyakṛṣṇakhaṇḍatryaśītitamādhyāye—


    tejīyāṁsaṁ guru kuryātsarvato rakṣituṁ kṣamam | 


    kyoyukta ca vidvāṁsaṁ vipraṁ bhāryāsamanvitam | 


    vaiṣṇavaṁ ca kulīnaṁ ca svācāraṁ bodhane kṣamam || iti | 

vipakṣe doṣo'pi tatraivoktaḥ—


    vidyāhīnādbhavenmūḍho mantragrāhī hyapaṇḍitāt | 


    jātihīnākṣayaḥ prokto vyādhino vyādhiyuktathā | 


    vaṁśahīnādvaṁśahīno bhāryāhīnaḥ striyā rahāt | 


    tasmātsarvaprayatnena vicārya gurumācaret || iti | 

kiṁ ca—


    pramādādyadi jāyeta puṁso'yogyo gururmune | 


    taṁ tyaktvāpaciti kṛtvā kuryādyogyaṁ guruṁ punaḥ || 

prāyaścittaṁ tu—


    viprasya kṣatriyagurau gāyatryā lakṣamīritam | 


    vaiśye tu dviguṇaṁ śūdre daśalakṣa prakīrtitam | 


    kṣatrasya tu gurau veśya lakṣam eva prakīrtitam | 


    śūdre tu daśalakṣaṁ tadvaiṁśyasya śṛṇu bho mune | 


    śūdre gurau rudralakṣaṁ gāyatryāḥ parikīrtitam || iti vāratāntaviḥ | 

ity artha iti—haripūjayaiva sakalapāpakṣayo bhavatyataḥ saiva kāryeti bhāvaḥ | pāpaughānāṁ praśananaṁ pūjanaṁ sarvadā hareḥ ity-ādy-ukteḥ paricaryāyā duritakṣaya eva vibhūtir iti bhāvaḥ ||17||

———————————————————————————————————————

**jīva-gosvāmī (krama-sandarbhaḥ) : **devasya yajanaṁ yatra kutracid bhagavataḥ pūjā-sthānam eva | maṇḍalaṁ bhagavato nija-sthāna-valayam | saṁskāro bhagavataḥ sākṣāt-prāpti-yogyatā ||17||

———————————————————————————————————————

**viśvanātha-cakravartī (sārārtha-darśiṇī) : **sūryasyeva bhagavad-vigrahasya yan maṇḍalaṁ, tad deva-yajanam, deva-pūjā-bhūmim | dīkṣā tan-mantropadeśa eva ātmano jīvasya saṁskāraḥ | tan-mantra-prayogasya vibhūtir jīva-saṁskāra ity arthaḥ | paricaryeti tat-paricaryāyā jīva-dūrita-kṣaya eva vibhūtiḥ ||17||

 **...**

**|| 12.11.18 ||**

**bhagavān bhaga-śabdārthaṁ līlā-kamalam udvahan |**

**dharmaṁ yaśaś ca bhagavāṁś cāmara-vyajane’bhajat ||**

**śrīdhara-svāmī (bhāvārtha-dīpikā) : **pūrvam āsana-padmam uktam idānīṁ kara-sthaṁ padmam āha—bhagavān iti | bhaga-śabdārtham aiśvaryādi-ṣāḍ-guṇyam ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **

aiśvaryasya samagrasya dharmasya yaśasaḥ śriyaḥ | 


    jñānavairāgyayoścaiva ṣaṇṇāṁ bhaga itīṅganā || 

iti smṛtyuktamaiśvaryādiṣāḍguṇyamity arthaḥ | udvahan bhavatīti śeṣaḥ | evaṁ sati bhinnavākyatvena bhagavacchabdapaunaruktyaṁ na bhavatīti bhagaśabdasyārthacatuṣkam | līlākamalaṁ dadhaditi—aiśvaryaśrījñānavairāgyāṇi prākṛtāni līlākamalasya vibhūtayaḥ, dharmaṁ yaśaca prākataṁ cāmaravyajanayorvibhūtī, parantu prākṛtāprākṛtayorabhedam eva bhāvayed iti tātparyam ||18||

———————————————————————————————————————

**jīva-gosvāmī (krama-sandarbhaḥ) : **bhagaḥ prāpañcikas tad-atītaś ca | līlā-kamalaṁ tu tad-atīta-mayam | tathāpi dvayor abheda-mayaṁ bhāvayed ity arthaḥ ||18||

———————————————————————————————————————

**viśvanātha-cakravartī (sārārtha-darśiṇī) :** bhaga-śabdasyārtham artha-catuṣkaṁ līlā-kamalaṁ dadhad iti līlā-kamalasya vibhūtayaḥ aiśvarya-śrī-jñāna-vairāgyāṇi prākṛtāni | dharmaḥ yaśaś ca prākṛtaṁ cāmara-vyajanayor vibhūtī ||18||

 **...**

**|| 12.11.19 ||**

**ātapatraṁ tu vaikuṇṭhaṁ dvijā dhāmākuto-bhayam |**

**tri-vṛd vedaḥ suparṇākhyo yajñaṁ vahati puruṣam ||**

**śrīdhara-svāmī (bhāvārtha-dīpikā) : **he **dvijāḥ** ! eka-vacanānto vā pāṭhaḥ | **akuto-bhayaṁ** kaivalyaṁ **dhāma** gṛham abhajat | yad vā, **vaikuṇṭhasya** viśeṣaṇam akuto-bhayaṁ yad dhāmeti | **tri-vṛt** ṛg-yajuḥ-sāma-rūpo **vedaḥ**, suparṇo’si garutmāṁs tri-vṛtte śiraḥ ity-ādi mantra-liṅgāt | **yajñaṁ** yajña-rūpaṁ puruṣam, yajño vai viṣṇuḥ iti śruteḥ ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he dvijā iti—gaṇāpekṣaṁ bahutvaṁ pūjāyāṁ vā | ekavacanātapāṭhe tu gaṇamukhyaśaunakaviṣayaiva saṁbuddhir iti maduktapūjāyāṁ mukhyādhikāro dvijasyaivetyabhiprāyaḥ | brahmalokaḥ sanātanaḥ ity uktimāśrityāha—yadveti | yadyapi mantre trivṛttaṁ śiraḥ ity uktes trivṛto vedasya garutmacchirastvamuktaṁ tathāpi mukhamarddhaṁ śarīrasya sarvaṁ vā mukhamucyate iti nyāyena śiraso'pi sarvaśarīratvamāyātīti | etena vedoktayāgādirgaruḍasyaiva vibhūtirity arthaḥ | akutobhayaṁ vaikuṇṭhaṁ chatraṁ, loke yannirbhayatvaṁ pratīyate tatkhalu chatrasyaiva vibhūtir iti | chatravatsaṁsāratāpavārakatvādvaikuṇṭhasyetyarthaḥ ||19||

———————————————————————————————————————

**jīva-gosvāmī (krama-sandarbhaḥ) : vaikuṇṭhaṁ** brahma-lokopariṣṭād vikuṇṭhā-sutāvirbhāvitaṁ, tat-padam asya virāḍ-adhiṣṭhātuḥ śrī-nārāyaṇasya **ātapatraṁ** bhāvayed ity arthaḥ ||19||

———————————————————————————————————————

**viśvanātha-cakravartī (sārārtha-darśiṇī) :** he **dvijāḥ** ! **akuto-bhayaṁ dhāma vaikuṇṭham** eva **ātapatraṁ** chatram abhajad iti loka-gataṁ yat kiñcin nirbhayatvaṁ pratīyate, tat khalu chatrasyaiva vibhūtir ity arthaḥ | **trivṛt** ṛg-yajuḥ-sāma-rūpo **vedaḥ**, vedokto yāgādir ity arthaḥ ||19||

 **...**

**|| 12.11.20 ||**

**anapāyinī bhagavatī śrīḥ sākṣād ātmano hareḥ |**

**viṣvaksenas tantra-mūrtir viditaḥ pārṣadādhipaḥ |**

**nandādayo’ṣṭau dvāḥ-sthāś ca te’ṇimādyā harer guṇāḥ ||**

**śrīdhara-svāmī (bhāvārtha-dīpikā) : **anapāyinī hareḥ śaktiḥ | tatra hetuḥ, sākṣād ātmanaḥ svarūpasya cid-rūpatvāt tasyās tad-abhedād ity arthaḥ | tantra-mūrtiḥ pañcarātrādy-āgama-rūpaḥ | ye’ṇimādayo’ṣṭau guṇās te harer dvāra-pālā nandādayaḥ ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **viṣvaksena iti pacarātrādyāgamo viṣvaksenasya vibhūtiḥ | anapāyinī nityayoginī sākṣatsvarūpabhūtā śaktiḥ āhlādinī śaktarvibhūtirlaukikaḥ svargādyānanda ūhyaḥ| tatrānapāyinītve | ity artha iti—śaktiśaktimatorabhedopacārād iti bhāvaḥ ||20||

———————————————————————————————————————

**jīva-gosvāmī (krama-sandarbhaḥ) : **anety ardhakam | evambhūtānanta-vṛttikā yā svarūpa-śaktiḥ, sā tv iha bhagavad-vāmāṁśa-vartinī mūrtimatī lakṣmīr evety āha—anapāyinīti | sākṣād ātmanaḥ parama-svarūpa-bhūtasya yā harer bhagavatī śrīḥ, saiva jagataḥ śrīr iti bhāvanayety[^68] arthaḥ |[^69] atra sākṣāc-chabdena vilajjamānayā yasya [bhā.pu. 2.5.13] ity-ādy uktā māyā neti dhvanitam | 

tatrānapāyitvaṁ, yathā śrī-hāyaśīrṣa-pañcarātre—


    paramātmā harir devas tac-chaktiḥ śrīr ihoditā |


    śrīr devī prakṛtiḥ proktā keśavaḥ puruṣaḥ smṛtaḥ |


    na viṣṇunā vinā devī na hariḥ padmajāṁ vinā || iti |

śrī-viṣṇu-purāṇe ca—


    nityaiva sā jagan-mātā viṣṇoḥ śrīr anapāyinī |


    yathā sarva-gato viṣṇus tathaiveyaṁ dvijottama || [vi.pu. 1.8.17] iti |

tatraivānyatra—


    evaṁ yathā jagat-svāmī deva-devo janārdanaḥ |


    avatāraṁ karoty eṣā tathā śrīs tat-sahāyinī || [vi.pu. 1.9.140] iti |

cid-rūpatvam api skānde—


    aparaṁ tv akṣaraṁ yā sā prakṛtir jaḍa-rūpikā |


    śrīḥ parā prakṛtiḥ proktā cetanā viṣṇu-saṁśrayā ||


    tām akṣaraṁ paraṁ prāhuḥ parataḥ param akṣaram | 


    harir evākhila-guṇa akṣara-trayam īritam || iti ||20|| [bhagavat-sandarbha 89]

———————————————————————————————————————

**viśvanātha-cakravartī (sārārtha-darśiṇī) : **anapāyinī eka-rūpā sākṣāt svarūpa-bhūtā śaktiḥ | asyāhlādinī-śakter vibhūtir laukikaḥ svargādy-ānanda ūhyaḥ | tantra-mūrtiḥ pañcarātrādy-āgama-rūpaḥ pañcarātrādy-āgamā viṣvaksenasya vibhūtaya ity arthaḥ | harer dvāḥsthā ye nandādayaḥ, te’pi aṇimādyā guṇā anya-gatā vibhūtayaḥ ||20||

 **...**

**|| 12.11.21 ||**

**vāsudevaḥ saṅkarṣaṇaḥ pradyumnaḥ puruṣaḥ svayam |**

**aniruddha iti brahman mūrti-vyūho’bhidhīyate ||**

**śrīdhara-svāmī (bhāvārtha-dīpikā) : **tasyaiva catur-vyūhopāsanām āha—vāsudevādi-śabdaiḥ puruṣaḥ śrī-nārāyaṇa eva svayaṁ mūrti-bhedair upāsya ity abhidhīyate ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yasyāṅgopāgānyuktāni tasyaivetyarthaḥ | vāsudeva ity-ādicatuṣṭayagataścaturvyūhaḥ | svayaṁ puruṣo bhagavānevetyarthaḥ ||21||

———————————————————————————————————————

**jīva-gosvāmī (krama-sandarbhaḥ) : **vāsudevādayaḥ sākṣāc catur-vyūha-rūpā viśvāditvena kalpita-rūpā[^70] iti vāsudeva ity-ādi-padya-dvayārthaḥ ||22||

———————————————————————————————————————

**viśvanātha-cakravartī (sārārtha-darśiṇī) :** dvāḥsthān uktvā dik-catuṣṭaya-gatāṁś caturo vyūhān āha—vāsudeva ity-ādi | mūrti-samūhaḥ | svayaṁ puruṣo bhagavān evety anvayaḥ ||21||

 **...**

**|| 12.11.22 ||**

**sa viśvas taijasaḥ prājñas turīya iti vṛttibhiḥ |**

**arthendriyāśaya-jñānair bhagavān paribhāvyate ||**

**śrīdhara-svāmī (bhāvārtha-dīpikā) : **tasyaivādhyātmani caturdhopāsanām āha—sa eva bhagavān viśvādi-śabdair vṛttibhir jāgrad-ādy-avasthābhiḥ paribhāvyate | tad-vṛtty-upādhīn āha—arthā bāhyāḥ | indriyaṁ manaḥ | āśayas tad ubhaya-saṁskāra-yuktam ajñānam | jñānaṁ tritaya-sākṣi taiḥ ||22||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **adhyātmani cakṣurādikaraṇābhimānini jīve | paribhāvyate paricintyate | tadvṛttyupādhīn jāgradādivṛtyupādhīn | tathā cendriyairarthāvabhāsakajāgradavasthāyāṁ viśva iti, manomātrāvabhāsyasvapnāvasthāyāṁ taijasa iti ajñānopalakṣitasuṣuptyavasthāyāṁ prājña iti trayasya jāgradāditrayasya sākṣi yajjñānaṁ tac ca caitanyaṁ, sa eva turīya iti etairity arthaḥ | caturṇāṁ vyūhānāṁ vibhūtīrāha—ubhayasaṁskārayuktam | sukhamahamasvāpsam iti sukham na kiñcidavediṣam ityākārakaṁ jñānañcetyubhayaṁ tairviśva ity-ādyā vṛttayastābhirbhagavāneva paricintyante caturṇāṁ vyūhānām eva viśvādyāścatasro vṛttayo niyamyā vibhūtaya iti bhāvaḥ | tatra vāsudevasya viśvaḥ, saṅkarṣaṇasya taijasaḥ, pradyumnasya prājñaḥ, aniruddhasya turīyo jñānam iti bhedaḥ ||22||

———————————————————————————————————————

**jīva-gosvāmī (krama-sandarbhaḥ) : _pūrva-ślokasya vyākhyā draṣṭavyā._**

———————————————————————————————————————

**viśvanātha-cakravartī (sārārtha-darśiṇī) :** caturṇāṁ vyūhānāṁ vibhūtīr āha—sa iti | arthādyā indriyaṁ manaḥ, āśayas tad-ubhaya-saṁskāra-yuktam | sukham aham asvāpsam iti sukhaṁ na kiñcid avediṣam ity ākārakam ajñānaṁ ca, tathā jñānaṁ ceti tair yā viśva ity ādyā vṛttayas tābhiḥ sa bhagavān eva paribhāvyate paricintyate, caturṇāṁ vyūhānām eva viśvādyāś catasro vṛttayo niyamyā vibhūtaya iti bhāvaḥ | atra vāsudevasya viśvaḥ | saṅkarṣaṇasya taijasaḥ | pradyumnasya prājñaḥ | aniruddhasya turīyo jñānam iti vibhūtayo vivecanīyāḥ ||22||

 **...**

**|| 12.11.23 ||**

**aṅgopāṅgāyudhākalpair bhagavāṁs tac catuṣṭayam |**

**bibharti sma catur-mūrtir bhagavān harir īśvaraḥ ||**

**śrīdhara-svāmī (bhāvārtha-dīpikā) : **ukta-catur-vyūha-dvayopāsane’pi pūrvokta-bhaṅgādy-upāsanam āha—aṅgeti | aṅgādibhir upālakṣito bhagavān harir vāsudevādi-catur-mūrtiḥ san viśvādi-catuṣṭayaṁ bibharti sma | viśvādi-bhāve’pi tan niyantus tasya na jīvatvam ity āha—viśvādi-catuṣṭayaṁ bibhrad api bhagavān īśvara eveti ||23||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tanniyaturviśvādiniyantuḥ | aṅgopāṅgādimāhitasya vāsudevasya viśva ityeva vibhūtiḥ | saṅkarṣaṇādīnāṁ taijasādyā vibhūtayaḥ | hari-bhaktāghahantā | iśvaro viśvādiniyatā ||23||

———————————————————————————————————————

**jīva-gosvāmī (krama-sandarbhaḥ) : **teṣām arthādīnāṁ catuṣṭayam aṅgādi-rūpeṇa bibharttīti aṅgādy-abhedenārthādayo’py upāsyā ity arthaḥ ||23||

———————————————————————————————————————

**viśvanātha-cakravartī (sārārtha-darśiṇī) : **vyañjitam evārthaṁ spaṣṭayati aṅgādibhiḥ sahita eva catur-mūrtir bhagavān catuṣṭayaṁ viśvādi-catuṣkaṁ niyāmakatayā bibharti | aṅgopāṅgāyudhākalpa-sahitasyaiva vāsudevasya vibhūtir viśvam ity evam eva saṅkarṣaṇādīnāṁ taijasādyā vibhūtayaḥ | harir ity upāsakānāṁ durita-hartā īśvaro viśvādīnāṁ niyantā ||23||

 **...**

**|| 12.11.24 ||**

**dvija-ṛṣabha sa eṣa brahma-yoniḥ svayaṁ-dṛk**

**sva-mahima-paripūrṇo māyayā ca svayaitat |**

**sṛjati harati pātīty ākhyayānāvṛtākṣo**

**vivṛta iva niruktas tat-parair ātma-labhyaḥ ||**

**śrīdhara-svāmī (bhāvārtha-dīpikā) : **tasyaiva brahmādi-tri-mūrtitām āha—dvija-ṛṣabheti | sa eṣa eka eva bhagavān brahma-yonir vedasya kāraṇam ity-ādi-hetu-trayam | vastuto bhedābhāve’py etaj jagat sva-gata-māyayā sṛjati harati pātīti kṛtvākhyayā brahmādi-rūpayānāvṛtākṣo’nācchanna-jñāno’pi vivṛta iva bhinna iva niruktaḥ śāstreṣu na tu bhinnaḥ | atra vidvad anubhavaṁ pramāṇayati, yatas tat parair ātmatveneva labhyata iti ||24||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he dvijaṛṣabheti—ṛtyakaḥ iti hrasve prakṛtibhāvaḥ | bhagavad-upāsakatvena tvaṁ brāhmaṇaśreṣṭho'si brāhmaṇo janmanā śreyānkimu matkalayā punaḥ itiḥ śrī-mukhokter iti saṁbuddherbhāvaḥ| svaśaktirūpeṇa svasminprāptayā māyayā | tvatprasādabladhajñānena tvatparāyaṇaiḥ bhaktyāham ekayā labhyaḥ ityāyukter ātma rūpeṇaiva tvaṁ prāpyasa ityāśayaḥ | caturvyūhamuktvā trimūrtitām āha—yoniḥ prakāśakaḥ| na cāsya ko'pi prakāśaka ityāha—svayaṁdṛk svayaṁprakāśakaḥ | na cāsya rājñaścaiśvaryārthaṁ prakṛtyapekṣetyāha—svamahimaparipūrṇaḥ, kintu krīḍārtham eva svayā śaktyā māyayā brahmādināmnā sṛjatītyādi, ityevamanāvṛtākṣo'pi aparicchinna jñānopi vivṛta iva kṛtavivaraṇa iva nirukta iva | vastutastu—nirvaktuṁ vivarituṁ brahmādibhiraśakya eva iti bhāvaḥ| tarhi kimarthametāvānāyāsaḥ kṛtastatrāha—tatparaistadbhaktairevātmanā manasā labhya etādṛśadhyāneneti bhāvaḥ | tatra tatpādānāṁ vibhūtibhiḥ pṛthivyādyairdṛṣṭasmṛtādibhir eva tatpādādismaraṇaṁ sukhena bhavet | tathā hi—sadādhyeyasya matprabhoścaraṇasyaiva vibhūtiriyaṁ pṛthvī sadā śrayate'taḥ pṛthvyāśritāḥ sthirajaṅgamā matprabhoścaraṇā śritā eva, te mayā saṁmānyā eva na tu dveṣyās tathā tadvakṣasthakaustubhasya sarve'pi jīvā vibhūtayo'tasteṣām eko'pi mayā dveṣṭuṁ na yujyata ityevaṁbhāvanaivātra phalaṁ dṛśyam iti viśvanāthaḥ ||24||

———————————————————————————————————————

**jīva-gosvāmī (krama-sandarbhaḥ) : **yasmai te upāsana-bhedās tan-māhātmyaṁ darśayati—dvijeti | brahma-yonitvādi-trayeṇa svarūpa-śaktir darśitā | tatra māyā-doṣeṇa liptatvam āśaṅkyāha—māyayā cānāvṛtākṣa iti | tatra hetuḥ—svayā svādhīnayeti | māyāṁ viśinaṣṭi—etad viśvaṁ sṛjatīty ādyā khyātiḥ vikhyātir yayā evam-bhūtācintya-māhātmyo’pi tat-parair bhaktair vivṛta iva kara-kalita iva niruktaḥ pratipāditaḥ | yatas tair ātmani citte labhyaḥ anubhavituṁ śakya iti ||24||

———————————————————————————————————————

**viśvanātha-cakravartī (sārārtha-darśiṇī) :** tasya catur-mūrtitām uktvā tri-mūrtitām āha—he dvijarṣabha ! eṣa bhagavān brahmaṇo vedasya yoniḥ prakāśakaḥ, na cāsya ko’pi prakāśaka ity āha—svayaṁ-dṛk sva-prakāśaḥ | na cāsya rājñaḥ ivaiśvaryārthaṁ prakṛty-apekṣety āha—sva-mahima-pūrṇaḥ | kintu krīḍārtham eva svayā sva-śaktyā māyayā māyākhyayā brahmādi-nāmnā sṛjati pātīty evam, anāvṛtākṣo’pi aparichinna-jñāno’pi māyayā vivṛta iva kṛta-vivaraṇa iva, nirukta iva | vastutas tu nirvaktuṁ vivarituṁ brahmādibhir apy ayam aśakya eveti bhāvaḥ | 

tarhi kim-artham etāvān āyāsaḥ kṛtaḥ ? tatrāha—tat-parais tad-bhakta-janair ātmanā manasā etādṛśa-dhyānena labhya iti | atra tat-pādādīnāṁ vibhūtibhiḥ pṛthivy-ādibhir dṛṣṭa-smṛtādibhir eva tat-pādādi-smaraṇaṁ sukhena bhavet | tathā hi sarvadā dhyeyasya mat-prabhoś caraṇasyaiva vibhūtir iyaṁ pṛthvī sarvadā dṛśyate, ataḥ pṛthvīm āśritāḥ sthāvara-jaṅgamā mat-prabhoś caraṇāśritā eva te mayā sammānanīyā eva, na tu dveṣṭavyāḥ | tathā mat-prabhor vakṣasi vṛtasya kaustubhasya vibhūtayaḥ sarve’pi jīvāḥ, atas teṣām eko’pi mayā dveṣṭuṁ nindituṁ vā na yujyata ity evaṁ bhāvanaivātra phalaṁ draṣṭavyam ||24||

 **...**

**|| 12.11.25 ||**

**śrī-kṛṣṇa kṛṣṇa-sakha vṛṣṇy-ṛṣabhāvani-dhrug**

**rājanya-vaṁśa-dahanānapavarga-vīrya |**

**govinda gopa-vanitā-vraja-bhṛtya-gīta-**

**tīrtha-śravaḥ śravaṇa-maṅgala pāhi bhṛtyān ||**

**śrīdhara-svāmī (bhāvārtha-dīpikā) : **yasyedam upāsanam uktaṁ taṁ śrī-kṛṣṇaṁ prārthayate—kṛṣṇa-sakha ! arjunasya sakhe ! vṛṣṇi-śreṣṭha ! avani-druho ye rājanyāḥ, teṣāṁ vaṁśasya dahana | anapavargam akṣīṇaṁ vīryaṁ yasya | gopa-vanitānāṁ vrajāḥ samūhā bhṛtyā nāradādayas tair gītaṁ tīrtha-bhūtaṁ śravaḥ kīrtir yasya | śravaṇam eva maṅgalaṁ yasya ||25||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **gopavanitāgītaṁ tu—jayati te'dhikaṁ janmanā vrajaḥ ity-ādinā, vāmabāhukṛtavāmakapolaḥ ity-ādinā, barhāpīḍaṁ naṭavaravapuḥ ity-ādinā | nāradagītaṁ saptamaskandhādiṣu prasiddham | ādinā sanakādigrahaḥ | saṁbuddhyabhiprāyāḥ kuntīstutau prathamaskandhe varṇitā api punar api kiñcidvarṇyante—kṛṣyate nijasamīpaṁ prāpyate bhaktajano'neneti kṛṣṇaḥ, śrīḥ rādhā tayā sahitaḥ śrī-kṛṣṇaḥ | aho svāsin śrīrādhayā saha tvayā vihāraḥ kevalaṁ mu (bhu) ktagopījanānāṁ nijasamīpākarṣaṇārtham eva yathā kṛtas tathādhunā mamāpyākarṣaṇaṁ kurv iti bhāvaḥ | antra hetutvena sambuddhyantaram āha—yatas tvaṁ kṛṣṇasakhosīti—kaṣyate viṣayair iti kṛṣṇo jīvastasya sakhā hitaiṣī ato māṁ jīvamapyuddhareti bhāvaḥ | tatraiva hetvantaram—vṛṣṇyṛṣabheti| varṣānti nijābhilaṣitam iti vṛṣṇayo vadānyā devāsteṣu śreṣṭhosīti viśvābhilaṣitapūrakasya tava mamābhilaṣitapūraṇaṁ na durghaṭam iti bhāvaḥ | atra hetutvena sambuddhyantaram āha—avanidhrugrājanyavaṁśaḥ | kaṁsanarakāsurādisamūhastasya dahane'kṣīṇaprabhāvo'sīti sarvalokahitārtaṁ yathā tvayā duṁṣṭā nāśitās tathā madajñānam api nāśayeti bhāvaḥ | śāstrapratipādyaṁ kamapyanyamāśrayāhaṁ tu vasudevanandano'smīti cettatrāha—govindeti | gobhirgībhirvedalakṣaṇābhirvidyate vicāryata iti govindaḥ | sarve vedā yatpadamāmananti iti śrutes tvam eva sarvaśāstrapratipādyo'sīti bhāvaḥ| yadyapyanye devā api hotāramindramavitāramindram iti, agnimītipurohitam ity-ādinā vedena pratipādyante tathāpi te na kintu smaraṇādi maṅgalāḥ śravaṇamaṅgalā santi tvantu śravaṇenaiva maṅgalaṁ karoṣīti bhāvaḥ | bhṛtyān bharituṁ yogyān | viśvambharasya te sarve eva bhṛtyāstadantargato'hamapyato mām api pāhīti bhāvaḥ | yadaṁśasya viṣṭabhyāham idaṁ kṛtsnam ekāṁśena sthito jagat iti gītokterupāsanamuktam | taṁ śrī-kṛṣṇaṁ sveṣṭadevaṁ paricāyayanprārthayate— śrī-kṛṣṇeti | kṛṣṇasyārjunasya sakheti pāṇveṣu snehaḥ svavaśīkārakaḥ, vṛṣṇyṛṣabheti yādaveṣu ca, tatra kiṁ dyotakaṁ tatrāha—avanidruho ye rājanyāsteṣāṁ vaṁśasya dahanam | yad vā, ta eva vaṁśāstatparasparasaṁmardotthavahne, tena pāṇḍavānāṁ yādavānāṁ ca vairiṇaḥ saṁhṛtya teṣāṁ pālaka iti | anapavargamakṣīṇaṁ vīryaṁ parākramo yasmād iti pāṇḍavānyādavāṁś ca yo bhavānsarvajayinaścakāreti bhāvaḥ | govindeti vrajasthalokeṣu tato'pyatisnehastatra kiṁ dyotakaṁ tatrāha—gopavanitānāṁ vrajasya samūhasya yo bhṛtyaḥ āsāmaho caraṇareṇujuṣāmahaṁ syām ity uktyaivābhipsitabhṛtyabhāva uddhavastena gītam | tā namasyannidaṁ jagau iti śrīśukokteryagītaṁ tīrthaṁ jagatpāvanaṁ śravo yaśastad eva śravaṇamaṅgalaṁ karṇasukhadaṁ yasya he tathābhūta ||25||

———————————————————————————————————————

**śrīnātha-cakravartī (caitanya-mata-mañjuṣā) : **yasyedam upāsanam uktaṁ, sa tu śrī-kṛṣṇa eveti stauti—śrī-kṛṣṇety-ādi | gopa-vanitāś ca nāradādyāś ca tair gītaṁ tīrtha-bhūtam eva yaśo yasya ||25||

 

———————————————————————————————————————

**jīva-gosvāmī (krama-sandarbhaḥ) : **tam eva nāmādi-grahaṇena spaṣṭayan prārthayate | yad vā, mama tv īdṛśa eva puruṣārtha iti vyañjayaṁs tādṛśam eva taṁ prārthayate—śrī-kṛṣṇeti | tatra śrī-kṛṣṇa-sakhety-ādinā pura-līlā, govindety-ādinā vraja-līlā | tatra vraja-līlāyā vyatyayenānte nirdeśāt tatraiva nija-sthitir darśitā tīrthety-ādinā tad vayam ime gopāś ca vanitās tad-aṅganāś ca vrajas tatra-sthā anye ca bhṛtyās tad-upāsakāś ca tair gīteti vigrahaḥ, vartamāne ktaḥ | bhṛtyān tan-mārge baddha-śraddhān asmān svayam eva tat siddhiṁ saṁpādayeti | evaṁ śrī-bhāgavata-śravaṇena kṛtaṁ sādhana-sādhya-naiyatyaṁ[^71] darśitam ||25||

———————————————————————————————————————

**viśvanātha-cakravartī (sārārtha-darśiṇī) :** yad-ṁśasyedam upāsanam uktaṁ taṁ śrī-kṛṣṇaṁ sveṣṭa-devaṁ paricāyayan prārthayate—śrī-kṛṣṇeti | kṛṣṇasyārjunasya sakhe iti pāṇḍaveṣu snehaḥ sva-vaśīkārakaḥ, vṛṣṇy-ṛṣabheti yādaveṣu | tatra kiṁ dyotakam ? ity ata āha—avani-druho ye rājanyās teṣāṁ vaṁśasya dahana | yad vā, ta eva vaṁśās tat-paraspara-sammardottha-vahne | tena pāṇḍavānāṁ yādavānāṁ ca vairiṇaḥ saṁhṛtya teṣāṁ pālaka iti | anapavargam akṣīṇaṁ vīryaṁ parākramo yasmād iti pāṇḍavān yādavāṁś ca yo bhavān sarva-jayinaś cakāreti bhāvaḥ | govindeti vraja-stha-lokeṣu tato’py atisnehaḥ | tatra kiṁ dyotakam ity ata āha—gopa-vanitānāṁ vrajasya samūhasya yo bhṛtyaḥ—āsām aho caraṇa-reṇu-juṣām ahaṁ syāṁ [bhā.pu. 10.47.61] ity uktvaivābhīpsita-bhṛtya-bhāva uddhavas tena gītaṁ, tā manasyann idaṁ jagau [bhā.pu. 10.47.53] iti śrī-śukokter yad gītaṁ tīrthaṁ jagat-pāvanaṁ śravo yaśas tad eva śravaṇa-maṅgalaṁ karṇa-sukha-pradaṁ yasya he tathā-bhūta ! ||25||

 **...**

**|| 12.11.26 ||**

**ya idaṁ kalya utthāya mahā-puruṣa-lakṣaṇam |**

**tac-cittaḥ prayato japtvā brahma veda guhāśayam ||**

**śrīdhara-svāmī (bhāvārtha-dīpikā) : **etaj japa-mātrasyāpi brahma-jñānaṁ phalam ity āha—ya iti | kalye uṣaḥ-kāle yas tac cittaḥ prayataḥ śuciś ca sa japtvā guhāśayaṁ hṛdi-sthaṁ brahma paśyati ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pratyūṣo'harmukhaṁ kalyam ity amaraḥ | antasthavadidaṁ padaṁ na pavargavad iti | mahāpuruṣo virāṭ tatra lakṣyatentaryāmitayeti tathā | guhāyāṁ hṛdaye śete tiṣṭhatīti guhāśayam yo veda nihitaṁ guhāyām iti śruteḥ | prayataḥ pavitraḥ san pavitraḥ prayataḥ pūtaḥ ity amaraḥ ||26||

———————————————————————————————————————

**jīva-gosvāmī (krama-sandarbhaḥ) : **brahma śrī-bhagavat-tattvaṁ | guhāśayaṁ durūham api ||26||

———————————————————————————————————————

**viśvanātha-cakravartī (sārārtha-darśiṇī) :** ya idaṁ mahā-puruṣa-lakṣaṇaṁ brahma-tattva-svarūpaṁ japtvā veda sa guhāśayaṁ paramātmanam eva vedety anvayaḥ ||26||

 **...**

**|| 12.11.27-28 ||**

**śrī-śaunaka uvāca—**

**śuko yad āha bhagavān viṣṇu-rātāya śṛṇvate |**

**sauro gaṇo māsi māsi nānā vasati saptakaḥ ||**

**teṣāṁ nāmāni karmāṇi saṁyuktānām adhīśvaraiḥ |**

**brūhi naḥ śraddadhānānāṁ vyūhaṁ sūryātmano hareḥ ||**

**śrīdhara-svāmī (bhāvārtha-dīpikā) : **maṇḍalaṁ deva-yajanam ity uktyā buddhim āgato mūrti-vyūha-prasaṅgena ravi-vyūho’tra pṛcchyate, śuka iti | pañcame yad āha—


    tathānye ca ṛṣayo gandharvā apsaraso nāgā grāmaṇyo yātudhānā devā ity ekaikaśo gaṇaḥ sapta [bhā.pu. 5.21.18] ity-ādinā | 

sauraḥ sūrya-saṁbandhī | saptakaḥ saptānāṁ gaṇaḥ | teṣāṁ saptānām adhīśvarais tat tat patibhis tat tan māsādhikṛta-sūryair vā vyūhaṁ vibhāgam ||27-28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **saptānāṁ sambandhī saptakaḥ | atra sambandhe kaḥ | hantānena śukaparīkṣitsaṁvādamayaṁ śrī-bhāgavataśāstramasmatpūrvapuruṣamārkaṇḍeyaṁ tadanuṣṭhitabhagavatpūjanatattvaṁ ca matpraśnānurodhāduktamidānīmasya śrī-bhāgavatasya tadviṣayasya bhagavataś ca dṛṣṭāntaḥ sūryaḥ kṛtaḥ—


    kṛṣṇe svadhāmopagate dharmajñānā dibhiḥ saha | 


    kalau naṣṭadṛśāmeṣaḥ purāṇārko'dhunoditaḥ || 

iti tad-uktyā kṛṣṇadyumaṇinimloce ityuddhavoktyā cāvagatas taṁ dvādaśātmakaṁ graharājamadhunā dvādaśa-skandhātmakaṁ purāṇarājasamāptyavasare prastāvayitumarhāmīti parāmṛśyāha śuka iti sarvamanyatsamam || adhīśvaraiḥ saṁyuktānāmityanena teṣāṁ pratyekaṁ svasvapatisāhityena dvandvaṁ jñeyam, | ata eva dvādaśaḥ sapta pṛthak caturdaśa iti pañcamaskandhoktiḥ saṁgacchate | sūryasyāpi svaniyantrantaryāmisāhityena dvandvaṁ jñeyam iti bālabodhinyām | yaśvāsau puruṣe yaścāditye ity-ādiśruteḥ | adhīśvarāprasiddhimālakṣyāha—tattanmāsādhikṛtasūryeveti | vyahassyādvalavinyāse nirmāṇe tarkavṛndayoḥ | vibhāge nirvitarke ca iti kośāt ||27-28||

———————————————————————————————————————

**jīva-gosvāmī (krama-sandarbhaḥ) : **śuka iti yugmakam | nanu, śruta-bhāgavata-tattvasya tava sūrya-gaṇa-śravaṇe ko’yam āgrahaḥ ? tatrāha—sūryasyātmā antaryāmī hariḥ, tasyaiva vyūham | tatraiva paryavasānād iti bhāvaḥ | iti gāyatry-upāsanā-tātparyaṁ[^72] vyañjitam ||27-28||

———————————————————————————————————————

**viśvanātha-cakravartī (sārārtha-darśiṇī) :** hantānena śuka-parīkṣit-saṁvādam ayaṁ śrī-bhāgavata-śāstram asmabhyaṁ kathitaṁ tad-anantaram asmat-pūrva-puruṣasya mārkaṇḍeyasya caritaṁ tad-anuṣṭhita-bhagavat-pūjana-tattvaṁ cāsmat-praśnānurodhād uktam | idānīṁ yasya śrī-bhāgavatasya tad-viṣayasya svayaṁ bhagavataś ca dṛṣṭāntaḥ śrī-sūryaḥ—


    kṛṣṇe sva-dhāmopagate dharma-jñānādibhiḥ saha |


    kalau naṣṭa-dṛśām eṣa purāṇārko’dhunoditaḥ || [bhā.pu. 1.3.44] 

ity etad uktvā, kṛṣṇa-dyumaṇi nimloce [bhā.pu. 3.2.7] ity uddhavoktyā cāvagatas taṁ dvādaśātmakaṁ sakala-graha-rājam adhunā dvādaśa-skandhātmaka-purāṇa-rāja-samāpti-samaye prastāvayitum aham arhāmīti manasi parāmṛśyāha—śuka iti | pañcame yadāha—


    tathānye ca ṛṣayo gandharvā apsaraso nāgā grāmaṇyo yātudhānā devā ity ekaikaśo gaṇaḥ sapta [bhā.pu. 5.21.18] ity-ādinā | 

sauraḥ sūrya-saṁbandhī | adhīśvarair adhīśvareṇa parameśvareṇa ity arthaḥ | nanv alaṁ sūrya-viṣayakeṇa praśnena, tatrāha—sūryātmanaḥ sūrya-svarūpasya harer eva vyūhaṁ brūhi ||27-28||

 **...**

**|| 12.11.29 ||**

**sūta uvāca—**

**anādy-avidyayā viṣṇor ātmanaḥ sarva-dehinām |**

**nirmito loka-tantro’yaṁ lokeṣu parivartate ||**

**śrīdhara-svāmī (bhāvārtha-dīpikā) : **tatra tāvat vyūhaṁ nirūpayituṁ prathamaṁ sūrya-svarūpam āha—anādy-avidyayā māyayā | ayaṁ sūryaḥ | loka-yātrā-pravartakaḥ ||29||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anādyavidyayā māyākāryatvādavidyāyā api māyātvam | vidyāvidye mama tanū ityāramya māyayā me vinirmite ity-ukteḥ | lokaṁ tantrayati dhārayatīti tathā | nirmitaḥ pṛthaktvena prakāśitaḥ ||29||

———————————————————————————————————————

**jīva-gosvāmī (krama-sandarbhaḥ) : **anādir avidyā yā, tayā māyayā viṣṇor eva sakāśān nirgato’yaṁ sūryaḥ ||29||

———————————————————————————————————————

**viśvanātha-cakravartī (sārārtha-darśiṇī) :** sac-cid-ānanda-svarūpasya svayaṁ bhagavataḥ kṛṣṇasya śrī-bhāgavatasya ca dṛṣṭāntī-bhūto’yaṁ sūryaḥ prākṛto bhavituṁ nārhatīti mā maṁsthā ity āha—anādy-avidyayeti sarva-dehinām ātmano viṣṇor evāyaṁ nirmitaḥ viṣṇur naivāyaṁ sva-tejo-mūrtiḥ sūryo’nādy-avidyayā māyayā nirmitaḥ loka-tantraḥ loka-yātrā-pravartakaḥ ||29||

 **...**

**|| 12.11.30 ||**

**eka eva hi lokānāṁ sūrya ātmādi-kṛd dhariḥ |**

**sarva-veda-kriyā-mūlam ṛṣibhir bahudhoditaḥ ||**

**śrīdhara-svāmī (bhāvārtha-dīpikā) : **atas tasya kriyā-bhedopādhikam eva nānātvaṁ, na svata ity āha—eka eveti | sūrya ātmā jagatas tasthuṣaś ca [ṛ.ve. 1.115.7] iti śruteḥ | jagad-ātmā ādi-kṛt sṛṣṭi-kartā harir eva sūryaḥ, sa ca sarvāsāṁ vedokta-kriyāṇāṁ mūlaṁ saṁs tenopādhinā bahudhoktaḥ ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yataḥ sūryo vastuta eko harirūpatvādato hetostasya sūryasya kriyābhedo nānāvaidikakriyābhedastadupādhikam eva nānātvam | jagato jaṅgamasya tasthuṣaḥ sthāvarasyātmeti śrutipadārthaḥ | ajahalliṅgatvānmūlaśabdasya tatpuruṣasya paravalliṅgatvātklībatvam ||30||

———————————————————————————————————————

**jīva-gosvāmī (krama-sandarbhaḥ) : **atas tad-ananyatva-nyāyena harir eva sūryaḥ | harer viśeṣaṇaṁ lokānām eka evātmā ity-ādi | ata eva sūryo’pi teṣām ātmādir ity arthaḥ ||30||

———————————————————————————————————————

**viśvanātha-cakravartī (sārārtha-darśiṇī) :** eka eva lokānām ātmā hariḥ sūryo bahudhā dvādaśadhā uktaḥ ||30||

 **...**

**|| 12.11.31 ||**

**kālo deśaḥ kriyā kartā karaṇaṁ kāryam āgamaḥ |**

**dravyaṁ phalam iti brahman navadhokto’jayā hariḥ ||**

**śrīdhara-svāmī (bhāvārtha-dīpikā) : **kāla-rūpa-dhāriṇo harer dvādaśāditya-rūpaṁ bhedaṁ kriyopādhikaṁ darśayituṁ prathamaṁ sarva-karma-pravṛttaye māyā-kṛtaṁ navadhā bhedam āha—kāla iti | kālaḥ prātarādiḥ | deśaḥ samādiḥ | kriyā anuṣṭhānam | kartā brāhmaṇādiḥ | karaṇaṁ srug-ādiḥ | kāryaṁ yāgādi | āgamo mantrādiḥ | dravyaṁ vrīhy-ādi | phalaṁ svargādi ||31||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādipadagrāhyān kramata āha—madhyāhnādi 1, śucyādi 2, kriyā anuṣṭhānam 3, kṣatriyādi 4, struvapraṇotādi 5, iṣṭisatrādi 6, brāhmaṇādi-kramādi 7, godhūmādi 8, cittaśudvyādīti 9 ||31||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **na kevalaṁ sūrya-rūpeṇa bahudhā karma-pravartanārthaṁ kālādi-rūpeṇāpi bahudhety āha—kāla iti | kālaḥ prātar-ādiḥ | deśaḥ vedikādiḥ | kriyā anuṣṭhānam | kartā brāhmaṇādiḥ | karaṇaṁ srug-ādiḥ | kāryaṁ yāgādi | āgamo mantrādiḥ | dravyaṁ vrīhy-ādi | phalaṁ svargādi ||31||

 **...**

**|| 12.11.32 ||**

**madhv-ādiṣu dvādaśasu bhagavān kāla-rūpa-dhṛk |**

**loka-tantrāya carati pṛthag dvādaśabhir gaṇaiḥ ||**

**śrīdhara-svāmī (bhāvārtha-dīpikā) : **tatra ca kāla-svarūpa-dhārī bhagavān pṛthak carati | madhv-ādiṣu caitrādiṣu | loka-tantrāya loka-yātrā-nirvāhāya ||32||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra navasu | bhagavānsūryaḥ ||32||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kāla-rūpa-dhārī bhagavān eva sūrya-rūpaḥ san | loka-tantrāya loka-yātrā-nirvāhaṇāya ||32||

 **...**

**|| 12.11.33 ||**

**dhātā kṛtasthalī hetir vāsukī rathakṛn mune |**

**pulastyas tumburur iti madhu-māsaṁ nayanty amī ||**

**śrīdhara-svāmī (bhāvārtha-dīpikā) : **tān eva gaṇān āha—dhāteti dvādaśabhiḥ | dhātā sūryaḥ | kṛta-sthalī apsarāḥ | hetī rākṣasaḥ | vāsukir nāgaḥ | rathakṛd yakṣaḥ | pulastya ṛṣiḥ | tumburur gandharvaḥ | madhu-māsaṁ caitram | nayanty anuvartayanti ||33||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **syāc caitre caitriko madhuḥ ity amaraḥ ||33||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** sauro gaṇo māsimāsīti yat pṛṣṭaṁ, tatra prathamaṁ caitra-māsasya saptakam āha—dhātā sūryaḥ | kṛta-sthalī apsarāḥ, hetiḥ rākṣasaḥ, vāsukir nāgaḥ, rathakṛt yakṣaḥ, pulastyaḥ ṛṣiḥ, tumburur gandharvaḥ ||33||

 **...**

**|| 12.11.34 ||**

**aryamā pulaho’thaujāḥ prahetiḥ puñjikasthalī |**

**nāradaḥ kacchanīraś ca nayanty ete sma mādhavam ||**

**śrīdhara-svāmī (bhāvārtha-dīpikā) : **athaujā yakṣaḥ | prahetī rākṣasaḥ | nārado gandharvaḥ | kacchanīro nāgaḥ | mādhavaṁ vaiśākham ||34||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vaiśākhe mādhavo rādhaḥ ity amaraḥ ||34||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **aryamā** **sūryaḥ | pulaha ṛṣiḥ | athaujā yakṣaḥ | prahetī rākṣasaḥ | puñjika-sthalī apsarāḥ | nārado gandharvaḥ | kacchanīro nāgaḥ | mādhavaṁ vaiśākham ||34||

 **...**

**|| 12.11.35 ||**

**mitro’triḥ pauruṣeyo’tha takṣako menakā hahāḥ |**

**rathasvana iti hy ete śukra-māsaṁ nayanty amī ||**

**śrīdhara-svāmī (bhāvārtha-dīpikā) : **mitraḥ sūryaḥ | pauruṣeyo rākṣasaḥ | rathasvano yakṣaḥ | śukra-māsaṁ jyeṣṭham ||35||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jyeṣṭhe śukraḥ ity amaraḥ ||35||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **mitraḥ sūryaḥ | atrir muniḥ | pauruṣeyo rākṣasaḥ | takṣako nāgaḥ | menakā apsarāḥ | hāhā gandharvaḥ | rathasvano yakṣaḥ | śukra-māsaṁ jyeṣṭham ||35||

 **...**

**|| 12.11.36 ||**

**vasiṣṭho varuṇo rambhā sahajanyas tathā huhūḥ |**

**śukraś citrasvanaś caiva śuci-māsaṁ nayanty amī ||**

**śrīdhara-svāmī (bhāvārtha-dīpikā) : **varuṇaḥ sūryaḥ | sahajanyo yakṣaḥ | śukro nāgaḥ | citrasvano rākṣasaḥ | śuci-māsam āṣāḍham ||36||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śucistvayam | āṣāḍhe ity amaraḥ ||36||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** vaśiṣṭho muniḥ | varuṇaḥ sūryaḥ | sahajanyo rākṣasaḥ | huhūr gandharvaḥ | śukro nāgaḥ | citrasvano yakṣaḥ | śuci-māsam āṣāḍham ||36||

 **...**

**|| 12.11.37 ||**

**indro viśvāvasuḥ śrotā elā-patras tathāṅgirāḥ |**

**pramlocā rākṣaso varyo nabho-māsaṁ nayanty amī ||**

**śrīdhara-svāmī (bhāvārtha-dīpikā) : **indraḥ sūryaḥ | viśvāvasur gandharvaḥ | śrotā yakṣaḥ | elāpatro nāgaḥ | varyo rākṣasa iti svayam eva vyākhyātam | nabho-māsaṁ śrāvaṇam ||37||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śravaṇe tu syānnabhāḥ ity amaraḥ ||37||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **indraḥ sūryaḥ | viśvāvasur gandharvaḥ | śrotā yakṣaḥ | elāpatro nāgaḥ | aṅgirā muniḥ | pramlocā apsarāḥ | varyo rākṣasaḥ | iti svayam eva vyākhyātam | nabho-māsaṁ śrāvaṇam ||37||

 **...**

**|| 12.11.38 ||**

**vivasvān ugrasenaś ca vyāghra āsāraṇo bhṛguḥ |**

**anumlocā śaṅkhapālo nabhasyākhyaṁ nayanty amī ||**

**śrīdhara-svāmī (bhāvārtha-dīpikā) : **vivasvān sūryaḥ | ugraseno gandharvaḥ | vyāghro rākṣasaḥ | āsāraṇo yakṣaḥ | śaṅkhapālo nāgaḥ | nabhasyākhyaṁ bhādra-padam ||38||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **syurnabhasye prauṣṭhapadabhādrabhādrapadāḥ ||38||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vivasvān sūryaḥ | ugraseno gandharvaḥ | vyāghro rākṣasaḥ | āsāraṇo yakṣaḥ | bhṛgur muniḥ | anumlocā apsarāḥ | śaṅkhapālo nāgaḥ | nabhasyākhyaṁ bhādra-padam ||38||

 **...**

**|| 12.11.39 ||**

**pūṣā dhanañjayo vātaḥ suṣeṇaḥ surucis tathā |**

**ghṛtācī gautamaś ceti tapo-māsaṁ nayanty amī ||**

**śrīdhara-svāmī (bhāvārtha-dīpikā) : **dhanañjayo nāgaḥ | vāto rākṣasaḥ | suṣeṇo gandharvaḥ | surucir yakṣaḥ | tapo-māsaṁ māgham | māsa-kramāti-laṅghranaṁ kaurmoktādityānukramānusāreṇa | vaiṣṇave tu māsa-krameṇoktiḥ | kvacin nāmavyatyayas tu kalpa-bhedeneti jñeyam ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadā  māghe ity amaraḥ ||39||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pūṣā sūryaḥ | dhanañjayo nāgaḥ | vāto rākṣasaḥ | suṣeṇo gandharvaḥ | surucir yakṣaḥ | ghṛtācī apsarā | gautamo muniḥ | tapo-māsaṁ māghaḥ ||39||

 **...**

**|| 12.11.40 ||**

**ṛtur varcā bharadvājaḥ parjanyaḥ senajit tathā |**

**viśva airāvataś caiva tapasyākhyaṁ nayanty amī ||**

**śrīdhara-svāmī (bhāvārtha-dīpikā) : **ṛtur yakṣaḥ | varcā rākṣasaḥ | parjanyaḥ sūryaḥ | senajid apsarāḥ | viśvo gandharvaḥ | airāvato nāgaḥ | tapasyākhyaṁ phālgunam ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **syāttapasyaḥ phālgunikaḥ ity amaraḥ ||40||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **ṛtur yakṣaḥ | varcā rākṣasaḥ | bharadvājo muniḥ | parjanyaḥ sūryaḥ | śyenajid apsarāḥ | viśvo gandharvaḥ | airāvato nāgaḥ | tapasyākhyaṁ phālgunam ||40||

 **...**

**|| 12.11.41 ||**

**athāṁśuḥ kaśyapas tārkṣya ṛtasenas tathorvaśī |**

**vidyucchatrur mahāśaṅkhaḥ saho-māsaṁ nayanty amī ||**

**śrīdhara-svāmī (bhāvārtha-dīpikā) :** aṁśuḥ sūryaḥ | aṁśa iti vā pāṭhaḥ | tārkṣyo yakṣaḥ | ṛtaseno gandharvaḥ | vidyucchatrū rākṣasaḥ | mahāśaṅkho nāgaḥ | saho-māsaṁ mārga-śīrṣam ||41||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **mārgaśīrṣa sahā mārgaḥ ity amaraḥ ||41||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **aṁśuḥ sūryaḥ | aṁśa iti ca pāṭhaḥ | kaśyapo muniḥ | tārkṣyo yakṣaḥ | ṛtaseno gandharvaḥ | urvaśī aparāḥ | vidyucchatrū rākṣasaḥ | mahāśaṅkho nāgaḥ | saho-māsaṁ mārga-śīrṣam ||41||

 **...**

**|| 12.11.42 ||**

**bhagaḥ sphūrjo’riṣṭanemir ūrṇa āyuś ca pañcamaḥ |**

**karkoṭakaḥ pūrvacittiḥ puṣya-māsaṁ nayanty amī ||**

**śrīdhara-svāmī (bhāvārtha-dīpikā) : **bhagaḥ sūryaḥ | sphūrjo rākṣasaḥ | ariṣṭanemir gandharvaḥ | ūrṇo yakṣaḥ āyur ṛṣiḥ | karkoṭako nāgaḥ ||42||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **puṣyamāsaṁ puṣyanakṣatropalakṣitapūrṇimāyutamāsaṁ, pauṣamity arthaḥ ||42||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **bhagaḥ sūryaḥ | sphūrjo rākṣasaḥ | ariṣṭanemir gandharvaḥ | ūrṇo yakṣaḥ | karkoṭako nāgaḥ | pūrvacittir apsarāḥ | puṣyaṁ pauṣam ||42||

 **...**

**|| 12.11.43 ||**

**tvaṣṭā ṛcīka-tanayaḥ kambalaś ca tilottamā |**

**brahmāpeto’tha śatajid dhṛtarāṣṭra iṣam-bharāḥ ||**

**śrīdhara-svāmī (bhāvārtha-dīpikā) : **tvaṣṭā sūryaḥ | ṛcīka-tanayo jamadagniḥ | kambalo nāgaḥ | brahmāpeto rākṣasaḥ | śatajid yakṣaḥ | dhṛtarāṣṭro gandharvaḥ | iṣam-bharā āśvina-pālakāḥ ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **syādāśvina iṣo'pyāśvayujo'pi ity amaraḥ ||43||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **tvaṣṭā sūryaḥ | ṛcīka-tanayo jamadagnir muniḥ | kambalāśvo nāgaḥ | tilottamā apsarāḥ | brahmāpeto rākṣasaḥ | śatajid yakṣaḥ | dhṛtarāṣṭro gandharvaḥ | iṣam-bharā ete āśvina-pālakāḥ ||43||

 **...**

**|| 12.11.44 ||**

**viṣṇur aśvataro rambhā sūryavarcāś ca satyajit |**

**viśvāmitro makhāpeta ūrja-māsaṁ nayanty amī ||**

**śrīdhara-svāmī (bhāvārtha-dīpikā) : **viṣṇur ādityaḥ | aśvataro nāgaḥ | sūryavarcā gandharvaḥ | satyajid yakṣaḥ | makhāpeto rākṣasaḥ | ūrja-māsaṁ kārtika-māsam | ete cādity-ādayaḥ kaurme vibhajyoktāḥ, 


    dhātāryamā ca mitraś ca varūṇaś cendra eva ca | 


    vivasvān atha pūṣā ca parjanyaś cāṁśur eva ca | 


    bhagas tvaṣṭā ca viṣṇuś ca ādityā dvādaśa smṛtāḥ | 


    pulastyaḥ pulahaś cātrir vasiṣṭho’thāṅgirā bhṛguḥ | 


    gautamo’tha bharadvājaḥ kaśyapaḥ kratur eva ca | 


    jamadagniḥ kauśikaś ca munayo brahma-vādinaḥ | 


    rathakūrco’riṣṭanemir grāmaṇīś ca rathasvanaḥ | 


    ratha-citrasvanaḥ śrotā aruṇaḥ senajit tathā | 


    tārkṣyaś cāriṣṭanemiś ca ṛtajit satyajit tathā || ete yakṣāḥ | 


    atha hetiḥ prahetiś ca pauruṣeyo vadhas tathā | 


    varyo vyāghras tathāyaś ca vāyur vidyud divākaraḥ | 


    brahmāpetaś ca viprendrā yajñāpetaś ca rākṣasaḥ | 


    vāsukiḥ kacchanīraś ca takṣakaḥ sarpa-puṅgavaḥ | 


    elāpatraḥ śaṅkhapālas tathairāvata-saṁjñitaḥ | 


    dhanañjayo mahāpadmas tathā karkoṭako dvijāḥ | 


    kambalo’śvataraś caiva vahanty enaṁ yathā-kramam | 


    tumburur nārado hāhā hūhūr viśvāvasus tathā | 


    ugraseno vasurucir viśvāvasur athāparaḥ | 


    citrasenas tathorṇāyur dhṛtarāṣṭro dvijottamāḥ | 


    sūryavarcā dvādaśeti gandharvā gāyatāṁ varāḥ | 


    kṛtasthaly apsaro-varyā tathānyā puñjikasthalī | 


    menakā sahajanyā ca pramlocā ca dvijottamāḥ | 


    anumlocā ghṛtācī ca viśvācī corvaśī tathā | 


    anyā ca pūrvacittiḥ syād anyā caiva tilottamā | 


    sambhā ceti dvija-śreṣṭhās tathaivāpsarasaḥ smṛtāḥ || iti ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bāhulorjau kārttikikaḥ ity amaraḥ | iha māsavyutkramo hi kaurmoktasūyarṣiyajñādikramāpekṣayaiva jñeyaḥ ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **viṣṇuḥ sūryaḥ | aśvataro nāgaḥ | rambhā apsarāḥ | sūryavarcā gandharvaḥ | satyajid yakṣaḥ | makhāpeto rākṣasaḥ | ūrja-māsaṁ kārtikam ||44||

 **...**

**|| 12.11.45 ||**

**etā bhagavato viṣṇor ādityasya vibhūtayaḥ |**

**smaratāṁ sandhyayor nṝṇāṁ haranty aṁho dine dine ||**

**vaṁśīdharaḥ (bhāvārtha-dīpikā-prakāśaḥ) : **ādityasyādityarūpasya viṣṇoḥ | ahaṁ pāpam ||45||

 **...**

**|| 12.11.46 ||**

**dvādaśasv api māseṣu devo’sau ṣaḍbhir asya vai |**

**caran samantāt tanute paratreha ca san-matim ||**

**śrīdhara-svāmī (bhāvārtha-dīpikā) : **eteṣāṁ pṛthak karmāṇi nirūpayati—dvādaśasv apīti tribhiḥ | asau devaḥ sūryaḥ ṣaḍbhir gandharvādibhir asya janasya samantāc caran śubhāṁ matiṁ tanute | gāyatry-artho’nena sūcitaḥ ||46||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **asau devaḥ sūryaḥ | ṣaḍbhir gandharvādibhiḥ sva-vibhūtibhiḥ ||46||

 **...**

**|| 12.11.47 ||**

**sāmarg-yajurbhis tal-liṅgair ṛṣayaḥ saṁstuvanty amum |**

**gandharvās taṁ pragāyanti nṛtyanty apsaraso’grataḥ ||**

**śrīdhara-svāmī (bhāvārtha-dīpikā) : **tal-liṅgaiḥ sūrya-prakāśakaiḥ ||47||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **samantātsaptasu dvīpeṣu | iha sanmatitananaṁ tu sūryodaye caurajārādayo'pi svakarma tyajati sādhava iva tiṣṭhantīti prasiddham eva | paratra paralokanimittaṁ sanmatitananam api sūryādeva, sūryodaya eva śrautasmārtapāralaukikakarmapravṛtteḥ prāyo darśanāt | iha paratreti saptamyau nimitterthe evātra jñeye | tad uktam—yasyodayenehajagatprabudhyate pravartate cākhilakarmasiddhaye iti bhaviṣyottare paratreha ca sanmatitananoktyā dhiyaḥ prerakatārūpo gāyatryartho'tra dhvanitas tathā ca gāyatryā samāptirasūcīti jñeyam ||46-47||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **eteṣāṁ pṛthak karmāṇi nirūpayati sāmeti | tal-liṅgaiḥ sūrya-prakāśakaiḥ ||47|| 

 **...**

**|| 12.11.48 ||**

**unnahyanti rathaṁ nāgā grāmaṇyo ratha-yojakāḥ |**

**codayanti rathaṁ pṛṣṭhe nairṛtā bala-śālinaḥ ||**

**śrīdhara-svāmī (bhāvārtha-dīpikā) : **unnahyanti dṛḍhaṁ badhnanti | grāmaṇyo yakṣāḥ | nairṛtā rākṣasāḥ ||48||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **grāmaṇīḥ pradhāne'dhipatau yakṣanāpitayor api iti kośāt | nairṛto yāturakṣasī ity amaraḥ ||48||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **unnahyanti dṛḍhaṁ badhnanti | grāmaṇyo yakṣāḥ rathaṁ yojayanti | codayanti balena nodanaiś cālayanti nairṛtā rākṣasāḥ ||48||

 **...**

|| **12.11**.**49 ||**

**vālakhilyāḥ sahasrāṇi ṣaṣṭir brahmarṣayo’malāḥ |**

**purato’bhimukhaṁ yānti stuvanti stutibhir vibhum ||**

**śrīdhara-svāmī (bhāvārtha-dīpikā) : **kiṁ ca, vālakhilyā iti | evaṁ pratimāsaṁ ta eva stuvanti vibhuṁ sūryam ||49||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **stāvakarṣiṣu punarādhikyam āha—kiñceti | stutibhiḥ stutiprakāśakaiḥ udutyaṁ jātavedasam ity-ādimantraiḥ | viśeṣeṇa bhāti bhāpayati veti vibhustam ||49||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.11.50 ||**

**evaṁ hy anādi-nidhano bhagavān harir īśvaraḥ |**

**kalpe kalpe svam ātmānaṁ vyūhya lokān avaty ajaḥ ||**

**śrīdhara-svāmī (bhāvārtha-dīpikā), viśvanātha-cakravartī (sārārtha-darśiṇī) : **vyūhya vibhajya ||50||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kalpekalpe pratikalpaṁ harir eva svamātmānamādityarūpeṇa dvādaśadhā vibhajya lokānavati duḥkhajālādrakṣatīty arthaḥ ||50||

iti śrīmad-bhāgavata-bhāvārtha-dīpikā-prakāśe dvādaśa-skandhe ekādaśo'dhyāyaḥ ||11||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

iti sārārtha-darśinyāṁ harṣiṇyāṁ bhakta-cetasām |

ekādaśo dvādaśe’tra saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    āditya-vyūha-vivaraṇaṁ nāma 


    ekādaśo’dhyāyaḥ |

|| 12.11 ||

…

(12.12)


### dvādaśo’dhyāyaḥ


## skandhārtha-nirūpaṇaṁ

**|| 12.12.1 ||**

**sūta uvāca—**

**namo dharmāya mahate namaḥ kṛṣṇāya vedhase |**

**brahmaṇebhyo namaskṛtya dharmān vakṣye sanātanān ||**

**śrīdhara-svāmī (bhāvārtha-dīpikā) :**

dvādaśe tu purāṇokta-sarvārthānukramaḥ kṛtaḥ |

prathama-skandham ārabhya prādhānyena samāsataḥ ||

tad evam asmin purāṇe vistareṇoktān arthān saṅkṣepato varṇayiṣyan dharmādīn praṇamati, nama iti. mahate hari-bhakti-lakṣaṇāya. brāhmaṇebhyo brāhmaṇān. sanātanān anādīn. dharmān ity upalakṣaṇaṁ purāṇoktārthānām ||1||

———————————————————————————————————————

**jīva-gosvāmī (krama-sandarbhaḥ) :** kṛṣṇāya tad-ākhyayātiprasiddhāya svayaṁ bhagavate | vedhase avatārādi-sarva-vidhātre | tatra sva-dainyena vinayaḥ brāhmaṇebhyo namaskṛtyeti | sanātanān, kālena naṣṭā pralaye vāṇīyaṁ [bhā.pu. 11.14.3] ity-ādi-pramāṇena prasiddhān, dharmān bhāgavatān vakṣya iti tat-tat-prasaṅgānukrameṇa tān eva sūcayiṣyāmi—patitaḥ skhalitaḥ [bhā.pu. 12.12.47] ity-ādinā ca sākṣād vakṣyāmīty arthaḥ ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anukramo gaṇanā | samāsataḥ saṅkṣepataḥ, saṅkṣepakathane'pi prādhānyena mukhyārthasyaiva kathanaṁ natu sarvata ity arthaḥ dharmasyava haripriyatvena saṁsāratārakatvādādau namati—nama iti | haripriyatvaṁ dharmasya yadāyadā hi dharmasya iti śrīgītāvākyādavasīyate | dharmāntaravyāvṛttaye—mahata iti | mahattvam api hari-bhaktilakṣaṇadharmasya duktyaivāvasīyate| tathā hi—sarvadharmānparityajya mām ekaṁ śaraṇaṁ vraja iti | brāhmaṇebhya iti dvitīyārthe caturthī | sanātanāñchrīmadvyāsakathanād api prāktanānnatu vyāsapraṇītāṁs tathā ca vedavatsanātanatvamasya purāṇasya śrīsūtena dhvanitam | vedhase'vatārādisarvavidhātre | svadainyaṁ jñāpayannamati—brāhmaṇebhyo vyāsādibhyastatprakāśakebhyaḥ | sanātanam kālena pralaye naṣṭā vāṇīyam ity-ādipramāṇena prasiddhān dharmān bhāgavatānvakṣye tattatprasaṅgānukrameṇa tāneva sūcayiṣyāmi patitaḥ skhalitaḥ ity-ādinā ca sākṣādvakṣyāmīty arthaḥ | śravaṇakīrtanādiviṣayatve sati tac caritānyeva paramasanātanadharmā bhavantīti bhāvaḥ | yad vā, bhagavato bhaktiyogasya tac caritānāṁ ca nirguṇatvātsanātanatvameva, saguṇasyaiva vastunaḥ sanātanatvābhāvād ity arthaḥ ||1||

———————————————————————————————————————

**viśvanātha-cakravartī (sārārtha-darśiṇī) :**

prathamāditaḥ ārabhyopākhyāna-vitateḥ punaḥ |

anukramaḥ prasiddhāyāṁ dvādaśe kriyate sphuṭam ||

mahate bhakti-lakṣaṇāya kṛṣṇāya tat-prāpyāya, vedhase sarva-kāraṇāya, brāhmaṇebhyo vyāsādibhyas tat-prakāśakebhyo dvitīyārthe caturthī | dharmān bhagavac-caritrāṇi śravaṇa-kīrtanādir viṣayatve sati bhagavac-caritāny eva parama-dharmā bhavantīti bhāvaḥ | sanātanān nityān | bhagavato bhakti-yogasya ca tac-caritānāṁ ca nirguṇatvād iti bhāvaḥ ||1||

 **...**

**|| 12.12.2 ||**

**etad vaḥ kathitaṁ viprā viṣṇoś caritam adbhutam |**

**bhavadbhir yad ahaṁ pṛṣṭo narāṇāṁ puruṣocitam ||**

**śrīdhara-svāmī (bhāvārtha-dīpikā) : **puruṣatve ucitaṁ śravaṇādi-yogyam ||2||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yadbhavadbhirnarāṇāṁ sambandhi puṁsām ekāntataḥ śreyastannaśśaṁsitumarhasi ityahaṁ pṛṣṭastadetadvo viṣṇoradbhūtacaritaṁ mayā kathitam iti sambandhaḥ | he viprā iti—vigataḥ prāpūrayitā svīyabodhena yeṣāṁ te viprāḥ sarvajñā iti | sarvajñānāmagre mayā yathāśrutam evoktam iti bhāvaḥ | tatra bhagavaccaritaśravaṇam eva mukhyamityabhipretyopasaṁharannanukramitumupakramate—narāṇāṁ madhye ye puruṣāsteṣāmevocitaṁ na tu tadvimukhānāṁ paśūnām iti teṣāṁ gālipradānam | tad uktam— 


    śvaviḍvarāhoṣṭrakharaiḥ saṁstutaḥ puruṣaḥ paśuḥ | 


    na yatkarṇapathopeto jātu nāma gadāgrajaḥ || iti | 

yad vā, narāṇāṁ puruṣe bhagavati yaducitam ||2||

———————————————————————————————————————

**jīva-gosvāmī (krama-sandarbhaḥ) :** tatraiva bhagavac-carita-śravaṇam eva mukhyam ity abhiprāyeṇa tenaiva mahā-prasaṅgam upasaṁharan tān anukramitum upakramate—etad iti | narāṇāṁ madhye ye puruṣās teṣām evocitaṁ, na tu ye teṣāṁ madhye paśavas teṣām ity artha iti tad-bahir-mukhebhyo gāli-pradānaṁ, yathoktam, śva-viḍ-varāhoṣṭra-kharaiḥ [bhā.pu. 2.3.19] ity-ādi | yad vā, narāṇāṁ jīvānāṁ puruṣe śrī-bhagavati yad ucitam ||2||

———————————————————————————————————————

**viśvanātha-cakravartī (sārārtha-darśiṇī) :** narāṇāṁ madhye ye puruṣās teṣām ucitaṁ, na tu narāṇāṁ madhye ye paśavas teṣām iti | yad uktaṁ, śva-viḍ-varāhoṣṭra-kharaiḥ saṁstutaḥ puruṣaḥ paśuḥ [bhā.pu. 2.3.19] iti ||2||

**...**

**|| 12.12.3 ||**

**atra saṅkīrtitaḥ sākṣāt sarva-pāpa-haro hariḥ |**

**nārāyaṇo hṛṣīkeśo bhagavān sātvatāṁ patiḥ ||**

**śrīdhara-svāmī (bhāvārtha-dīpikā) : **etat prapañcayati—atreti | bhagavān aiśvaryādi-ṣaḍ-guṇaḥ | sākṣāt saṅkīrtita iti devatā-kāṇḍārthaḥ ||3||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etatpuruṣasya śravaṇādiyogyametad ity arthaḥ | atra śrī-bhāgavate | sākṣāddhariḥ śrī-kṛṣṇaḥ ete cāṁśakalāḥ puṁsaḥ kṛṣṇas tu bhagavānsvayam ity-ukteḥ | sarvapāpahara ity-ādiviśeṣaṇānāṁ tatraiva sāmañjasyāt | atra dvādaśa-skandheṣu harirbhagavad-ādyākhyayānantāvirbhāvaḥ parameśvarastāvanmukhyatvena kīrtyate | tatrāpi guṇarūpalīlātvena mukhyatvena kortyate | tasya ca prādhānyena bhedadvayaṁ darśitamityāha—nārāyaṇaḥ sarvajīvāśrayaḥ | hṛṣīkeśastadīyasarvendriyapravartakaś ca paramātmetyartha ityeko bhedaḥ | dvitīyam āha—bhagavāniti | sa eva kaḥ—sātvatāmuddhavādīnāṁ patiḥ svayaṁ bhagavānity arthaḥ ||3||

———————————————————————————————————————

**śrīnātha-cakravartī (caitanya-mata-mañjuṣā) :** atra śrī-bhāgavate sātvatāṁ patiḥ śrī-kṛṣṇaḥ saṅkīrtyate, sa eva bhagavān | hary-ādīny api tan-nāmāni ||3||

———————————————————————————————————————

**jīva-gosvāmī (krama-sandarbhaḥ) : **atra śrī-bhāgavate harir bhagavad-ādy-ākhyayānantāvirbhāvaḥ parameśvaras tāvan-mukhyatvena kīrtyate, tatrāpi guṇa-rūpa-līlābhiḥ sākṣād eva kīrtyate | tasya ca prādhānyena bheda-dvayaṁ darśitam ity āha—nārāyaṇaḥ sarva-jīvāśrayaḥ hṛṣīkeśas tadīya sarvendriya-pravartakaś ca paramātmety arthaḥ | ity eko bhedaḥ | dvitīyam āha—bhagavān iti | sa ca sātvatāṁ patiḥ svayaṁ bhagavān śrī-yādavendra-rūpatvena kīrtyata ity arthaḥ ||3||

———————————————————————————————————————

**viśvanātha-cakravartī (sārārtha-darśiṇī) :** yaḥ sarva-pāpa-hartṛtvena hari-śabdenocyate yaś ca nārasya jīva-samūhasya āśramatvena nārāyaṇa-śabdenocyate | yaś ca sarvendriyāṇāṁ pravartakatvena hṛṣīkeśa-śabdenocyate sa eva bhagavān atra dvādaśasv api skandheṣu kīrtyate | sa hi ka ity ata āha—sātvatām uddhavādīnāṁ patiḥ ||3||

 **...**

**|| 12.12.4 ||**

**atra brahma paraṁ guhyaṁ jagataḥ prabhavāpyayam |**

**jñānaṁ ca tad-upākhyānaṁ proktaṁ vijñāna-saṁyutam ||**

**śrīdhara-svāmī (bhāvārtha-dīpikā) :**brahma-kāṇḍārtham āha—atra brahmeti | guhyaṁ nirguṇam | prabhavāpyayam, prabhavaty asmād iti prabhavam, apyety asminn ity apyayam, tac ca tac ca | anenāśraya-śabdārtho darśitaḥ | vijñāna-saṁyutam aparokṣa-jñāna-paryantaṁ jñānam | tad-upākhyānaṁ taj-jñānam upākhyāyate prakāśyate yena taj-jñāna-sādhanam ity arthaḥ ||4||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **saguṇamuktvā nirguṇam āha—brahmeti | ity artha iti—śravaṇādisādhanamantareṇa jñānānutpattes tadapyuktam iti bhāvaḥ | tadīyanirviśeṣaprakāśarūpaṁ yadbrahma tadapi proktaṁ vāgādyagrāhyatvādguhyam | tahi kathaṁ svayaṁ proktaṁ tatrāha—jagata utpattilayau yatas tadityevaṁrītyoktaṁ na tu sākṣād ity arthaḥ ||4||

———————————————————————————————————————

**śrīnātha-cakravartī (caitanya-mata-mañjuṣā) :** atra brahmety-ādi | atra śrī-bhāgavate brahma-paraṁ guhyaṁ viśvasya prabhavāpyayaṁ jñānaṁ ca vijñāna-saṁyutaṁ yat proktaṁ, tat-tad-upākhyānaṁ śrī-kṛṣṇopākhyānam | upa ākhyāyate iti karmaṇi yuṭ, hīne upaś ca kathyate iti upa-śabdo’tra hīnārthaḥ | upārjunaṁ yoddhāraḥ itivat | tat tataḥ kṛṣṇākhyānād dhīnam ity arthaḥ | tad ity avyayaṁ tad upa taṁ śrī-kṛṣṇam upa, tato hīnam ity arthaḥ | ākhyānaṁ—ākhyāyate kathyate kathā-prasaṅgāt nirdiśyate ity ākhyānaṁ, tat sarvaṁ brahmādi kathanīyam iti kathitam | vastutaḥ śrī-kṛṣṇa eva pratipādyaḥ, vedyaṁ vāstavam atra vastu [bhā.pu. 1.1.2] ity upakrānteḥ, tasya sarveśvareśvaratvāt | yad vā, ākhyāyate yata ity ākhyānaḥ śrī-kṛṣṇaḥ, tad brahmādi sarvam upākhyānaṁ śrī-kṛṣṇaād dhīnam iti ||4||

———————————————————————————————————————

**jīva-gosvāmī (krama-sandarbhaḥ) : **atra brahmeti sārdhakam | atra bhagavat-tattva-kīrtana eva tadīya-nirviśeṣa-prakāśa-rūpaṁ yad brahma yad eva jagaj-janmādinā sāmānyato lakṣitaṁ tad api proktam ||4||

———————————————————————————————————————

**viśvanātha-cakravartī (sārārtha-darśiṇī) :** tadīya-nirviśeṣa-prakāśa-rūpaṁ yad brahma, tad api proktaṁ, vāg-ādīndriya-grāhyatvābhāvād guhyaṁ tarhi kathaṁ proktaṁ, tatrāha jagataḥ prabhava utpattir apyayo layaś ca yatas tad ity etat-prakāreṇaiva proktaṁ, na tu sākṣāt proktam iti bhāvaḥ | tat-prāpti-sādhanaṁ jñānaṁ ca tad upākhyāyate prakāśyate yena taj jñāna-sādhanaṁ ca vijñānam aparokṣānubhavas tat-sahitaṁ ca ||4|| 

 **...**

**|| 12.12.5 ||**

**bhakti-yogaḥ samākhyāto vairāgyaṁ ca tad-āśrayam |**

**pārīkṣitam upākhyānaṁ nāradākhyānam eva ca ||**

**śrīdhara-svāmī (bhāvārtha-dīpikā) : **karma-kāṇḍārtham āha, bhakti-yogaś ca sādhya-sādhana-rūpaḥ | tad-āśrayaṁ bhakti-yogena niṣpāditam | evaṁ sāmānyato nirūpyedānīṁ dvādaśa-skandha-prakaraṇārthān anukrāmati | pārīkṣitam upākhyānaṁ parīkṣij-janmādi, tat-prastāvāya nāradākhyānaṁ ca ||5||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatprastāvāya parīkṣijjanmādiprasaṅgāya prathamaskandhata upakramate—pārīkṣitam iti | ihānukramaṇikādhyāye | yatprasiddham api kiñcitkicidullaṅghayate tannāniṣṭam iti | anukramaṇikā hi noktasamastārthavyāpinī bhavet yatprathamata eva janmaguhyādhyāyakathātiprasiddhāpyullaṅghitā | tathā drauṇidaṇḍabhīṣmaniryāṇādikathācitraketutripuravadhāmbarīṣādikathāghāsurabrahmamohādikathā ca bahuśa ullaṅghya kvacitkrameṇātyukteti ||5||

———————————————————————————————————————

**śrīnātha-cakravartī (caitanya-mata-mañjuṣā) :** atra bhakti-yoga eva mukhyatvenākhyāyate, tad-upāyatvena vairāgyaṁ ca | tad-āśrayaṁ bhakty-āśrayam ||5||

———————————————————————————————————————

**jīva-gosvāmī (krama-sandarbhaḥ) : **tad-artham eva jñāna-vijñāna-bhakti-yogāḥ yathottarotkarṣa-sopānavat krameṇa samākhyātās tad-āśrayaṁ tad-upayogi-vairāgyaṁ ceti padya-dvayena veda-tātparya-rūpo brahma-kāṇḍārtho darśitaḥ | tad evaṁ sārvatrikaṁ pratipādyam uktvā kramoktam āha—pārīkṣitam iti ||5||

———————————————————————————————————————

**viśvanātha-cakravartī (sārārtha-darśiṇī) : **bhakti-yogaḥ sādhana-rūpaḥ sādhya-rūpaś ca samya-guṇa-kramopasaṁhārābhyāsair ākhyātaḥ | tad-āśrayaṁ tad-uttham | atha prathama-skandhata eva prākaraṇikānarthān anukrāmyati | pārīkṣitam iti atrānukramaṇikādhyāye yat prasiddham api kiñcit kiñcid upākhyānam ullaṅghitam | nātrāniṣṭam āśaṅkanīyam anukramaṇikā hi nokta-samastārtha-vyāpinī bhavet, yat prathamata eva janma-guhyādhyāya-kathā atiprasiddhāpy ullaṅghitā | evaṁ drauṇi-daṇḍa-bhīṣma-niryāṇādi-kathā citraketu-tripura-vadhādi-kathā ambarīṣādi-kathā aghāsura-vadha-brahma-mohanādi-kathā bahuśa evollaṅghitā | kvacid vyutkrameṇāpy ukta iti ||5-7||

 **...**

**|| 12.12.6 ||**

**prāyopaveśo rājarṣer vipra-śāpāt parīkṣitaḥ |**

**śukasya brahmarṣabhasya saṁvādaś ca parīkṣitaḥ ||**

**śrīdhara-svāmī (bhāvārtha-dīpikā) : **brahma-rṣabhasya brāhmaṇottamasya | iti prathama-skandhārthaḥ ||6||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vipraśāpācchṛṅgiśāpāt | brahmasu brāhmaṇeṣu ṛṣiṣu uttamo brahmarṣistasya— vedāsye bṛhati vipre brahma vede parātmani | tapoyajñapradhāneṣu iti kośāt | ṛṣiḥ śreṣṭhe ca sarvajñe brāhmaṇe ca manau tathā iti ||6||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.7 ||**

**yoga-dhāraṇayotkrāntiḥ saṁvādo nāradājayoḥ |**

**avatārānugītaṁ ca sargaḥ prādhāniko’grataḥ ||**

**śrīdhara-svāmī (bhāvārtha-dīpikā) : **utkrāntir arcir ādi-gatiḥ | prādhaṇikaḥ pradhāna-kārya-virāḍ-rūpaḥ sargaḥ | agrata ādito mahad-ādi-krameṇety arthaḥ | iti dvitīyārthaḥ ||7||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.8 ||**

**viduroddhava-saṁvādaḥ kṣattṛ-maitreyayos tataḥ |**

**purāṇa-saṁhitā-praśno mahā-puruṣa-saṁsthitiḥ ||**

**śrīdhara-svāmī (bhāvārtha-dīpikā) : **mahā-puruṣasya saṁsthitiḥ pralaye tūṣṇīm avasthānam ||8||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **acirādigatiḥ te'rcirabhisambhavanti iti śrutyuktagatiḥ ||7-8||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** mahā-puruṣe padmanābhe saṁsthitiḥ pralaye brahmaṇas tad-udare śayanam ||8||

 **...**

**|| 12.12.9 ||**

**tataḥ prākṛtikaḥ sargaḥ sapta-vaikṛtikāś ca ye |**

**tato brahmāṇḍa-sambhūtir vairājaḥ puruṣo yataḥ ||**

**śrīdhara-svāmī (bhāvārtha-dīpikā) : **prākṛtikaḥ prakṛti-bhavo guṇa-kṣobha-rūpaḥ | vaikṛtikā mahad-ādayaś ca-kārād vikārāś ca ye teṣāṁ sargaḥ ||9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yato yatra brahmāṇḍe vairājo virāḍantaryāmī puruṣo'stīti ||9||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.10 ||**

**kālasya sthūla-sūkṣmasya gatiḥ padma-samudbhavaḥ |**

**bhuva uddharaṇe’mbhodher hiraṇyākṣa-vadho yathā ||**

**śrīdhara-svāmī (bhāvārtha-dīpikā) : **gatiḥ svarūpam | uddharaṇe uddhāraṇe ||10||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **uddhāraṇe nimitte yathā hiraṇyākṣavadhaḥ kṛtas tathokta ity arthaḥ ||10||

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** bhuva uddharaṇam ambhodheḥ sakāśāt ma-kāra-lopaś chāndasaḥ ||10||

 **...**

**|| 12.12.11 ||**

**ūrdhva-tiryag-avāk-sargo rudra-sargas tathaiva ca |**

**ardha-nārīśvarasyātha yataḥ svāyambhuvo manuḥ ||**

**śrīdhara-svāmī (bhāvārtha-dīpikā) : **ardhābhyāṁ nārī ca naraś ca tasya sargaḥ ||11||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ūrdhvasargo devasargaḥ, tiryaksargaḥ paśvādisargaḥ, avāksargo'dhaḥsargā'surādilakṣaṇaḥ | yad vā, ūrdhvasarga ūrdhvasañcārasargaḥ vṛkṣādisargaḥ | tiryaksargo'ṣṭāviṁśatidhā | avāksargaḥ nṛsargaḥ avāksrotās tu navamaḥ kṣattarekavidho nṛṇām ity-ukteḥ | nārīnarayoḥ samāhāradvandve tasya tṛtoyādvivacanāntārddhaśabdena punassamāsaḥ | tathā hi—arddhābhyāṁ nārīnaraṁ yasya tasya brahmaṇaḥ sakāśādatha sargo'bhūt | yato yatra sarge svāyaṁbhuvo manuḥ śatarūpā cābhūt ||11||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.12 ||**

**śatarūpā ca yā strīṇām ādyā prakṛtir uttamā |**

**santāno dharma-patnīnāṁ kardamasya prajāpateḥ ||**

**śrīdhara-svāmī (bhāvārtha-dīpikā) : **santāno dharma-patnīnām iti nava-brahma-samutpattir ity asyānantaraṁ draṣṭavyam ||12||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.13 ||**

**avatāro bhagavataḥ kapilasya mahātmanaḥ |**

**devahūtyāś ca saṁvādaḥ kapilena ca dhī-matā ||**

**śrīdharaḥ, jīva-gosvāmī (kṛṣṇa-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** ardhābhyāṁ nārī ca naraś ca tasya ||13||

 **...**

**|| 12.12.14 ||**

**nava-brahma-samutpattir dakṣa-yajña-vināśanam |**

**dhruvasya caritaṁ paścāt pṛthoḥ prācīnabarhiṣaḥ ||**

**śrīdhara-svāmī (bhāvārtha-dīpikā) : **iti tṛtīyārthaḥ | caturtha-skandhārtham āha—nava-brahmaṇāṁ marīcy-ādīnāṁ samutpattiḥ santānaḥ ||14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yā strīṇāmādyā prakṛtirmūlakāraṇaṁ, tata eva strīsargapravṛtteḥ| dharmapatnīnāṁ kīrtyādīnām, kardamasya ca yathā santānas tathā varṇitaḥ ||12-14||

———————————————————————————————————————

**jīva-gosvāmī (krama-sandarbhaḥ) : _na vyākhyātam._ **

———————————————————————————————————————

**viśvanātha-cakravartī (sārārtha-darśiṇī) : **nava-brahmabhyaḥ marīcy-ādibhyaḥ samutpattiḥ sudyumnasyety atra upākhyānam iti śeṣaḥ ||14||

 **...**

**|| 12.12.15 ||**

**nāradasya ca saṁvādas tataḥ praiyavrataṁ dvijāḥ |**

**nābhes tato’nucaritam ṛṣabhasya bharatasya ca ||**

**śrīdhara-svāmī (bhāvārtha-dīpikā) : **pañcama-skandhārtham āha—tataḥ praiyavrataṁ priyavratasya caritam ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he dvija iti—dvijatvātkathitam api punaḥ smārayāmīti bhāvaḥ ||15||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.16 ||**

**dvīpa-varṣa-samudrāṇāṁ giri-nady-upavarṇanam |**

**jyotiś-cakrasya saṁsthānaṁ pātāla-naraka-sthitiḥ ||**

**śrīdhara-svāmī (bhāvārtha-dīpikā) : **dvīpādy-upavarṇanaṁ prathamaṁ saṅkṣepatas tato dvīpādīnāṁ ye girayo nadyaś ca teṣām upavarṇanam | pātālānāṁ narakāṇāṁ ca saṁsthitiḥ | anenaiva naraka-nivartakam ajāmilopākhyānaṁ gṛhītaṁ tataḥ parācīnam ||16||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **anena narakasthitivarṇanaprasaṅgena ||16||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.17 ||**

**dakṣa-janma pracetobhyas tat-putrīṇāṁ ca santatiḥ |**

**yato devāsura-narās tiryaṅ-naga-khagādayaḥ ||**

**śrīdhara-svāmī (bhāvārtha-dīpikā) : **ṣaṣṭhārtham āha—dakṣa-janmeti ||7||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatputrīṇāṁ dakṣaputrīṇām | yato yatra santanyāṁ devādayo jātāḥ ||17||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.18 ||**

**tvāṣṭrasya janma-nidhanaṁ putrayoś ca diter dvijāḥ |**

**daityeśvarasya caritaṁ prahrādasya mahātmanaḥ ||**

**śrīdhara-svāmī (bhāvārtha-dīpikā) : **saptamārtham āha—putrayoś ceti ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tvāṣṭrasya vṛtrasya | diteḥ putrayoḥ | saṁbuddhis tu pūrvavat ||18||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.19 ||**

**manv-antarānukathanaṁ gajendrasya vimokṣaṇam |**

**manv-antarāvatārāś ca viṣṇor hayaśirādayaḥ ||**

**śrīdhara-svāmī (bhāvārtha-dīpikā) : **aṣṭamārtham āha—manvantarānukathanam iti | kvacit kasyācid anuktir vyutkramoktiś ca bhakti-rasākulatveneti draṣṭavyam ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādinājitādigrahaḥ | atrāvatārakramo na vivakṣito varṇitacaritakathane tātparyāt | ata eva svāmicaraṇair apy uktam—kvacitkasyacidanuktirity-ādi | bhakti samagnatvācchrīsūtasya yathākramakathanavismṛtirabhūd iti bhāvaḥ ||19||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.20 ||**

**kaurmaṁ mātsyaṁ nārasiṁhaṁ vāmanaṁ ca jagat-pateḥ |**

**kṣīroda-mathanaṁ tadvad amṛtārthe divaukasām ||**

**vaṁśīdharaḥ (bhāvārtha-dīpikā-prakāśaḥ) : **divaukasāmamṛtārthe'mṛtanimittaṁ tadvatkathitamity arthaḥ ||20||

 **...**

**|| 12.12.21 ||**

**devāsura-mahā-yuddhaṁ rāja-vaṁśānukīrtanam |**

**ikṣvāku-janma tad-vaṁśaḥ sudyumnasya mahātmanaḥ ||**

**śrīdhara-svāmī (bhāvārtha-dīpikā) : **navamārtham āha—rāja-vaṁśeti ||21||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sudyamnasya vaṁśaś ca kīrtitaḥ | atra tad iti padaṁ bhinnaṁ jñeyaṁ ṣaṣṭhyarthe, vaṁśa ityubhayatrānveti | maha utsavastaṁ karotīti mahakarastādṛśa ātmā deho yasya sa mahātmā, tasminpūrvaṁ putrīrūpeṇa jāte manormaho na jātāḥ, punargurukṛpayā tasyāḥ puruṣatve satyatīvotsavo'bhūdityata uktaṁ—mahātmana iti | atra madhyamapadalopī samāso jñeyaḥ ||21||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.22-24 ||**

**ilopākhyānam atroktaṁ tāropākhyānam eva ca |**

**sūrya-vaṁśānukathanaṁ śaśādādyā nṛgādayaḥ ||**

**saukanyaṁ cātha śaryāteḥ kakutsthasya ca dhīmataḥ |**

**khaṭvāṅgasya ca māndhātuḥ saubhareḥ sagarasya ca ||**

**rāmasya kośalendrasya caritaṁ kilbiṣāpaham |**

**nimer aṅga-parityāgo janakānāṁ ca sambhavaḥ ||**

**vaṁśīdharaḥ (bhāvārtha-dīpikā-prakāśaḥ) : **atraiva sudyumnaprakṛte | sarvaṁ vākyaṁ sāvadhāraṇam iti nyāyenaivakāro'tra bodhyaḥ | ādinā yaiḥ kavyādibhī rājyaṁ na gṛhītaṁ te'pi kathitā iti kaviḥ kanīyānviṣayeṣu niḥspṛho visṛjya rājyam ity-ukteḥ || sukanyāyā idaṁ saukanyaṁ, caritam iti śeṣaḥ || kośalā'yodhyā deśo vā kośalaḥ ||22-24||

 **...**

**|| 12.12.25 ||**

**rāmasya bhārgavendrasya niḥkṣatrī-karaṇaṁ bhuvaḥ |**

**ailasya soma-vaṁśasya yayāter nahuṣasya ca ||**

**śrīdhara-svāmī (bhāvārtha-dīpikā) : **soma-vaṁśādi-bhūtasyailasya caritam ||25||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.26 ||**

**dauṣmanter bharatasyāpi śāntanos tat-sutasya ca |**

**yayāter jyeṣṭha-putrasya yador vaṁśo’nukīrtitaḥ ||**

**śrīdhara-svāmī (bhāvārtha-dīpikā) : **tat-sutasya bhīṣmasya ||26||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **bhārgavaṁ bhṛguvaṁśamindayati samarddhayatīti bhārgavendrastasya sakāśādbhuyo niḥkṣatrakaraṇaṁ yathāsīttathā varṇitam ||25-26||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.27 ||**

**yatrāvatīrṇo bhagavān kṛṣṇākhyo jagad-īśvaraḥ |**

**vasudeva-gṛhe janma tato vṛddhiś ca gokule ||**

**śrīdhara-svāmī (bhāvārtha-dīpikā),** **viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yatra yaduvaṁśe | tato janmānantaram ||27||

———————————————————————————————————————

**jīva-gosvāmī (krama-sandarbhaḥ) : **tasya vṛddhiś ca gokula iti cakārāj janma cety arthaḥ | anyathā vṛddhis tv ity evoktaṁ syāt | asya sthāpanaṁ—nandas tv ātmaja utpannaḥ [bhā.pu. 10.5.1] ity ādau kṛṣṇa-sandarbhe (147-153) kṛtam eva ||27||

 **...**

**|| 12.12.28 ||**

**tasya karmāṇy apārāṇi kīrtitāny asura-dviṣaḥ |**

**pūtanāsu-payaḥ-pānaṁ śakaṭoccāṭanaṁ śiśoḥ ||**

**śrīdhara-svāmī (bhāvārtha-dīpikā) : **daśamārtham āha—tasya karmāṇīti | pūtanāyā asu-sahitasya stanya-payasaḥ pānam ||28||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tasya kṛṣṇākhyasya | śiśoḥ śiśurūpāt | śakaṭasyoccāṭanaṁ bhedanam caṭa—bhedane ||28||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **pūtanāyā asu-sahitasya stanya-payasaḥ pānam | śiśoḥ śiśunā niṣpeṣaḥ sammardaḥ ||28||

 **...**

**|| 12.12.29 ||**

**tṛṇāvartasya niṣpeṣas tathaiva baka-vatsayoḥ |**

**aghāsura-vadho dhātrā vatsa-pālāvagūhanam] ||**

**vaṁśīdharaḥ (bhāvārtha-dīpikā-prakāśaḥ) : **naṣpeṣaścūrṇanam, hananam iti yāvat | tathaiva niṣpeṣaḥ ||29||

———————————————————————————————————————

**śrīnātha-cakravartī (caitanya-mata-mañjuṣā) :** tṛṇāvartasya niṣpeṣas tathaiva baka-vatsayor ity antam aghāsura-mokṣo na likhita iti kecit tatra vismayante | tad asat, yamalārjuna-bhaṅgasya purāṇāntareṣv api likhitasya kathaṁ na likhanam akarot ? 


    śṛṇuṣvāvahito rājann api guhyaṁ vadāmi te |


    brūyuḥ snigdhasya śiṣyasya guravo guhyam apy uta || [bhā.pu. 10.13.3] 

iti daśame śrī-śukokter yad yad vyākhyātaṁ, tad eva bījam idam iti ||29||

———————————————————————————————————————

_na katamenānyena vyākhyātam._

 **...**

**|| 12.12.30 ||**

**dhenukasya saha-bhrātuḥ pralambasya ca saṅkṣayaḥ |**

**gopānāṁ ca paritrāṇaṁ dāvāgneḥ parisarpataḥ ||**

**śrīdhara-svāmī (bhāvārtha-dīpikā) : **saha-bhrātuḥ sa-sakhasya ||30||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **parisarpataḥ sarvataḥ pravṛt tasya ||30||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **saha-bhrātuḥ jñāti-sahitasya ||30||

**...**

**|| 12.12.31 ||**

**damanaṁ kāliyasyāher mahāher nanda-mokṣaṇam |**

**vrata-caryā tu kanyānāṁ yatra tuṣṭo’cyuto vrataiḥ ||**

**vaṁśīdharaḥ (bhāvārtha-dīpikā-prakāśaḥ) : **yatra vratacaryāyām | yajñagānāṁ patnyo yajñapatnyaḥ ||31||

 **...**

**|| 12.12.32-33 ||**

**prasādo yajña-patnībhyo viprāṇāṁ cānutāpanam |**

**govardhanoddhāraṇaṁ ca śakrasya surabher atha ||**

**yajñābhiṣekaḥ kṛṣṇasya strībhiḥ krīḍā ca rātriṣu |**

**śaṅkhacūḍasya durbuddher vadho’riṣṭasya keśinaḥ ||**

**śrīdhara-svāmī (bhāvārtha-dīpikā) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **śekraṇa kṛtā pūjā, surabhyā kṛto'bhiṣeka iti vivekaḥ || strīharaṇapravṛtterdurbuddhitvam | ariṣṭo vṛṣāsuraḥ ||32-33||

———————————————————————————————————————

**jīva-gosvāmī (krama-sandarbhaḥ) : **viprānutāpanaṁ sūkṣmam api | atrāvadhāpanārthāya smāritaṁ surabhi-kartṛkaṁ ca yajñābhiṣekam ||32||

———————————————————————————————————————

**viśvanātha-cakravartī (sārārtha-darśiṇī) :** śakrasya śakreṇa surabheḥ surabhyā yajñaḥ pūjanam abhiṣekaś ca tat ||32||

 **...**

**|| 12.12.34-36 ||**

**akrūrāgamanaṁ paścāt prasthānaṁ rāma-kṛṣṇayoḥ |**

**vraja-strīṇāṁ vilāpaś ca mathurālokanaṁ tataḥ ||**

**gaja-muṣṭika-cāṇūra- kaṁsādīnāṁ tathā vadhaḥ |**

**mṛtasyānayanaṁ sūnoḥ punaḥ sāndīpaner guroḥ ||**

**mathurāyāṁ nivasatā yadu-cakrasya yat priyam |**

**kṛtam uddhava-rāmābhyāṁ yutena hariṇā dvijāḥ ||**

**śrīdhara-svāmī (bhāvārtha-dīpikā),** **viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādinā kaṁsabhrātrādigrahaḥ || ānayanaṁ, saṁyaminyā iti śeṣaḥ || he dvijā iti saṁbuddhibahutvamādarārtham | kuśasthalyā dvārakāyā niveśanaṁ racanā ||34-36||

———————————————————————————————————————

**jīva-gosvāmī (krama-sandarbhaḥ) : **uddhava-rāmābhyām ity uddhavasyāpi tādṛśatvaṁ darśitam ||36||

 **...**

**|| 12.12.37-39 ||**

**jarāsandha-samānīta- sainyasya bahuśo vadhaḥ |**

**ghātanaṁ yavanendrasya kuśasthalyā niveśanam ||**

**ādānaṁ pārijātasya sudharmāyāḥ surālayāt |**

**rukmiṇyā haraṇaṁ yuddhe pramathya dviṣato hareḥ ||**

**harasya jṛmbhaṇaṁ yuddhe bāṇasya bhuja-kṛntanam |**

**prāgjyotiṣa-patiṁ hatvā kanyānāṁ haraṇaṁ ca yat ||**

**śrīdhara-svāmī (bhāvārtha-dīpikā) : **ye ca śambarādayas teṣāṁ māhātmyaṁ prabhāvo vadhaś ca ||39||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **surālayādindralokāt | sudharmā devasabhā syātsudharmā devasabhā ity amaraḥ || prāgjyotiṣapatirnarakāsuraḥ ||37-38||

———————————————————————————————————————

**jīva-gosvāmī (krama-sandarbhaḥ) : **caidyādīnāṁ māhātmyaṁ vadhaś ca ye ca śambarādayas teṣāṁ cety anvayaḥ ||39||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

**...**

**|| 12.12.40 ||**

**caidya-pauṇḍraka-śālvānāṁ dantavakrasya durmateḥ |**

**śambaro dvividaḥ pīṭho muraḥ pañcajanādayaḥ ||**

**śrīdhara-svāmī (bhāvārtha-dīpikā) : **ekādaśārtham āha—vipra-śāpeti ||40||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **pīṭho hi narakāsuracamūpatiḥ | pīṭhaṁ puraskṛtya camūpati mṛdhe bhaumaprayuktā niragam ity-ukteḥ ādinā tatputrādayaḥ ||39-40||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.12.41 ||**

**māhātmyaṁ ca vadhas teṣāṁ vārāṇasyāś ca dāhanam |**

**bhārāvataraṇaṁ bhūmer nimittī-kṛtya pāṇḍavān ||**

**śrīdharaḥ, jīva-gosvāmī (krama-sandarbhaḥ) : _na vyākhyātam._**

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **apadeśo vyājaḥ ||41||

———————————————————————————————————————

**viśvanātha-cakravartī (sārārtha-darśiṇī) : **māhātmyaṁ caidyādīnāṁ parākramaḥ ||40||

 **...**

**|| 12.12.42 ||**

**vipra-śāpāpadeśena saṁhāraḥ sva-kulasya ca |**

**uddhavasya ca saṁvādo vasudevasya cādbhutaḥ ||**

**śrīdhara-svāmī (bhāvārtha-dīpikā) : **dharma-vinirṇayo varṇāśrama-dharma-viniścayaḥ | martya-parityāgo manuṣyatvasyāntardhānam ||42||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yatra bhagavad-uddhavasaṁvāde ||42||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **martyasya martya-lokasya parityāgaḥ ātmano yoga-māyā-prabhāvata iti lokair durvitarkatā dhvanitā ||42||

 **...**

**|| 12.12.43 ||**

**yatrātma-vidyā hy akhilā proktā dharma-vinirṇayaḥ |**

**tato martya-parityāga ātma-yogānubhāvataḥ ||**

**śrīdhara-svāmī (bhāvārtha-dīpikā) : **dvādaśārtham āha—yugeti | yuga-lakṣaṇaṁ tad-anurūpā vṛttiś cety arthaḥ | tri-vidha prākṛtikī naimittikī nityā ceti ||43||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—yasmin yasminyuge yā yā vṛttiḥ sāpyukteti bhāvaḥ | upaplavo nāśaḥ, dharmāder iti śeṣaḥ | prākṛtikī prakṛtimadhikṛtya pravṛttā mahadādiprādurbhāveṇa sṛṣṭilakṣaṇā | naimittikī nimittaṁ śubhāśubhaṁ karma, tadadhikṛtya pravṛttāderamānuṣādilakṣaṇā | nityā hi pratikṣaṇaṁ śarīranāśotpattisvīkāreṇātīvasūkṣmā bālyanāśayauvanotpattyanumeyeti dhyeyaṁ sudhībhiḥ ||43||

———————————————————————————————————————

**śrīnātha-cakravartī (caitanya-mata-mañjuṣā) :** tato martya-parityāgaḥ martya-loka-parityāgaḥ ||43||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.44 ||**

**yuga-lakṣaṇa-vṛttiś ca kalau nṝṇām upaplavaḥ |**

**catur-vidhaś ca pralaya utpattis tri-vidhā tathā ||**

**śrīdhara-svāmī (bhāvārtha-dīpikā) : **ṛṣer vyāsasya | sūryasya ca vinyāsa ity arthaḥ ||44||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **dhīmataḥ śrīśukaprasādāvāptajñānasya | ity artha iti—samāsāntargatam api vinyāsapadamatra vipra kīrṇajaṭācchannaṁ rauraveṇājinena ca itivatsambadhyate iti bhāvaḥ ||44||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** yuga-lakṣaṇaṁ tad-anurūpā vṛttiś ca | utplavaḥ dharma-viplavaḥ | trividhā prākṛtī naimittikī nityā ca ||44||

 **...**

**|| 12.12.45 ||**

**deha-tyāgaś ca rājarṣer viṣṇu-rātasya dhīmataḥ |**

**śākhā-praṇayanam ṛṣer mārkaṇḍeyasya sat-kathā |**

**mahā-puruṣa-vinyāsaḥ sūryasya jagad-ātmanaḥ ||**

**śrīdhara-svāmī (bhāvārtha-dīpikā) : **iti coktam iti ca-kārād anyad api vo yuṣmābhir iha yat pṛṣṭo’smi, tad uktam iti | kim evaṁ nānārtha-kathanena ? tatrāha—līleti | sarvaśaḥ tat-tad-artha-kīrtana-dvāreṇety arthaḥ ||45||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **atrākṣipati—kimevam iti | ity artha iti—teṣāṁ teṣāṁ līlādīnāmarthaprayojanaṁ tatkīrtanadvāreṇeti bhāvaḥ | dvijaśreṣṭhatvādetatsarvaṁ bhavadbhyo mayodīritam iti saṁbuddhyabhiprāyaḥ ||45||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.46 ||**

**iti coktaṁ dvija-śreṣṭhā yat pṛṣṭo’ham ihāsmi vaḥ |**

**līlāvatāra-karmāṇi kīrtitānīha sarvaśaḥ ||**

**śrīdhara-svāmī (bhāvārtha-dīpikā) : **tat-kīrtanenāpi kim ? ity apekṣāyāṁ tat-phalam āha dvābhyām ||46||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sarvāṇi pātakāni yasmistatsarvapātakaṁ karmajālaṁ tasmāt ||46||

———————————————————————————————————————

**śrīnātha-cakravartī (caitanya-mata-mañjuṣā) :** iti coktam ity-ādi | līlāvatāra-karmāṇi kīrtitānīha sarvaśa iti ||46||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.47 ||**

**patitaḥ skhalitaś cārtaḥ kṣuttvā vā vivaśo gṛṇan |**

**haraye nama ity uccair mucyate sarva-pātakāt ||**

**śrīdhara-svāmī (bhāvārtha-dīpikā) : patitaḥ** kūpādiṣu | **skhalitaḥ** sopānādiṣu | **ārto** duḥkhitaḥ | **kṣuttvā** kṣutaṁ kṛtvā **vivaśo**’pi ||47||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **vyasanaṁ duḥkham ||47||

———————————————————————————————————————

**śrīnātha-cakravartī (caitanya-mata-mañjuṣā) :** samyak kīrtanasya phalaṁ yathā kathaṁcit kīrtana-phala-darśana-sukhena vyatirekata āha—patita ity-ādi | haraye nama ity uccair mucyate, sarva-pātakāt vimukto bhavati | kūpādau patitādīnāṁ vivaśatvenoccaiḥ kīrtanābhāve’pi uccair mucyate ||47||

———————————————————————————————————————

**jīva-gosvāmī (krama-sandarbhaḥ) : **patita iti kaimutyārtham uktiḥ ||47||

———————————————————————————————————————

**viśvanātha-cakravartī (sārārtha-darśiṇī) :** etāvat kathā kīrtanasya phalaṁ brūhīti cet, tatra kaimutyenāha—patita uccapradeśād adhaḥ prāptaḥ, skhalitaḥ samāna-pradeśe’py ayathā pāda-vinyāsāt prāpta-vyathaḥ | kṣuttvā kṣutaṁ kṛtvā uccair atighora-pāpād api ||47||

 **...**

**|| 12.12.48 ||**

**saṅkīrtyamāno bhagavān anantaḥ**

**śrutānubhāvo vyasanaṁ hi puṁsām |**

**praviśya cittaṁ vidhunoty aśeṣaṁ**

**yathā tamo’rko’bhram ivātivātaḥ ||**

**śrīdhara-svāmī (bhāvārtha-dīpikā) : saṅkīrtyamāno** yad vā **śruto’nubhāvo** yasya sa **puṁsāṁ** **cittaṁ praviśya** niḥśeṣaṁ duḥkhaṁ **vidhunoti** | hīti satām anubhavaṁ pramāṇayati | **arko** giri-guhādi-dhvāntaṁ na dhunotīty aparitoṣād dṛṣṭāntāntaram āha—**ativāto’bhram** **iva** iti ||48||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : vyasanaṁ** duḥkham ||48||

———————————————————————————————————————

**kaivalya-dīpikā : saṅkīrtyamāna** iti | **anubhāvo** mahimā | **vyasanaṁ** malam | tac ced dvedhā māyikaṁ kāryaṁ ca | tatrobhayor api nirvartya vivakṣayā kramāt tayo bhramayo rūpādānam ||48|| [mu.pha. 8.34]

———————————————————————————————————————

**śrīnātha-cakravartī (caitanya-mata-mañjuṣā) :** yathā kathaṁcit kīrtita eva sarva-pātakaṁ nāśayati, kiṁ punaḥ samyak kīrtitaḥ ? ity āha—**saṅkīrtyamāna** iti | **hi** niścitaṁ | **vyasanaṁ** pāpādi-kṛtaṁ duḥkhaṁ **vidhunoti** viśeṣeṇa dūrīkaroti, vyasana-nāśānantaraṁ **cittaṁ** ca nirmalaṁ karotīti sūrya-dṛṣṭāntaḥ | samyaṅ nirasane **ativāta**-dṛṣṭāntaḥ | **ativātaḥ** vyātyā ||48||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **cittaṁ praviśya vyasanaṁ dhunoti | arkas tama iva | sa ca guhāgataṁ tamo na dhunotīty aparitoṣād āha ativāto’bhram iva ||48||

 **...**

**|| 12.12.49 ||**

**mṛṣā giras tā hy asatīr asat-kathā**

**na kathyate yad bhagavān adhokṣajaḥ |**

**tad eva satyaṁ tad u haiva maṅgalaṁ**

**tad eva puṇyaṁ bhagavad-guṇodayam ||**

**śrīdhara-svāmī (bhāvārtha-dīpikā) : **hari-saṅkīrtanam eva mahā-phalaṁ tad-vyatiriktaṁ sarvaṁ mithyālāpa-mātram iti prapañcayati—mṛṣā-gira iti caturbhiḥ | mṛṣā-giro mithyā-vācaḥ | asatīr asatyaḥ | asatāṁ kathā yāsu tāḥ | yad yāsu uttama-ślokasya yaśo’nugīyata iti yat tad eva satyaṁ tad eva hi maṅgalam | u ha iti harṣe | bhagavad-guṇānām abhyudayo yasmāt tat ||49||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **asya śāstrasya kṛṣṇa-kīrtana eva tātpīttad anya-kīrtanam avigītam api na kuryāt, tat kīrtanaṁ yat paśubhir vigītatvenoktaṁ tad api kuryād ity āha—**mṛṣā** iti | tāḥ satyā api giro mithyā eva, priyā api giro'satīr asatyāḥ kaṭūktaya eva, tathā satāṁ viduṣām api kathā asat-kathā eva | kutaḥ ? yad yato bhagavān na kathyata iti | ataḥ sa satya-vādī api mithyā-vādī, priyaṁ-vado'pi kaṭu-vādī, sat-kathako'py asat-kathaka ucyata iti bhāvaḥ | sva-kalpitatvād asatyam api bhagavad-yaśaś cet tad eva satyaṁ saṁsṛti-dhvaṁsakatvāt, amaṅgalam api tad eva maṅgalaṁ nānyat, bhagavataḥ para-dāra-ramaṇādikam adhamair apuṇyatvenoktam api tad eva puṇyaṁ, yato bhagavato guṇasyaiva na tu doṣasyodayo yasmāt tat ||49||

———————————————————————————————————————

**kaivalya-dīpikā : mṛṣā** iti | **mṛṣā** asatyāḥ | vācyasya mithyā-bhūtatvāt | **asatīḥ** amaṅgalāḥ | **asat-kathā** apuṇya-rūpāḥ yad yābhiḥ | **u** aho | **ha** prasiddham | **bhagavatāṁ** śrīmatāṁ **guṇānām udayo** yasmāt tat tathā | kās tarhi samīkṣyāha—**tad eva** iti ||49|| [mu.pha. 8.35]

———————————————————————————————————————

**śrīnātha-cakravartī (caitanya-mata-mañjuṣā) :** saṅkīrtanaṁ vinā sarvam eva vacanaṁ vedādi-pāṭho mṛṣety āha—**mṛṣā giras ta** ity-ādi | tā giro mṛṣā yad yāsu yābhir vā adhokṣajo bhagavān śrī-kṛṣṇo na kathyate | asat-kathāś ca asatīḥ asatya eva asatī strī yathā nāśayati, tathāpi, atas tad eva satyam ity-ādi | tad eva satyaṁ tad eva maṅgalaṁ sva-sukha-jananaṁ puṇyaṁ puṇya-janakam, na dānādi ||49||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **asya śāstrasya kṛṣṇa-kīrtana eva tātparyāt, tad anya-kīrtanam avigītam api na kuryāt | tat kīrtanaṁ yat paśubhir vigītatvenoktaṁ tad api kuryād ity āha—mṛṣeti | tāḥ satyā api giro mithyā eva | priyā api giro’satīr asatyaḥ kaṭūktaya eva | tathā satāṁ viduṣām api kathā asat-kathā eva | kutaḥ ? yad yato bhagavān na kathyate iti | ataḥ sa satyavādy api mithyā-vādī priyaṁvado’pi kaṭu-bhāṣī sat-kathako’py asat-kathaka ucyate iti bhāvaḥ | svakalpitatvād asatyam api bhagavad-yaśaś cet tad eva satyaṁ gṛhāśrama-vidhvaṁsakatvāt amaṅgalam api tad eva maṅgalaṁ nānyat bhagavataḥ para-dāra-haraṇādikam apuṇyatvenādhamair uktam api tad eva puṇyam | yato bhagavato guṇasyaiva na tu doṣasyodayo yasmāt tat ||49||

 **...**

**|| 12.12.50 ||**

**tad eva ramyaṁ ruciraṁ navaṁ navaṁ**

**tad eva śaśvan manaso mahotsavam |**

**tad eva śokārṇava-śoṣaṇaṁ nṛṇāṁ**

**yad uttamaḥśloka-yaśo’nugīyate ||**

**śrīdhara-svāmī (bhāvārtha-dīpikā) :** **navaṁ navaṁ** yathā bhavati, tathā **ruciraṁ** ruci-pradam | **mahān utsavo** yasmāt ||50||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **aramyam api prasena-mārgānugamana-bhalluka-bila-praveśādi, **ramyam** eva | **ruciram** iti—bhaktānām arocakam api śrī-jānakī-tyāgādi ruciram eveti | purātanam api bhagavac-caritaṁ **navaṁ navam** eva | mārīcānugamanottaraṁ śrī-jānakī-haraṇaṁ rāvaṇa-kṛtaṁ **manaso mahotsava**-nāśakam api mahotsava-karam eva | pati-putrādi-vairāgyotpādakatvena **śokārṇavam** api tac-chokārṇava-tārakam eva ||50||

———————————————————————————————————————

**kaivalya-dīpikā : tad eva** iti | **ruciraṁ** prīti-vardhanam | **tad eva ramyam** āyatī sundaram | ato **navaṁ navaṁ** **śaśvat** āpady anāpadi ca | **śoka-śoṣakaṁ** **mahotsavaṁ** ca yasmin ||50|| [mu.pha. 8.36]

———————————————————————————————————————

**śrīnātha-cakravartī (caitanya-mata-mañjuṣā) : **tad eva ruciraṁ ruci-pradaṁ, tad vinā nānyatra kvāpi tādṛśī rucir bhavatīty arthaḥ | tad eva **navaṁ navam** ayāta-yāmaṁ, tad eva **manaso mahotsavaṁ**, tad eva **śaśvat** śāśvatam, śāśvato **mahotsava** iti vā | klībatvam ārṣam | athavā, tad eva mahasya utsaṁ prasravaṇaṁ vayate iti mahotsavas tad-ākulitam eva bhavati, tad eva **śokārṇava-śoṣaṇam** ||50||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **aramyam api prasena-mārgānugamana-bhalluka-bila-praveśādikaṁ yat tat ramyam eva | ruciram iti bhaktānām arocakam api śrī-jānakī-tyāgādikaṁ ruciram eva | purātanam api bhagavac-caritraṁ navaṁ navam eva | mārīcānugamanānantara-rāvaṇa-kṛta-sītā-haraṇādikaṁ manaso mahotsava-nāśakam api mahotsava-karam eva | pati-putrādi-vairāgyotpādakatvena śokārṇavam api tat **śokārṇava-śoṣaṇam** eva ||50||

 **...**

**|| 12.12.51 ||**

**na yad vacaś citra-padaṁ harer yaśo**

**jagat pavitraṁ pragṛṇīta karhicit |**

**tad dhvāṅkṣa-tīrthaṁ na tu haṁsa-sevitaṁ**

**yatrācyutas tatra hi sādhavo’malāḥ ||**

**śrīdhara-svāmī (bhāvārtha-dīpikā) :** citrāṇi padāni yasmin, tad api jagat pavitrayatīti tathā tad dharer yaśo na pragṛṇīta na varṇayet tad vaco dhvāṅkṣa-tīrthaṁ kāka-tulya-narāṇaṁ rati-sthānaṁ na tu haṁsair jñānibhiḥ sevitam | tatra hetuḥ—yatreti ||51||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tatra haṁsāsevane | padyānīmāni vyākhyātacarāṇyeva | na yadvaca ity-ādi padyatrayaṁ bhakterutkarṣākhyāpanārtham eva mahā-purāṇasyāsya prathame'pi śeṣe'pi sthāpitam | yathā mahāmantraḥ kaścidādyantavartinā bījadvayena trayeṇa ca puṭitaḥ syāt ||50-51||

———————————————————————————————————————

**śrīnātha-cakravartī (caitanya-mata-mañjuṣā) :** vyatirekam āha—na tad ity-ādi | tat tasmāt citrapadam api citrair adbhutaiḥ padair grathitam api vaco harer yaśo na gṛṇīte yadi, tadā tad-vaco dhvāṅkṣa-tīrthaṁ kāka-tīrtham ucchiṣṭa-patrādi-nikṣepa-sthānam | tatra yathā kākā ramante, tathā tat-tulyāḥ kāmina eva tatra ramante | jagat pavitraṁ yaśo-viśeṣaṇaṁ jagati pavitram api śuddham api, tad-vacaḥ iti vaco-viśeṣaṇam ||51||

———————————————————————————————————————

**jīva-gosvāmī (krama-sandarbhaḥ) : **na yad iti | yatrācyuto gīyata iti śeṣaḥ ||51||

———————————————————————————————————————

**viśvanātha-cakravartī (sārārtha-darśiṇī) : **na yad vaca iti śloka-trayaṁ bhakter eva sarvotkarṣa-khyāpakam | mahā-purāṇasyāsya prathame’pi śeṣe’pi sthāpitam | yathā mahā-mantraḥ kaścid ādy-antar-vartinā bīja-dvayena trayeṇa puṭitaḥ syād iti ||52||

 **...**

**|| 12.12.52 ||**

**sa**[^73]** vāg-visargo janatāgha-samplavo**

**yasmin prati-ślokam abaddhavaty api |**

**nāmāny anantasya yaśo’ṅkitāni yat**

**śṛṇvanti gāyanti gṛṇanti sādhavaḥ ||**

**śrīdhara-svāmī (bhāvārtha-dīpikā) : sa vāg-visargaḥ** sa eva vācaḥ prayogo **janatāgha-samplavo** jana-samūhāgha-nāśakaḥ | **yad** yasmāt | tāny evānyaiḥ kīrtyamānāni **śṛṇvanti,** śrotari sati **gāyanti**, no cet svayam eva **gṛṇanti** ||52||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ity artha iti—śreyaḥsruti bhaktimudasya ity-ādy-ukter ayaṁ bhāvaḥ ||52||

———————————————————————————————————————

**śrīnātha-cakravartī (caitanya-mata-mañjuṣā) :** tad vāg-visarga ity-ādi | tad ity avyayam, sa ity arthaḥ | **sa** eva **vāg-visargo janatāgha-viplavaḥ, yasmin abaddhavaty api** apaśabdādi-yukto’pi grāmya-bhāṣā-maye’pīti yāvat | **anantasya nāmāni** kīdṛśāni ? **yaśo’ṅkitāni** govardhanoddharaṇa-kālīya-mardana-keśi-nāśādīni | **yad** yasmāt **śṛṇvanti gāyanti gṛṇanti** **prati ślokaṁ** ślokaṁ prati pratipādyam ity arthaḥ | athavā, prati-ślokaṁ prati-yaśaḥ, naikam eva yaśo geyam ||52||

———————————————————————————————————————

**jīva-gosvāmī (krama-sandarbhaḥ) : **tad-vāg-visarga iti prathame [1.5.11] vyākhyātam eva | uttama-gāyake sati śṛṇvanti, svasya tu tādṛśatve gāyanti | tad ubhayābhāve gṛṇanti | gīr-mātreṇābhyasyanti cety arthaḥ || [punaruktir ādarāt |] ||52||

———————————————————————————————————————

**viśvanātha-cakravartī (sārārtha-darśiṇī) :** _na vyākhyātam._

 **...**

**|| 12.12.53 ||**

**naiṣkarmyam apy acyuta-bhāva-varjitaṁ**

**na śobhate jñānam alaṁ nirañjanam |**

**kutaḥ punaḥ śaśvad abhadram īśvare**

**na hy arpitaṁ karma yad apy anuttamam ||**

**śrīdhara-svāmī (bhāvārtha-dīpikā) : **idānīṁ jñāna-karmādarād api bhagavat-kīrtanādiṣv evādaraḥ kartavya ity āha—**naiṣkarmyaṁ** brahma, tat-prakāśakaṁ **yaj jñānaṁ,** yato **nirañjanam** upādhi-nivartakaṁ, tad **api acyuta-bhakti-varjitaṁ** cen **na śobhate** nāparokṣa-paryantaṁ bhavatīty arthaḥ ||53|| ** **

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nanu varṇāśramācārādinā niḥśreyasaṁ syādeva varṇāśramācārayuto gṛhasthopi vimucyate iti smṛterato'cyutabhāvena kimityata āha—kiñceti | ity artha iti—kīrtisampattyoḥ satyor api harismṛtiṁ vinātyantikaśreyo na siddhyatīti bhāvaḥ | sāpi kathaṁ syāttatrāha—harerguṇānuvādeti | ādinā smaraṇādigrahaḥ | varṇāśramadharmādiṣu yaḥ paramo mahānpariśramaḥ sa yaśoyuktāyāṁ śriyām eva paryāptaḥ prāyo bhavenna bhagavad-bhaktisādhakaḥ, harerguṇānuvādaśravaṇādibhis tu yaḥ pariśramaḥ sa tu na vismṛtiḥ śrīdharapādapadmayoryasmāttādṛśa ity arthaḥ ||53||

———————————————————————————————————————

**śrīnātha-cakravartī (caitanya-mata-mañjuṣā) : **kiṁ bahunā, hari-kīrtanādi vinā kaivalya-pradam api jñānaṁ na kiñcid ity āha—naiṣkarmyam apīty-ādi | **alam** atyarthaṁ **nirañjanam** upādhi-nivartakam api **jñānaṁ na śobhate** | jñānam apy evam, kim uta karmety āha—**kutaḥ punar** ity-ādi | **anuttamam api śaśvat abhadram īśvare’narpitaṁ **sat ||53||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**[bhakti-sandarbhaḥ 87, prīti-sandarbha 1]

———————————————————————————————————————

**viśvanātha-cakravartī (sārārtha-darśiṇī) :** **anuttamaṁ** śreṣṭhaṁ niṣkāma-**karma** ||53||

 **...**

**|| 12.12.54 ||**

**yaśaḥ-śriyām eva pariśramaḥ paro**

**varṇāśramācāra-tapaḥ-śrutādiṣu |**

**avismṛtiḥ śrīdhara-pāda-padmayor**

**guṇānuvāda-śravaṇādarādibhiḥ ||**

**śrīdhara-svāmī (bhāvārtha-dīpikā) : **kiṁ ca, varṇaśramācārādiṣu yaḥ **paro** mahān **pariśramaḥ**, sa **yaśo**-yuktāyāṁ **śriyām** eva | kīrtiḥ saṁpattiś ca kevalaṁ paraḥ puruṣārtha ity arthaḥ | **guṇānuvādādibhis** tu **śrīdhara-pāda-padmayor** **avismṛtir** bhavati ||54||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tataḥ kṛṣṇa-padāravindāsmṛteḥ | sattvasyāntaḥ-karaṇasya sattvaṁ dravye guṇe jīve dhairyāntaḥkaraṇe tathā iti niruktiḥ | jñānam anubhavaḥ | jñānaṁ parokṣam ||54||

———————————————————————————————————————

**kaivalya-dīpikā : yaśa** iti | **yaśasāṁ śrīṇām** ca sambandhiṣu yaśo-nimitteṣu śrī-nimitteṣu ācārādiṣu yaḥ **paraḥ** kevalaḥ **pariśramaḥ** kleśa eva, na tu phalam | yad bhagavat-**pādayor avismṛtiḥ** | sā ca **guṇānuvādādibhiḥ** ||54|| [mu.pha. 9.3]

———————————————————————————————————————

**śrīnātha-cakravartī (caitanya-mata-mañjuṣā) :** naiṣkarmyasyāpi vipūrvatvam anūdya varṇāśramācārādi niṣpūrvatvam āha—**yaśaḥ-śriyām** ity-ādi | varṇāśrama-tapaḥ-śāstrādiṣu kevalaṁ pariśramaḥ, **paraḥ** pariśiṣṭaḥ, niṣpūrvatvāt | sa kevalaṁ yaśaḥ-śriyāṁ yaśaḥ-sampattāv eva, **śrīdhara-pādayor** vismṛtir eva teṣu | tarhi sā kathaṁ bhavatīty āha—**avismṛtir** ity-ādi | harer guṇānuvāda-caraṇāravindādibhiḥ śrīdhare śrī-yukte ye pāda-padme tayor avismṛtir bhavati | dhriyate iti dharāh, śriyā dharaḥ śrīdhara iti pāda-padmasyaiva vā viśeṣaṇam ||54||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**[bhakti-sandarbhaḥ 88]

———————————————————————————————————————

**viśvanātha-cakravartī (sārārtha-darśiṇī) :** kiṁ ca, varṇāśramādiṣu yaḥ **paro** mahān **pariśramaḥ**, sa yaśo-yuktāyāṁ śriyām eva paryāptaḥ prāyo bhavet | yaśaḥ-saṁpatti-sādhaka eva, na tu bhagavat-prāpti-sādhaka ity arthaḥ | harer guṇānuvāda-śāstrādibhis tu yaḥ pariśramaḥ, sa tu śrīdhara-pāda-padmayor avismṛtir, na bhavati vismṛtir yasmāt saḥ ||54||

 **...**

**|| 12.12.55 ||**

**avismṛtiḥ kṛṣṇa-padāravindayoḥ**

**kṣiṇoty abhadrāṇi ca śaṁ tanoti |**

**sattvasya śuddhiṁ paramātma-bhaktiṁ**

**jñānaṁ ca vijñāna-virāga-yuktam ||**

**śrīdhara-svāmī (bhāvārtha-dīpikā) : **tataḥ kim ata āha—avismṛtir iti | kṣiṇoti nāśayati ||55||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **haribhajanam eva dvijāgryāpādakamityabhipretyāha—dvijāgryā iti | ata eva sarvāntaryāmitvādeva | adevatve hetuḥ—īśam iti | vidhyarthe'pi loṭo vidhānādāha—yadveti | avaśyabhāvāḥ iti pāṭhe tu na vaśyastato nivartayitumaśakyo bhāva ātmā buddhir iti yāvat, yeṣāṁ ta ity arthaḥ ||55||

———————————————————————————————————————

**kaivalya-dīpikā : **nanu kim avismṛtyā iti tatrāha—**avismṛtir** iti | **kṣiṇoti** hinasti | **abhadrāṇi** durvāsanāḥ | **śaṁ** sukham | **sattva-śuddhiṁ** nīrujakatā | tato bhagavati prema | tato’nyatra **virāgaḥ** | tataḥ parokṣa-bodhaḥ | tataḥ sākṣātkāra ity arthaḥ ||55|| [mu.pha. 9.4]

———————————————————————————————————————

**śrīnātha-cakravartī (caitanya-mata-mañjuṣā) :** avismṛtiś ced bhavati, tadā kiṁ syād ity āha—avismṛtiḥ kṛṣṇa-pādāravindayor ity-ādi | abhadrāṇi kṣiṇoti | etāvan-mātram eva nety āha—śamaṁ ca tanoti | tena kim ? ity āha—sattvasya śuddhiṁ sattva-guṇasya śuddhim | tataḥ kim ? vijñāna-virāga-yuktaṁ jñānaṁ ca | tataḥ kim ? tatrāha—paramāṁ prema-lakṣaṇāṁ bhaktim ity upasaṁhāraḥ ||55||

———————————————————————————————————————

**jīva-gosvāmī (krama-sandarbhaḥ) : _na vyākhyātam. _**[bhakti-sandarbhaḥ 89]

———————————————————————————————————————

**viśvanātha-cakravartī (sārārtha-darśiṇī) :** tataḥ kim ? ata āha—avismṛtir iti | śamaṁ buddher bhagavan-niṣṭhāṁ śamo man-niṣṭhatā buddheḥ [bhā.pu. 11.19.36] iti bhagavad-ukteḥ ||55||

 **...**

**|| 12.12.56 ||**

**yūyaṁ dvijāgryā bata bhūri-bhāgā**

**yac chaśvad ātmany akhilātma-bhūtam |**

**nārāyaṇaṁ devam adevam īśam**

**ajasra-bhāvā bhajatāviveśya ||**

**śrīdhara-svāmī (bhāvārtha-dīpikā) : **athedānīṁ śrotṝnātmānaṁ cābhinandann āha—yūyam iti dvābhyām | he dvijāgryāḥ, yad yasmād ātmany antaḥ-karaṇe śrī-nārāyaṇam āviveśya śaśvad bhajata | saṁbhāvanāyāṁ loṭ | ato bhūri-bhāgā bahu-puṇyāḥ | kathaṁ-bhūtam ? akhilātma-bhūtaṁ sarvāntaryāmiṇam, ata eva devaṁ sarvopāsyam | adevaṁ na devo’nyo yasya tam | kutaḥ ? īśam | yad vā, yasmād yūyaṁ bhūri-bhāgās tapa-ādi-saṁpannās tato nārāyaṇaṁ bhajateti vidhiḥ ||56||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ātmanastattvaṁ svarūpam ||56||

———————————————————————————————————————

**kaivalya-dīpikā : vidyā** vairājopāsanā[^74] | **prāṇa-nirodhaḥ** prāṇāyāmaḥ | **japyaṁ** praṇavādi nānyat ||56||

———————————————————————————————————————

**jīva-gosvāmī (bhakti-sandarbhaḥ 90) **: atra tapa-ādi-sampatteḥ sārthakatvaṁ nārāyaṇa-bhajanenaiva bhavatīti svāmy-abhiprāyaḥ ||56||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** adevaṁ na vidyate devo yasya yasmād iti vā | bhajateti saṁbhāvanāyāṁ loṭ ||56||

 **...**

**|| 12.12.57 ||**

**ahaṁ ca saṁsmārita ātma-tattvaṁ**

**śrutaṁ purā me paramarṣi-vaktrāt |**

**prāyopaveśe nṛpateḥ parīkṣitaḥ**

**sadasy ṛṣīṇāṁ mahatāṁ ca śṛṇvatām ||**

**śrīdhara-svāmī (bhāvārtha-dīpikā) : **me mayā śrutam ||57||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **he viprā iti—yūyaṁ tu viprā matto'pyadhikataraṁ jānītheti bhāvaḥ| sarveṣāmaśubhānāṁ duṣkarmaphalānāṁ vināśanaṁ yena tattathā na vāsudevabhaktānāmaśubhaṁ vidyate kvacit ity-ukteḥ ||57||

———————————————————————————————————————

**jīva-gosvāmī (krama-sandarbhaḥ),** **viśvanātha-cakravartī (sārārtha-darśiṇī) : _na vyākhyātam._**

———————————————————————————————————————

**jīva-gosvāmī (bhakti-sandarbhaḥ 91) :** etat-prasaṅgenāhaṁ cātma-tattvam akhilātma-bhūtaṁ nārāyaṇaṁ smāritaḥ | taṁ prati[^75] paramotkaṇṭhitīkṛto’smīty arthaḥ | yad **ātma-tattvaṁ me** mayā maharṣi-vaktrāc chrutam ||57||

**...**

**|| 12.12.58 ||**

**etad vaḥ kathitaṁ viprāḥ kathanīyoru-karmaṇaḥ |**

**māhātmyaṁ vāsudevasya sarvāśubha-vināśanam ||**

**śrīdhara-svāmī (bhāvārtha-dīpikā) : **evam ity ātmānam eva punātīti kiṁ vaktavyam ? kākvā sarvam eva punātīty arthaḥ | etat-purāṇa-kīrtanādi-phalaṁ prapañcayitum āha—etad ity aṣṭabhiḥ ||58||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **etacchrīmadbhāgavatarūpaṁ vāsudevamāhātmyam | yāmaś ca kṣaṇaścānayoḥ samāhāro yāmakṣaṇam | kālādhvanoratyantasaṁyoge iti dvitīyā | bahvavakāśe yāmamātraṁ śṛṇuyādalpāvakāśe tu kṣaṇamātraṁ ca śṛṇuyāt | etenāsyāvaśyaśrotavyatā dhvaniyā'nyathā kāladvayavidhānānupapatteḥ| ata evāmbarīṣa prati śrīgautamenoktam—ambarīṣa śukaproktaṁ nityaṁ bhāgavataṁ śṛṇu | paṭhasva svamukhenāpi yadīcchasi bhavakṣayam | iti | ananyadhīḥ sthiracittaḥ | ātmapāvanaṁ jīvabhāvaparityāgapūrvakaṁ brahmabhāvena sthitiḥ, ajñānamalanivṛttyai tatsaṁgacchata eveti ||58||

———————————————————————————————————————

**jīva-gosvāmī (krama-sandarbhaḥ),** **viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.59 ||**

**ya etat śrāvayen nityaṁ yāma-kṣaṇam ananya-dhīḥ |**

**ślokam ekaṁ tad-ardhaṁ vā pādaṁ pādārdham eva vā |**

**śraddhāvān yo’nuśṛṇuyāt punāty ātmānam eva saḥ ||**

**śrīdhara-svāmī (bhāvārtha-dīpikā) : **yāma-kṣaṇaṁ yāmaṁ kṣaṇaṁ cety arthaḥ | ātmānam eva sākṣāt punāti, na tu snānādi-vad deha-mātram ||59||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sarvadā śravaṇānavakāśe tu dvādaśyāmavaśyaṁ śṛṇuyāt, vratavaiguṇyāpanuttaye tvekādaśyāmapyavaśyaṁ śṛṇuyādeveti vā śabda evārthe | āyurvarddhate'nenetyāyuṣyo dharmaḥ dharmeṇa varddhate cāyuḥ ity uktes tadvānbhavati sarvadharmaphalabhāgbhavatīti bhāvaḥ | akālamṛtyuhīno vā bhaved ity arthaḥ | grahādyariṣṭajanyāyurnāśo na bhavatīti bhāvaḥ| prayataḥ pūtaḥ upavāsaṁ kurvanyaḥ paṭhati sa tataḥ sopavāsapāṭhāt apātakī mahāpātakopapātakādibhyo hīno bhavatīty arthaḥ | mahāpātakānyāha manuḥ—


    brahmahatyā surāpānaṁ steyaṁ gurvaṅganāgamaḥ | 


    mahānti pātakānyāhuḥ saṁyogaṁ caiva taiḥ saha || 

upapātakāni tu yājñavalkyaḥ—


    govadho vrātyatā steyam ṛṇānāṁ cānapakriyā | 


    anāhitāgni-tāpaṇya-vikrayaḥ parivedanam ||1|| 


    bhṛtād adhyayanādānaṁ bhṛtakādhyāpanaṁ tathā | 


    pāradāryaṁ pārivittyaṁ vārdhuṣyaṁ lavaṇa-kriyā ||2|| 


    strī-śūdra-viṭ-kṣatra-vadho niditārthopajīvanam | 


    nāstikyaṁ vrata-lopaś ca sutānāṁ caiva vikrayaḥ ||3|| 


    dhānya-kupya-paśu-steyam ayājyānāṁ ca yājanam | 


    pitṛ-mātṛ-suta-tyāgas taḍāga-rāma-vikrayaḥ ||4|| 


    kanyā-sandūṣaṇaṁ caiva parivindaka-yājanam | 


    kanyā-pradānaṁ tasyaiva kauṭilyaṁ vrata-lopanam ||5|| 


    ātmano'rthe kriyārambho madyapa-strī-niṣevaṇam | 


    svādhyāyāgni-suta-tyāgo bāndhava-tyāga eva ca ||6|| 


    indhanārthaṇa dumacchedaḥ strī-hiṁsauṣadhi-jīvanam | 


    hiṁsra-yantra-vidhānaṁ ca vyasanāny ātma-vikrayaḥ ||7|| 


    śūdra-preṣyaṁ hīna-sakhyaṁ hīna-yoni-niṣevaṇam | 


    tathaivānāśrame vāsaḥ parānna-paripuṣṭatā ||8|| 


    asac-chāstrādhigamanam ākareṣv adhikāritā | 


    bhāryāyā vikrayaś caiṣām ekaikam upapātakam ||9|| iti | 

athaiṣām arthaḥ—go-vadho go-piṇḍa-vyāpādanam, kāle'nupanītatvaṁ vrātyatā, brāhmaṇa-suvarṇa-tat-sama-vyatirikta-para-dravyāpaharaṇaṁ steyam, gṛhītasya suvarṇāder apradānam ṛṇānām apākaraṇaṁ, tathā devarṣi-pitṛ-sambadhyaṇasyāpākaraṇaṁ ca, saty adhikāre'nāhitāgnitvam, tathāpaṇyasya lavaṇāder vikrayaḥ, sahodarasya jyeṣṭhasya tiṣṭhataḥ kanīyaso bhrātur dārāgni-saṁyogaḥ parivedanam ||1|| 

paṇa-pūrvam adhyāpakādhyayana-grahaṇam, paṇa-pūrvādhyāpanam, para-dāra-sevanam, pāritrāttyaṁ kanīyasi kṛta-vivāhe jyeṣṭhasya vivāha-rāhityam, vārdhuṣyaṁ pratiṣiddha-vṛddhy-upajīvanam, lavaṇasyotpādanam ūparāditaḥ ||2||

strīty-ādi spaṣṭam, ninditāpi jīvanam arāja-sthāpitārthor ajīvanam, nāsti para-loka ity-ādy-abhiniveśo nāstikyam, vrata-lopo brahmacāriṇaḥ strī-prasaṅgaḥ, sutānām apatyānāṁ vikrayaḥ ||3|| 

dhānyaṁ brīhy-ādi, kupyam asāraṁ trapusīsādi, paśavo gavādayasteṣāmapaharaṇam, go-vadho vrātyatā steyam ity anenaiva siddhe punar dhānyādi-grahaṇaṁ prāyaścitta-viśeṣārtham evam eva bāndhava-tyāga-grahaṇenaiva siddhe punaḥ pitrādi-tyāgo vijñeyaḥ, ayājyānāṁ jāti-karma-duṣṭānāṁ śūdra-vrātyādīnāṁ yājanam, pitṛ-mātṛ-sutānām apatitānāṁ parityāgo gṛhān niṣkāsanam, taḍāgādi-vikrayaḥ ||4|| 

kanyā-dūṣaṇam aṅgulyādinā yoni-vidāraṇaṁ na tu bhogaḥ, tasya sakhi-bhāryā-kumārīṣu iti guru-talpa-samatvokteḥ | pārivindakasya parivettur yājanam, tasyaiva kanyā-pradānaṁ ca, kauṭilyaṁ guror anyatra, guru-viṣayasya tu kauṭilyasya surāpāna-samatvokteḥ | punar vrata-lopa-grahaṇaṁ śiṣṭāprasiddheṣv api śrī-hari-caraṇekṣaṇaṁ vinā tāmbūlaṁ na bhakṣayāmīty evaṁ-rūpeṣu vrateṣu prāpty-artham ||5|| 

kriyārambhaḥ pākārambhaḥ adhaṁ sa kevalaṁ bhuṅkte yaḥ pacaty ātmakāraṇāt iti tasyaiva pratiṣiddhatvākriyāmāna-viṣaye tv atiprasaṅgaḥ syāt | madyapāyā jāyāyā bhogaḥ, svādhyāya-tyāgo vedābhyāsādi-rāhityam, agnīnāṁ śrauta-smārtānāṁ tyāgaḥ, suta-tyāgas tat-saṁskārākaraṇam, bāndhavānāṁ pitṛvya-mātulādīnāṁ tyāgaḥ sati vibhave'parirakṣaṇam ||6||

pākādi-dṛṣṭa-prayojana-siddhy-artham ārdra-druma-cchedo na tv āhavanīyādi-rakṣaṇārtham api, striyā, hiṁsayā, auṣadhena ca jīvanam | tatra strījīvanam—bhāryāṁ paṇyabhāvena puruṣāntarabhogārthaṁ prayojya tallabdhopajīvanaṁ, strīdhanenopajīvanaṁ vā, hiṁsayā prāṇivadhena jīvanan, auṣadhajīvanaṁ vaśīkaraṇādinā, hiṁsrayantrasya tilekṣvādipīḍanādirūpasya pravartanam, vyasanāni mṛgayādīni, ātmavikrayo dravyagrahaṇena paradāsyakaraṇam ||7|| 

śūdrasya preṣyaṁ sevanam, hīnajātiṣu maitrīkaraṇam, anūḍhasavarṇadārasya kevalaṁ hīnavarṇadāropasevanam, sādhāraṇastrīsabhogaśca, agṛhītāśramatvaṁ satyadhikāre, parapākaratitvam ||8|| 

cārvākādigranthāvāmaḥ, ākareṣu suvarṇādyutyattisthāneṣu rājājñayādhikāritvam, bhāryāyā vikrayaḥ cānmanvādyuktābhicāramatipūrvalaśunādibhakṣaṇāndagrahaṇam ||9|| 

mātṛgamanaduhitṛgamanasnuṣāgamanānyatipātakāni, svasṛsakhīsagotrottamavarṇārajasvalāśaraṇāgatāpravrajitānikṣiptanāṁ gamanamanupātakāni, anupātakānām eva viṣṇunā pātakasaṁjñoktā— 


    mahā-pāpaṁ cātipāpaṁ tathā pātakam eva ca | 


    prāsaṅgikaṁ copapāyam ity eṣāṁ pañcako gaṇaḥ || 

iti kṛtaṁ prasaktānuprasaktyā ||59||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.60 ||**

**dvādaśyām ekādaśyāṁ vā śṛṇvann āyuṣyavān bhavet ||**

**paṭhaty anaśnan prayataḥ pūto bhavati pātakāt |**

**śrīdhara-svāmī (bhāvārtha-dīpikā) : dvādaśyām ekādaśyāṁ** **vā** iti yadā yasyāṁ vrataṁ prāpyate, tadā tasyām evety arthaḥ ||59||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yataḥ saṁyataś cāsāv ātmā buddhiryatātmā so'syāstīti yatātmavān | oṣya sthitvā upavāsārthakatvaṁ tu nirannasya yattātmatvāsambhavātyāṭhasyāpi duṣkarataiveti pratīyate | bhayātsaṁsārāt  ||60||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.61-62 ||**

**puṣkare mathurāyāṁ ca dvāravatyāṁ yatātmavān |**

**upoṣya saṁhitām etāṁ paṭhitvā mucyate bhayāt ||**

**devatā munayaḥ siddhāḥ pitaro manavo nṛpāḥ |**

**yacchanti kāmān gṛṇataḥ śṛṇvato yasya kīrtanāt ||**

**vaṁśīdharaḥ (bhāvārtha-dīpikā-prakāśaḥ) : **atra ye devādayaḥ kīrtitāste'pi kīrtanāt yatra yad bhāgavataṁ gṛṇataḥ śṛṇvataś ca nṛnkāmān yacchanti dadati yatreti dvitīyārthe tral || gṛhya-sūtroktaṁ phalam āha—ṛca iti | tathā hi—yahaco'dhīte payasaḥ kulyā asya pitṛn svadhā upakṣarānti yadyapi ghṛtasya kulyā ya tsāmāni madhvaḥ kulyā yo'tharvāṅgirasaḥ somasya kulyā yad brāhmaṇāni kalpān gāthā nārāśaṁsīr itihāsa-purāṇānīty amṛtasya kulyāḥ iti ||61-62||

 **...**

**|| 12.12.63 ||**

**ṛco yajūṁṣi sāmāni dvijo’dhītyānuvindate |**

**madhu-kulyā ghṛta-kulyāḥ payaḥ-kulyāś ca tat phalam ||**

**śrīdhara-svāmī (bhāvārtha-dīpikā) : **ṛg-ādy adhītya dvijo madhu-kulyādi yad anuvindate, tat phalam etāṁ paṭhitvānuvindata iti ||63||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **jīvan-mukti-phalakatvam asyāha—kiṁ ceti | 


    manasā vacasā dṛṣṭyā gṛhyate'nyair apīndriyaiḥ | 


    aham eva na mattā'nyad iti buddhy-adhvam añjasā || 

iti rītyā yat sarvātmakatva-rūpaṁ bhagavataḥ padaṁ svarūpaṁ bhagavataivarṣibhyaḥ proktam arthād advaitānaṣṭhā-rūpaṁ tad vrajel labhed ity arthaḥ ||63||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.64 ||**

**purāṇa-saṁhitām etām adhītya prayato dvijaḥ |**

**proktaṁ bhagavatā yat tu tat padaṁ paramaṁ vrajet ||**

**śrīdhara-svāmī (bhāvārtha-dīpikā) : **kiṁ ca, proktam iti ||64||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **prajñā prakṛṣṭa-jñānaṁ sarva-purāṇetihāsādhyayanādhyāpana-sāmarthya-lakṣaṇaṁ prāpnuyāt | udadhir mekhaleva parito vyāpto yasyāḥ sodadhi-mekhalā bhūmer nāmedam | samudra-mekhale devi parvata-stana-maṇḍale iti mantrāt | tathā ca bhūmiṁ prāpnuyān na tu samudrāntar-gatāṁ sarvām iti narendrādi-padavad yat kiñcin narāṇāṁ patyāv api yathā narendra-padaṁ prayujyate, tathā yat kiñcid bhūpatir apy udadhi-mekhalā-patir ucyata iti | atra sandhir ārṣaḥ | yad vā, udadhiḥ, āpa adhikotdhādhikā yasminn ity udadhiḥ | atrārṣatvād varṇa-vikāro mayūrādivat | avasthāntara-prāptir vikāras tasmāt yasya saḥ | evaṁ nidhipatir api jñeyaḥ | nidhiḥ padmādi-navake vasv-abdhi-sthāpaneṣu ca iti dharaṇiḥ | dhanapatiḥ syād ity arthaḥ | śūdraḥ śṛṇvann eva tasya pāṭhānadhikārāt | tad-uktaṁ purāṇādhikāra-prastāve bhaviṣye—


    adhyetavyaṁ brāhmaṇena vaiśyena kṣatriyeṇa ca | 


    śrotavyam eva śūdrāṇāṁ nādhyetavyaṁ kadācana || 


    śrītaṁ smārtaṁ ca vaidharmaṁ proktam asmin nṛpottama | 


    tasmāc chūdrair vinā vipraṁ na śrotavyaṁ kadācana || iti ||64||

———————————————————————————————————————

**jīva-gosvāmī (krama-sandarbhaḥ), viśvanātha-cakravartī (sārārtha-darśiṇī) : _na vyākhyātam._**

 **...**

**|| 12.12.65 ||**

**vipro’dhītyāpnuyāt prajñāṁ rājanyodadhi-mekhalām |**

**vaiśyo nidhi-patitvaṁ ca śūdraḥ śudhyeta pātakāt ||**

**śrīdhara-svāmī (bhāvārtha-dīpikā) : **rājanya udadhi-mekhalāṁ pṛthvīm | sandhir ārṣaḥ | vipro’dhītyety ādikaṁ tat-tat-kāmāgraha-parāṇāṁ pravartanārtham āpāta-phalam ||65||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **evaṁ prabhāvātireke pūrvoktarītyā prabhāvādhikye | iha śrī-bhāgavate | aśeṣamūrtiranantamūrtiḥ | anupadaṁ pratiślokam | padāni santyatranti padaḥ| ajatra matvarthīyaḥ| padyam | padaṁ padamanupadaṁ vīpsārthakānupadayoge dvitīyā | tattatkathāprasaṅgairbhagavānevātra kīrtita iti | atra karma brahmādipratipādakaśāstre'khileśo virāḍantaryāmī tatpālako viṣṇurvāpi na gīyate, kacidgīyate vā tatra tvabhīkṣṇa neva gīyate | turavadhāraṇe | iha bhāgavate bhagavānevābhīkṣṇaṁ gīyate nārāyaṇādayo ye'tra varṇitāstepyaśeṣā eva mūrtayo'vatārā yasya sa tathābhata eva gīyate na tviratreva tadvivekenetyarthaḥ | ata eva tattatkathāprasaṅgair api bhagavāneva paṭhito vyaktam evokta ity arthaḥ ||65||

———————————————————————————————————————

**śrīnātha-cakravartī (caitanya-mata-mañjuṣā) : **vipro’dhītyety-ādi | śūdro’dhītya pātakāt śudhyeta | idaṁ bhāgavataṁ nāma purāṇaṁ brahma-sammitam [bhā.pu. 1.3.40] iti bhāgavatasya brahma-sammitatvāt kathaṁ tac-chūdro’dhyeta ? satyam | bhaktiś cec chūdra-yoṣitām ity uktatvād bhakta-śūdrasyaādhyaynādhikāro boddhavyaḥ | śūdro’dhītyeti pṛthag-dhyeteti-pada-prayogāt śrutveti nārthāntaraṁ kāryam | etenaivāsmin śrī-bhāgavate śūdra-kartṛkādhyayana-sambhāvanā ||65||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) : **vipro’dhītyety-ādikaṁ tat-tat-kāmāgraha-parāṇāṁ pravartanārtham āpāta-phalaṁ rājanya udadhi-mekhalāṁ sandhir ārṣaḥ ||65||

 **...**

**|| 12.12.66 ||**

**kali-mala-saṁhati-kālano’khileśo**

**harir itaratra na gīyate hy abhīkṣṇam |**

**iha tu punar bhagavān aśeṣa-mūrtiḥ**

**paripaṭhito’nu-padaṁ kathā-prasaṅgaiḥ ||**

**śrīdhara-svāmī (bhāvārtha-dīpikā) : **asya purāṇasyaivaṁ prabhāvātir eke kāraṇam āha—**kali-malānāṁ saṁhatiṁ** samūhaṁ **kālayati** vināśayatīti tathā | **itaratra** śāstrāntare ||66||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādinānantādigrahaḥ | sarvajñar api devairajñātaguṇagaṇatvād durjñeyaṁ taṁ nato'smīti | tamajaṁ nato'smi, kiṁ brahmāṇaṁ namasi? na, anantam | kiṁ pradhānaṁ? ātmatattvaṁ cetanasvarūpam | kiṁ śuddhajīvaṁ? na, jagadudayādaya ātmaśaktito yasya tam | kiṁ durgāpatiṁ śabhum? viśveśvarīṁ jagaddhātrīṁ sthitisaṁhārakāriṇīm iti mārkaṇḍeyokteḥ śivāddhāṅgaharā durgā iti purāṇāntarāc ca, na, dyapatibhirajādyair apy ajñātastutikamacyuta śrī-kṛṣṇam, ko vetti bhūmanbhagavanparātmanyogeśvaroktīrbhavatas trilokyām iti brahmokteḥ | nāha vedāpare'pi ca ity ukteḥ, yato yato vāco nivartante aprāpya manasā saha iti śruteś ca ||66||

———————————————————————————————————————

**śrīnātha-cakravartī (caitanya-mata-mañjuṣā) :** anyebhyaḥ purāṇebhyo’sya śraiṣṭhyam upakrame’pi dharmaḥ projjhita-kaitavo’tra [bhā.pu. 1.1.2] iti yathoktaṁ, tathaivopasaṁhāre’pi darśayann āha—kali-mala-saṁhatīty-ādi | **itaratra** purāṇādau **abhīkṣṇaṁ na gīyate**, **iha tu** **anupadaṁ** padaṁ padam anu pari parito **bhagavān** śrī-kṛṣṇaḥ | kīdṛśaḥ ? **aśeṣa-mūrtiḥ**, śeṣaḥ pariṇāmas tad-rahitā mūrtiḥ śrī-vigraho yasya | **kathā-prasaṅgaiḥ** kathābhiḥ sākṣāt kathyamānābhiḥ prasaṅgaiś ca ||66||

———————————————————————————————————————

**jīva-gosvāmī (krama-sandarbhaḥ) : kālano** nāśanaḥ | **itaratra** karma-brahmādi-pratipādaka-śāstrāntare | **akhileśo** virāḍ-antaryāmī nārāyaṇo’pi tat-pālako viṣṇur vāpi **na gīyate** kvacid gīyate vā, tatra tv **abhīkṣṇaṁ** naiva gīyate | **tu**-śabdo’vadhāraṇe | sākṣāt śrī-**bhagavān** punar iha śrī-bhāgavata evābhīkṣṇaṁ gīyate | nārāyaṇādayo vā ye’tra varṇitāḥ, te’py **aśeṣā** eva **mūrtayo**’vatārā yasya saḥ | tathā-bhūta eva gīyate, na tv itaratreva tad-avivekenety arthaḥ | ata eva tat-tat-**kathā-prasaṅgair anupadaṁ** padaṁ padam api lakṣyīkṛtya bhagavān eva **pari** sarvato-bhāvena **paṭhito** vyaktam evokta iti[^76] ||66|| [paramātma-sandarbha 107]

———————————————————————————————————————

**viśvanātha-cakravartī (sārārtha-darśiṇī) : **kali-mala iti | **kālano** nāśanaḥ | **anupadaṁ** prati-prakaraṇam eva, **itaratra** karma-brahmādi-pratipādaka-śāstrāntare | **akhileśo** virāḍ antaryāmī nārāyaṇo’pi tat-pālako viṣṇur vāpi na gīyate | kvacid gīyate vā, tatra tv **abhīkṣṇaṁ** **naiva gīyate** | **tu**-śabdo’vadhāraṇe | sākṣāt śrī-**bhagavān punar iha** śrī-bhāgavata evābhīkṣṇaṁ gīyate | nārāyaṇādayo vā ye’tra varṇitāḥ, te’py **aśeṣā** eva **mūrtayo**’vatārā yasya saḥ | tathābhūta eva gīyate, na tv itaratraiva tad-avivekenety arthaḥ | ata eva tat-tat-**kathā-prasaṅgair anupadaṁ** padaṁ padam api lakṣyīkṛtya bhagavān eva **pari** sarvato-bhāvena **paṭhito **vyaktam evokta iti ||66|| 

**...**

**|| 12.12.67 ||**

**tam aham ajam anantam ātma-tattvam **

**jagad-udaya-sthiti-saṁyamātma-śaktim |**

**dyu-patibhir aja-śakra-śaṅkarādyair**

**duravasita-stavam acyutaṁ nato’smi ||**

**śrīdhara-svāmī (bhāvārtha-dīpikā) : **śāstra-pratipāditaṁ bhagavantaṁ namaskaroti—tam iti dvābhyam | jagad-udaya-sthiti-saṁyamātmāno raja-ādayaḥ śaktayo yasya tam | dyu-patibhir devair api duravasito’jñātaḥ stavaḥ stotraṁ yasya tam ||67||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **ādinānantādi-grahaḥ | sarvajñar api devairajñātaguṇagaṇatvād durjñeyaṁ taṁ nato'smīti | tam ajaṁ nato'smi, kiṁ brahmāṇaṁ namasi? na, anantam | kiṁ pradhānaṁ? ātmatattvaṁ cetanasvarūpam | kiṁ śuddhajīvaṁ? na, jagadudayādaya ātmaśaktito yasya tam | kiṁ durgāpatiṁ śabhum? viśveśvarīṁ jagaddhātrīṁ sthitisaṁhārakāriṇīm iti mārkaṇḍeyokteḥ śivād dhāṅgaharā durgā iti purāṇāntarāc ca, na, dyapatibhir ajādyair apy ajñāta-stutikam acyuta śrī-kṛṣṇam, ko vetti bhūman bhagavan parātman yogeśvaroktīr bhavatas trilokyām [bhā.pu. 10.14.21] iti brahmokteḥ | nāhaṁ vedāpare'pi ca ity ukteḥ, yato vāco nivartante aprāpya manasā saha [tai.u. 2.4.1] iti śruteś ca ||66||

———————————————————————————————————————

**śrīnātha-cakravartī (caitanya-mata-mañjuṣā) :** tat tasmāt taṁ nato’smīty āha—**tam aham** ity-ādi | **taṁ** śrī-kṛṣṇam **ajam** anantam apariṇāmam **ātma-tattvam** | ātmā svayam eva tattvaṁ bhagavat-tattvaṁ yasya, **acyutaṁ** śāśvatam, ata eva **ajādibhir** **duravasito** yāthārthyena jñātaḥ **stavo** yasya ||67||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** śāstra-pratipāditaṁ devaṁ praṇamati—tam ajaṁ nato’smi | kiṁ brahmāṇaṁ namasi ? na | anantaṁ kiṁ pradhānam ? na | **ātma-tattvaṁ** cetana-svarūpam | kiṁ śuddha-jīvam ? na | **jagad-udayādaya ātma-śaktito** yasya tam | kiṁ durgā-patiṁ śambhum ? na | **dyupatibhir** devair **ajādyair** api **duravasita-stavam** ajñāta-stutikam | **acyutaṁ** śrī-kṛṣṇam ||67||

 **...**

**|| 12.12.68 ||**

**upacita-nava-śaktibhiḥ sva ātmany**

**uparacita-sthira-jaṅgamālayāya |**

**bhagavata upalabdhi-mātra-dhāmne**

**sura-ṛṣabhāya namaḥ sanātanāya ||**

**śrīdhara-svāmī (bhāvārtha-dīpikā) : upacitābhir** udriktābhir **nava-śaktibhiḥ** prakṛti-puruṣa-mahad-ahaṅkāra-tan-mātra-rūpābhiḥ **sva ātmany** eva **uparacitaṁ sthiraṁ jaṅgamaṁ** ca **ālayo** yasya, tasmai **bhagavate** ||68||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sve svīye | ātmani svarūpe | uparacitam āvirbhāvitaṁ yat sthiraṁ sthāvaraṁ jaṅgamaṁ ca tad evālayo nivāsa-sthānaṁ yasya, tasmai sva-prakāśita-jagati jīva-rūpeṇāntaryāmi-rūpeṇa ca sthitāya | upalabdhi-mātra-dhāmne sarva-jñāna-svarūpāya jñāna-mātrādhiṣṭhānāya vā | suraṛṣabhāya sarva-devottamāya śrī-kṛṣṇāya | sanātanāya sarvāvasthāsu vidyamānāya | etac ca śrī-kṛṣṇa evaṁ sampadyate | ahaṁ sarvasya prabhavo mattaḥ sarvaṁ pravartate [gītā 10.8] iti, mayā tatam idaṁ sarvaṁ jagat sthāvara-jaṅgamam [gītā 9.4] iti ca tad-ukteḥ | 

yad vā, **upalabdhi-mātraṁ **paraṁ brahma, tasya **dhāmne** sthānāya, jñāna-mātraṁ paraṁ brahma [bhā.pu. 3.32.21] ity ukteḥ, brahmaṇo hi pratiṣṭhāham [gītā 14.27] iti śrī-mukhokteḥ, sanātanas tvaṁ puruṣo mato me ity arjunokteś ca sanātanatvam api tatraiva saṁgacchate devānām acyuto yathā ity agre vakṣyamāṇatvāt tat sarva-deva-śreṣṭho'pi sa eveti ||68||

———————————————————————————————————————

**śrīnātha-cakravartī (caitanya-mata-mañjuṣā) :** punar namaskaroti—upacitety ādi | sanātanāya bhagavat śrī-kṛṣṇāya namaḥ | upalabdhi-mātraṁ nirupahita-caitanyaṁ dhāma sthānaṁ yasya—kṣemaṁ vindanti mat-sthānaṁ yad brahma paramaṁ viduḥ [bhā.pu. 11.20.37] iti bhagavad-ukteḥ | surāṇāṁ brahmādīnām ṛṣabhāya śreṣṭhāya | upalabdhi-dhāmatvam āha—upacitety-ādi | upacitānudriktān vā, aprākṛtā nūyate stūyate iti nava, karmṇy an | tathā-bhūtā yā śaktayaḥ līlādyās tābhiḥ sve ātmani cit-svarūpe’dhiṣṭhāne uparacitāḥ sthirās tarv-ādaya ālayā gṛhā yena | etenopakrama-labdhasya, yatra tri-isargo mṛṣā [bhā.pu. 1.1.1] iti vyākhyātasya vastuna upasaṁhāre’pi prakaṭanam ||68||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** tam eva svāntaryāmitvena praṇam iti | nava-śaktiḥ | prakṛti-puruṣa-mahad-ahaṅkāra-tanmātra-rūpābhiḥ ||68||

 **...**

**|| 12.12.69 ||**

**sva-sukha-nibhṛta-cetās tad-vyudastānya-bhāvo'py **

**ajita-rucira-līlākṛṣṭa-sāras tadīyam |**

**vyatanuta kṛpayā yas tattva-dīpaṁ purāṇaṁ**

**tam akhila-vṛjina-ghnaṁ vyāsa-sūnuṁ nato’smi ||**

**śrīdhara-svāmī (bhāvārtha-dīpikā) :** śrī-guruṁ namaskaroti | **sva-sukhenaiva nibhṛtaṁ** pūrṇaṁ **ceto** yasya | tenaiva **vyudasto’nyasmin bhāvo** yasya tathābhūto’py **ajitasya rucirābhir līlābhir ākṛṣṭaḥ sāraḥ** sva-sukha-gataṁ sthairyaṁ yasya saḥ | **tattva-dīpaṁ** paramārtha-prakāśakaṁ śrī-bhāgavataṁ yo **vyatanuta taṁ nato’smīti** ||69||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **sva-sukhena paramānandāvāptyā | tenaiva svasukhapūrṇacetastvenaiva | anyasminparamānandasvarūpāditaratra, bhāvaḥ sneho yasya | tathābhūtopi paramānandatṛptopi | ajitasya śrī-kṛṣṇasya | rucirābhirmanoharābhirbālyādicaritairākṛṣṭa ākarṣaṇaviṣayīkṛtaḥ | tad iti brahmaṇo nāma iti śrutes tad brahma tasya bhāvas tattvaṁ śrī-kṛṣṇaḥ—


    aho bhāgyam aho bhāgyaṁ nanda-gopa-vrajaukasām | 


    yan-mitraṁ paramānandaṁ pūrṇaṁ brahma sanātanam || [bhā.pu. 10.14.32]

iti brahmoktes tasya prakāśakam | akhilāni vṛjināni pāpāni hanti darśana-smaraṇādinety **akhila-vṛjinaghnaḥ,** kaluṣaṁ vṛjinainogham [bhā.pu. 12.13.21] ity amaraḥ | brahma-rūpatvāt tasya sarvāgha-nivartakatvam | śukāya brahma-rūpiṇe ity agrimādhyāyokteḥ sveṣṭa-devaṁ śāstra-pratipādyaṁ natvā sva-guruṁ praṇamati—sva-sukhena brahmānandena **nibhṛtaṁ** paripūrṇaṁ **ceto** yasya tam | tena tathātvena vyudasto dūrībhūto'nyasmin bhāvo mano-vyāpāro yasya tam | tathā-bhūto'py ajitasya śrī-kṛṣṇasya rucira-līlayā kartryātibalavatyākṛṣṭas tasmād brahmānanda-sakāśāt svasminn ānatiḥ sāro rasānubhava-sāmarthyaṁ yasya saḥ, brahma-rasāsvādād api līlā-rasāsvāde mādhuryādhikyam anubhūya tatraiva yaḥ prāpta-niṣṭho'bhūd iti bhāvaḥ | tena līlā-raso'yaṁ tasya na samādhi-bhañjakaḥ pratyūhas tathātve tena tatraiva punaḥ samādhyartham evāyatiṣyata na tu tathā-kṛtaṁ pratyuta kṛpayānyebhyo'pi līlā-rasāsvāda-ditsayā **tattva-dīpaṁ** līlā-rasa-tattva-prakāśakaṁ vyatanuta | ata evoktam—harer guṇākṣipta-matir bhagavān bādarāyaṇiḥ [bhā.pu. 1.7.11] iti, pariniṣṭhito'pi nairguṇye [bhā.pu. 2.1.9] ity-ādi purāṇaṁ śrī-bhāgavataṁ vyatanuta vistara-pūrvaṁ vyākhyātavān ||68||

iti śrīmad-bhāgavata-bhāvārtha-dīpikā-prakāśe dvādaśa-skandhe dvādaśo'dhyāyaḥ ||12||

———————————————————————————————————————

**jīva-gosvāmī (krama-sandarbhaḥ) : **namaskurvann eva vaktṛ-hṛdaya-niṣṭhā-paryālocanayā samasta-grantha-tātparyaṁ nirdhārayati—sva-sukheti | atra **akhila-vṛjinaṁ** tādṛśa-bhāvasya pratikūlam udāsīnaṁ ca sarvaṁ jñeyam | **ajita**-śabdenātra pūrṇatvena mukhyatayā śrī-kṛṣṇa-saṁjña eveti prathame śrī-bādarāyaṇa-samādhau vyaktīkṛto’sti ||69||

———————————————————————————————————————

**viśvanātha-cakravartī (sārārtha-darśiṇī) :** sveṣṭa-devaṁ praṇamya śrī-guruṁ praṇamati | **sva-sukhena** brahmānandena **nibhṛtaṁ** paripūrṇaṁ **ceto** yasya saḥ | tena tathātvenaiva **vyudasto** dūrībhūto’**nyatra bhāvo** mano-vyāpāro yasya tathābhūto’py **ajitasya** kṛṣṇasya **rucira-līlayā** kartryā atibalavatyā **ākṛṣṭas** tasmād brahmānandāt sakāśād api svasminn ānītaḥ **sāro** rasānubhava-sāmarthyaṁ yasya saḥ | brahma-rasāsvādād api līlā-rasāsvāde mādhuryādhikyam anubhūya, tatraiva yaḥ prāpta-niṣṭho’bhūd iti bhāvaḥ | tena līlā-raso’yaṁ tasya na samādhi-bhañjakaḥ pratyūha iti vyākhyeyam | tathātve sati tena punar api tādṛśa-samādhy-artham evāyatiṣyata | na tu tathākṛtaṁ pratyuta **kṛpayā**nyebhyo’pi tādṛśa-līlā-rasāsvāda-ditsayā **tattva-dīpaṁ **līlā-rasa-tattva-prakāśakaṁ **vyatanuta** | ata evoktaṁ harer guṇākṣipta-matir bhagavān bādarāyaṇir [bhā.pu. 1.7.11] iti, pariṇiṣṭhito’pi nairguṇye [bhā.pu. 2.1.9] ity-ādi ca ||69||

iti sārārtha-darśinyāṁ harṣiṇyāṁ bhakta-cetasām |

dvādaśe dvādaśo’dhyāyaḥ saṅgataḥ saṅgataḥ satām ||*||

 **...**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ dvādaśa-skandhe 


    skandhārtha-nirūpaṇaṁ nāma 


    dvādaśo’dhyāyaḥ

|| 12.12 ||

**...**

**(12.13)**


### trayodaśo’dhyāyaḥ


## skandhārtha-nirūpaṇaṁ

**|| 12.13.1 ||**

**sūta uvāca—**

**yaṁ brahma-varuṇendra-rudra-marutaḥ stunvanti divyaiḥ stavair**

**vedaiḥ sāṅga-pada-kramopaniṣadair gāyanti yaṁ sāma-gāḥ |**

**dhyānāvasthita-tad-gatena manasā paśyanti yaṁ yogino**

**yasyāntaṁ na viduḥ surāsura-gaṇā devāya tasmai namaḥ ||**

**śrīdhara-svāmī (bhāvārtha-dīpikā) :**

trayodaśe purāṇānāṁ saṅkhyām āha yathā-kramam |

dānaṁ dānasya māhātmyaṁ śrīmad-bhāgavatasya ca ||*||

sarva-purāṇa-saṅkhyādīn upavarṇayiṣyaṁs tat pratipādyaṁ devaṁ praṇamati—yam iti | **stavair vedaiś** ca **stunvanti** stuvanti | **upaniṣac**-chabdasyākārāntatvaṁ chando'nurodhena | **dhyānena** **avasthitaṁ** niścalaṁ **tad-gataṁ** ca yan **manaḥ**, tena **yasyāntaṁ na viduḥ surāsura-gaṇāḥ** ||1||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : _yathā-kramaṁ_** saptamādhyāyokta-purāṇa-gaṇanā-kramam anatikramya | tatra hi—brāhmaṁ pādmaṁ vaiṣṇavaṁ hi [varāha-pu.] ity-ādinā purāṇāṣṭādaśakam uktam iti ||*|| 

_tat-pratipādyam_ aṣṭādaśa-purāṇa-pratipādyam | **divyair** alaukikaiḥ | aṅgādi-pāṭha-catuṣkeṇa **aṅga**-pāṭha-**pada**-pāṭha-**krama**-pāṭh**opaniṣat**-pāṭhair **gāyanti** | aṅgādi-pāṭha-jñānaṁ ca vedādhyayana-sādhyam iti | yad vā, antime'dhyāye punar api maṅgalaṁ natyātmakam ācarati | upaniṣac-chabdo'd-anta ārṣaḥ, tenaitat-purāṇa-pāṭhena bhagavatas tasya stuti-saṁkīrtanam eva mama yathākathañcid abhūt, na tu samyag avagama iti bhāvaḥ ||1||

———————————————————————————————————————

**śrīnātha-cakravartī (caitanya-mata-mañjuṣā) :** yaṁ brahma-varuṇendrety-ādi | **devāya** śrī-kṛṣṇāya **nama** ity avatāriṇaṁ śrī-kṛṣṇaṁ natvā śrī-kṛṣṇasya durjñeyatvaṁ kiṁ vācyam | tad-aṁśāṁśasya kūrmādeś caritam apy atidurjñeyam iti śrī-kṛṣṇasyaivāvatārāntaraṁ stauti—**pṛṣṭhe bhrāmyad** ity-ādi ||1-2||

———————————————————————————————————————

**jīva-gosvāmī (paramātma-sandarbhaḥ 109) :** artha-vādena [anena liṅgena śrīmad-bhāgavata-śāstre śrī-bhagavata eva mukhyatvaṁ pratipāditam, yathā] yam iti | **stavair** **vedaiś** ca **stunvanti** stuvanti | **dhyānenāvasthitaṁ** niścalaṁ **tad-gataṁ** yan manaḥ, tena ||1||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** 

trayodaśe punar natyā maṅgalācaraṇaṁ prabhoḥ |

ādy-antayoḥ purāṇasya saṅkhyā-dānādi cocyate ||

antime’trādhyāye punar api bhagavantaṁ praṇaman maṅgalam ācarati—yam iti | **stunvanti** stuvanti | **upaniṣac**-chabdasyākārāntam ārṣam | tenaitat-purāṇa-pāṭhena bhagavatas tasya stuti-saṅkīrtana-dhyānam eva mama yathā-kathañcid abhūt, na tu samyag avagama iti bhāvaḥ ||1||

**...**

**|| 12.13.2 ||**

**pṛṣṭhe bhrāmyad amanda-mandara-giri-grāvāgra-kaṇḍūyanān**

**nidrāloḥ kamaṭhākṛter bhagavataḥ śvāsānilāḥ pāntu vaḥ |**

**yat-saṁskāra-kalānuvartana-vaśād velā-nibhenāmbhasāṁ**

**yātāyātam atandritaṁ jala-nidher nādyāpi viśrāmyati ||**

**śrīdhara-svāmī (bhāvārtha-dīpikā) : **kṣīroda-mathanādau durjñeyatvam eva pradarśayituṁ kūrmāvatāram anusmārayann āśiṣaḥ prārthayate, pṛṣṭhe bhrāmyann amando mandara-girir gariṣṭho mandarācalas tasya grāvāṇas teṣām agrāṇi taiḥ kaṇḍūyanāt tena sukhena nidrālor nidrā-śīlasya | yeṣāṁ śvāsānilānāṁ saṁskārās teṣāṁ kalāś ca leśās tad anuvartana-vaśāj jala-nidher ambhasāṁ yātāyātaṁ na viśrāmyati | nanu samudra-kṣobhād eva tan na saṁskāra-vaśāt tatrāha, velākṣobhas tasya nibhena miṣeṇa |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **surāsura-gaṇa-durjñeyānantatā bhagavatā kūrmāvatāra eva darśitātastat-smaraṇa-pūrvakaṁ śrī-bhāgavataṁ samāpayan śrī-bhāgavatasyāpi durjñeyārthatāṁ dhvanayati | śvāsānilāḥ prāṇa-vāyavaḥ vo yusmān adhyetr-adhyāpaka-vaktṛ-śrotèn pāntu balauja-ādi-dānena rakṣantu | śrī-bhagavata eva śvasanataḥ sarveṣāṁ balādyuttatti-śravaṇāt | tad uktam ekādaśe—yasyedriyaistanubhṛtāmubhayendriyāṇi jñānaṁ svataḥ śvasanato balamoja īhā ity-ādīti | atrākṣipati—nanv iti | kiṁ ca—samudramathanaṁ bhagavataiva kūrmarūpeṇa kṛtaṁ devānāṁ tu tatra nāmamātreṇaiva nimittatā tathedamapyapāravedamahāsamudramathanaṁ mannāmnā śrī-bhagavataiva katamity arthavyañjakaṁ vyāsoktamanuvadati—pṛṣṭa iti | yenaiva samudro mathitastenaiva bhagavatā mohinīrūpeṇāsurānvañcayitvā tadutthamamṛtaṁ svabhaktebhyo devebhyo dattaṁ, tathaiva vedasamudramathanottham idaṁ bhaktyanṛtaṁ śrī-bhāgavatarūpeṇābhaktānasurānvañcayitvā yuṣmamyaṁ dadāv iti bhaktānpratyāśīrvādaḥ ||2||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** kiṁ ca, yathā samudra-mathanaṁ bhagavataiva kūrmādi-rūpeṇa kṛtaṁ divaukasāṁ tu tatra nāma-mātreṇaiva nimittatā | tathaivedam apāra-veda-mahā-samudra-mathanaṁ yan-nāmnā bhagavataiva kṛtam ity artha-vyañjakaṁ śrī-vyāsoktam anuvadati pṛṣṭha iti | pṛṣṭhe bhrāmyann amando mahā-gurur mandara-giris tasya grāvāṇas teṣām agrāṇi taiḥ kaṇḍūyanāt nidrāloḥ kaṇḍūyanottha-sukhena nidrāśīlasya śvāsānilāḥ pāntu vaḥ | iti yenaiva samudro mathitas tenaiva bhagavatā mohinī-rūpeṇa asurān vañcayitvā samudra-mathanottham amṛtaṁ sva-bhaktebhyo devebhyo yathā dattaṁ tathaiva veda-samudra-mathanotthaṁ bhakty-amṛtam idaṁ śrī-bhāgavata-rūpeṇa abhaktān asurān vañcayitvā yuṣmabhyaṁ dadātv iti bhaktān pratyāśīrvādaḥ | yeṣāṁ śvāsānilānāṁ saṁskārās teṣāṁ kalā leśās tad-anuvartana-vaśāt jana-nidher ambhasāṁ yātāyātaṁ na viśrāmyati | nanu, tat-samudra-kṣobhād eva na tat-saṁskāra-vaśāt tatrāha—velā-kṣobhasya nibhena miṣeṇa ||2||

**...**

**|| 12.13.3 ||**

**purāṇa-saṅkhyā-sambhūtim asya vācya-prayojane |**

**dānaṁ dānasya māhātmyaṁ pāṭhādeś ca nibodhata ||**

**śrīdhara-svāmī (bhāvārtha-dīpikā) : **purāṇa-saṁhitānāṁ sañkhyās tāsāṁ saṁbhūtiṁ samāhāram | asya tu śrī-bhāgavatasya vācyaṁ viṣayaḥ prayojanaṁ ca dānaṁ ca tasya pāṭhādeś ca māhātmyaṁ nibodhata |

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **yathākhaṇḍa-maṇḍalapates tava maṇḍaleśā etāvanta iti gaṇyate tathaiva mahā-purāṇacakravartinaḥ śrī-bhāgavatasya sannidhau purāṇānyavaśyaṁ gaṇayāmītyataḥ purāṇānāṁ saṅkhyāyāssambhūti sambhavam ||3||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** yathā pṛthvī-pater agratas tava maṇḍaleśvarā etāvanta iti gaṇyante tathaiva mahā-purāṇa-cakravartinaḥ śrī-bhāgavatasya sannidhau purāṇāny avaśya-gamyānīty ataḥ purāṇānāṁ saṅkhyāyāḥ sambhūtiṁ sambhavam | tathāsya śrī-bhāgavatasya vācyaṁ ca prayojanaṁ ceti ||3||

**...**

**|| 12.13.4-9 ||**

**brāhmaṁ daśa sahasrāṇi pādmaṁ pañcona-ṣaṣṭi ca |**

**śrī-vaiṣṇavaṁ trayo-viṁśac catur-viṁśati śaivakam ||**

**daśāṣṭau śrī-bhāgavataṁ nāradaṁ pañca-viṁśati |**

**mārkaṇḍaṁ nava vāhnaṁ ca daśa-pañca catuḥ-śatam ||**

**catur-daśa bhaviṣyaṁ syāt tathā pañca-śatāni ca |**

**daśāṣṭau brahma-vaivartaṁ laiṅgam ekādaśaiva tu ||**

**catur-viṁśati vārāham ekāśīti-sahasrakam |**

**skāndaṁ śataṁ tathā caikaṁ vāmanaṁ daśa kīrtitam ||**

**kaurmaṁ sapta-daśākhyātaṁ mātsyaṁ tat tu catur-daśa |**

**ekona-viṁśat sauparṇaṁ brahmāṇḍaṁ dvādaśaiva tu ||**

**evaṁ purāṇa-sandohaś catur-lakṣa udāhṛtaḥ |**

**tatrāṣṭādaśa-sāhasraṁ śrī-bhāgavatam iṣyate ||**

**śrīdhara-svāmī (bhāvārtha-dīpikā) : **trayo-viṁśat trayo-viṁśatiḥ sahasrāṇi | catur-viṁśati catur-viṁśatiḥ | śaivakaṁ śiva-purāṇam | vāhnam agni-purāṇam | daśa-pañca-sahasrāṇi catvāri śatāni ca | skāndaṁ śatādhikaikāśīti-sahasram | sauparṇaṁ garuḍa-purāṇam ekona-viṁśad ekona-viṁśatiḥ | mahābhārataṁ tv itihāsaḥ | rāmāyaṇaṁ ca ṛṣi-proktaṁ kāvyam | ataḥ purāṇānāṁ sandohaḥ samūhaś catur-lakṣa-saṅkhyāka eva | idānīm asya vācya-prayojanādīn darśayitum āha, tatrety ādinā ||4-9||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **brāhmaṁ brahmapurāṇam | daśasahasrāṇi ayutaślokaparimitamity arthaḥ | pādmaṁ padmapurāṇam | pañcabhirūnā ṣaṣṭiḥ ślokasahasrāṇāṁ yatra tattathā | uttarapadalopī samāsaḥ | evamagre'pi jñeyam | tribhiradhikā viśatistrayoviṁśatiḥ, chāndasatvāviṁśate viṁśadādeśaḥ || daśasahasrāṇyaṣṭau sahasrāṇi ca yatra ślokāstacchrobhāgavatamity arthaḥ | mārkaṇḍaṁ mārkaṇḍeyam, pṛṣodarādiḥ | vahneridaṁ vāhnam, catuḥśatamity ukter daśapañcasahasrāṇīti labhyate, caturṇāṁ śatānāṁ samāhāraścatu śatam | yad vā, daśabhiḥ sahitāḥ pañca yatra tattathā | punaścatvāri 

śatāni yatra tattathā | evamagre'pi || tattu purāṇaṁ tu || mahābhāratādīnāṁ purāṇatvaśaṅkā nirasyati svāmī—mahābhārataṁ v iti | ṛṣiproktaṁ vālmīkiproktam | ato mahābhāratarāmāyaṇayoḥ purāṇatvābhāvāt | tatrāṣṭādaśasu purāṇeṣu | tatreti—athaivāvatāratvādavatāramadhye kṛṣṇaṁ gaṇayitvā punaḥ ete cāṁśakalāḥ puṁsaḥ kṛṣṇas tu bhagavānsvayam iti kṛṣṇasya pṛthaggaṇanā, tathaiva purāṇatvātpurāṇamadhye śrī-bhāgavataṁ gaṇayitvā tatrāṣṭādaśasāhasraṁ śrī-bhāgavatamipyate iti punargaṇanā purāṇacakravatitvavyañjikā | yathā ca tatra padaṁ sarvotkarṣavyañjakaṁ, tathā trāpi śrīmad iti padam iti prakrāntaṁ sampūrṇam eva ||4-9||

———————————————————————————————————————

**jīva-gosvāmī (krama-sandarbhaḥ) : _na vyākhyātam._**

———————————————————————————————————————

**viśvanātha-cakravartī (sārārtha-darśiṇī) :** trayoviṁśat trayoviṁśati | śaivakaṁ śiva-purāṇaṁ vāhnaṁ vahni-purāṇam | daśa-pañca-sahasrāṇi catvāri śatāni ca skāndaṁ śatādhikikāśīti-sahasraṁ tatrāṣṭādaśeti yathaivāvatāratvād avatāra-madhye kṛṣṇaṁ gaṇayitvā punar ete cāṁśa-kalāḥ puṁsaḥ kṛṣṇas tu bhagavān svayaṁ [bhā.pu. 1.3.28] iti kṛṣṇasya pṛthag gaṇanā | tatraiva purāṇatvāt purāṇa-madhye śrī-bhāgavataṁ gaṇayitvā tatrāṣṭādaśa-sāhasraṁ śrī-bhāgavatam iṣyate iti punar gaṇanā purāṇa-cakravartitva-vyañjikā yathā ca tatra svayaṁ padaṁ sarvotkarṣa-vyañjakaṁ tathaivātrāpi śrīmad iti padam idaṁ prakrāntaṁ sampūrṇam eva ||4-9||

**...**

**|| 12.13.10-12 ||**

**idaṁ bhagavatā pūrvaṁ brahmaṇe nābhi-paṅkaje |**

**sthitāya bhava-bhītāya kāruṇyāt samprakāśitam ||**

**ādi-madhyāvasāneṣu vairāgyākhyāna-saṁyutam |**

**hari-līlā-kathā-vrātāmṛtānandita-sat-suram ||**

**sarva-vedānta-sāraṁ yad brahmātmaikatva-lakṣaṇam |**

**vastv advitīyaṁ tan-niṣṭhaṁ kaivalyaika-prayojanam ||**

**śrīdhara-svāmī (bhāvārtha-dīpikā) : hari-līlā-kathānāṁ vrātaḥ** samūhaḥ sa eva **amṛtam**, tena **ānanditāḥ** **santaḥ surāś** ca yena tat | **tan-niṣṭhaṁ** tad-viṣayam ||11-12||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tad eva vyanakti—kāruṇyātkṛpāpāravaśyāt | bhagavatā śrī-kṛṣṇena | garbhodaśāyine nābhipaṅkaje sthitāya brahmaṇe || yat sarveṣāṁ vedāntānāmupaniṣadāṁ sāraṁ brahmātmanorbrahmajīvayorekatvalakṣaṇamabhedarūpamadvitīyaṁ vastu tad eva niṣṭhāviṣayo vācyaṁ yasya tattanniṣṭhaṁ brahaukajñānamasya viṣaya ity arthaḥ | kaivalyaṁ svarūpāvāptir evaikaṁ mukhyaṁ prayojanaṁ yasya tattathā prasaṅgādasya sambandhas tu vācyavācakabhāvarūpo jñeyaḥ | adhikārī tvetajjijñāsurevetyetadanubandhacatuṣṭayam—dharmaḥ projjitakaitavaḥ ityatroktamapyatra smṛtilābhāya dhvanitam iti | vācyaṁ prayojanañcāha—harerlīlākathānāṁ brātaḥ samūha evāmṛtaṁ tenānanditāḥ santo bhaktā eva surā yena tad iti līlākathāvrātaśabdena bhaktirūpaṁ vācya vyañjitaṁ tad evāmṛtam iti premarūpaṁ prayojanaṁ ca premṇaiva bhakteramṛtavadāsvādyatvaprasiddheḥ, tena satāmānanda iti premṇo'nubhāvaḥ | tatra kathāyāmamūtatvāropeṇa tatsampradānānāṁ satāṁ suratvāropeṇa ca tatsampradātuḥ śāstrasyāsya mohinītvāropo labhyate, mohinyaiva surebhyo'mṛtadānatvaprasiddheḥ | tataś ca surānsvabhaktānsvaṁ viduṣaḥ prati bhrūvibhaṅgenaivānyajanājñātaṁ yathā brūte sma madanubhāvasyāsya yuṣmadānukūlyam eva kartavyaṁ prayojanaṁ cāsurānvañcayitvā yuṣmabhyamamṛtadānam | yathā cāsurānsvatattvamaviduṣaḥ prati api bhrūcālanenaitatspaṣṭam eva brūte sma tadāvirbhāvasya yuṣmākaṁ vijayaprāpaṇam eva kartavyaṁ, prayojanaṁ ca yuṣmabhyamamṛtadānāmatīdaṁ gauṇam eva | mukhyaprayojanaṁ tu yadyuṣmānnityamānandacamatkāraṁ prāpayāmi yuṣmadgṛhasthityaivāto'tidīnānetāndevānprathamaṁ kiñcitpariveṣayāmīti tathaivedaṁ bhāgavataśāstram api svatattvajñānsvabhaktān harilīlā ityardhapadyena svavācyam parokṣavādā ṛṣayaḥ parokṣaṁ mama ca priyam iti bhagavad-ukter vyañjanāvṛttyaiva sarvalokālakṣitamuktvā svatattvamaviduṣaḥ śāstrajñamāninaḥ prakaṭam eva svavācyaprayojane anye evāha—sarvavedāntānāṁ sāraṁ yadbrahmaṇā sahātmaikyamadvitīyaṁ vastu tasminvācakatvena niṣṭhā yasya tat | kaivalyam ekaṁ mukhyaṁ prayojanaṁ yasya tat | kecitpunar evaṁ vyācakṣate—śāstre'smindvayor eva bhaktijñānayoruktatvādbhaktipremaṇī vācyaprayojane uktvā jñānakaivalye api vācyaprayojane āha—sarveti | apare tvevamāhuḥ—śāstre'sminprakrame eva dharmaḥ projjhitakaitavo'tra paramaḥ ityanena paramadharmasya bhakter eva vācyatvāvagamāt īśvaraḥ | sadyo hṛdyavarudhyate'tra kṛtibhiḥ ityanena premṇa eva prayojanatvāvagamāc ca | tathā sarvaskandheṣu jñānāttatsādhyamukteś ca sakāśādbhakter eva prādhānyadarśanāt prādhānyena vyapadeśā bhavanti iti nyāyādbhaktipremṇor eva vācyatvaprayojanatve vyajyete, tasmānmohinīsādharmyaprāpakaprakaṭārthametatpadyamābhyantareṇāpyarthāntareṇa yojanīyam | tadyathā—brahmātmaikyalakṣaṇaṁ yadvastu tānniṣṭhaṁ tato'pi niḥsṛtya tiṣṭhatīti tanniṣṭhaṁ jñānakarmādyabhilāṣarahitā kevalā ananyabhaktāsteṣāṁ bhāvaḥ kaivalyaṁ tad eva prayojanaṁ yasya tad iti ||10-12||

———————————————————————————————————————

**jīva-gosvāmī (krama-sandarbhaḥ) : **idam iti trikam | garbhodaka-śāyino nābhi-paṅkaje sthitāya brahmaṇe bhagavatā śrī-kṛṣṇena prakāśitam ||10||

**santa** ātmārāmā eva **surāḥ** | itthaṁ satāṁ brahma-sukhānubhūtyā [bhā.pu. 10.12.11] ity atra sac-chabdāt | 

nanu nīla-pītādy-ākāraṁ kṣaṇikam eva jñānaṁ dṛṣṭam, tat punar advayaṁ nityaṁ jñānaṁ kathaṁ lakṣyate, yan-niṣṭham idaṁ śāstram ?—sarveti | **brahmātmano** yad **ekatvam**, tad eva **lakṣaṇaṁ** yasya, tad **advitīyaṁ** **sarva-vedānta-sāraṁ vastu** **tan-niṣṭham** ity anvayaḥ | 

ayam arthaḥ—satyaṁ jñānam anantaṁ brahma [tai.u. 2.1.2] iti yasya svarūpam uktam, yenāśrutaṁ śrutaṁ bhavati [chā.u. 6.1.3] ity anayā, yad vijñānena [chā.u. 6.2.1] ity anayā sarva-vijñānaṁ pratijñātam, yasminn anantā nitya-siddhā eva nānā-dharmā abhyupagatāḥ, sad eva saumyedam agra āsīt [chā.u. 6.2.1] ity-ādinā nikhila-jagad-eka-kāraṇatā, sa aikṣata bahu syāṁ [chā.u. 6.2.3] ity anena satya-saṅkalpatā ca pratipāditā, tena brahmaṇā svarūpa-śaktibhyāṁ sarva-bṛhattamena, atha kasmād ucyate brahma bṛṁhati bṛṁhayati ca [atharva-śirā 3.5] iti śrutibhiḥ | bṛhattvāt bṛṁhaṇatvāc ca yad brahma paramaṁ viduḥ [vi.pu. 3.3.21] iti śrī-viṣṇu-purāṇādibhiś ca pratipāditena sārdham, anena jīvenātmanā [chā.u. 6.3.2] ity-ādi tadīya-vacana-rūpāyāṁ śrutāv idaṁtā-nirdeśena tato’bhinnatve’py ātmatā-nirdeśeṇa tad-ātmāṁśa-viśeṣatvena labdhasya—mamaivāṁśo jīva-loke jīva-bhūtaḥ sanātanaḥ [gītā 15.7] ity-ādi-pratipāditasya—aṁśo nānā-vyapadeśāt [ve.sū. 2.3.41] ity-ādi-nyāya-siddhasya, bādarāyaṇa-samādhi-dṛṣṭa-yukter atyabhinnatā-rahitasya jīvātmano yad ekatvam, tat tvam asi [chā.u. 6.8.7] ity ādau jñātṛtayā tad-aṁśa-bhūta-cid-rūpatvena samānākāratā, tad eva lakṣaṇaṁ prathamato jñāne sādhakatamaṁ yasya, tathābhūtaṁ—


    vadanti tattva-vidas tattvaṁ yaj jñānam advayam |


    brahmeti paramātmeti bhagavān iti śabdyate || [bhā.pu. 1.2.11] 

iti tridhāvirbhūtaṁ yat **sarve-vedānta-sāram** advitīyaṁ vastu, **tan-niṣṭhaṁ** tad-eka-viṣayam idaṁ śrīmad-bhāgavataṁ mahā-purāṇam iti prāktana-padyasthenānuṣāṅgaḥ | [tattva-sandarbha 52]

tathā **kaivalyaika-prayojanam** | kevalaḥ śuddhaḥ | sa ca projjhita-kaitavo yo bhaktaḥ, sa eva dharmaḥ projjhita-kaitavo’tra paramaḥ [bhā.pu. 1.1.2] ity uktatvāt | tasya bhāvaḥ kaivalyam, mokṣādi-kāma-rahitā bhaktiḥ | kaivalya-sammata-panthas tv atha bhakti-yogaḥ [bhā.pu. 2.3.12] ity atra kaivalyam ity eva sammataḥ panthā yo bhakti-yogaḥ iti ṭīkā-kṛdbhir vyākhyātatvāt | tatra panthā iti bhagavat-prāpty-upāya ity arthaḥ | sā bhaktiḥ prema-lakṣaṇaiva, tasyaiva tatra mukhyatvāt | tasmāt kaivalyaṁ bhagavat-premaiva puruṣārthatvena pratipādyaṁ yasya tat | sālokya-ṣarṣṭi-sāmīpyam ity-ādi-vacana-vṛndebhya iti ||11-12|| 

———————————————————————————————————————

**jīva-gosvāmī (prīṭi-sandarbha 1) : **mukti-sāmānyasya śāstra-prayojanatvam āha—sarva-vedāntety ādau kaivalyaika-prayojanam iti | kevalaḥ śuddhaḥ, tasya bhāvaḥ kaivalyam | tad ekam eva prayojanaṁ parama-puruṣārthatvena pratipādyaṁ yasya tad idaṁ śrī-bhāgavatam iti pūrva-śloka-sthenānvayaḥ | doṣa-mūlaṁ hi jīvasya parama-tattva-jñānābhāva evety uktam—bhayaṁ dvitīyābhiniveśataḥ syād ity ādau, īśād apetasya [bhā.pu. 12.2.37] ity ādibhiḥ | atas taj-jñānam eva śuddhatvam iti kaivalya-śabdasyātra pūrvavat tad-anubhava eva tātparyam | 

athavā kaivalya-śabdena paramasya svabhāva evocyate | yathā skānde—


    brahmeśānādibhir devair yat prāptuṁ naiva śakyate |


    sa yat-svabhāvaḥ kaivalyaṁ sa bhavān kevalo hare || iti |

kvacit svārthika-tad-dhitāntena kaivalya-śabdenāpi parama ucyate | yathā śrī-dattātreya-śikṣāyāṁ—


    parāvarāṇāṁ parama āste kaivalya-saṁjñitaḥ |


    kevalānubhavānanda-sandoho nirupādhikaḥ || [bhā.pu. 11.9.18] iti |

tathāpy ubhayathaiva tad-anubhava eva tāt-paryam | tat-svabhāvam eva vā | tam evānubhāvayitum idaṁ śāstraṁ pravṛttam ity arthaḥ ||11-12|| 

———————————————————————————————————————

**viśvanātha-cakravartī (sārārtha-darśiṇī) :** vācya-prayojane cāha—harer līlā-kathānāṁ vrātaḥ samūha eva amṛtaṁ tena ānanditāḥ santo bhaktā eva surā yena tad iti līlā-kathā-vrāta-śabdena bhakti-rūpaṁ vācyaṁ vyañjitam | sa eva amṛtam iti prema-rūpaṁ prayojanaṁ ca | premnaiva bhakter amṛtavad āsvādyatva-siddheḥ | tena satām ānanda iti premno’nubhāvaḥ | tatra kathāyā amṛtatvāropeṇa tat-sampradānānāṁ satāṁ suratāropeṇa ca tat-sampradātuḥ śāstrasyāsya mohinītvāropo labhyate | mohinyā surebhyo’mṛta-dāna-prasiddheḥ | tataś ca surān sva-bhaktān svaṁ viduṣaḥ prati bhrū-riṅgaṇenaiva anya-janālakṣitaṁ yathā brūte sma mad-āvirbhāvasyāsya yuṣmad-ānukūlyam eva kartavyaṁ prayojanaṁ cāsurān vañcayitvā yuṣmabhyam evāmṛta-dānam | yathā cāsurān sva-tattvam aviduṣaḥ praty api bhrū-cālanenaivaṁ spaṣṭam eva brūte sma mad-āvirbhāvasya yuṣmākaṁ vijaya-prāpaṇam eva kartavyam | 

prayojanaṁ ca yuṣmabhyam amṛta-pradānam itīdaṁ gauṇam eva, mukhya-prayojanaṁ tv etad eva yad ānanda-camatkāraṁ yuṣmān nityaṁ prāpayāmi yuṣmad-gṛhasthitaiveti | tat-prathamam etān atidīnān nikṛṣṭān devān kiṁcit pariveṣayāmīti | tathaivedaṁ śrī-bhāgavata-śāstram api sva-tattva-jñān sva-bhaktān hari-līlety ardha-padyena sva-vācyaṁ parokṣa-vādā ṛṣayaḥ parokṣaṁ ca mama priyaṁ [bhā.pu. 11.21.35] iti bhagavad-ukter vyañjanayaiva vṛttyā sarva-lokālakṣitam uktvā sva-tattvam aviduṣaḥ śāstra-jña-māninaḥ prakaṭam eva sva-vācya-prayojane anye evāha sarva-vedāntānāṁ sāraṁ yat brahmaṇā saha ātmaikyam advitīyaṁ vastu tan-niṣṭhaṁ tasmin vācakatvena niṣṭhā yasya tat | kaivalyam ekaṁ mukhyaṁ prayojanaṁ yasya tat | 

kecit punar evaṁ vyācakṣate—śāstre’smin bhakti-jñānayor dvayor api mārgayor uktatvāt bhakti-premaṇī vācya-prayojane uktvā jñāna-kaivalye api vācya-prayojane āha sarva-vedānteti | kaivalyam apekṣaṁ prayojanaṁ yasya tat | apare tv evam āhuḥ | śāstre’sminn upakrama eva dharmaḥ projjhita-kaitavo’tra parama [bhā.pu. 1.1.2] ity anena parama-dharmasya bhakter eva vācyatvāvagamāt īśvaraḥ sadyo hṛdy avaruddhyate’tra kṛtibhiḥ ity anena premna eva prayojanatvāvagamāc ca tathā sarveṣv api skandheṣu jñānāt tat-sādhyāyān mukter api śakāśāt bhakter eva prādhānya-darśanāt prādhānyena vyapadeśā bhavantīti nyāyāt bhakti-premnor evābhidheyatva-prayojanatve vājyete | tasmān mohinī sārdharmya-prāpaka-prakaṭārtham etat padyam ābhyantareṇārthāntareṇa prayojanīyaṁ tad yathā brahmātmaikatva-lakṣaṇaṁ yad vastu tan-niṣṭhaṁ tato’pi niḥsṛtya tiṣṭhatīti tat tathā | jñāna-karma-svargādyābhilāṣa-rahitāḥ kevalā ananya-bhaktās teṣāṁ bhāvaḥ kaivalyaṁ tad eva prayojanaṁ yasya tad iti ||11-12||

**...**

**|| 12.13.13-14 ||**

**prauṣṭhapadyāṁ paurṇamāsyāṁ hema-siṁha-samanvitam |**

**dadāti yo bhāgavataṁ sa yāti paramāṁ gatim ||**

**rājante tāvad anyāni purāṇāni satāṁ gaṇe |**

**yāvad bhāgavataṁ naiva śrūyate’mṛta-sāgaram ||**

**śrīdhara-svāmī (bhāvārtha-dīpikā) : **prauṣṭha-padyāṁ bhādrapadyām | hema-siṁha-samanvitaṁ suvarṇa-siṁhāsanārūḍham ||13-14||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **nāmaikadeśoccāraṇanyāyena siṁhapadaṁ siṁhāsanaṁ vaktotyāha—suvarṇasiṁhāsaneti | dānapātraṁ tu janmādyasya iti vyākhyāśatake proktam api prasaṅgātpunaratrocyate—


    suvṛttāya gṛhasthāya kṛṣṇabhaktāya santatam | sarvaśāstravide'dhyāpane niratāya ca viprāya deyametattu śrīmadbhāgavataṁ mune | yasya pāṭhādinirato virakto'pi yadā dvijaḥ | tasmā api deyametanna baddhvā sthāpine kvācit | iti saṁhitokteḥ | 

prauṣṭhapadyāṁ bhādrasambandhinyām | tasminn eva dine śrīmunīndraiṇaitatpurāṇaṁ samāptīkṛtam iti pādmottarakhaṇḍamāhātmye dṛṣṭam | hemasiṁheti—


    sarvaśāstramahārājasyāsya purāṇasūryasya sāmrājyārthaṁ siṁhāsanaucityāt | sarvagraharājasya sūryasyā'pi siṁharāśigasya siṁhāsanārūḍhatā dṛṣṭaiva | paramāṁ paramasya bhagavataḥ sannidhirūpām | jñānena vaiyāsakiśabditena bheje khagendradhvajapādamūlam || ity-ukteḥ ||

śrūyata ityatra dṛśyate iti pāṭhaścakravartyādisammato'sti | asya sarvaśāstrarājatvamevāha—rājanta iti | anyāni purāṇāni tāvacchāstrarājatvavanti, yāvanneti bhāgavataṁ tu samrāḍevātaḥ śāstramahārājatvamatraiveti bhāvaḥ| yad vā, asya purāṇasūryatvam āha—rājante dīpyante rātrau nakṣatrāṇi veti bhāvaḥ yāvadrāntryante, yāvanneti sati sūrye na dṛśyete iti bhāvaḥ ||13-14||

———————————————————————————————————————

**sanātana-gosvāmī :** [ha.bha.vi. 10.404] amṛtaṁ bhagavad-bhakti-rasaḥ | tasya sāgaraḥ ||14||

———————————————————————————————————————

**jīva-gosvāmī (krama-sandarbhaḥ) : **tad-dānasyāpi tādṛg eva phalam āha—prauṣṭhapadyām iti | paramāṁ paramasya bhagavataḥ sannidhi-rūpāṁ, jñānena vaiyāsaki-śabditena [bhā.pu. 1.18.16] ity-ādeḥ ||13|| rājanta iti | svarṇa-siṁhāsanārūḍhatve hetutayā rājatvam eva darśitam ||14||

———————————————————————————————————————

**viśvanātha-cakravartī (sārārtha-darśiṇī) :** prauṣṭhapadyāṁ bhādra-sambandhinyām iti tad-dina eva śrīman-mīndreṇa śāstram etat samāpta-kṛtam iti pādmottara-khaṇḍa-gata-bhāgavata-māhātmye dṛṣṭam | hema-siṁha-samanvitam iti sarva-śāstra-mahārājasya purāṇa-sūryasyāsya sāmrājyārthaṁ siṁhāsanaucityāt sarva-graha-rājasyetad upamānasya sūryasyāpi tadānīṁ siṁha-rāśi-gatatvena siṁhāsanādhirūḍhatā dṛṣṭaiva | asya sarva-śāstra-mahārājatvam evāha—rājnta iti | anyāni purāṇāny api prāyas tāvat śāstra-rājāni yāvan neti śrī-bhāgavataṁ tu samrāḍ evātaḥ śāstra-mahārājam iti bhāvaḥ | yad vā, asya purāṇa-sūryatam āha—rājante dīpyante rātrau nakṣatrāṇīveti bhāvaḥ | yāvad rātryante yāvan neti sati sūryo na dṛśyate ||13-14||

**...**

**|| 12.13.15-17 ||**

**sarva-vedānta-sāraṁ hi śrī-bhāgavatam iṣyate |**

**tad-rasāmṛta-tṛptasya nānyatra syād ratiḥ kvacit ||**

**nimna-gānāṁ yathā gaṅgā devānām acyuto yathā |**

**vaiṣṇavānāṁ yathā śambhuḥ purāṇānām idaṁ tathā ||**

**kṣetrāṇāṁ caiva sarveṣāṁ yathā kāśī hy anuttamā |**

**tathā purāṇa-vrātānāṁ śrīmad-bhāgavataṁ dvijāḥ ||**

**śrīdhara-svāmī (bhāvārtha-dīpikā) : **tad-rasa evaṁ-ṛtaṁ tena tṛptasya nirvṛtasya ||15||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **tadrasaḥ śrī-bhāgavatarasaḥ pibata bhāgavataṁ rasamālayam ity-ukteḥ | sa ca śrī-kṛṣṇalīlāmādhuryādilakṣaṇa eva amṛtaṁ pīyūṣam || nimnaṁ gacchantīti nimnagāḥ nadyastāsāṁ gaṅgā bhāgīrathī, agrimaśloke yathā—kāśī hyanuttamā ity ukter acyutādipadair api talliṅgavyatyāsenottamapadaṁ yojyam | na uttama utkṛṣṭo yasmādyasyā veti yathocitaṁ samasanīyam | kiṁ ca, —sarvavaiṣṇavaśiromaṇeḥ śrīśivasya tripuṇḍrabhasmarudrākṣadhṛtidarśanādetatkālikaistatkathaṁ na dhāryata iti na śaṅkanīyam na devacaritaṁ caret iti smṛteḥ | yaccaitaddhāraṇe vaiṣṇavaḥ, tulasyādidhāraṇe śaivaiś ca nindocyate, tatparamārthā'jñānavijambhitaiva | yāni tu tattannindāvākyānyudāhniyante, tāni nirmūlānyeveti | na hi rudrākṣādidhṛtyā vaiṣṇavatvaṁ naśyati kintu varddhata eva, tathaiva tulasyādidhṛtyā śaivatvaṁ na naśyati kintu varddhata eva, tathāpi mahājano yena gataḥ sa panthā iti iti nyāyamāśritya vartitavyam iti tattvam | idaṁ śrī-bhāgavatam || kāśyā mahattvaṁ hi śatapathabrāhmaṇe varṇitam | tathā hi—


    avimuktaṁ ha vai kurukṣetraṁ devānāṁ devayajanaṁ sarveṣāṁ bhūtānāṁ brahmasadanamatra hi jantoḥ prāṇeṣu kramamāṇeṣu rudrastārakaṁ caṣṭe yenāsāvabhṛtī bhūtvā mokṣī bhavati || iti śruteḥ | 

yad vā, kaṁ sarvapurovilakṣaṇaṁ mokṣasukhaṁ yatra sā kāśī mathurā | yaduktaṁ vārāhe—


    kāśyādayo yadyapi santi puryastāsāṁ tu madhye mathuraiva dhanyā | 


    yā janmamauñjīvratamṛtyudauharnṛṇāṁ caturddhā vidadhāti muktim || iti | 

yad vā, kaṁ brahmāśnute sarvadā tiṣṭhatyeti kāśī puṇyaṁ madhuvanaṁ yatra sānnidhyaṁ nityadā hareḥ iti nāradokteḥ, mathurā bhagavānyatra nityaṁ sannihito hariḥ iti śrīdaśamokteś ca | 


    mathureti trivarṇīyaṁ trayīto'pi garīyasī | 


    trayī tu dhāvati brahma tadenāmanudhāvati || 

ityabhiyuktokteś ca | kaṁ brahmaṇi sukhe'mbuni iti viśvaḥ | kṣetrāṇāṁ puṇyakṣetrāṇām | kṣīyante yatra pāpāni trāyate yanmahābhayāt | tatkṣetramucyate prājñaḥ iti skāndokteḥ ||15-17||

———————————————————————————————————————

**sanātana-gosvāmī : **[ha.bha.vi. 10.405] tad-rasaḥ, tasyāsvādanaṁ tat-prītir vā, sa evāmṛtaṁ tena tṛptasya, anyatra vedāntādau ||15||

———————————————————————————————————————

**jīva-gosvāmī (krama-sandarbhaḥ) : **śrī-mahan-mukharitasya mahat-kīrtyamānasya śrī-bhagavad-guṇa-śravaṇasya mahā-māhātmyaṁ mahā-sukha-pradatvaṁ coktam | tatrāpi śravaṇe śrī-bhāgavata-śravaṇaṁ tu parama-śreṣṭhaṁ—(ka) tasya tādṛśa-prabhāvamaya-śabdātmakatvāt, (kha) parama-rasamayatvāc ca | tatra (ka) pūrvasmād yathāha—śrīmad-bhāgavate mahā-muni-kṛte [bhā.pu. 1.1.2] iti, (kha) uttarasmād vyanakti—sarveti | tad-rasaḥ śrī-bhagavad-bhakti-rasāmṛtaṁ, tena tṛptasya, pibata bhāgavataṁ rasam ālayaṁ [bhā.pu. 1.1.3] ity-ādy-ukteḥ | nātyantikaṁ vigaṇayanty api [bhā.pu. 3.15.48] ity-ādeś ca ||15||

ata evāha—nimnagānām iti ||17||

———————————————————————————————————————

**viśvanātha-cakravartī (sārārtha-darśiṇī) :** sarva-vedāntebhyo’pi sāraṁ śreṣṭham | gaṅgeti sarva-pāpa-nāśanatvena | acyuta iti sarvotkarṣeṇa śambhur iti sarva-bhagavad-dharmopadeṣṭṛtvenopamā ||15-17||

**...**

**|| 12.13.18 ||**

**śrīmad-bhāgavataṁ purāṇam amalaṁ yad vaiṣṇavānāṁ priyaṁ**

**yasmin pāramahaṁsyam ekam amalaṁ jñānaṁ paraṁ gīyate |**

**tatra jñāna-virāga-bhakti-sahitaṁ naiṣkarmyam āviṣkṛtaṁ**

**tac chṛṇvan su-paṭhan vicāraṇa-paro bhaktyā vimucyen naraḥ ||**

**śrīdhara-svāmī (bhāvārtha-dīpikā) : **pārama-haṁsyaṁ parama-haṁsaiḥ prāpyam | naiṣkarmyaṁ sarva-karmoparamaḥ | bhaktyā tac-chravaṇādi-paro vimucyate ||18||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **amalaṁ sarvaśuddhikaram | amalaṁ śuddhādvaitaviṣayam | vipaṭhan viśeṣeṇa paṭhan | vicāraṇaparaḥ sātatyenaitaccintanaparaḥ sarvotkarṣamevāha—bhāgavata purāṇam eva śrīmat śobhāyuktam | na bhavanti malāstriguṇotthā yasmāttat | yadyato vaiṣṇavānāṁ priyaṁ bhaktyutkarṣapratipādakatvād iti bhaktyutthajñānaprāptilobhibhirjñānisiddhair apy etadāśrayaṇīyamevetyāha—yasminn iti | paramahaṁsebhyo hitaṁ pāramahaṁsyam | paraṁ bhaktyutthatvācchraiṣṭham | jñānasādhakair apy etatsevyamityāha—yatreti | naiṣkarmyaṁ sarvakarmoparamam ||18||

———————————————————————————————————————

**śrīnātha-cakravartī (caitanya-mata-mañjuṣā) :** śrīmad-bhāgavatam ity-ādi | vaiṣṇavānāṁ priyam iti svarūpa-nirdeśaḥ | tatra hetuḥ—yasmin pāramahaṁsyam ity-ādi | paramahaṁsā bhāgavata-paramahaṁsās teṣām idaṁ pāramahaṁsyaṁ kevalaṁ prema-bhakty-ānando yasmin | naiṣkarmyaṁ ca āviṣkṛtaṁ naiṣkarmyaṁ bhagavad-bhakti-yoga-viruddhaṁ karma, tad-abhāvaḥ | atas tat tat śṛṇvan paṭhan vicāraṇa-paras tu bhaktyaiva vimucyate, na tv anyenety arthaḥ | ato bhaktir evātra puruṣārtha ity upasaṁhāraḥ ||18||

———————————————————————————————————————

**sanātana-gosvāmī : **[ha.bha.vi. 10.407] vaiṣṇavatve priyatve hetum āha—yasminn ity ādinā | pāramahaṁsyaṁ paramahaṁsānām api hitaṁ paraṁ jñānaṁ bhagavad-bhakti-māhātmyādi-viṣayam | ato’malaṁ sarva-mala-nivartakam | ata eva śrī-bhāgavate vyākhyātaṁ—ādau jñānam, tatas tattva-vedanam, tato virāgaḥ viṣayādi-vairāgyam, tato bhaktiś ca śravaṇādi-lakṣaṇā, tat-sahitaṁ naiṣkarmyaṁ niṣkarmāṇo bhagavad-bhaktās taiḥ prāpyaṁ bhagavat-prema āviṣkṛtaṁ sākṣād iva darśitam | eat śravaṇādi-pravṛttyā evasvatas tat-tat-siddheḥ | tat śrīmad-bhāgavataṁ bhaktyā śṛṇvan vipaṭhan saṅkīrtayan vicāraṇa-paraś ca, tad-arthaṁ vicārayaṁś ca san naraḥ sarvo janaḥ viśeṣeṇa mucyate, śrī-vaikuṇṭha-lokaṁ prāpnotīty arthaḥ ||18||

———————————————————————————————————————

**jīva-gosvāmī (krama-sandarbhaḥ) : **kiṁ ca, śrīmad-bhāgavatam iti, vaiṣṇavānāṁ priyam ity anenaiva tathā vivakṣitam | atrānuṣaṅgikaṁ guṇam āha—yasminn iti | vimucyet—sarva-bhakty-antarāyebhyo’pi nistaret ||18||

———————————————————————————————————————

**viśvanātha-cakravartī (sārārtha-darśiṇī) :** sarvotkarṣam evopapādayati bhāgavataṁ purāṇam eva śrīmat sarva-śobhā-yuktaṁ na bhavanti malās triguṇotthā yasmāt tat | yat yato vaiṣṇavānāṁ priyaṁ bhakty-utkarṣa-pratipādakatvād iti bhāvaḥ bhakty-uttha-jñāna-prāpti-lobhibhir jñāna-siddhair ātmārāmair apy etad-āśrayaṇīyam evety āha yasminn iti paramahaṁsebhyo hitaṁ pāramahaṁsyaṁ hitārthe ṣaṇ pāramahaṁsyaṁ paraṁ bhakty-utthatvāt śreṣṭham | jñāna-sādhakair apy etad avaśya-sevyam ity āha | yatreti naiṣkarmyaṁ sarva-karmoparamaḥ ||18||

**...**

**|| 12.13.19 ||**

**kasmai yena vibhāsito’yam atulo jñāna-pradīpaḥ purā**

**tad-rūpeṇa ca nāradāya munaye kṛṣṇāya tad-rūpiṇā |**

**yogīndrāya tad-ātmanātha bhagavad-rātāya kāruṇyatas**

**tac chuddhaṁ vimalaṁ viśokam amṛtaṁ satyaṁ paraṁ dhīmahi ||**

**śrīdhara-svāmī (bhāvārtha-dīpikā) : **śrī-bhāgavata-sampradāya-pravartaka-rūpeṇa bhagavad-dhyāna-lakṣaṇaṁ maṅgalam ācarati—kasmai brahmaṇe atulo’samaḥ | ayaṁ śrī-bhāgavata-rūpaḥ | purā kalpādau | tad-rūpeṇa brahma-rūpena nāradāya tad-rūpiṇā nārada-rūpiṇā kṛṣṇāya vyāsāya | tad-rūpiṇā yogīndrāya śukāya tad-ātmanā śuka-rūpeṇa | tat paraṁ satyaṁ śrī-nārāyaṇākhyaṁ tattvaṁ dhīmahi | iti gāyatryaiva yathopakramam upasaṁharan gāyatry-ākhya-brahma-vid yeyam iti darśayati ||19||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **granthādau granthamadhye granthānte maṅgalamācaraṇīyam iti śiṣṭācārāt maṅgalādīni maṅgalamadhyāni maṅgalāntāni ca śāstrāṇi prathante ity-ādi bhāṣyāc ca śāstrasamāptau tadācaratīty āha—śrī-bhāgavatasampradāyetyādi | kasmai—asarvanāmnopi sarvanāmakāryamārṣatvāt | yena parabrahmaṇā | jñānaṁ parokṣāparokṣarūpaṁ prakarṣeṇa dīpayatīti tathā | ayaṁ śrīmadbhāgavatalakṣaṇā| kṛṣṇāya vyāsāya | atheti—tadātmanetyasya dviyojanāyoktam | śuddhaṁ sarvopādhivinirmuktam | vimalamajñānatatkāryanivartakam | tarati śokamātmavit iti śruteḥ | śokopalakṣitassaṁsāraḥ, vigataḥ śoko yena tadviśākaṁ saṁsārataraṇasādhanam | amṛtaṁ mṛtinivartakam | vimalaviśokāmṛtapadānāṁ tātparyaṁta ekārthatve'pi punaruktiḥ sarvathā saṁsārabhayanāśakamity artheti 

jñeyam | satyaṁ traikālikābādhyam | jñānāntareṇa viṣayāsatyapratītirbādhastadayogyamata eva paraṁ sarvataḥ paraṁ sarvāvadhībhūtam | puruṣānna paraṁ kiñcitsā kāṣṭhā sā parā gatiḥ iti śruteḥ | dhīmahīti sākṣādgāyatrīpadayogena gāyatryeveti pūrvam vastvadvitīyaṁ tanniṣṭham iti sāmānyatas tātparyaṁ darśayitvā janmādyasya ity-ādy-upakramapoṣakaṁ śrī-bhagavatyeva tasya paryavasānaṁ darśayannupasaṁharati—kasmād iti | mahāvaikuṇṭhaṁ darśayatā yena bhagavatā brahmaṇe vibhāsitaṁ prakāśitam, na tu viracitam idaṁ bhāgavatam | purā pūrvaparārddhādau | tadātmanetyasyottarottareṇāpyanvayaḥ | tatra tadātmanā śrīśukarūpeṇeti na kevalaṁ catuḥślokyeva tena prakāśitā, api tu tatratatrāviṣṭenākhaṇḍamevedaṁ purāṇam iti dyotitam | śrīsaṅkarṣaṇasampradāyapravṛttis tu śrīdvaipāyanakartṛkaprakāśāntargatatvāt pṛthagnoktā | tatparaṁ satyaṁ bhagavad-ākhyaṁ tattvaṁ dhīmahi yattatpadamanuttamam iti sahasranāmasu tacchabdasya tannāmatvena gaṇitatvāt | paraśabdena śrī-bhagavānevocyate ādyo'vatāraḥ puruṣaḥ parasya iti dvitīyokteḥ | brahmādīnāṁ buddhivṛttipravartakatvenābhidhānāt | gāyatryarthopalakṣitena dhīmahīti gāyatrīpadenopasaṁhārādgāyatryākhyabrahmavidyaiveyaṁ śrī-bhāgavatapurāṇam ||19||

———————————————————————————————————————

**śrīnātha-cakravartī (caitanya-mata-mañjuṣā) :** kasmai yenety-ādi | yena śrī-kṛṣṇena kasmai brahmaṇe’yaṁ śrī-bhāgavatkhyo jñāna-pradīpaḥ vibhāsitaḥ | purā prathamaṁ tad-rūpeṇa nāradāya ca, tad-rūpiṇā nārada-rūpiṇā kṛṣṇāya veda-vyāsāya | tad-rūpiṇā vyāsa-rūpiṇā yogīndrāya śukāya | tad-ātmanā śuka-rūpeṇa bhagavad-rātāya parīkṣite tat śrī-kṛṣṇākhyam amṛtaṁ, satyaṁ paraṁ dhīmahi | tad ity avyayam uttamam ity arthaḥ | upakrame copasaṁhāre gāyatryaiva nibaddham iti bhāgavatsyāsādhāraṇo dharmaḥ ||19||

———————————————————————————————————————

**jīva-gosvāmī (krama-sandarbhaḥ) : **pūrvaṁ, vastv advitīyaṁ tan-niṣṭhaṁ [bhā.pu. 12.13.12] iti sāmānyatas tātparyaṁ darśayitvā, janmādy asya [bhā.pu. 1.1.1] ity-ādy-upakrama-poṣakaṁ śrī-bhagavaty eva tasya paryavasānaṁ darśayann upasaṁharati—kasmā iti | kasmai brahmaṇe mahā-vaikuṇṭhaṁ darśayatā śrī-bhagavatā yena vibhāsitaḥ prakāśitaḥ, na tu tadā viracto’yaṁ śrīmad-bhāgavata-rūpaḥ | purā pūrva-parārdhādau | tad-ātma4ty asyottareṇānvayaḥ | tatra tad-ātmanā śrī-śuka-rūpeṇeti gamyam | tad-rūpeṇa ca ity-ādibhis tribhiḥ padair na kevalaṁ catuḥ-śloky eva tena prakāśitā, api tu tatra tatrāviṣṭenākhaṇḍam evedaṁ purāṇam iti dyotitam | śrī-saṅkarṣaṇa-sampradāya-pravṛttis tu śrī-kṛṣṇa-dvaipāyana-kartṛka-prakāśanāntargatam eveti pṛthaṅ noktā | tat-paraṁ satyaṁ bhagavad-ākhyaṁ tattvaṁ dhīmahi, yat tat padam anuttamam iti sahasra-nāma-stotre tac-chabdasya tan-nāmatvena gaṇitatvāt | para-śabdena ca śrī-bhagavān evocyate—ādyo’vatāraḥ puruṣaḥ parasya [bhā.pu. 2.6.42] iti dvitīyāt | brahmādīnāṁ buddhi-vṛtti-prerakatvenābhidhānād gāyatry-arthopalakṣitena dhīmahīti gāyatrī padenopasaṁhāraḥ ||19||

———————————————————————————————————————

**viśvanātha-cakravartī (sārārtha-darśiṇī) :** śrī-bhāgavata-sampradāya-pravartaka-rūpasya bhagavato dhyāna-lakṣaṇaṁ maṅgalam ācarati—kasmai brahmaṇe | sarva-nāmatvam ārṣam | ayaṁ dvādaśa-skandhātmaka eva granthaḥ purā kalpādau tad-rūpeṇa brahma-rūpeṇa nāradāya tad-rūpiṇā nārada-rūpiṇā | kṛṣṇāya vyāsāya | vyāsa-rūpeṇa yogīndrāya śukāya | tad-ātmanā śuka-rūpeṇa bhagavad-rātāya viṣṇu-rātāya | tat paraṁ satyaṁ śrī-nārāyaṇa-svarūpaṁ dhīmahīti gāyatryaiva yathopakrāntavāṁs tathaivopasaṁharan, gāyatry-ākhyā brahma-vidyeyam iti darśayati ||19||

**...**

**|| 12.13.20 ||**

**namas tasmai bhagavate vāsudevāya sākṣiṇe |**

**ya idaṁ kṛpayā kasmai vyācacakṣe mumukṣave ||**

**śrīdhara-svāmī (bhāvārtha-dīpikā) : **tam eva devatā-rūpeṇa guru-rūpeṇa ca praṇamati, nama iti dvābhyām | vyācacakṣe vyākhyātavān ||20||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **kasmai brahmaṇe | idaṁ bhāgavatam | mumukṣave sṛṣṭipratibandhakājñānaṁ tyaktakāmāya | śāstrasamāptau svābhīṣṭadevaṁ praṇamati—vāsudevanandanāya | sākṣiṇa iti—ahaṁ tasya bhakto'bhakto vā, śiṣṭo duṣṭo vā, tadabhipretaṁ vyākhyātuṁ dedmi na vedmi veti sa eva sākṣātpaśyati tatkṛpaiva me śaraṇam iti bhāvaḥ | ahaṁ tāvatko varāko brahmāpi tatkṛpāṁ vinā śrī-bhāgavatārthaṁ na vettīty āha—ya idam iti | mumukṣave kṛpayā vyācacakṣe upadideśetyetadupadeśātpūrvam eva tasya mumukṣāsīttadupadeśānantaraṁ tu premṇaivākāṅkṣā, mokṣe tūpekṣaivājāniṣṭheti bhāvaḥ ||20||

———————————————————————————————————————

**jīva-gosvāmī (krama-sandarbhaḥ) : **tad evaṁ śrī-bhāgavata-tātparyatvenopasaṁhṛtya tat-sarva-guruṁ śrī-bhagavantam eva praṇamati—nama iti | mumukṣave tad-bhaktiṁ vinā sarvam anyat tyaktum icchave ||20||

———————————————————————————————————————

**viśvanātha-cakravartī (sārārtha-darśiṇī) :** śāstra-samāptau svābhīṣṭa-devaṁ praṇamati nama iti | vāsudevāya vasudeva-nandanāya | sākṣiṇe iti ahaṁ tasya bhakto bhakti-rahito vā śiṣṭo duṣṭo vā tad-abhipretam arthaṁ vyākhyātuṁ vedmi na vedmi vā sa eva sākṣāt paśyati tat kṛpaiva me śaraṇam iti bhāvah | ahaṁ tāvat ko varāko brahmāpi tat-kṛpāṁ vinā śrī-bhāgavatārthaṁ na vettīty āha | ya idam iti | mumukṣave kṛpayā vyācacakṣe upadideśety etad upadeśāt pūrvam eva tasya mumukṣā āsīt | etad-upadeśānantaraṁ tu premaṇy evākāṅkṣā mokṣe tūpekṣaivājaniṣṭeti bhāvaḥ ||20||

**...**

**|| 12.13.21 ||**

**yogīndrāya namas tasmai śukāya brahma-rūpiṇe |**

**saṁsāra-sarpa-daṣṭaṁ yo viṣṇu-rātam amūmucat ||**

**śrīdhara-svāmī (bhāvārtha-dīpikā) : _na vyākhyātam._**

———————————————————————————————————————

**jīva-gosvāmī (krama-sandarbhaḥ) : **tatrāpi svopadeṣṭṛ-rūpaṁ praṇamati—yogīndrāyeti | bhakti-yoga-pravartaka-mukhyāya munaye tādṛśa-śrī-kṛṣṇaika-parāyaṇatvena manana-śīlāya brahma-rūpiṇe tādṛśa-śrī-bhagavad-rūpāvirbhāva-mayāya—yogīndrāya tad-ātmanā [bhā.pu. 12.13.19] ity ukteḥ | tad evaṁ tasya mahimānaṁ smṛtvā kāruṇyaṁ smarati—saṁsāreti | saṁsaraty asminn iti saṁsāraḥ prapañcaḥ | sa eva śrī-kṛṣṇāntardhāne soḍhum aśakyatvāt | sarpaḥ sarva-vyāpī viṣadharas tena daṣṭaṁ daṁśanenevātyarthaṁ tad-viraha-duḥkhena pīḍitaṁ viṣṇurātaṁ śrī-parīkṣitaṁ yo’mūmucat tāṁ pīḍāṁ tyaktum utkaṇṭāṁ prerayāmāsa | atas takṣaka-mātrād yad duḥkhaṁ, yac ca tasmān mocanam, tat tad ubhābhyām api nādṛtam iti bhāvaḥ | tādṛśa-premṇi ca hetuḥ—viṣṇurātam ity eva | tena viṣṇunā yo rātaḥ sva-bhaktebhyaḥ prasādīkṛtaḥ, sa parama-tadīya eveti ||21||

———————————————————————————————————————

**viśvanātha-cakravartī (sārārtha-darśiṇī) :** śrī-śukadevaṁ praṇamati | yogīndrāya bhakti-yoga-jñāna-yoga-karma-yogāṣṭāṅga-yoga-vidāṁ mahā-mukhyāya | brahma-rūpiṇe para-brahma-svarūpāya | saṁsāra-sarpa-daṣṭaṁ viṣṇu-rātam iti | yathārjunasya mohaṁ gītā-śāstreṇa yathoddhavasya moham ekādaśena bhagavān nivartayāmāsa tathaiva parīkṣitaḥ saṁsāraṁ śrī-śuka iti prākṛta-loka-pratītyaivoktir vastutas tu trayāṇām eva bhagavn-nitya-pārṣadatvān na saṁsāra-śaṅkā-gandho’pi, kintu jīva-hita-grāhaṇa-cāturya-dhurandharāṇāṁ mahā-kṛpālūnāṁ mahatām apy ekaṁ mahā-prasiddhaṁ janam avalambyaiva hitopadeśa-santatir iti nītir dṛṣṭvā | ata evātra viṣṇurātam iti prayuktam | viṣṇunā kṛpayā yudhiṣṭhirāya rāto dattaḥ svayaṁ gṛhīto vā, yas tasya saṁsāraḥ kaḥ khalu manda-buddhir āśaṅketeti bhāvaḥ | kiṁ ca, sarpa-viṣa-harā mantrā yathā loke artha-jñānam api nāpekṣante tathaivārthaṁ jānātu na jānātu vā śrī-bhāgavatīyāḥ śabdā eva saṁsāra-viṣaṁ nirmūlayantīty ācāryābhiprāyo draṣṭavyaḥ ||21||

**...**

**|| 12.13.22-23 ||**

**bhave bhave yathā bhaktiḥ pādayos tava jāyate |**

**tathā kuruṣva deveśa nāthas tvaṁ no yataḥ prabho ||**

**nāma-saṅkīrtanaṁ yasya sarva-pāpa-praṇāśanam |**

**praṇāmo duḥkha-śamanas taṁ namāmi hariṁ param ||**

**iti śrīmad-bhāgavate mahā-purāṇe brahma-sūtra-bhāṣye **

**pāramahaṁsyāṁ saṁhitāyāṁ vaiyāsikyāṁ**

**dvādaśa-skandhe skandhārtha-nirūpaṇaṁ nāma**

**trayodaśo’dhyāyaḥ **

**||13||**

**śrīdhara-svāmī (bhāvārtha-dīpikā) :**

bhāvārtha-dīpikām etāṁ bhagavad-bhakta-vatsalām |

paramānanda-pādābja- bhṛṅga-śrīḥ śrīdharo ’karot ||

sva-bāla-capalālāpaiḥ sva-lilā-parinartitaiḥ |

prīyatāṁ paramānanda- nṛhariḥ sad-guruḥ svayam ||

śrī-parānanda-saṁprītyai guhyaṁ bhāgavataṁ mayā |

tan matenedam ākhyātaṁ na tu man mati-vaibhavāt ||

kvedaṁ nānā-nigūḍhārthaṁ śrīmad-bhāgavataṁ kva nu |

manda-buddhir ahaṁ kṛṣṇa- prema kiṁ kiṁ na kārayet ||

śṛī-kṛṣṇāya namo ’stu ||

———————————————————————————————————————

**vaṁśīdharaḥ (bhāvārtha-dīpikā-prakāśaḥ) : **brahma śrī-bhāgavatam purāṇaṁ brahmasaṁmitama ity ukteḥ, rūpayati parīkṣite varṇayatīti brahmarūpī tasmai | amūmucat mocayāmāsa 21 ito'gre bhave bhave ity-ādipadyadvayaṁ prakṣiptam | bhagavad-bhaktānāṁ vatsalā priyā tām 1| svabālasya mama capalālāpair bālyamatiprayuktaiḥ śabdaiḥ svenaiva līlayā parinartitair manmukhātpaṭhitaiḥ 2 tad evāha—tanmatena śrīparānandanṛsiṁhamatena | tatprasādāvāptajñānenetyarthaḥ | śrīśukadevaṁ praṇamati—yogīndrāya bhaktijñānakarmāṣṭāṅgātmakayogacatuṣkavidāṁ mahāmukhyāya | brahmarūpiṇe parabrahmasvarūpāya | saṁsārasapardaṣṭaṁ viṣṇurātam iti—yathārjunodbhavamohaṁ gītaikādaśopadeśena bhagavānnivartayāmāsa, tathaiva parīkṣitsaṁsāraṁ śuka iti prākṛtalokapratītyaivoktiḥ | vastutas tu trayāṇām eva bhagavannityapārṣadatvānna saṁsāraśaṅkāgandho'pi kintu jīvahitagrāhaṇacāturyadhurandharāṇāṁ mahatāṁ kamapyekaṁ mahāprasiddhaṁ janamavalambyaiva hitopadeśasantatir iti nītirdṛṣṭāta eveha—viṣṇurātam iti prayuktam | yudhiṣṭhirāya kṛpayā rātaṁ dattaṁ svayaṁ gṛhīto vā yastasya saṁsāraḥ kaḥ khalu mandabuddhirāśaṅketeti bhāvaḥ | kiṁ ca, —sarpaviṣaharā mantrā yathā loke'rthajñānam api nāpekṣante, tathaivārthaṁ jānātu na jānātu vā śrī-bhāgavatīyāḥ śabdā eva saṁsāraviṣaṁ nirmūlayantītyācāryābhiprāyo draṣṭavyo'treti ||21-23||

iti śrīkhaḍapattanavāstavyapaṇḍitavaṁśīdharaśarmaviracite śrīmad-bhāgavata-bhāvārtha-dīpikā-prakāśe dvādaskandhe trayodaśo'dhyāyaḥ ||13||

———————————————————————————————————————

**śrīnātha-cakravartī (caitanya-mata-mañjuṣā) :**

bhagavad-brahmaṇor vādo brahma-nāradayor atha |

nārada-vyāsayoḥ paścād vyāsa-tat-putrayor atha ||

śukottareyayoḥ paścāt sūta-śaunakayor iti |

ṣaṭ-saṁvādā bhāgavate sarve vyāsena gumphitāḥ ||

kṛṣṇotkarṣāt kṛṣṇa-bhaktair vijñaiḥ kauśala-kautukāt |

caitanya-mata-ratnasya mañjuṣeyaṁ vicāryatām ||

caitanya-mata-mañjuṣā pīyūṣād api mañjulā |

tad-vāsanaiḥ sahṛdayair udghāṭyeyaṁ vicāryatām ||

sva-siddhānta-prakaṭane para-siddhānta-bādhanam |

atra yady aparādhaḥ syāt śrī-kṛṣṇas tu hariṣyati ||

bhramāj jñānasya daurbalyād yad atra kvāpi dūṣaṇam |

tac chodhayantu sudhiyaḥ śrī-kṛṣṇa-rasa-lampaṭāḥ ||

śrīnātha-paṇḍita-kṛtā kṛṣṇotkarṣa-garīyasī |

caitanya-mata-mañjuṣā jīyād bhāgavatāśrayā ||

iti śrī-bhāgavata-tattva-lekhanī śrī-caitanya-mata-mañjuṣā samāptā |

———————————————————————————————————————

**jīva-gosvāmī (krama-sandarbhaḥ) : **

nāma cintāmaṇiḥ kṛṣṇaś caitanya-rasa-vigrahaḥ |

pūrṇaḥ śuddho nitya-mukto’bhinnatvān nāma-nāminoḥ ||

ata eva, 


    suvarṇa-varṇo hemāṅgo varāṅgaś candanāṅgadī |


    sannyāsa-kṛt samaḥ śānto niṣṭhā-śānti-parāyaṇaḥ ||

evaṁ sahasra-nāmoktaṁ kṛṣṇa-caitanya-saṁjñitaḥ |

māṁ pāyād aparādhebhyaḥ sva-premāṁśena puṣyatu ||

———————————————————————————————————————

**viśvanātha-cakravartī (sārārtha-darśiṇī) :**

iti sārārtha-darśinyāṁ harṣiṇyāṁ bhakta-cetasām |

trayodaśo dvādaśasya saṅgataḥ saṅgataḥ saṅgataḥ satām ||

iti śrīla-viśvanātha-cakravarti-ṭhakkura-kṛtā śrīmad-bhāgavate dvādaśa-skandhe trayodaśādhyāyasya sārārtha-darśinī ṭīkā ||

**...**

namo’stu gurave tasmai śrī-kṛṣṇāya namo namaḥ |

kṛpārṇavāya śrī-lokanāthāya prabhave namaḥ ||

kṛṣṇa-caitanya gaurāṅga sāṅgopāṅga sa-pārṣada |

nirupādhe kṛpā-sindho premṇā māṁ paripūraya ||

jaya vṛndāvana-krīḍā-rasika-dvaya māṁ naya |

sva-priyāliṅganaṁ gītam avaitat karuṇo bhava ||

atyajño’pi tvayaivāhaṁ sva-vyākhyāyāṁ pravartitaḥ |

he kṛṣṇa śrī-bhāgavata prasīda tvaṁ tad etayā ||

mad-gavīr api gopāla svīkṛtya paripālaya |

pibann āsāṁ payaḥ prītyā sva-bhaktān api pāyaya ||

ṛtv-akṣi-ṣaḍ-bhūmi-mite śāke rādhā-saras-taṭe |

śukla-ṣaṣṭhyāṁ site māghe ṭīkeyaṁ pūrṇatām agāt ||

ṭīkeyaṁ vaiśvanāthī bhavatu bhagavato bhakta-lokasya rasyā

ṣaṭ-śāstrāgamyadhāmno madhurima-laharī-khelanaikānta-vṛtteḥ |

yat tasyārocakatve kṛtir atikṛtinaḥ sarva-sādguṇya-gaṇyā

dīvyat pāṇḍitya-nṛtyapy anupada-vidhurā syāj janī durbhageva ||

ārambhe pariṇāme ca vivarte’pi na hi kṣatiḥ |

śrīmad-bhāgavate bhakteḥ puruṣārtha-śiromaṇeḥ ||

vyākhyāsya bhaktyā gamyā sā śrī-guroḥ kṛpayekṣyate |

tasmān namo namas tasmai gurave gurave namaḥ ||

he bhaktyā dvāri vaś cañcad bāladhī rauty ayaṁ janaḥ |

nāthā viśiṣṭaḥ sevātaḥ prasādaṁ labhatāṁ manāk ||

śrī-govardhanāya haridāsa-varyāya namaḥ |

śrī-rādhā-kuṇḍāya śrī-kṛṣṇa-kuṇḍāya namo namaḥ ||

samāptā ceyaṁ sārārtha-darśīnī ṭīkā ||

**samāptam idaṁ dvādaśātmakaṁ śrīmad-bhāgavatam |**


<!-- Footnotes themselves at the bottom. -->
## Notes

[^1]:
     This verse does not seem to be in all editions.

[^2]:
     śrī-kṛṣṇa-caitanyāya namaḥ || śrī-kṛṣṇāya namaḥ || ity-ādi pāṭhāntarāṇi.

[^3]:
     This verse is not in all editions.

[^4]:
     This line is not in the GM edition.

[^5]:
     talakasya iti purīdāsaḥ | tajjñasya iti ṅa-pustake pāṭhāntaram.

[^6]:
     gaṇyā iti pāṭhāntaram.

[^7]:
     yadāvatāro

[^8]:
     idaṁ vākyaṁ rasavarṣi-dhṛta-pāṭhe nāsti.

[^9]:
     yaṁ tad- (rasavarṣī)

[^10]:
     atrāpi mahad āścaryaṁ paśyanti paṇḍitā narāḥ |
    kāliya-hrada-pūrveṇa kadambo mahato drumaḥ ||
    śata-śākhaṁ viśālākṣi puṣpaṁ surabhi-gandhi ca |
    sa ca dvādaśa-māseṣu manojñaḥ śubha-sitalaḥ |
    puṣpayati viśālākṣi bhāsvaraṁs tu diśo daśa || [mathurā-māhātmye 390-391]

[^11]:
     atraānurūpa-ślokaḥ 1.18.6-padye draṣṭavyaḥ.

[^12]:
     gāthir bharato nahuṣo’rjunaḥ iti tattvavādi-pāṭhaḥ. pṛthv-ādayo rājānaḥ pṛthivyāṁ mamatāṁ kṛtvā akṛtārthā eva martya-dharmiṇaḥ kālena kathāvaśeṣāḥ kṛtā ity uttara-ślokenānvayaḥ (govindācāryaḥ)

[^13]:
     nanv atra martyeṣu madhye kathaṁ rāmaḥ paṭhitaḥ ? kathaṁ vā tasya martya-dharmitayā janana-maraṇādikam ucyate ? akṛtārthatayā parābhavāsvātantry-ādikaṁ vā ? āha—jīva-viṣṇvor abhedaś ca | tathā ca pūrva-skandhānte kṛṣṇasya deva-viyogādi nāstīty uktam eva | punar apy anena pramāṇena draḍhayan samānam etad rāmāvatāre’pīty atidiśati | tathā cāsura-jana-mohāyaiva rājasu madhye rāmasya grahaṇaṁ martyasyeva | na paramārtham iti bhāvaḥ | śrīdhara-svāmī cāha—“rāmo nāma kaścid rājā | yad vā, loka-dṛṣṭyā dāśarathir eva nirdiṣṭaḥ” iti | idaṁ brahmāṇḍa-vacanaṁ kasya ślokasya vyākhyānārtham udāhṛtam ity atra sarve’pi vyākhyātāraḥ sambhrāntāḥ | pūrvādhyāya-gatasyaiveti śrīnivāsa-tīrthādayaḥ | caturthādhyāye kasyacit ślokasyeti vijaya-dhvajīyam | na kaścid etac-chloka-saṅgatiṁ dadarśa | prācīna-pāṭhe punaḥ atrādau—na yatra vāca iti kālākhyasya brahmaṇaḥ svarūpam iti caturthādhyāya-saṅgataṁ vākyaṁ paṭhitvā, tataḥ jīva-viṣṇvor abhedaś ca ity-ādi brahmāṇḍa-vacanaṁ paṭhyate | tad etat sarvaṁ prāmādikaṁ pāṭha-sāṅkaryam || (govindācāryaḥ)

[^14]:
     avaśeṣāś ca iti purī-dāsa-sammata-pāṭhaḥ.

[^15]:
     yaḥ iti pāṭhaḥ śrīnāthasya.

[^16]:
     prīti-sandarbhe 110ma-anucchedo’pi draṣṭavyaḥ.

[^17]:
     bhajana-

[^18]:
     etad vākyaṁ kevalaṁ kha-gha-kara-lipyor upalabhyate (purīdāsaḥ).

[^19]:
     vaiśvānarādy-upāsanā, chāndogye 5.13.1.

[^20]:
     tadāyānugatiṁ iti adhika-pāṭhaḥ kha-lipyām.

[^21]:
     jñānam iti bhakti-sandarbhe.

[^22]:
     astv ity ārabhya vety artha iti paryanto’ṁśo rasavarṣi-dhṛta-pāṭhe nāsti.

[^23]:
     na yatra vācaḥ prasaranti na mano v;a sākalyena | yato vāco nivartante aprāpya manasā saha iti śravaṇāt | na sattvaṁ rajas tamo vā | nirguṇatvāt | yatra guṇā eva na prabhavanti kā kathā tat-kāryāṇāṁ mahad-ādīnām | prāṇāḥ pañca mano-buddhī, daśendriyāṇi , tad-devatāś caitenaiva vyākhyātāḥ | evaṁ sati kim etair ārabdhaḥ bhūr-ādīn lokān kalpayan brahmāṇḍa-sanniveśaḥ tatra pralaya-kāla-vartini kālākhye bhagavati sambhavet | vāgādayo yatra kañcana viśeṣaṁ nāpādayanti iti vijayadhvajīyam | (govindācāryaḥ)

[^24]:
     kāla-coditam avyākṛtaṁ prakṛti-tattvaṁ guṇān pralaye grasata ity uktam pūrva-śloke—mahān grasaty ahaṅkāraṁ guṇāḥ sattvādayaś ca tam | grasatevyākṛtaṁ bījaṁ guṇān kālena coditam || [bhā.pu. 12.4.18] iti | nanu kathaṁ jaḍasya kālasya prakṛti-codakatvam iti śaṅkāyāṁ nātra jaḍaḥ kālo vivakṣyate, kintu prakṛtīśvaro bhagavān eveti vaktuṁ na yatrety-ādi dvābhyām ślokābhyām kālākhyasya brahmaṇaḥ svarūpam āhety arthaḥ | idaṁ vākyaṁ pra-pāṭhe’dhyāyādāv eva paṭhyata iti pūrvam uktam || (govindācāryaḥ)

[^25]:
     suṣupta- (tattvavādi)

[^26]:
     na tat svapna-jāgrad-avasthopetam | nāpi suṣuptam | athavā tat tatra svapna-jāgrad-avasthe na staḥ | suṣuptaṁ suṣuptiś ca na | etena jīvād vailakṣaṇyam āha | na khādīni pañca-bhūtāni tat | nāpi jyotirmayo’rko’pi | sa yaś cāyaṁ puruṣe yaś cāsāv āditye ity-ādi-śruter arkasya viśeṣa-pratīkatvena pṛthag grahaṇam | etena jaḍād vailakṣaṇyam āha—tarhi tat kīdṛśam ? sarvārtha-nirapekṣatvāt | indriya-nirapekṣatvād ānandānubhava-mātratvāc ca suṣuptavat | apratarkyatvāc chūnyavat | nirliptatvāt śūnyavad ākāśavad iti vā | sthūlam idaṁ vacanam—suṣuptavat śūnyavad iti | vastutas tu idam īdṛśam ity apratarkyam eva sarvātmanā | sarvasyāpi mūla-bhūtam | padaṁ jagad-vilaya-sthānaṁ yogibhirjñeyam muktair gamyaṁ cāmananti ||

[^27]:
     tat-prakāśyatva (pūrvaramātma-sandarbha)

[^28]:
     tad-avyatirekābhāvāt (ibid.)

[^29]:
     ayaṁ tu paramātma-sandarbhasya pāṭhaḥ. krama-sandarbhe tu "anyan na bhavati" iti pāṭhyate.

[^30]:
     **avayavi** sthūla-rūpaṁ viśvaṁ, **udayaḥ** puruṣottama-dṛṣṭi-jātaḥ spaṣṭībhāvaḥ, **apyayas **tad-dṛṣṭi-nimīlana-jātas tad-viparyayaḥ | ity atra kvacid adhikaṁ pāṭhyate paramātma-sandarbha-lipiṣu. tatra draṣṭavyam.

[^31]:
     ete iti tattvavādi-pāṭhaḥ.

[^32]:
     ya ete sarveṣām avayavinām iha jagaty avayavā upādāna-bhūtāḥ proktā dṛṣṭā vā, te sarve’pi paṭasyāvayava-bhūtās tantavaḥ paṭenevāvayavibhir abhinnāḥ | tatra hetum āha—yato vinārthena pratīyeran | nahy upādeyād anyo’rtha upādānasyāsti | nahi paṭasya paridhānādi-rūpād anyaḥ kaścanārthaḥ saṁhatānāṁ tantūnāṁ kvacid dṛṣṭaḥ | ayam arthaḥ—otas tantu-samudāyaḥ paṭenābhinnaḥ | tatraikaikas tantuḥ bhinno’pi | ata eva tantava iti bahu-vacanaṁ prāyoji | bhagavatā sva-kāryasya jagato’tyanta-bhedaḥ prāg uktaḥ | prakṛti-mahad-ādinopādāna-bhūtena naivaṁ bhedaḥ | kintv abhedo bhedābhedo veti jñāpayitum idaṁ pravṛttam || (govindācāryaḥ)

[^33]:
     pra-pāṭhe tv idaṁ vākyaṁ vyatyāsena pūrvam eva paṭhitam iti purastād āveditam | ayam asya tattva-siddhāntā-vacanasyārthaḥ—avayavino’vayavair abhedāt yatra kvacid bheda īritaḥ sa koṭy-aṁśo bhedaḥ | koṭi-padaṁ bahutva-mātra-vacanam | aṁśānāṁ koṭiṣu samudāye eko’ṁśaḥ yasyānuyogī bhavati, sa koṭy-aṁśo bhedaḥ | ekaikas tantuḥ paṭād bhinna ity arthaḥ | tantava eva hi paṭaḥ | nahi tantuḥ paṭaḥ | athāpi nātyantaṁ bheda eva, kintv abheda-garbho’yaṁ bheda ity āha— so’pi bhedo na cābhedāt pṛthag eva | tathā ca bhedābheda ity arthaḥ | avayavy-avayavānām ity upādānāpekṣayā | kārya-kāraṇa-vastūnām iti nimitta-kāraṇāpekṣayā | tathā cāvayavī svāvayava-niyataḥ nimitta-kāraṇa-niyataś ca | so’vayavaḥ anyasyāvayavīti tena niyataḥ | nimitta-kāraṇaṁ cānyasya kāryam iti tad apy anyena niyatam |
    	nanv ayaṁ paraspara-niyatāyāḥ kārya-kāraṇa-paramparāyā viśrāntir iti ? etena yat sāmānya-viśeṣābhyām upalabhyeta sa bhramaḥ | anyonyāpāśrayāt sarvam ādy-anta-vad avastu yat || [bhā.pu. 12.4.28] iti ślokārtho’pi kaṭākṣitaḥ | sāmānyaṁ mṛd-ādi kāraṇam | viśeṣo ghaṭādi kāryam | yad idaṁ jagad eva kevalaṁ kārya-kāraṇātmanā upalabhyeta svātantryeṇa pratīyeta mṛd eva svatantraṁ ghaṭa-kāraṇam, kulāla eva ghaṭasya svatantraḥ kartety-ādi sa bhramaḥ | sambhrama iti kvacit | tadā kevalaṁ śābdaṁ kolāhala-mātram ity arthaḥ | kutaḥ ? anyonyāpāśrayāt | tasyāpi kāraṇasya punaḥ kāraṇāntarāśrayāt sarvam api parasparāśritam utpatti-nāśavac ca yato’to’vastu asvatantram eva | bhagavān eva kevalaṁ svatantra iti || (govindācāryaḥ)
    eka eva niyantāsau harir nārāyaṇaḥ paraḥ || iti ca

[^34]:
     smartur (jha, yādavapūra)

[^35]:
     idaṁ vākyaṁ rasavarṣi-dhṛta-pāṭhe nāsti.

[^36]:
     tatra bhakti-sandarbhasya vistṛta-vyākhyā draṣṭavyā.

[^37]:
     _Nārāyaṇa Pūrva-tāpanī_ _Upaniṣad_ 1.4 (according to Haridāsa Śāstrī's edition).

[^38]:
     sva-bhakta-śāstrānurūpa iti ṅa-pāṭhaḥ.

[^39]:
     madhva-pāṭhe ayaṁ ślokaḥ 12.4.49-sāṅkhyikaḥ.

[^40]:
     ayam arthaḥ—ghaṭe bhinne yathā ghaṭānta-stho mahākāśaḥ pūrvam iva bahisthenākāśenaikībhūta eka eva mahākāśaḥ syāt, evaṁ jīvaḥ jīvāntaryāmī jīvāntaḥ-stho bhagavān dehe naṣṭe sati brahma sampadyate bahir vyāpta-brahma-rūpeṇaikībhavatīti | etena jīvanātmanānupraṇītaḥ ity-ādi-śruteḥ jīva-śabdo jīvāntaryāmiṇi prasiddhaḥ | atha cārthāntaraṁ—atra ca yathā ākāśe ākāśa iti cchedaḥ | ghaṭe bhinne ghaṭopādāna-bhūto bhūtākāśaḥ mahaty avyākṛtākāśo sthitaḥ syād yathā-pūrvam | evaṁ dehe naṣṭe bhūtākāśa-sthānīyaḥ mukta-jīvaḥ svāśrayatvāya brahmaiva sampadyate prāpnoti | evaṁ ghaṭāntasthaḥ bhūtākāśaḥ yathā mahākāśe syād evaṁ dehe mṛte’bhimāni-devatā-gaṇo’pi mukta-jīvena saha brahmaṇy āśrito’vatiṣṭhata iti | yadyapy ayaṁ śloko’nte paṭhitaḥ, tathāpi mahā-malla-bhaṅga-nyāyena pradhānatvād ādau vyākhyātas tātparya-kṛtā | etad vyākhyānatayā paṭhisyamāṇasya pramāna-vacanasya samagrādhyāya-sāropasaṁhāra-rūpatvāc ca prāthamyam | adhyāye tatra tatra paṭhitānāṁ katīnāṁ ca ślokānām ekayaivoktyā vyākhyāna-saukaryāya ca prathamoktiḥ | tac copariṣṭhād vakṣyate || (govindācāryaḥ)

[^41]:
     anyau ca dvau bhūtākāśau | ekaḥ ghaṭa-rūpaḥ ghaṭāvayava-bhūtaḥ | aparas tad-anyo ghaṭāntasthāvakāśa-sthitaḥ | sa dvividho’py ākāśaḥ mahākāśāt paro bhinnaḥ | laghuś ca asarvagaś ca | tatra bahistha-mahākāśavat paramātmā sanātanaḥ | sarva-gataṁ bhagavad-rūpam | saneti sarvatrety arthe | sanātanaḥ sarvatra tataḥ | ghaṭāntastha-mahākāśavad antaryāmi-hari-rūpam | nānayoḥ ko’pi bhedaḥ || (govindācāryaḥ)

[^42]:
     ghaṭasthāntargatā iti pra.pāṭhaḥ prāmadikaḥ | ghaṭasyāntargato yo mahākāśād bhinno bhūtākāśaḥ, tad upamāḥ muktāv api jīva-saha-bhāginas tattvābhimānino devāḥ | asurāś cāsad-indriyādi-prerakāḥ ye jīva-mukty-anantaraṁ svayaṁ tamogāḥ | ghaṭāvaya-bhūta-bhūtākāśavan naro jīvaḥ | tathā ca ghaṭopamāt jīvāt tad-antastha-mahākāśopamasya na bhagavataḥ kadāpy aikyam iti || (govindācāryaḥ)

[^43]:
     idaṁ tattva-saṁhitā-vacanaṁ pra.pāṭhe pūrvam eva paṭhyata ity āveditam | pratyekaṁ viṣṇu-rūpāṇāṁ yathā ghaṭāntasthānāṁ mahākāśānāṁ bhrānti-mātrā bhidā matā | jagataś caiva viṣṇoś ca ghaṭasya mahākāśasyeva ca sadā bheda eva | tad eva sphuṭam āha—yathākāśa-ghaṭau | yathākāśa-ghanau iti pra-pāṭhaḥ prāmādikaḥ | etenaiva pramāṇa-dvayena ākāśa iva cādhāro dhruvo nānāyitas tataḥ [bhā.pu. 12.5.8] ity-ādy-uttara-śloko’pi vyākhyāḥ | ahaṁ brahma paraṁ dhāma brahmāhaṁ paramaṁ padam [bhā.pu. 12.5.11] ity-ādi ca | ahaṁ mad-antaryāmy eva brahma vyāpto’pi bhagavān iti | vibhakti-pariṇāmena ghaṭa-rūpo’haṁ mahākāśa-rūpae brahmaṇīti vā | ātmānam ātmany ādhāya [bhā.pu. 12.5.11] ity uttara-vacanāt | evam eva buddher jāgaraṇaṁ svapnaḥ suṣuptir iti cocyate | māyā-mātram idaṁ rājan nānātvaṁ pratyag ātmani || yathā jala-dharā vyomni bhavanti na bhavanti ca | brahmaṇīdaṁ tathā viśvam avayavy udayāpyayāt [bhā.pu. 12.4.25-26] iti śloka-dvayam apy anenaiva pramānopanyāsena vyācakhyau | tathā hi buddhi-śabdo jīva-vācīti pūrvaṁ vyākhyātam | buddher jīvasyaiva jāgaraṇādy-avasthā-trayam | na turīyasya bhagavataḥ | 
    	nanv avasthā-bhedena tasyāpi vicvādi-rūpa-trayaṁ śrūyate ? satyaṁ śrūyate | athāpi na teṣāṁ bheda ity āha—māyā-mātram | pratyag-ātmany antarātmani nānātvaṁ rūpa-bhedena svarūpa-bhedaḥ māyā-mātraṁ bhrānti-mātram | nānātvaṁ māyā-mātraṁ līlā-mātram iiti vā | līlayaiva bahu-rūpo bhavati, na vastuto bheda iti | tad etad uktaṁ—pratyekaṁ viṣṇu-rūpāṇāṁ bhrānti-mātrā bhidā matā iti | avasthā-trayātītād avasthā-traya-viśiṣṭo jīvo bhinna iti cātroditam | buddher eva jāgaraṇaṁ svapnaḥ suṣuptiś ca na paramātmana iti | tad etad uktam—jagataś caiva viṣṇoś ca satyo bhedaḥ sadaiva tu iti | ayam eva bhedaḥ dvitīya-ślokena vivriyate—yathā jala-dharā iti | jala-dharā meghā ghaṭā vā yathākāśāśritās tiṣṭhanti, utpatti-vināśavantaś ca, evaṁ jagadīśvarāśritam utpatti-nāśa-yogi ceti | tad etad āha—yathākāśa-ghaṭau nityam ity-ādi | evaṁ na hi satyasya nānātvam avidvān yadi manyate | nānātvaṁ chidrayor yadvaj jyotiṣor vātayor iva || [bhā.pu. 12.4.30] ity ayam api śloko’nenaiva pramāṇa-vacanena kaṭākṣitaḥ | nahi satyasya bhagavato rūpeṣu nānātvaṁ yuktam | yadi kaścit tathā manyate, nūnam avidvān bhrānta eva saḥ | etad apy uktam—pratyekaṁ viṣṇu-rūpāṇāṁ bhrānti-mātrā bhidā matā | 
    tarhi pratīyamānasya nānātvasya kā gatiḥ ? āha—nānātvaṁ chidrayor yadvat | chidram avakāśaḥ | ghaṭa-dvayāntasthayor mahākāśayoḥ anatastha-bahisthayor vā mahākāśayor yathā nānātvaṁ bhrāntis tathā bhagavad-rūpeṣv apīti | tad etad uktam—mahākāśavad evātra paramātmā sanātanaḥ | ghaṭānta-stha-mahākāśa-pratimo’ntargato hariḥ || iti | evaṁ bāhyāntarjyotiṣor vātayor api | 
    atha cārthāntaram—yadi kvacin nānātvam ucyate, tac chidrayor yadvat | ghaṭāntastha-mahākāśa-bhūtākāśayor iva | tad etad uktam—ghaṭasyāntargatākāśo mahākāśāt paro mataḥ iti | bhagavato’tyanta-bhinnās tattvābhimānino devā asurāś ca bhūtākāśa-sthānīyā dehāntar vartanta ity etat | api ca chidrayoḥ ghaṭa-rūpasyākāśasya ghaṭāntasthākāśasya ca yadvat nānātvaṁ, tathā jīveśayor nānātvam iti | tad etad uktam—ghaṭa-rūpa-khavan naraḥ iti | yathākāśa-ghaṭau nityaṁ bhinnāv eva parasparam, evam īśo jagac caiva ity-ādi ca | evaṁ sati satyasayāvikāriṇaḥ paramātmanaḥ svarūpāṇāṁ tu mahākāśasyeva na kathañcin nānātvam iti sarvaṁ caturasram || (govindācāryaḥ)

[^44]:
     brahmatvaṁ (ṅa) iti kvacit, brahma bhagavattvaṁ iti purīdāsa-sammata-pāṭhaḥ.

[^45]:
     atropādheḥ… pratipādyate iti vākyaṁ rasavarṣi-dhṛta-pāthe nāsti.

[^46]:
     rasa-varṣi-dhṛta-pāṭhe bhakti-sandarbhasya 86-tamānuccheda-kathā sarvatra anyathā vibhaktā. atra purī-dāsa-saṁskaraṇam anusṛtam.

[^47]:
     caraṇāravindābhidhāyakatve iti bhakti-sandarbhe. purī-dāsa-saṁskaraṇe etad vākyaṁ 12.6.2-padyasya krama-sandarbhe sanniviṣṭam. 

[^48]:
     rasa-varṣi-dhṛta-pāṭhe—“brahma-bhūtaḥ prasannety-ādi-rītyā brahma-bhūtaḥ” [gītā 18.60]  ity eva dṛśyate.

[^49]:
     pātyatām iti pāṭhāntaram.

[^50]:
     nanu pārīkṣitāj janameyāt tat-purohitebhyo vā katham indro bibhāya ? nahy adhika-śaktayo devāḥ svāvarebhyo manuṣyebhyo bibhyatīti yuktam | kim uta devānām apīndraḥ ? atas tātparyam āha—sva-santānodbhavam | 
    yaṣṭur yajamānasya janamejayasya upekṣakaḥ bhīta iva svecchayā svasāmarthyam anāviṣkurvann āsīt | yathā bālakāt svayam ātmānaṁ parājitam iva darśayan pitā santuṣyati | yadyapi prācīna-kośeṣu sarvatra śrīako’py aśaktavad viṣṇur indra āsīd upekṣakaḥ iti paṭhyate, arthas tu na svarasaḥ | prasāda eva syāt | 
    astu janamejaye sva-santatir ity upekṣā | hotṝṇāṁ tu kā kathā ? kim iti tad-vacanāt savimānaḥ satakṣaka uccacāla ? āha—evam eva ṛṣīṇāṁ ca | indro’pi kṛpayaiva cakāra nāśaktyeti yadā mahendra evaitādṛśo mahā-śaktis tadā parātparo viṣṇuḥ sarva-śakta iti kim u vaktavyam ? 
    viṣṇor aśaktir na iti kvacit pāṭhāntaram | viṣṇor aśakyaṁ na bhūta-bhavya-bhavatsv api | na cāniṣṭaṁ guṇair eṣa pūrṇo nārāyaṇaḥ sadā iti sarvopasaṁhāraḥ | etāvān sarva-bhāgavata-tātparya-sāra ity atimaṅgalam || (govindācāryaḥ)

[^51]:
     sabhiyaiva (ṅa)

[^52]:
     tathā śrūyamāṇasya (ga)

[^53]:
     atrānurūpārthakaṁ bhā. 11.21.37-4śa-padya-pañcakaṁ draṣṭavyam.

[^54]:
     atrānurūpārthakaṁ bhā. 3.11.15śaṁ, bhā. 5.20.5-maṁ padyaṁ ca draṣṭavyam.

[^55]:
     etat padaṁ rasa-varṣi-dhṛta-pāṭhe nāsti.

[^56]:
     viṣṇu-purāṇe prathamāṇi trīṇi caraṇāni tri-vāraṁ dṛśyante, yathā 3.6.25, 6.8.2, 6.9.13.

[^57]:
     tatra, bhagavat-sandarbhe 117-śe paricchede’pi vistṛta-vyākhyā draṣṭavyā.

[^58]:
     ātma-rahaḥ-prakāśaṁ ity atra yathā-padaṁ bhā. 3.4.18,25-śa-padya-dvaye draṣṭavyam ||

[^59]:
     atrānurūpārthakaṁ bhā. 10.48.31, 10.84.11-padya-dvayaṁ draṣṭavyam.

[^60]:
    atrānurūpārthakaṁ bhā. 1.19.33śa-padyaṁ draṣṭavyam. 

[^61]:
     -kṛtāyety arthaḥ (ṅa)

[^62]:
     viṣṇu-praviṣṭāpraviṣṭatvam (kha)

[^63]:
     apradoṣe (kha)

[^64]:
     pravartatām (kha)

[^65]:
     idaṁ vākyaṁ purīdāsa-saṁskaraṇe nāsti. tad rasavarṣi-dhṛta pāṭhata eva prāptam.

[^66]:
     amartyatāṁ jarā-maraṇa-rāhityaṁ, muktim ity arthaḥ | 

[^67]:
     smayo hāsaḥ | bhramo bhrama-hetur māyā |

[^68]:
     bhāvanīyā (kha,ga)

[^69]:
     rasavarṣi-dhṛta-pāṭhe asya ślokasya ṭikāyām idam ekaṁ vākyam vartate.

[^70]:
     viśvāditvena kalpita-rūpā iti purīdāsa-pāṭhaḥ. rasavarṣi-dhṛta-pāthe nāsti.

[^71]:
     sādhana-sādhyatvam iti purī-dāsa-sammata-pāṭhaḥ. naiyatyaṁ iti kevalaṁ rasavarṣi-dhṛta-pāṭhe prāpyate.

[^72]:
     tat-paryantaṁ

[^73]:
     tad

[^74]:
     vaiśvānarādy-upāsanā, chāndogye 5.13.1.

[^75]:
     samprati is in all but cha, ja, jha, ña. KLA prefers taṁ prati.

[^76]:
     anenāpūrvatāpi vyākhyātā anyatrānadhigatatvāt iti paramātma-sandarbhe.

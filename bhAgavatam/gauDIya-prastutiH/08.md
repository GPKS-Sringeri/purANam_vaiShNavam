+++
title = "08"
+++


oṁ śrī-śrī-rādhā-kṛṣṇābhyāṁ namaḥ


śrīmad-bhāgavata-mahā-purāṇam |


athāṣṭamaḥ skandhaḥ

(8)



### atha prathamo’dhyāyaḥ

**|| 8.1.1 ||**

**śrī-rājovāca—**

**svāyambhuvasyeha guro vaṁśo’yaṁ vistarāc chrutaḥ |**

**yatra viśva-sṛjāṁ sargo manūn anyān vadasva naḥ ||**

**śrīdharaḥ : **śrī-gaṇeśāya namaḥ | namaḥ śrī-parama-haṁsāsvādita-caraṇa-kamala-cin-makarandāya bhakta-jana-mānasa-nivāsāya śrī-rāmacandrāya | 

athāṣṭame catur-viṁśaty-adhyāyair manu-varṇanam |

tat sutair ṛṣi-devendrair murtibhiś ca hareḥ saha ||

prati-manv-antaraṁ caiva manv-ādyāḥ ṣaṭ pṛthak pṛthak |

pravartayanti sad-dharmān pālayanty ācaranti ca ||

ato manv-antarasyoktaṁ sad-dharma iti lakṣaṇam |

yena vai kriyamāṇena naro na nirayaṁ vrajet ||

tatra tu prathame svāyaṁ- bhuvaḥ svārociṣas tathā |

uttamas tāmasaś ceti catur-manu-nirūpaṇam ||

svāyaṁbhuve’ntare’nanta- duranta-guṇa-varṇanāt |

muditaḥ paripapraccha sarva-manv-antara-sthitim ||

svāyaṁbhuvasyeti tribhiḥ, yatra viśva-sṛjāṁ marīcy-ādīnāṁ manu-kanyāsu putra-pautrādi-sargaḥ ||1||

**krama-sandarbhaḥ : **	śrī śrī rādhākṛṣṇābhyāṁ namaḥ |

aṣṭame krama-sandarbhe sandarbhāṇāṁ samāhṛtiḥ |

kriyate yan-nideśena sa me’nanya-gatir gatiḥ ||

śrī-kṛṣṇa kṛṣṇa-caitanya sa-sanātana-rūpaka |

gopāla raghunāthāpta vraja-jīvaka pāhi mām ||[^1]

athāṣṭama-skandhasya krama-sandarbhaḥ |

svāmi-padair na vyaktaṁ yad vyaktaṁ cāsphuṭaṁ kvacit |[^2]

tatra tatraiva vijñeyaḥ sandarbhaḥ krama-sañjñakaḥ ||

vaiṣṇavāparitoṣaḥ syād yatra yatra tatas tataḥ |

lekhyaṁ vaiṣṇava-siddhāntaṁ dākṣiṇyenaiva kiñcana ||

**viśvanāthaḥ :** śrī-govardhana-dhāriṇe namaḥ |

**praṇamya śrī-guruṁ bhūyaḥ śrī-kṛṣṇaṁ karuṇārṇavam |**

**lokanāthaṁ jagac-cakṣuḥ śrī-śukaṁ tam upāśraye ||**

**gopa-rāmājana-prāṇa-preyase’tiprabhuṣṇave |**

**tadīya-priya-dāsyāya māṁ madīyam ahaṁ dade ||**

manvantarasya sad-dharma iti lakṣaṇam īritam |

tasya pravartakāḥ kintu manvādyāḥ ṣaṭ pṛthak pṛthak ||

pratimanvantaraṁ tasmāc caturviṁśati-saṅkhyakaiḥ |

adhyāyair aṣṭama-skandhe te varṇyante yathocitam ||

adhyāyenoktam ekena manvantara-catuṣṭayam |

torbjor gajendropākhyānam athoktaḥ pañcamo manuḥ ||

ṣaṣṭhaś cātrāmbudher manthaś cāmṛtākhyānam aṣṭabhiḥ |

ekena saptamādīnāṁ manūnām anukīrtanam ||

ekena teṣāṁ karmāṇi navabhir vāmanehitam |

matsyāvatāra ekenety evaṁ skandho’ṣṭamo mataḥ ||

athātra prathame svāyambhuva-stotraṁ prakīrtyate |

manvantarīya-manv-ādi-ṣaṭkānāṁ ca catuṣṭayam ||

tad evaṁ caturthādi-skandheṣu svāyambhuva-manu-vaṁśa-kathā-prāsaṅgika-marīcy-ādi-vaṁśya-prahlādādy-upākhyānām ṛta-pāna-pramudito rājā sarva-manv-ādi-kathāṁ jijñāsamānaḥ pṛcchati svāyambhuvasyeti ||1||

—o)0(o—

**|| 8.1.2 ||**

**manvantare harer janma karmāṇi ca mahīyasaḥ |**

**gṛṇanti kavayo brahmaṁs tāni no vada śṛṇvatām ||**

**śrīdharaḥ : **mahīyaso hareḥ | atra kvacid bahu pāthāntaram asti tad upekṣitam asmābhiḥ ||2||

**krama-sandarbhaḥ : _na vyākhyātam._**

**viśvanāthaḥ :** mahīyaso hareḥ ||2||

—o)0(o—

**|| 8.1.3 ||**

**yad yasminn antare brahman bhagavān viśva-bhāvanaḥ |**

**kṛtavān kurute kartā hy atīte’nāgate’dya vā ||**

**śrīdharaḥ : **yasminn atīte yat kṛtavān, yasminn anāgate yat kartā kriṣyati, adya vā vartamāne yat kurute tadvad ety anvayaḥ ||3||

**krama-sandarbhaḥ : _na vyākhyātam._**

**viśvanāthaḥ :** yad iti tadvad ety adhyāhṛtenānvayaḥ | antare manvantare adya vartamāne ||3||

—o)0(o—

**|| 8.1.4 ||**

**śrī-ṛṣir uvāca—**

**manavo’smin vyatītāḥ ṣaṭ kalpe svāyambhuvādayaḥ |**

**ādyas te kathito yatra devādīnāṁ ca sambhavaḥ ||**

**śrīdharaḥ : **asmin kalpe ṣaṇ-manavo vyatītāḥ ||4||

**krama-sandarbhaḥ : _na vyākhyātam._**

**viśvanāthaḥ :** teṣu madhye ādyaḥ svāyambhuvaḥ ||4||

—o)0(o—

**|| 8.1.5 ||**

**ākūtyāṁ devahūtyāṁ ca duhitros tasya vai manoḥ |**

**dharma-jñānopadeśārthaṁ bhagavān putratāṁ gataḥ ||**

**śrīdharaḥ : **tasya manor duhitrāḥ kapila-yajña-mūrtibhyāṁ putratāṁ gataḥ prāptaḥ ||5||

**krama-sandarbhaḥ : **ākūtyām iti | kayoḥ ? tatrāha—duhitror iti ||5||

**viśvanāthaḥ :** duhitroḥ kayor ity apekṣāyām āha—ākūtyāṁ devahūtyāṁ ca ||5||

—o)0(o—

**|| 8.1.6-7 ||**

**kṛtaṁ purā bhagavataḥ kapilasyānuvarṇitam |**

**ākhyāsye bhagavān yajño yac cakāra kurūdvaha ||**

**viraktaḥ kāma-bhogeṣu śatarūpā-patiḥ prabhuḥ |**

**visṛjya rājyaṁ tapase sabhāryo vanam āviśat ||**

_na katamenāpi vyākhyātam._

—o)0(o—

**|| 8.1.8 ||**

**sunandāyāṁ varṣa-śataṁ padaikena bhuvaṁ spṛśan |**

**tapyamānas tapo ghoram idam anvāha bhārata ||**

**śrīdharaḥ : **ghoraṁ duścaraṁ tapas tapyamānaḥ samādhāv anubhūtam idaṁ vakṣyamāṇaṁ nidritocchvasita-vad vismita ivopadiśann ivānuvadann iva cāṣṭabhiḥ ślokair anvāha ||8||

**krama-sandarbhaḥ : _na vyākhyātam._**

**viśvanāthaḥ : **anvāha jajāpa ||8||

—o)0(o—

**|| 8.1.9 ||**

**śrī-manur uvāca—**

**yena cetayate viśvaṁ viśvaṁ cetayate na yam |**

**yo jāgarti śayāne’smin nāyaṁ taṁ veda veda saḥ ||**

**śrīdharaḥ : **yena cid-ātmanā viśvaṁ cetayate cetanī-bhavati | viśvaṁ tu yaṁ na cetayate na cetanī-karoti | svata eva cid-rūpatvāt | tatra hetuḥ—asmin śayāne svapati yo jāgarti sākṣitayā vartate | aho citraṁ nāyaṁ janas taṁ veda | sa tu imaṁ veda ||9||

**caitanya-mata-mañjuṣā :** yena cetayate ity-ādi | viśvaṁ cetayate cetanībhavati, viśvaṁ tu yaṁ na cetayate, na smṛti-viṣayīkaroti | citī smṛtyām | cetanaṁ cetas taṁ karotīti ṇic | asmin loke’vidyayā śayāne lupta-jñāne yo jāgarti, sarvam eva paśyati, nityāvabodhatvāt, ayaṁ lokas taṁ na veda | sa tu sarvaṁ vedety arthaḥ | ataḥ sṛṣṭeḥ prāg ante ca sa eva śrī-kṛṣṇaḥ ||9||

**krama-sandarbhaḥ**[^3]** : **idaṁ yenety-ādikaṁ tad īhamānam ity-ādy-antam anvāha**—**yo jāgarti prapadyata iti paryavasāna-kriyāyāṁ sva-tātparyāt | yeneti ya ity arthaḥ | supām | supo bhavantīti chāndasa-vārtikāt | nāyam iti jāgrad-daśāyāṁ taj-jñāna-cchāyayaiva viśvasya jñānāt suṣupta-daśāyāṁ tasyā api tirodhānāt tasya tu svataḥ siddha-sarva-vyāpaka-jñānatvād ayuktam evaitad iti bhāvaḥ ||9||

**viśvanāthaḥ :** yena sa ity arthaḥ | cetayate viśvaṁ cetanīkaroti viśvaṁ kartuṁ yaṁ na cetayate, asmin viśvasmin śayāne supti-suṣupti-pralaya-gate’pi sati yo jāgarti yasmiṁś ca yoga-nidrāṁ gate tu nedaṁ vicvaṁ jāgartīti prakramākṣepa-labdhaṁ tasmād ayaṁ viśva-vartī janas taṁ na veda | sa ca harir imaṁ veda ||9||

—o)0(o—

**|| 8.1.10 ||**

**ātmāvāsyam idaṁ viśvaṁ yat kiñcij jagatyāṁ jagat |**

**tena tyaktena bhuñjīthā mā gṛdhaḥ kasya svid dhanam ||**

**śrīdharaḥ : **tasyeśvaratvaṁ darśayan lokasya hitam upadiśati—ātmanā īśvareṇāvāsyaṁ sattā-caitanyābhyāṁ saṁvyāpyaṁ viśvaṁ sarvaṁ jagatyāṁ loke yat kiñcij jagad-bhūta-jātam | atas tenaiveśvareṇa yat kiñcit tyaktaṁ dattaṁ dhanaṁ tenaiva bhuñjīthāḥ bhogān bhūṅkṣva | yad vā, tena hetunā tyakteneśvarārpaṇena bhuñjīthā na svārtham | kasya svit kasyacid api dhanaṁ mā gṛdho mābhikāṅkṣīḥ | yad vā, kasya-svid iti kasyānyasya dhanam asti, yato dhana-kāṅkṣā kriyetety arthaḥ | tathā ca śrutiḥ, īśāvāsyam[īśa. 1] iti yathā-ślokam eva ||10||

**caitanya-mata-mañjuṣā :** ātmāvāsyam idam ity-ādi | jagatyāṁ yat kiñcid adṛśyaṁ tat sarvaṁ jagat naśvaraṁ, gacchatīti jagat | ata idaṁ viśvam ātmāvāsyam ātmanā avāsyam avāsanīyam avakṣepyam ity arthaḥ | ava-pūrvāt asu kṣepaṇe ity ataḥ siddeḥ | atrāsaktir na kāryeti bhāvaḥ | tena hetunā tyaktena tyāgena eva bhuñjīthāḥ, tyāga eva bhogaḥ kriyate, tena bhogena sadā tṛptena bhavitavyam, tasmāt kasyacit dhanaṁ mā gṛdhaḥ, pañcamy-arthe ṣaṣṭhī, kasmād api dhanaṁ mākāṅkṣaṇīyam ity arthaḥ ||10||

**krama-sandarbhaḥ : _na vyākhyātam._**

**viśvanāthaḥ :**tasyeśvaratvaṁ darśayan sva-putra-pautrādikam uddiśya—ātmeti | jagatyāṁ tribhuvane yat kiñcij jagat-sthānaṁ svīya-dehendriyādikam api tat sarvam ātmano bhagavata eva āvāsyam āvāsa-viṣayī-bhūtaṁ karmaṇi ṇyat | samyag vāsārham iti | tenaiva sva-krīḍāspadatvena sṛṣṭatvād iti bhāvaḥ | atas tatra tatra sthāne bhagavan-mandiraṁ tad-arcyaṁ ca saṁsthāpya tad-anujñāṁ samprārthyaiva sva-vāsa-gṛhaṁ, tato nikṛṣṭam eva sevaka-buddhyā nirmīyatāṁ, na tu tatra svasyaiva sattvam āropya tan-mandiram anirmāyaivety-ādiko dhvaniḥ | evaṁ bahu-dhana-sad-bhāve’pi tena parameśvareṇa mat-tyaktaṁ karma-kārebhyā vetanam iva mad-dattaṁ vā mābhikāṅkṣīḥ | tat-sevāyāṁ tad-bhakta-sevāyāṁ ca bahu-dhanaṁ paryāptīkṛtya tac-cheṣeṇaiva pātra-mitra-kalatrādīnāṁ svasya codara-bharaṇaṁ kurv iti bhāvaḥ | 

nanu te putra-kalatrādayo nātra vyavasthāyāṁ saṁmanyeraṁs tatra satarjanam āha—svit praśne | are kasya dhanaṁ sva-gṛhe sthitam api dhanaṁ parameśvaraṁ vinā kasya ? na kasyāpīty arthaḥ |


    yāvad bhriyeta jaṭharaṁ tāvat sattvaṁ hi dehinām |


    adhikaṁ yo’bhimanyeta sa steno daṇḍam arhati || [bhā.pu. 7.14.8] iti nāradokteḥ |

yad vā, kasyaicd anyasyāpi mā gṛdhaḥ | tathā ca śrutiḥ—īśāvāsyamidaṁ sarvaṁ[īśa. 1] iti yathā-ślokam eva ||10||

—o)0(o—

**|| 8.1.11 ||**

**yaṁ paśyati na paśyantaṁ cakṣur yasya na riṣyati |**

**taṁ bhūta-nilayaṁ devaṁ suparṇam upadhāvata ||**

**śrīdharaḥ : **nanu yadi sarvaṁ vyāpnoti, tarhi cakṣur-ādibhiḥ kiṁ na pratīyate ? tatrāha—yaṁ paśyantaṁ janaś cakṣur vā na paśyati, cakṣur-ādy-aviṣayatvāt | na hi pramātāraṁ pramāṇaṁ viṣayī-karotīti bhāvaḥ | tathā ca śrutiḥ—cakṣuṣaś cakṣur uta śrotrasya śrotram ity-ādi | 

nanu tarhi ghaṭanāśe deva-dattasya tad viṣayaṁ cākṣuṣaṁ jñānam iveśvarasyāpi svarūpa-bhūtam | tad-viṣayaṁ jñānaṁ naśyet, tatrāha—yasya tu paśyataś cakṣur jñānaṁ na riṣyati na naśyati | tat-tad-ākāreṇotpannāyā vṛtter eva nāśo na svataḥ-siddha-jñānasya | na hi savitṛ-prakāśaḥ prakāśya-nāśe naśyatīti bhāvaḥ | bhūtāni nilayo yasya taṁ sarvāntaryāmiṇaṁ, tathāpi suparṇaṁ śobhana-patanam asaṅgam upadhāvata bhajadhvam ||11||

**caitanya-mata-mañjuṣā :** yaṁ paśyati na paśyantam ity-ādi | evaṁ bhagavantaṁ paśyantaṁ draṣṭāraṁ cakṣur na paśyati, cakṣuṣor aviṣayatvāt, tac cakṣus tu viśvam eva viṣayīkaroti, jñānātmakatvāt tad-indriyāṇām | cakṣur ity upalakṣaṇam, sarvāṇy eva tasyākhaṇḍa-bodha-rūpāṇi indriyāṇi | cakṣur ity ādīni tasya pratīty-abhiprāyeṇocyante, kevalānanda-mayatvāt teṣāṁ cakṣur-ādityenānukaraṇam ity arthaḥ | ata āha—yasya cakṣur na riṣyati, nityatvāt tad-aṅgānām | cakṣur iti kākākṣi-golaka-nyāyenobhayatra yojyam | riṣ hiṁsāyāṁ bhuvādir divāditvam ārṣam | dhātūnām anekārthatvād iha naśārthaḥ | taṁ devam upadhāvata | suṣṭhu pā śobhanaṁ rakṣaṇam ity arthaḥ | pā rakṣaṇe pānam, pā sampad-ādi saiva ṛṇam ṛṇa-pradānaṁ yasya saḥ, tathā pāti yathā taṁ ko’pi sevituṁ na śaknoti, uttamarṇa eva saḥ, tasya karuṇā-rūpam ṛṇaṁ na kair api śodhayitum śakyata iti bhāvaḥ | 

yad vā, śobhanā pā rakṣaṇaṁ yasyāṁ sā supā draupadī tasyā ṛ;naṁ yatra taṁ suparṇaṁn śrī-kṛṣṇam | tathā coktaṁ, 


    ṛṇam etat pravṛddhaṁ me hṛdayān nāpasarpati |


    yad govindeti cukrośa kṛṣṇā māṁ dūra-vāsinam || iti |

yad vā, suparṇam upa iti cchedaḥ | upa samīpe sthitam ity arthaḥ | yad vā, śobhanāni parṇāni padma-palāśa-vilāsāni kara-caraṇāni yasya | bhūta-nilayaṁ prāṇinām āśrayam ||11||

**krama-sandarbhaḥ : **cakṣuḥ svarūpa-bhūtā jñāna-śaktiḥ—svābhāvikī jñāna-bala-kriyā ca[śve.u. 6.8] iti śruteḥ | śeṣaṁ sugamam ||11||

**viśvanāthaḥ : **nanu jagad idaṁ tasyaivāvāsyaṁ tarhi kathaṁ sa kvāpi na dṛśyate ? tatrāha—yam iti | nanu tarhi ghaṭa-nāśe devadattasya tad-viṣayaṁ cākṣuṣaṁ jñānam iva dṛśyasya jagato nāśe parameśvarasyāpi tad-viṣayaṁ jñānaṁ naśyet ? tatrāha—cakṣuḥ svarūpa-bhūtā jñāna-śaktir na naśyati—svābhāvikī jñāna-bala-kriyā ca iti śruteḥ | na hi savitṛ-prakāśaḥ prakāśyasya nāśe naśyatīti bhāvaḥ | bhūta-nilayaṁ sarvāntaryāminaṁ devaṁ dīvyantam asaṅgaṁ suparṇaṁ jīvātma-sakham—dvā suparṇā sayujā iti śruteḥ | upadhāvata sevadhvam ||11||

—o)0(o—

**|| 8.1.12 ||**

**na yasyādy-antau madhyaṁ ca svaḥ paro nāntaraṁ bahiḥ |**

**viśvasyāmūni yad yasmād viśvaṁ ca tad ṛtaṁ mahat ||**

**śrīdharaḥ : **tasya svarūpasya nityatvam evopapādayann āha, na yasyeti | amūny ādy-antādīni viśvasya yasmād bhavanti viśvaṁ ca yat yad rūpam | ata evāvyabhicāritvāt tad ṛtaṁ satyam | mahat paripūrṇaṁ brahma ||12||

**caitanya-mata-mañjuṣā :**na yasyety-ādi | yasya ādy-antau na staḥ, ajatvād anāditvaṁ, śāśvatatvād anantatvam | ādy-anta-sāpekṣaṁ hi madhyam, tayor abhāvān na ca madhyaṁ yasya | yad vā, ādir bālyaṁ, anto vārdhakyaṁ, madhyaṁ yauvanaṁ teṣām abhāvān nitya-kiśoram ity arthaḥ | uktaṁ ca—santaṁ vayasi kaiśore [bhā.pu. 3.28.17] iti | yasya na svaḥ, na paraḥ, bhajane sati sarva eva sva ity arthaḥ | nāntaraṁ bahiś ca natar bahir eka-rūpam apratārakam ity arthaḥ | yad yasmād amūni ādy-antādīni viśvasya yasmād yato viśvaṁ tad īśvarākhyaṁ kim api vastu ṛtaṁ satyaṁ mahat paripūrṇaṁ śrī-kṛṣṇam ity abhiprāyaḥ ||12||

**krama-sandarbhaḥ : **tad evaṁ taj-jñāna-śakter nityatvam uktvā tat-sthāpanāya svarūpasya nityatvam āha—na yasyeti ||12||

**viśvanāthaḥ :** sarva-vyāpakatvam āha—na yasyeti | amūni ādy-antādīni viśvasya yasmād bhavanti, viśvaṁ ca yat yad-rūpam | ata evāvyabhicāritvāt tat ṛtaṁ satyaṁ mahat paripūrṇaṁ brahmeti tat-svarūpa-nityatvam uktam ||12||

—o)0(o—

**|| 8.1.13 ||**

**sa viśva-kāyaḥ puru-hūta-īśaḥ **

**satyaḥ svayaṁ-jyotir ajaḥ purāṇaḥ |**

**dhatte’sya janmādy-ajayātma-śaktyā **

**tāṁ vidyayodasya nirīha āste ||**

**śrīdharaḥ : **nanu viśvaṁ cet tad rūpaṁ tarhi tasya kuto janmādy-abhāvaḥ sva-prakāśatvaṁ vā, kathaṁ vā jagaj janmādi-kartṛtvena vikāriṇaḥ satyatvaṁ pūrṇatvaṁ ca tatrāha, sa īśo’jaḥ satyaś ca sva-prakāśaś ca purāṇaś ca nirvikāraḥ | viśvaṁ kāyo yasya | pūrūṇi hūtāni nāmāni yasya tathāvidho’pi yato’sya viśvasya janmādi sva-śaktyā māyayā dhatte | tāṁ ca nitya-siddhayā vidyayodasya hitvā niṣkriya evāste ||13||

**caitanya-mata-mañjuṣā :**sa viśva-kāya ity-ādi | kai śabde, kāyaḥ śabdaḥ, viśvam iti kāyaḥ śabdo nāma yasya | viśvaṁ viṣṇuḥ iti sahasra-nāmnaḥ | prathamaṁ nāma viś praveśane, viśati sarva-bhūta-hṛdayam iti paramābhirāmatvāt, sarva-hṛdayaṅgamo hi viśvaṁ, viśāder vaḥ ity auṇādiko vaḥ | na kevalaṁ viśvam iti nāma tasya, puruhūtaḥ purūṇi śrī-kṛṣṇa-kiśora govindādīni hūtāni nāmāni yasya | īśo’cintya-paramaiśvaryaḥ | samo nitya-hrāsa-vṛddha-rahita iti bhāvaḥ | svayaṁ-jyotiḥ sva-prakāśaḥ | ajo’nādiḥ, ata eva purāṇaḥ, ajayā nija-śaktyā viśvasya janmādi dhatte, vidyayā śaktyā tām ajām udasya kṣiptvā nirīhas tat-kṛta-viśva-jananād īhā-rahita āste, sadā tiṣṭhatīti bhāvaḥ, sa eva śrī-kṛṣṇaḥ ||13||

**krama-sandarbhaḥ : **tad evopapādayati—sa iti | viśvasya sarvasya vyāpakaḥ kāyo yasya, viśve anantāḥ kāyā vā yasya saḥ | ata eva puru bahudhā hūto vedair gītaḥ | tatra hetuḥ—īśo’cintya-śaktiḥ, yataḥ satyaḥ sarva-sattā-hetu-svarūpaḥ, yataḥ svayaṁ-jyotiḥ sva-prakāśaḥ, ataś cājaḥ purāpi navatvād vikārāntara-śūnyaś ca | tad evaṁ parama-pūrṇo’py asya prapañcasyāpi ajayā māyākhyayātmādhīna-śaktyā janmādi vidhatte karoti | tāṁ ca māyāṁ vidyayā udasya, tasyāṁ sa-kāryāyām anāsajyaivāste | ata eva nirīha evāsta ity arthaḥ | tad etad acintya-svabhāva-maya-līlā-mātram eveti bhāvaḥ ||13||

**viśvanāthaḥ :** sarvātmatvam āha—sa iti | purūṇi hūtāni nāmāni yasya saḥ | yatra vidyāvidye na vidāmo vidyāvidyābhyām bhinno vidyā-mayo hi yaḥ sa kathaṁ viṣayī-bhavatīti .[go.tā.u.ī-śruter vidyā-śabdena svarūpa-bhūtā cic-chaktir abhidhīyate, tayaiva subhagayā paṭṭa-mahiṣy eva ajāṁ durbhāgāṁ nirasyety arthaḥ | tad uktam—māyāṁ vyudasya cic-chaktyā kaivalye sthita ātmani [bhā.pu. 1.7.23] iti ||13||

—o)0(o—

**|| 8.1.14 ||**

**athāgre ṛṣayaḥ karmāṇīhante’karma-hetave |**

**īhamāno hi puruṣaḥ prāyo’nīhāṁ prapadyate ||**

**śrīdharaḥ : **yasmād evam īśvaraḥ karma kṛtvā santyajya naiṣkarmyeṇāste, athāsmād dhetoḥ ṛṣayo’py agre ādau karmāṇi kurvanti | kim-artham ? akarma-hetave mokṣārtham | pāthāntare karma-nāśāya | hi yasmāt ||14||

**krama-sandarbhaḥ : **saiṣā ca līlā-śikṣayā bhakta-sukha-paryavasānaivety āha—atheti | yasmād evam asau karma kṛtvāpy anāsajya naiṣkarmyeṇāste, athāsmād dheto ṛṣayo’py agre prathamāvasthatve karmāṇi kurvanti, teṣv anāsaktā api bhavantīty arthaḥ | kim-artham ? akarma-hetave tadvan nirīhatve prāptyai | tarhi kathaṁ pūrvam eva nirīhā na syuḥ ? tatrāha—hi yasmād īhamāna eva puruṣaḥ prāyo’nāsakte saty anīhāṁ prapadyate, kramāt prāpnoti, na tu haṭhād anīhamāna evety arthaḥ | tad uktam—


    ārurukṣor muner yogaṁ karma kāraṇam ucyate | 


    yogārūḍhasya tasyaiva śamaḥ kāraṇam ucyate || [gītā 6.3]


    karmendriyāṇi saṁyamya ya āste manasā smaran | 


    indriyārthān vimūḍhātmā mithyācāraḥ sa ucyate || [gītā 3.6] iti ||14||

**viśvanāthaḥ :** evaṁ tasya yoga-padyenaivehamānatvam anīhatvaṁ dhartum aśaknuvanto munayaḥ kāla-bhedenāpi tat svasmin sampādayitum, yatas tu ity āha—atha ata eva akarma-hetave naiṣkarmyārtham | hantave iti pāṭhe karma-hananātham ||14||

—o)0(o—

**|| 8.1.15 ||**

**īhate bhagavān īśo na hi tatra visajjate |**

**ātma-lābhena pūrṇārtho nāvasīdanti ye’nu tam ||**

**śrīdharaḥ : **nanv īhamānaḥ karmabhir avaguṇṭhitaḥ kośa-kāra iva vadhyetaiva tatrāha—īhata iti | atas tam anuvartamānā ye te nāvasīdanti na viṣajjante ||15||

**krama-sandarbhaḥ : **vidyayodasya nirīha āsta iti yad uktaṁ, tad eva ṛṣayo’nusaṁsaranti | tad eva viśadayati—īhata iti | svarūpa-sukha-sphūrti-rūpa-vidyayā pūrṇatvena bhagavataḥ kāryāntare kriyamāṇe’py anāsaktiḥ, ṛṣīṇām api tad-anugatyety arthaḥ ||15||

**viśvanāthaḥ :** nanv īhamānaḥ karmabhir avaguṇṭhitaḥ koṣa-kāra-vad-vadhyataivety ata āha—īhata iti | atas tam anuvartamānā ye te nāvasīdantīti | tad-bhaktir upadiṣṭā ||15||

—o)0(o—

**|| 8.1.16 ||**

**tam īhamānaṁ nirahaṅkṛtaṁ budhaṁ**

**nirāśiṣaṁ pūrṇam ananya-coditam |**

**nṝn śikṣayantaṁ nija-vartma-saṁsthitaṁ**

**prabhuṁ prapadye’khila-dharma-bhāvanam ||**

**śrīdharaḥ : **tad evaṁ lokānugrahāya viśva-sṛṣṭy-ādi yaḥ karoti śrī-rāma-kṛṣṇādy-avatāraiś ca vedoktam apy ācarati, taṁ śaraṇaṁ vrajāmīty āha—tam iti | nijaṁ vartma narāvatārānurūpo mārgaḥ, tatra samyak sthitam | ata īhamānaṁ karmācarantam | tathāpi jīva-vailakṣaṇyam āha—nirahaṅkṛtaṁ nirāśiṣam ananya-coditam iti ca | nirahaṅkāratve hetuḥ—budham | nirāśīṣṭve hetuḥ—pūrṇam | ananya-niyuktatve hetuḥ—prabhum | tathāpi karmānuṣṭhāne hetuḥ—nṝn svācāreṇa śikṣayantam | tat kim artham ? tatrāha—akhilān dharmān bhāvayati pravartayatīti tathā tam ||16||

**krama-sandarbhaḥ : **etāni nijoktāny anūdya phalitam āha—tam īhamānam iti | atra sa viśvakāya [bhā.pu. 8.1.13] ity-ādi trayasyānuvādaḥ spaṣṭa eva | kiṁ ca, “budham” iti yena cetayata [bhā.pu. 8.1.9] ity asya, yaṁ na paśyati [bhā.pu. 8.1.11] ity asya ca | “prabhum” iti ātmāvāsyam [bhā.pu. 8.1.10] ity asya | “pūrṇam” iti na yasya [bhā.pu. 8.1.12] ity asya ca jñeyaḥ | 

arthaś cāyaṁ—taṁ prapadye | tatra hetavaḥ—īhamānam | jagat-sṛṣṭy-ādikaṁ kurvantam api nirahaṅkṛtaṁ, tad-āsakti-śūnyaṁ, yato budhaṁ svānandā’nubhava-śīlam | yataḥ pūrṇaṁ nirāśiṣaṁ ca | tarhi kim-arthaṁ karoti ? tatrāha—nṝn iti | 

nanu, nara-śikṣaṇam api bahir-āveśa eva ? tatrāha—nijā bhaktās teṣāṁ vartmani samyak sthitam, tad-anukūlyāyaiva sarvaṁ kurvantam ity arthaḥ | ata eva sarva-dharma-mūlasya teṣāṁ dharmasya bhāvanenā’khila-dharma-bhāvanam apīti | tam eva prapadye ||16||

**viśvanāthaḥ :** nanu tvam evam asmān upadiśasi svayaṁ tāvat sāmprataṁ kiṁ karoṣīti ? tatrāha—tam iti | ahaṁ tu prabhuṁ nāma-viśeṣānukter nāmnāpī prabhuṁ, yena cetayate viśvam[bhā.pu. 8.1.9] iti prakramokteś caitanyaṁ prabhuṁ bhagavantaṁ taṁ prapadye | kīdṛśam ? taṁ prasiddhaṁ parameśvaram ātmānam eva īhamānaṁ kāmayamānaṁ yathānye bhaktās tam īhante, tathāsāv api samīhate ātmārāmatvād iti bhāvaḥ | nirahaṅkṛtaṁ sarveśvara ity ahaṅkāra-śūnyam | ananya-coditaṁ svenaviādiṣṭaṁ yan nija-vartma sva-prāpti-sādhanaṁ saṁsthitaṁ cira-kāla-vyavadhānāt viluptaṁ, tan nṝn śikṣayantaṁ svācaraṇādineti śeṣaḥ | akhilam anyūnaṁ dharmaṁ bhakti-yogaṁ bhāvayaty āvirbhāvayati pravartayati vā tam ||16||

—o)0(o—

**|| 8.1.17 ||**

**śrī-śuka uvāca—**

**iti mantropaniṣadaṁ vyāharantaṁ samāhitam |**

**dṛṣṭvāsurā yātudhānā jagdhum abhyadravan kṣudhā ||**

**śrīdharaḥ : **samāhitam api santaṁ mantropaniṣadaṁ vyāharantaṁ dṛṣṭvā suptocchvasitavad vivaśam iva manvānā asurā yātudhānāś ca kṣudhā-nimittena jagdhum attum abhyadravann abhidudruvuḥ ||17||

**krama-sandarbhaḥ : _na vyākhyātam._**

**viśvanāthaḥ :**samāhitam samādhi-stham api santaṁ mantropaniṣadaṁ vyāharantaṁ dṛṣṭvā suptocchvasitavad vivaśam iva manvānā kṣudhā jagdhum attum abhyadravan ||17||

—o)0(o—

**|| 8.1.18 ||**

**tāṁs tathāvasitān vīkṣya yajñaḥ sarva-gato hariḥ |**

**yāmaiḥ parivṛto devair hatvāśāsat tri-viṣṭapam ||**

**śrīdharaḥ : **yāmaiḥ sva-putraiḥ | tri-viṣṭapaṁ svargam apālayat | svayam evendro babhūvety arthaḥ | tatra prati-manv-antaraṁ manv-ādayaḥ ṣaḍ anye’nye bhavanti | tathā hi sūto dvādaśe vakṣyati—


    manvantaraṁ manur devā manu-putrāḥ sureśvaraḥ | 


    ṛṣayo’ṁśāvatāraś ca hareḥ ṣaḍ-vidham ucyate || [bhā.pu.12.7.15]iti | 

tatrādye svāyaṁbhuvo manuḥ | priyavratottānapādau manu-putrau | yāmādayo devāḥ | marīci-pramukhāḥ sapta-ṛṣayaḥ | yajño harer avatāraḥ | indraś ca sa eveti | tan manvantaraṁ pañca-vidham eva tac caturtha-skandhopakrame nirūpitam ||18||

**krama-sandarbhaḥ : _na vyākhyātam._**

**viśvanāthaḥ :** yāmair yāma-saṁjñakaiḥ ||18||

—o)0(o—

**|| 8.1.19 ||**

**svārociṣo dvitīyas tu manur agneḥ suto’bhavat |**

**dyumat-suṣeṇa-rociṣmat pramukhās tasya cātmajāḥ ||**

**śrīdharaḥ : **dvitīyādiṣu triṣu manvantareṣu manv-ādi-ṣaṭkam āha—svārociṣo dvitīyas tv ati yāvad gajendra-mokṣa-praśnam ||19||

**krama-sandarbhaḥ : _na vyākhyātam._**

**viśvanāthaḥ :** manvantaraṁ hi manv-ādi ṣaṭka-yuktaṁ bhavati | yad uktaṁ—


    manvantaraṁ manur devā manu-putrāḥ sureśvaraḥ | 


    ṛṣayo’ṁśāvatāraś ca hareḥ ṣaḍ-vidham ucyate || [bhā.pu.12.7.15]iti | 

tatrādye svāyaṁbhuva-manvantare svāyambhuvo manuḥ | priyavratottānapādau manu-putrau | yāmādayo devāḥ | marīci-pramukhāḥ sapta-ṛṣayaḥ | yajño harer avatāraḥ | yajña evendraś ceti ṣaṭkaṁ caturtha-skandhopakrame nirūpitam | dvitīyādiṣu triṣu manv-ādi-ṣaṭkāny āha—svārociṣa iti dvādaśabhiḥ ||18||

—o)0(o—

**|| 8.1.20-21 ||**

**tatrendro rocanas tv āsīd devāś ca tuṣitādayaḥ |**

**ūrja-stambhādayaḥ sapta ṛṣayo brahma-vādinaḥ ||**

**ṛṣes tu vedaśirasas tuṣitā nāma patny abhūt |**

**tasyāṁ jajñe tato devo vibhur ity abhiviśrutaḥ ||**

_na katamenāpi vyākhyātam._

—o)0(o—

**|| 8.1.22 ||**

**aṣṭāśīti-sahasrāṇi munayo ye dhṛta-vratāḥ |**

**anvaśikṣan vrataṁ tasya kaumāra-brahmacāriṇaḥ ||**

**śrīdharaḥ : **vibhor asādhāraṇaṁ caritam āha, aṣṭāśīti-sahasrāṇīti |

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.1.23 ||**

**tṛtīya uttamo nāma priyavrata-suto manuḥ |**

**pavanaḥ sṛñjayo yajña- hotrādyās tat-sutā nṛpa ||**

_na katamenāpi vyākhyātam._

—o)0(o—

**|| 8.1.24 ||**

**vasiṣṭha-tanayāḥ sapta ṛṣayaḥ pramadādayaḥ |**

**satyā vedaśrutā bhadrā devā indras tu satyajit ||**

**śrīdharaḥ, viśvanāthaḥ :_na vyākhyātam._**

**krama-sandarbhaḥ : **vasiṣṭheti dantya-madhyo’yaṁ, vasiṣṭha ṛṣiḥ prajāpati-gṛhītayā tvayā iti śruteḥ ||24||

—o)0(o—

**|| 8.1.25 ||**

**dharmasya sūnṛtāyāṁ tu bhagavān puruṣottamaḥ |**

**satyasena iti khyāto jātaḥ satyavrataiḥ saha ||**

_na katamenāpi vyākhyātam._

—o)0(o—

**|| 8.1.26 ||**

**so’nṛta-vrata-duḥśīlān asato yakṣa-rākṣasān |**

**bhūta-druho bhūta-gaṇāṁś cāvadhīt satyajit-sakhaḥ ||**

**śrīdharaḥ : **satyajita indrasya sakhā san ||26||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.1.27 ||**

**caturtha uttama-bhrātā manur nāmnā ca tāmasaḥ |**

**pṛthuḥ khyātir naraḥ ketur ity ādyā daśa tat-sutāḥ ||**

**śrīdharaḥ : **uttamas tṛtīyo manus tasya bhrātā tāmasaś caturtho manuḥ ||27||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.1.28 ||**

**satyakā harayo vīrā devās triśikha īśvaraḥ |**

**jyotirdhāmādayaḥ sapta ṛṣayas tāmase’ntare ||**

**śrīdharaḥ : **triśikha īśvara indraḥ ||28||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.1.29 ||**

**devā vaidhṛtayo nāma vidhṛtes tanayā nṛpa |**

**naṣṭāḥ kālena yair vedā vidhṛtāḥ svena tejasā ||**

**śrīdharaḥ : **anyān api viśiṣṭa-parākramān devān āha—devā vaidhṛtaya iti ||29||

**krama-sandarbhaḥ : _na vyākhyātam._**

**viśvanāthaḥ :** devā vaidhṛtaya ity atra manvantare dvividhā devā abhavann iti darśitam ||29||

—o)0(o—

**|| 8.1.30 ||**

**tatrāpi jajñe bhagavān hariṇyāṁ harimedhasaḥ |**

**harir ity āhṛto yena gajendro mocito grahāt ||**

**śrīdharaḥ : **harir ity āhṛto vyāhṛtaḥ | grahāt grāhāt ||30||

**krama-sandarbhaḥ : _na vyākhyātam._**

**viśvanāthaḥ : **āhṛto vyāhṛtaḥ ||30||

—o)0(o—

**|| 8.1.31 ||**

**śrī-rājovāca—**

**bādarāyaṇa etat te śrotum icchāmahe vayam |**

**harir yathā gaja-patiṁ grāha-grastam amūmucat ||**

**śrīdharaḥ : **amūmucat mocayām āsa ||31||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.1.32 ||**

**tat-kathāsu mahat puṇyaṁ dhanyaṁ svastyayanaṁ śubham |**

**yatra yatrottamaśloko bhagavān gīyate hariḥ ||**

**śrīdharaḥ : **śravaṇecchāyāṁ hetuḥ—tat-kathāsu tāsu kathāsu | sā kathaiva vā su-mahat-puṇyam | puṇyasya viśeṣaṇaṁ dhanyam ity-ādi ||32||

**krama-sandarbhaḥ : _na vyākhyātam._**

**viśvanāthaḥ : **tat-kathā sā kathā ||32||

—o)0(o—

**|| 8.1.33 ||**

**śrī-sūta uvāca—**

**parīkṣitaivaṁ sa tu bādarāyaṇiḥ**

**prāyopaviṣṭena kathāsu coditaḥ |**

**uvāca viprāḥ pratinandya pārthivaṁ**

**mudā munīnāṁ sadasi sma śṛṇvatām ||**

_na katamenāpi vyākhyātam._

—o)0(o—

iti sārārtha-darśinyāṁ harṣiṇyāṁ bhakta-cetasām |

aṣṭame prathamo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    manvantarānuvarṇanaṁ 


    prathamo’dhyāyaḥ |

|| 8.1 ||

(8.2)


### atha dvitīyo’dhyāyaḥ


## gajendropākhyāne

**|| 8.2.1 ||**

**śrī-śuka uvāca—**

**āsīd girivaro rājaṁs trikūṭa iti viśrutaḥ |**

**kṣīrodenāvṛtaḥ śrīmān yojanāyutam ucchritaḥ ||**

**śrīdharaḥ :**

turye manv-antare proktaṁ gajendrasya vimokṣaṇam |

dvitīyādi-tribhis tat tu vistareṇopavarṇyate ||

dvitīye tu gajendrasya gajībhiḥ krīḍato jale |

daivād grāha-gṛhītasya hari-smṛtir udīryate ||

āsīd asti ||1||

**krama-sandarbhaḥ : _na vyākhyātam._**

**viśvanāthaḥ :**

trikūṭa-tatra-stho’dyānasaro-varṇana-viśruteḥ |

dvitīye’tra gajendreṇa grāhārtena hariḥ smṛtaḥ ||

āsīd asti ||1||

—o)0(o—

**|| 8.2.2 ||**

**tāvatā vistṛtaḥ paryak tribhiḥ śṛṅgaiḥ payo-nidhim |**

**diśaḥ khaṁ rocayann āste raupyāyasa-hiraṇmayaiḥ ||**

**śrīdharaḥ : **tāvatā yojanāyutena | paryak paritaḥ | trikūṭa-samākhyā-bījam āha—tribhiḥ śṛṅgair mukhyaiḥ ||2||

**krama-sandarbhaḥ : _na vyākhyātam._**

**viśvanāthaḥ : **paryak paritaḥ | tāvatā yojanāyutenaiva | trikūṭa-samākhyāyā bījam āha—tribhiḥ mukhyair śṛṅgair diśaḥ ūrdhva-gatā eva ||2||

—o)0(o—

**|| 8.2.3 ||**

**anyaiś ca kakubhaḥ sarvā ratna-dhātu-vicitritaiḥ |**

**nānā-druma-latā-gulmair nirghoṣair nirjharāmbhasām ||**

**śrīdharaḥ : **anyaiś ca śṛṅgair nirjharāmbhasāṁ nirghoṣaiś ca kakubhaḥ | sarvā rocayann āsta iti pūrveṇaivānvayaḥ | kathaṁ-bhūtaiḥ śṛṅgaiḥ | ratnair dhātubhiś ca vicitritaiḥ | nānā-vidhānāṁ druma-latānāṁ gulmā yeṣu taiḥ |

**krama-sandarbhaḥ : _na vyākhyātam._**

**viśvanāthaḥ :** anyaiḥ śṛṅgaiḥ kakubhaḥ sarvā aṣṭāv eva paryak diśo rocayann āsta iti pūrveṇaivānvayaḥ | nirghoṣair diśāṁ rocanā tāsu pratidhvani-samarpaṇeneti jñeyam ||3||

—o)0(o—

**|| 8.2.4 ||**

**sa cāvanijyamānāṅghriḥ samantāt paya-ūrmibhiḥ |**

**karoti śyāmalāṁ bhūmiṁ harin-marakatāśmabhiḥ ||**

**śrīdharaḥ : **payasa ūrmibhiḥ samantād avanijyamānām aṅghrayo mula-prāntā yasya | haridbhiḥ palāśa-varṇaiḥ ||4||

**krama-sandarbhaḥ : _na vyākhyātam._**

**viśvanāthaḥ :** payasa ūrmibhiḥ samantād avanijyamānā aṅghrayo mula-prāntā yasya saḥ | haritsu aṣṭa-dikṣu sthitair marakatāśmabhir madhya-vartinīṁ bhūmiṁ durvādala-śyāmalāṁ karoti ||4||

—o)0(o—

**|| 8.2.5 ||**

**siddha-cāraṇa-gandharvair vidyādhara-mahoragaiḥ |**

**kinnarair apsarobhiś ca krīḍadbhir juṣṭa-kandaraḥ ||**

_na katamenāpi vyākhyātam._

—o)0(o—

**|| 8.2.6 ||**

**yatra saṅgīta-sannādair nadad-guham amarṣayā |**

**abhigarjanti harayaḥ ślāghinaḥ para-śaṅkayā ||**

**śrīdharaḥ : **kinnarādīnāṁ saṅgīta-sannādair nadantyo guhā yasmin pradeśe tam abhigarjanti | harayaḥ siṁhāḥ | amarṣayā asahanena ||6||

**krama-sandarbhaḥ : _na vyākhyātam._**

**viśvanāthaḥ :**kinnarādīnāṁ saṅgīta-sannādair nadantyo guhā yasmin tam pradeśam abhi lakṣyīkṛtya amarṣayā asahanena | para-śaṅkayā garjanti | ślāghinaḥ katthamānāḥ ||6||

—o)0(o—

**|| 8.2.7 ||**

**nānāraṇya-paśu-vrāta- saṅkula-droṇy-alaṅkṛtaḥ |**

**citra-druma-surodyāna- kalakaṇṭha-vihaṅgamaḥ ||**

**śrīdharaḥ : **nānā ye āraṇyāḥ paśavas teṣāṁ vrātaiḥ saṅkulābhir droṇībhir alaṅkṛta āste | kiṁ ca, citrā drumā yeṣu teṣu surodyāneṣu kala-kaṇṭhā madhura-svanā vihaṅgamā yasmin ||7||

**krama-sandarbhaḥ : _na vyākhyātam._**

**viśvanāthaḥ :** citrā drumā yeṣu teṣu surodyāneṣu kalakaṇṭhā vihaṅgamā yatra sa āste ||7||

—o)0(o—

**|| 8.2.8 ||**

**sarit-sarobhir acchodaiḥ pulinair maṇi-vālukaiḥ |**

**deva-strī-majjanāmoda- saurabhāmbv-anilair yutaḥ ||**

**śrīdharaḥ : **kiṁ ca, svacchodakaiḥ sarit-sarobhir yutaḥ | maṇaya iva vālukā yeṣu, taiḥ pulinaiś ca yutaḥ | deva-strīṇāṁ majjanena ya āmodas tena saurabha-yuktāny ambūny anilāś ca taiś ca yuta āste ||8||

**krama-sandarbhaḥ : _na vyākhyātam._**

**viśvanāthaḥ :** deva-strīṇāṁ majjanena ya āmodas tena saurabhya-yuktāny ambūni anilāś ca tair yutaḥ ||8||

—o)0(o—

**|| 8.2.9 ||**

**tasya droṇyāṁ bhagavato varuṇasya mahātmanaḥ |**

**udyānam ṛtuman nāma ākrīḍaṁ sura-yoṣitām ||**

**śrīdharaḥ : **tasya droṇyāṁ varuṇasyodyānam āste ||9||

**krama-sandarbhaḥ : _na vyākhyātam._**

**viśvanāthaḥ :** ṛtumān nāmodyānam āste ||9|| 

—o)0(o—

**|| 8.2.10 ||**

**sarvato’laṅkṛtaṁ divyair nitya-puṣpa-phala-drumaiḥ |**

**mandāraiḥ pārijātaiś ca pāṭalāśoka-campakaiḥ ||**

**śrīdharaḥ : **giri-vanādi sarvaṁ dhyeyam iti vakṣyati | ato girim upavarṇya vanaṁ varṇayati—sarvato’laṅkṛtam iti | punar giriṁ varṇayati—iti caturbhiḥ | mandārādibhir vṛta ity anvayaḥ ||10||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.2.11-13 ||**

**cūtaiḥ piyālaiḥ panasair āmrair āmrātakair api |**

**kramukair nārikelaiś ca kharjūrair bījapūrakaiḥ ||**

**madhukaiḥ śāla-tālaiś ca tamālair asanārjunaiḥ |**

**ariṣṭoḍumbara-plakṣair vaṭaiḥ kiṁśuka-candanaiḥ ||**

**picumardaiḥ kovidāraiḥ saralaiḥ sura-dārubhiḥ |**

**drākṣekṣu-rambhā-jambubhir badary-akṣābhayāmalaiḥ ||**

_na katamenāpi vyākhyātam._

—o)0(o—

**|| 8.2.14 ||**

**bilvaiḥ kapitthair jambīrair vṛto bhallātakādibhiḥ |**

**tasmin saraḥ suvipulaṁ lasat-kāñcana-paṅkajam ||**

**śrīdharaḥ : **tasmin girau sara āste | tad varṇayati—suvipulam ity-ādi sārdhaiḥ pañcabhiḥ | lasanti kāñcana-paṅkajāni yasmin ||14||

**krama-sandarbhaḥ : _na vyākhyātam._**

**viśvanāthaḥ :** mandārādibhir vṛta iti puṁ-liṅga-nirdeśena giri-varṇanena vyākhyāyamāne tasmin sara ity atra tat-padena prakrānte girāv evocyamāne tatratya sarasi gajendrāvagāhanādi-kathāyāṁ satyām ṛtuman nāmno varuṇodyānasya varṇanam aprastutatvād vyarthaṁ syāt tasmād vṛta ity ārṣyatvād vṛtam ity udyāna-viśeṣaṇam eva vyākhyeyaṁ, asminn udyāne sara āste tad varṇayati sārdhaiḥ pañcabhiḥ | śakuntaiḥ pakṣibhiḥ sahitam | matsyānāṁ kacchapānāṁ ca sañcāreṇa calatāṁ padmānāṁ rajasā yuktaṁ payo yasmiṁs tat | nityam ṛtavaḥ phala-puṣpādi-sampādanārthaṁ yeṣu taiḥ ||14-19||

—o)0(o—

**|| 8.2.15 ||**

**kumudotpala-kahlāra- śatapatra-śriyorjitam |**

**matta-ṣaṭ-pada-nirghuṣṭaṁ śakuntaiś ca kala-svanaiḥ ||**

**śrīdharaḥ : **kumudādīnāṁ śriyā ūrjitam | kalaḥ svano yeṣāṁ taiḥ śakuntaiś ca nirdhuṣṭam ||15||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.2.16 ||**

**haṁsa-kāraṇḍavākīrṇaṁ cakrāhvaiḥ sārasair api |**

**jalakukkuṭa-koyaṣṭi- dātyūha-kula-kūjitam ||**

**śrīdharaḥ : **cakrāhvaiḥ sārasair apy ākirṇam | jala-kukkuṭādīnāṁ kulaiḥ kūjitam ||16||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.2.17 ||**

**matsya-kacchapa-sañcāra- calat-padma-rajaḥ-payaḥ |**

**kadamba-vetasa-nala- nīpa-vañjulakair vṛtam ||**

**śrīdharaḥ : **matsyānāṁ kacchapānāṁ ca sañcāreṇa calatāṁ padmānāṁ rajasā yuktaṁ payo yasmiṁs tat ||17||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.2.18 ||**

**kundaiḥ kurubakāśokaiḥ śirīṣaiḥ kūṭajeṅgudaiḥ |**

**kubjakaiḥ svarṇa-yūthībhir nāga-punnāga-jātibhiḥ ||**

_na katamenāpi vyākhyātam._

—o)0(o—

**|| 8.2.19 ||**

**mallikā-śatapatraiś ca mādhavī-jālakādibhiḥ |**

**śobhitaṁ tīra-jaiś cānyair nityartubhir alaṁ drumaiḥ ||**

**śrīdharaḥ : **nityam ṛtavaḥ phala-puṣpādi-saṁpatti-hetavo yeṣāṁ tair alaṁ śobhitam ||19||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.2.20 ||**

**tatraikadā tad-giri-kānanāśrayaḥ**

**kareṇubhir vāraṇa-yūtha-paś caran |**

**sakaṇṭakaṁ kīcaka-veṇu-vetravad**

**viśāla-gulmaṁ prarujan vanaspatīn ||**

**śrīdharaḥ : **tatraivaṁ saty ekadā tad-giri-kānanāśrayo vāraṇa-yūthapaḥ kareṇubhiś caraṁs tṛṣārditena sva-yūthena vṛtaḥ sarovarasyābhyāśaṁ samīpam agamad iti paścimenānvayaḥ | kiṁ kurvan | kīcaka-veṇu-vetra-vantaṁ viśālaṁ gulmaṁ latādi-sandarbhaṁ vanaspatīṁś ca prarujan prabhañjan ||20||

**krama-sandarbhaḥ : _na vyākhyātam._**

**viśvanāthaḥ :** tatraikadā vāraṇa-yūthapaḥ agamad iti pañcamenānvayaḥ | kiṁ kurvan kareṇubhiś caran sva-bhakṣyaṁ bhuñjānaḥ kīcaka-vetravantaṁ viśālaṁ gulmaṁ prarujan prabhañjan ||20||

—o)0(o—

**|| 8.2.21 ||**

**yad-gandha-mātrād dharayo gajendrā**

**vyāghrādayo vyāla-mṛgāḥ sakhaḍgāḥ |**

**mahoragāś cāpi bhayād dravanti**

**sagaura-kṛṣṇāḥ sarabhāś camaryaḥ ||**

**śrīdharaḥ : **kathaṁ-bhutaḥ ? yasya gandha-mātrād dharayaḥ siṁhā gajendrādayaś ca bhayād dravanti palāyante ||21||

**krama-sandarbhaḥ : _na vyākhyātam._**

**viśvanāthaḥ :** harayaḥ siṁhāḥ ||21||

—o)0(o—

**|| 8.2.22 ||**

**vṛkā varāhā mahiṣarkṣa-śalyā**

**gopuccha-śālāvṛka-markaṭāś ca |**

**anyatra kṣudrā hariṇāḥ śaśādayaś**

**caranty abhītā yad-anugraheṇa ||**

**śrīdharaḥ : **vṛkādayaḥ kṣudrā alpāḥ prāṇino’nyatra tad-dṛṣṭi-pathaṁ tyaktvā caranti ||22||

**krama-sandarbhaḥ : _na vyākhyātam._**

**viśvanāthaḥ :** yad-anugraheṇa tu vṛkādyāḥ kṣudrā api caranti | kintv anyatra tad-dṛṣṭi-pathaṁ tyaktvā ||22||

—o)0(o—

**|| 8.2.23-24 ||**

**sa gharma-taptaḥ karibhiḥ kareṇubhir**

**vṛto madacyut-karabhair anudrutaḥ |**

**giriṁ garimṇā paritaḥ prakampayan**

**niṣevyamāṇo’likulair madāśanaiḥ ||**

**saro’nilaṁ paṅkaja-reṇu-rūṣitaṁ**

**jighran vidūrān mada-vihvalekṣaṇaḥ |**

**vṛtaḥ sva-yūthena tṛṣārditena tat**

**sarovarābhyāsam athāgamad drutam ||**

**śrīdharaḥ : **punaḥ kīdṛśaḥ ? gharma-taptaḥ | mada-cyun mada-srāvī | madam aśnantīti tathā taiḥ ||23||

**krama-sandarbhaḥ : _na vyākhyātam._**

**viśvanāthaḥ :** tasminnn eva sarovare abhyāso yasya tad yathā syāt tatheti tatrāvagāhanādau niḥśaṅkatvaṁ vyañjitam ||23-24||

—o)0(o—

**|| 8.2.25 ||**

**vigāhya tasminn amṛtāmbu nirmalaṁ**

**hemāravindotpala-reṇu-rūṣitam |**

**papau nikāmaṁ nija-puṣkaroddhṛtam**

**ātmānam adbhiḥ snapayan gata-klamaḥ ||**

**śrīdharaḥ : **nijena puṣkareṇa karāgreṇoddhṛtam | gata-klamaḥ sannikāmaṁ papau ||25||

**krama-sandarbhaḥ : _na vyākhyātam._**

**viśvanāthaḥ :** nijena puṣkareṇa karāgreṇa ||25||

—o)0(o—

**|| 8.2.26 ||**

**sa puṣkareṇoddhṛta-śīkarāmbubhir**

**nipāyayan saṁsnapayan yathā gṛhī |**

**ghṛṇī kareṇuḥ karabhāṁś ca durmado**

**nācaṣṭa kṛcchraṁ kṛpaṇo’ja-māyayā ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** kareṇuḥ strīḥ kalabhān sutāṁś ca snapayan ||26||

—o)0(o—

**|| 8.2.27 ||**

**taṁ tatra kaścin nṛpa daiva-codito**

**grāho balīyāṁś caraṇe ruṣāgrahīt |**

**yadṛcchayaivaṁ vyasanaṁ gato gajo**

**yathā-balaṁ so’tibalo vicakrame ||**

_na katamenāpi vyākhyātam._

—o)0(o—

**|| 8.2.28 ||**

**tathāturaṁ yūtha-patiṁ kareṇavo**

**vikṛṣyamāṇaṁ tarasā balīyasā |**

**vicukruśur dīna-dhiyo’pare gajāḥ**

**pārṣṇi-grahās tārayituṁ na cāśakan ||**

**śrīdharaḥ : **dīna-dhiyaḥ kareṇa-vastaṁ kevalaṁ vicukruśuḥ ||28||

**krama-sandarbhaḥ : _na vyākhyātam._**

**viśvanāthaḥ :** grāheṇa vikṛṣyamāṇaṁ taṁ dīna-dhiyaḥ kareṇavaḥ kevalaṁ vicukruśur eva pārṣṇi-grahās tad-uddharaṇe sāhāyyavantaḥ ||28||

—o)0(o—

**|| 8.2.29 ||**

**niyudhyator evam ibhendra-nakrayor**

**vikarṣator antarato bahir mithaḥ |**

**samāḥ sahasraṁ vyagaman mahī-pate**

**saprāṇayoś citram amaṁsatāmarāḥ ||**

_na katamenāpi vyākhyātam._

—o)0(o—

**|| 8.2.30 ||**

**tato gajendrasya mano-balaujasāṁ**

**kālena dīrgheṇa mahān abhūd vyayaḥ |**

**vikṛṣyamāṇasya jale’vasīdato**

**viparyayo’bhūt sakalaṁ jalaukasaḥ ||**

**śrīdharaḥ : **mana utsāha-śaktiḥ, balaṁ śārīram, ojaḥ aindriyaṁ teṣām | sakalaṁ balādi | viparyayo viparītam adhikam | jalaukaso grāhasya ||30||

**krama-sandarbhaḥ : _na vyākhyātam._**

**viśvanāthaḥ :**jalaukaso grāhasya | viparyayo balādīnāṁ vyayasyābhāvaḥ pratyutādhikyam ity arthaḥ | sakalaṁ sarvaṁ yathā syāt tathābhūt, viparyayasyotpattiḥ sampūrṇaiva na tv aṁśenety arthaḥ ||30||

—o)0(o—

**|| 8.2.31 ||**

**itthaṁ gajendraḥ sa yadāpa saṅkaṭaṁ**

**prāṇasya dehī vivaśo yadṛcchayā |**

**apārayann ātma-vimokṣaṇe ciraṁ**

**dadhyāv imāṁ buddhim athābhyapadyata ||**

**śrīdharaḥ : **sa itthaṁ yadā prāṇasya saṅkaṭam āpa | yato dehī ||31||

**krama-sandarbhaḥ : _na vyākhyātam._**

**viśvanāthaḥ :** dadhyau kim idaṁ me karmeti yadā parāmamarśa, tadā imāṁ buddhiṁ sahasaiva prāpa ||31||

—o)0(o—

**|| 8.2.32 ||**

**na mām ime jñātaya āturaṁ gajāḥ**

**kutaḥ kariṇyaḥ prabhavanti mocitum |**

**grāheṇa pāśena vidhātur āvṛto’py **

**ahaṁ ca taṁ yāmi paraṁ parāyaṇam ||**

**śrīdharaḥ : **buddhim evāha—na mām iti | ahaṁ na ca prabhavāmi | yato grāha-rupeṇa kevalaṁ vidhātuḥ pāśenāvṛtaḥ | tathāpi taṁ paraṁ parameśvaraṁ pareṣāṁ brahmādīnām ayanam āśraya-bhūtaṁ śaraṇaṁ yāmi ||32||

**krama-sandarbhaḥ : _na vyākhyātam._**

**viśvanāthaḥ :** buddhim evāha na mām ime gajā api mokṣituṁ mokṣayitum prabhavanti kariṇyaḥ kutaḥ ? yato grāha-rūpeṇa vidhātuḥ pāśenāvṛtaḥ, tad api paraṁ parameśvaraṁ parāyaṇaṁ paramāśrayaṁ śaraṇaṁ yāmi, ahaṁ ceti yadyapy ahaṁ paśutvād ajñas tad apīty arthaḥ ||32||

—o)0(o—

**|| 8.2.33 ||**

**yaḥ kaścaneśo balino’ntakoragāt**

**pracaṇḍa-vegād abhidhāvato bhṛśam |**

**bhītaṁ prapannaṁ paripāti yad-bhayān**

**mṛtyuḥ pradhāvaty araṇaṁ tam īmahi ||**

**śrīdharaḥ : **ko’sau yaṁ śaraṇaṁ yāsi ? tatrāha—yaḥ kaścaneti | antaka evoragas tasmāt | taṁ śaraṇam īmahi vrajema | yad-bhayād ity atra śrutiḥ | 


    bhīṣāsmād vātaḥ pavate bhīṣodeti sūryaḥ | 


    bhīṣāsmād agniś cendraś ca mṛtyur dhāvati pañcamaḥ || iti ||33||

**krama-sandarbhaḥ : _na vyākhyātam._**

**viśvanāthaḥ : **ko’sau yaṁ śaraṇaṁ yāsīti ? tatrāha—ya iti | yad-bhayād ity atra śrutiḥ—


    bhīṣāsmād vātaḥ pavate bhīṣodeti sūryaḥ | 


    bhīṣāsmād agniś cendraś ca mṛtyur dhāvati pañcamaḥ || iti ||33||

—o)0(o—



iti sārārtha-darśinyāṁ harṣiṇyāṁ bhakta-cetasām |

aṣṭamasya dvitīyo’yaṁ saṅgataḥ saṅgataḥ satām ||*||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    gajendropākhyāne dvitīyo’dhyāyaḥ |

|| 8.2 ||

(8.3)


### tṛtīyo’dhyāyaḥ


## gajendra-mokṣaṇaṁ nāma 

**|| 8.3.1 ||**

**śrī-bādarāyaṇir uvāca—**

**evaṁ vyavasito buddhyā samādhāya mano hṛdi |**

**jajāpa paramaṁ jāpyaṁ prāg-janmany anuśikṣitam ||**

**śrīdharaḥ :**

tṛtīye tu gajendreṇa stuto harir upetya tam |

samuddadhāra taṁ grāhād grāhaṁ devala-śāpataḥ ||

jāpyaṁ japyaṁ stotram | prāg janmani indradyumna-saṁjñe ||1||

**krama-sandarbhaḥ : _na vyākhyātam._**

**viśvanāthaḥ :**

tṛtīye saṁstuto viṣṇur jalād uddhṛtya hastinam |

grāhaṁ cakreṇa saṁchidya taṁ taṁ cāpāt kṛpāmbudhiḥ ||

evaṁ vyavasitaṁ niścayo yasya saḥ ||1||

—o)0(o**—**

**|| 8.3.2 ||**

**śrī-gajendra uvāca—**

**oṁ namo bhagavate tasmai yata etac cid-ātmakam |**

**puruṣāyādi-bījāya pareśāyābhidhīmahi ||**

**śrīdharaḥ : **tasmai namo namanam abhidhīmahy abhidhyāyema kevalam | grāha-gṛhītatvena kāya-praṇa-tera-śakyatvāt | svasya taj jñānaṁ bhavayituṁ viśinaṣṭi | yataś cid-rūpād etad dehādi-cid-ātmakaṁ cetanaṁ bhavati | tad uktam—yena cetayate viśvam iti | tatra hetuḥ—puruṣāya pūrṣu kāraṇatvena praviṣṭāya | nanu prakṛti-puruṣau kāraṇam iti prasiddham ? tatrāha—ādiḥ prakṛtir bījaṁ puruṣas tad-rūpāya | praviṣṭatve’pi jīvavat pāra-tantryaṁ vārayati—pareśayeti ||2||

**caitanya-mata-mañjuṣā :** oṁ namo bhagavata ity-ādi sarveśvarāya bhagavate tasmai namaḥ, yato yasmād etat prasiddhaṁ cid-antaḥ-karaṇaṁ brahma, tarhy asau kim-antaḥ-karaṇaḥ ? tatrāha—ādi-bījāya puruṣāya puruṣottamāya puruṣāṇām antaryāmi-hiraṇyagarbhādīnāṁ puruṣāṇām ayanam āya āśrayaḥ puruṣāyaḥ sa ca sarvādi-bījaṁ ceti tathā tasmai, ata eva pareśāya ||2||

**krama-sandarbhaḥ : **namo bhagavata ity asya ṭīkāyāṁ—grāha-gṛhītatvena ity ādi | yadyapi prāg-janmany asya na sambhavati, tathāpi prastāva-vaśād anenātra tathā bhāvitam iti jñeyam ||2||

**viśvanāthaḥ :** namaskurmaḥ dhīmahi dhyāyāmaś ca yato yasmāt namaskṛtāt dhyātāc ca etan-māyātmakam api jagat sthūla-sūkṣma-dehamayaṁ cid-ātmakaṁ bhavati, puruṣāya puruṣākārāya ādi-bījāya puruṣākāratvenaivādi-kāraṇāya, ataḥ pareśāya parameśvarāya ||2||

—o)0(o**—**

**|| 8.3.3 ||**

**yasminn idaṁ yataś cedaṁ yenedaṁ ya idaṁ svayam |**

**yo’smāt parasmāc ca paras**[^4]** taṁ prapadye svayambhuvam ||**

**madhvaḥ :** śrī-vedavyāsāya namaḥ | yata iti sraṣṭṛtvam[^5] | yeneti pravartakatvam[^6] | ya iti sattā-pradatvaṁ, na santi yad-upekṣayā ity uktatvāt | 


    utpannasyāpi yat sattā hares tat sa itīryate |


    harer viśvaṁ bhinnam api paramo’sau[^7] yato vibhuḥ || iti brahma-tarke ||3||

**śrīdharaḥ : **paramaiśvaryaṁ vivṛṇvann āha yāvat samāpti | yasminn adhiṣṭhāne, yata upādānāt, yena kartrā, yaś ca svayam evedaṁ viśvaṁ bhavati | asmāt kāryāt parasmāt kāraṇāc ca yaḥ paras taṁ svayaṁbhuvaṁ svataḥ siddhaṁ prapadye śaraṇaṁ vrajāmi ||3||

**caitanya-mata-mañjuṣā :** yasminn idam ity-ādi | yo’smāt prapañcāt parasmād brahmaṇaḥ paraḥ ||3||

**krama-sandarbhaḥ : _na vyākhyātam._**

**viśvanāthaḥ :** parameśvarasya jagad-upādānādi kāraṇa-kalāpatvaṁ cāha—yasmin idaṁ jagat gṛhe ghaṭādikam iva yataś ca kumbhakārād iva yena cakra-daṇḍādineva yaḥ mṛtpiṇḍa iva evaṁ yo’sya viśvasya svayam eva sarvāṇi kāraṇāni bhavatīty arthaḥ | idam ity asya punaḥ punar uktis tad-anvaya-nirdhāraṇārthaḥ | idma ity asya punaḥ punar uktis tad-anvaya-nirdhāraṇārthā | yas tu asmāt viśvasmāt parasmāt viśva-kāraṇa-kalāpāc ca paras taṁ svayambhuvaṁ kṛṣṇa-rāmādi-rūpeṇa yaḥ svayam eva bhavatīty arthaḥ ||3||

—o)0(o**—**

**|| 8.3.4 ||**

**yaḥ svātmanīdaṁ nija-māyayārpitaṁ**

**kvacid vibhātaṁ kva ca tat tirohitam |**

**aviddha-dṛk sākṣy ubhayaṁ tad īkṣate**

**sa ātma-mūlo’vatu māṁ parāt-paraḥ ||**

**śrīdharaḥ : **viśva-hetutvaṁ svataḥ siddhatvaṁ coktam, idānīṁ viśva-prakāśakatvaṁ sva-prakāśatvaṁ ca varṇayan prārthayate—yaḥ svātmanīti | vibhātam abhivyaktaṁ sat, kvacit pralaye tirohitaṁ līnaṁ sat, tad ubhayaṁ kāryaṁ kāraṇaṁ ca sākṣī sann īkṣate | sākṣitve hetuḥ—aviddha-dṛg alupta-dṛṣṭiḥ | ātma-mūlaḥ svayaṁ-prakāśaḥ | kutaḥ ? parāt prakāśakāc cakṣur-āder api paraḥ | tasyāpi prakāśaka ity arthaḥ | cakṣuṣaś cakṣuḥ ity-ādi-śruteḥ ||4||

**caitanya-mata-mañjuṣā :** ya ity-ādi | sa parātparo bhagavān śrī-kṛṣṇo mām avatu | ko’sāv ity āha—ya ātmani brahmaṇi idaṁ viśvaṁ nija-māyayā arpitaṁ kalpitaṁ sat kvacid vibhātaṁ kvacit tirohitaṁ sākṣī san īhate ubhayaṁ kāryaṁ viśvaṁ kāraṇaṁ brahma, yataḥ parātparaḥ | kvacid ity utpanna-bhaktiṁ tat tirohitaṁ sapadi asad anyatra sad eva viśeṣeṇa sphurat ||4||

**krama-sandarbhaḥ : _na vyākhyātam._**

**viśvanāthaḥ :** kiṁ ca, idaṁ kārya-kāraṇātmakaṁ jagad apy anāditaḥ satyam evāstīti vadan sva-para-prakāśakatvam āha—ya iti | nija-māyayā yad icchā-vaśāt sṛṣṭvā sṛṣṭvā arpitam ātmany eva kadācit kalpādau vibhātaṁ kva ca kadācit kalpānte tirohitam aviddha-dṛk alupta-dṛṣṭir eva sākṣī sann īkṣate | ubhayaṁ vibhātaṁ tirohitaṁ ca, ātma-mūlaḥ, ātmā svayam eva mūlaṁ yasya sa sva-prakāśaḥ, parāt prakāśakatvād api paraḥ | cakṣuṣaś cakṣur uta śrotrasya śrotram iti śruteḥ ||4||

—o)0(o**—**

**|| 8.3.5 ||**

**kālena pañcatvam iteṣu kṛtsnaśo**

**lokeṣu pāleṣu ca sarva-hetuṣu |**

**tamas tadāsīd gahanaṁ gabhīraṁ**

**yas tasya pāre’bhivirājate vibhuḥ ||**

**śrīdharaḥ : **tirohitam īkṣata ity etat prapañca-pūrvakaṁ durjñeyatvaṁ vadan prārthayate—

kāleneti dvābhyām | pañcatvam iteṣu nāśaṁ prāpteṣu gahanaṁ duravagāham | gabhīram anantam | tasya tamasaḥ | āditya-varṇaṁ tamasaḥ parastāt iti śruteḥ ||5||

**krama-sandarbhaḥ : **kāleneti trikam | tasya pāre mahā-vaikuṇṭhe ||5||

**viśvanāthaḥ :** sarva-kāla-virājamānatvam āha—kāleneti | tamaḥ pralaya-kālodbhūtaṁ tasya pāra iti | āditya-varṇaṁ tamasaḥ parastāt iti śruteḥ ||5||

—o)0(o**—**

**|| 8.3.6 ||**

**na yasya devā ṛṣayaḥ padaṁ vidur**

**jantuḥ punaḥ ko’rhati gantum īritum |**

**yathā naṭasyākṛtibhir viceṣṭato**

**duratyayānukramaṇaḥ sa māvatu ||**

**śrīdharaḥ : **ata eva devādayo yasya svarūpaṁ na viduḥ | jantur arvācīnaḥ ko’pi gantuṁ jñātum īrituṁ vaktuṁ vā | duratyayaṁ durgamam anukramaṇaṁ caritaṁ kathanaṁ vā yasya saḥ | mā mām ||6||

**caitanya-mata-mañjuṣā :** sa yasya devā ity-ādi | padaṁ caraṇāravindaṁ tad-dhāma vaikuṇṭhaṁ vā ||6||

**krama-sandarbhaḥ : **yathā naṭasyeti | tasya tad yathā sādhāraṇair durgamaṁ, tathety arthaḥ ||6||

**viśvanāthaḥ :** sarva-durjñeyatvam āha—na yasyeti | padaṁ svarūpaṁ jantur arvācīnaḥ tattvānabhijñaḥ gantuṁ jñātum īrituṁ vaktuṁ vā | yathā naṭasya gīta-padārthānāṁ candra-kamalādīnām ākṛtibhir abhinīyamānābhir vividhaṁ ceṣātamānasya svarūpaṁ bhrū-netra-pāṇy-aṅguly-ādi-ceṣṭayā kim ākṛtimayaṁ darśayatīti yathā nāṭya-tattvānabhijñaḥ jñātuṁ vaktuṁ ca nārhati, tathā | duratyayānukramaṇaḥ durjñeya-caritraḥ ||6||

—o)0(o**—**

**|| 8.3.7 ||**

**didṛkṣavo yasya padaṁ sumaṅgalaṁ**

**vimukta-saṅgā munayaḥ susādhavaḥ |**

**caranty aloka-vratam avraṇaṁ vane**

**bhūtātma-bhūtāḥ suhṛdaḥ sa me gatiḥ ||**

**śrīdharaḥ : **kathaṁ tarhi, tam eva viditvātimṛtyum eti ity-ādi-śrutir ity-āśaṅkya taj-jñānopāyaṁ kathayann āha—didṛkṣava iti | aloka-vrataṁ brahmacaryādi | avraṇam acchidram | bhūtānām ātma-bhūtā bhūteṣv ātma-dṛṣṭayaḥ santaḥ | sa me gatir astu ||7||

**krama-sandarbhaḥ : **aloka-vrataṁlokātīta-bhāgavata-dharma-vratam ata evāvraṇam, dhāvan nimīlya vā netre[bhā.pu. 11.2.35] ity-ādeḥ ||7||

**viśvanāthaḥ :** sarvātmyaivādṛśyatve’pi bhāgavata-vrata-dṛśyatvam āha padaṁ caraṇa-kamalaṁ vimukta-saṅgās tyakta-saṅgā muktebhyo’pi viśiṣṭāye bhaktā tat-saṅginaś ca aloka-vrataṁ lokā varṇāśramācāravantas tad-atītaṁ bhāgavataṁ vratam ity arthaḥ | ata evāvraṇaṁ bhraṁśa-śaṅkā-rahitam | dhāvan nimīlya vā netrena skhalen na pated iha [bhā.pu. 11.2.35] ity-ādeḥ ||7||

—o)0(o**—**

**|| 8.3.8 ||**

**na vidyate yasya ca janma karma vā**

**na nāma-rūpe guṇa-doṣa eva vā |**

**tathāpi lokāpyaya-sambhavāya yaḥ**

**sva-māyayā tāny anukālam ṛcchati ||**

**śrīdharaḥ :** duratyayānukramaṇatvaṁ prapañcayan praṇamati—na vidyate ity ādinā | lokānām apyayaḥ pralayaḥ | sambhavo janma | tayor dvandvaikyam | tad-arthaṁ yas tāni janmādīni svīkaroti tasmai nama ity uttareṇānvayaḥ ||8|| 

**caitanya-mata-mañjuṣā :** na vidyate yasyety-ādi | yasya rūpe śrī-vigrahe janma-karma janma-kriyā na vidyate, na nāma śarīrādi-saṁjñā | na guṇāḥ sattvādayaḥ prākṛta-guṇāḥ, doṣā hiṁsāsūyādayaḥ, jātāv eka-vacanam | tathāpi janma-karmādīni lokāpyaya-sambhavāya rudra-brahma-rūpeṇānukālaṁ kālaṁ kālam anu ṛcchati, apyaya-kāle rudra-rūpeṇa, sambhava-kāle brahma-rūpeṇa, svayaṁ tu tatra tatrodāsīna evāste ||8||

**krama-sandarbhaḥ : **bhagavati prākṛtāni rūpādīni vipratipādyānyāni sampratipādyante—na vidyate yasyeti yugmakam | ayam arthaḥ—avasthāntara-prāptir vikāraḥ | tatra prathamo vikāro—**janma **iti | apūrṇasya nija-pūrty-arthā ceṣṭā—**karma **iti | mano-grāhyasya vastuno vyavahārārthaṁ kenāpi saṅketitaḥ śabdaḥ—**nāma **iti | cakṣuṣā grāhyo guṇaḥ—**rūpam** iti | sattvādi-prākṛta-guṇa-nidāno dravyasyotkarṣa-hetur-dharma-viśeṣo **guṇa** iti prakṛtije loke dṛśyate | yasya ca sarvadā svarūpasthatvāt pūrṇatvān manaso’py agocaratvāt svaprakāśatvāt prakṛty-atītvāt tāni na vidyante, tathāpi yas tāni **ṛcchati **prāpnoti tasmai nama [bhā.pu. 8.3.9] ity uttara-ślokenānvayaḥ | ata eva śrutyāpi—niṣkalaṁ niṣkriyaṁ śāntam [śve.u. 6.19] ity ādau, aśabdam asparśam arūpam avyayam [kaṭha.u. 1.3.15] ity ādau ca tan niṣidhyāpi sarva-karmā sarva-kāmaḥ sarva-gandhaḥ sarva-rasa [chā.u. 3.14.4] ity ādau vidhīyate | **guṇa-doṣa **iti aparamārthatvād guṇa eva doṣa ity arthaḥ | tato rūḍha-doṣas tu sarvathā na sambhavaty eveti vakṣyate | tathā ca kaurme—


    aiśvarya-yogād bhagavān viruddhārtho’bhidhīyate |


    tathāpi doṣāḥ parame naivāhāryāḥ kathañcana |


    guṇā viruddhā api tu samāhāryāś ca sarvataḥ || iti |

ayam ātmāpahata-pāpmā [chā.u. 8.7.1] ity ādyāḥ śrutayaś ca | etaṁ saṁyad vāma ity ācakṣate etaṁ sarvāṇi vāmāny abhisaṁyanti, eṣa u eva vāmanīḥ, eṣa hi sarvāṇi vāmāni nayati, eṣa u eva bhāmanīḥ, eṣa sarveṣu vedeṣu bhāti [chā.u. 4.15.2-4] ity ādyā ca | ata eva sarva-gandha [chā.u. 3.14.4] ity ādau gandhādi-śabdena saugandhyādikam evocyate | 

yadā tu ṛcchatīty anena kriyā-padenānvayaḥ, tadā guṇasya doṣatvena rūpakam avivakṣitaṁ, śruti-viruddhatvāt, paramārthatvenaiva pratipādayiṣyamāṇatvāc ca | 

nanv ekatra teṣāṁ janmādīnāṁ bhāvābhāvayor virodha ity āśaṅkya tad-avirodhe hetum āha— **sva-māyayā**iti | anyathānupapatti-pramitā dustarkyā svarūpa-śaktir eva tatra hetuḥ | ata eva svarūpa-bhūtatvena tebhyaḥ prākṛtebhyo vilakṣaṇatvāt tāny api na vidyanta iti ca vaktuṁ na śakyata iti bhāvaḥ | yathā śāṅkara-śārīrarake samākarṣād [ve.sū. 1.4.15] ity atra—nāma-rūpa-vyākṛta-vastu-viṣayaḥ svacchandaḥ prāyeṇa prasiddha iti tad-vyakaraṇābhāvāpekṣayā prāg-utpatteḥ sad eva brahma-śrutāv asad ity ucyate ity uktam, tathaiva jñeyam |

ata eva śrī-viṣṇu-purāṇe—guṇāṁś ca doṣāṁś ca mune vyatīta [vi.pu. 6.5.83] ity uktvā punar āha—samasta-kalyāṇa-guṇātmako hīti [vi.pu. 6.5.84] | tathā—


    jñāna-śakti-balaiśvarya-vīrya-tejāṁsy aśeṣataḥ |


    bhagavac-chabda-vācyāni vinā heyair guṇādibhiḥ || [vi.pu. 6.5.79] iti |

pādmottara-khaṇḍe ca—


    yo’sau nirguṇa ity uktaḥ śāstreṣu jagad-īśvaraḥ |


    prākṛtair heya-saṁyuktair guṇair hīnatvam ucyate || iti |

na ca **sva-māyayā **ity anyathārthaṁ mantavyam | 


    svarūpa-bhūtayā nitya-śaktyā māyākhyayā yutaḥ |


    ato māyā-mayaṁ viṣṇuṁ pravadanti sanātanam || [caturveda-śikhā.u] iti śruteḥ ||

ātma-māyā tad-icchā syāt iti mahā-saṁhitātaḥ |


    triguṇātmikātha jñānaṁ ca viṣṇu-śaktis tathaiva ca |


    māyā-śabdena bhaṇyante śabda-tattvārtha-vedibhiḥ || iti śabda-mahodadheḥ |

māyā vayunaṁ jñānamiti nighaṇṭoḥ | māyā syāc chāmbarī-buddhyoḥiti trikāṇḍa-śeṣāc ca | sva-tejasā nitya-nivṛtta-māyā-guṇa-pravāhaṁ bhagavantam īmahi || [bhā.pu. 10.37.23]iti śrī-nārada-vākyāt | dhāmnā svena sadā nirasta-kuhakaṁ [bhā.pu. 1.1.1] iti | māyāṁ vyudasya cic-chaktyā kaivalye sthita ātmani [bhā.pu. 1.7.23] ity-ādi-vacanebhyaḥ | tathā sva-sukha-nibhṛta-cetāḥ [bhā.pu. 12.12.69]ity-ādi-vaktṛ-hṛdaya-virodhāc ca | tataḥ sarvathā cic-chaktyā ity arthaḥ | ataḥ svāmibhir api yoga-māyā-śabdena cic-chaktir vyākhyātā [bhāvārtha-dīpikā 3.15.26] | 

nanu **ṛcchati** ity ukteḥ kadācitkatvam apy avagamyate ? tatrāha—**anukālaṁ,**nityam eva prāpnoti, kadācid api na tyajatīty arthaḥ | svarūpa-śakti-prakāśitvasya ca mitho hetumattā jñeyā | 

nanu kathaṁ janma-karmaṇor nityatvam ? te hi kriye | kriyātvaṁ ca prati-nijāṁśa-lakṣaṇam apy ārambha-parisamāptibhyām eva sidhyatīti te vinā sva-svarūpa-hāny-āpattiḥ | naiṣa doṣaḥ | śrī-bhagavati sadaivākārānantyāt prakāśānantyāt janma-karma-lakṣaṇa-līlānantyād ananta-prapañcānanta-vaikuṇṭha-gata-tat-tal-līlā-sthāna-tat-tal-līlā-parikarāṇāṁ vyakti-prakāśayor ānantyāc ca | etad evoktaṁ śrī-brahmaṇā—


    ko vetti bhūman bhagavan parātman


    yogeśvarotīr bhavatas trilokyām |


    kva vā kathaṁ vā kati vā kadeti


    vistārayan krīḍasi yoga-māyām ||[bhā.pu. 10.14.21]

ata eva satyor api tat-tad-ākāra-prakāśa-gatayos tad-ārambha-samāptyor ekatraiva te te janma-karmaṇor aṁśā yāvat samāpyante na samāpyante vā, tāvad evānyatrāpy ārabdhā bhavatīty evaṁ śrī-bhagavati vicchedābhāvān nitye eva[^8] te janma-karmaṇī vartete | tatra te kvacit kiñcid vilakṣaṇatvenārabhyete, te kvacid aikarūpyeṇa ceti jñeyam, viśeṣaṇa-bhedād viśeṣaṇaikyāc ca | eka evākāraḥ prakāśa-bhedena pṛthak kriyāspadaṁ bhavatīti citraṁ bataitad ekena vapuṣā [bhā.pu. 10.69.2] ity-ādau pratipāditam | tataḥ kriyā-bhedāt tat-tat-kriyātmakeṣu prakāśa-bhedeṣv abhimāna-bhedaś ca gamyate | sa ca śrī-nāradena śrī-kṛṣṇasya yoga-māyā-vaibhava-darśane dvārakāyāṁ prasiddhaḥ | tathā saty ekatraikatra līlā-krama-janita-rasodbodhaś ca jāyate |

nanu, kathaṁ te eva janma-karmaṇī vartete ity uktaṁ, pṛthag-ārabdhatvād anye eva te ? ucyate—kāla-bhedenoditānām api samāna-rūpāṇāṁ kriyāṇām ekatvam | yathā śaṅkara-śārīrake—dvir go-śabdo’yam uccārito… na tu dvau go-śabdāv [1.3.28]iti pratīti-nirṇītaṁ śabdaikatvam | tathaiva dviḥ pākaḥ kṛto’nena, na tu dvidhā pākaḥ kṛto’neneti pratītyā bhaviṣyati | tato janma-karmaṇor api nityatā yuktaiva | ata evāgamādāv api bhūta-pūrva-līlopāsana-vidhānaṁ yuktam | 

tathā coktam madhva-bhāṣye—paramātma-sambandhitvena nityatvāt trivikramatvādiṣv apy upasaṁhāryatvaṁ yujyate [3.3.21] iti | anumataṁ caitat śrutyā—yad gataṁ bhavac ca bhaviṣyac ca [bṛ.ā.u. 3.8.4]ity anayaiva | [ullikhita-mādhva-bhāṣyoktau] _upasaṁhāryatvam_ upāsanāyām upādeyatvam ity arthaḥ | 

tatas tasya (1) janmanaḥ prākṛtāt tasmād vilakṣaṇatvaṁ prākṛta-janmānukaraṇenāvirbhāva-mātratvaṁ, kvacit tad-ananukaraṇena vā | ajāyamānā bahudhā vijāyata[śukla-yajuḥ 31.17] iti śruteḥ |

tad yathā—


    devakyāṁ deva-rūpiṇyāṁ viṣṇuḥ sarva-guhāśayaḥ |


    āvirāsīd yathā prācyāṁ diśīndur iva puṣkalaḥ || [bhā.pu. 10.3.8] iti |

yathā ca—


    satyaṁ vidhātuṁ nija-bhṛtya-bhāṣitaṁ 


    vyāptitvaṁ ca bhūteṣv akhileṣu cātmanaḥ |


    adṛśyatātyadbhūta-rūpam udvahan 


    stambhe sabhāyāṁ na mṛgaṁ na mānuṣam || [bhā.pu. 7.8.17] iti |

kārdamaṁ vīryam āpannaḥ [bhā.pu. 3.24.6] ity atra śrī-kapila-devāvatāra-prasaṅge kardamasya bhakti-sāmarthya-vaśībhūta ity eva vyākhyeyam | vīrya-śabda-nyāsas tu prasiddhaṁ putratvam api śliṣṭaṁ bhavatīty evam arthaḥ | 

tathā karmaṇo vailakṣaṇyaṁ svarūpa-śakty-ānanda[^9]-vilāsa-mātratvam | tad yathā, lokavat tu līlā-kaivalyam [ve.sū. 2.1.33] iti | vyākhyātaṁ ca tattva-vādibhiḥ, yathā—loke mattasya sukhodrekād eva nṛtyādi-līlā, na tu prayojanāpekṣayā, evam eveśvarasya iti | nārāyaṇa-saṁhitāyāṁ ca—


    sṛṣṭyādikaṁ harir naiva prayojanam apekṣya tu |


    kurute kevalānandād yathā mattasya nartanam ||


    pūrṇānandasya tasyeha prayojana-matiḥ kutaḥ ?


    muktā apy āpta-kāmāḥ syuḥ kim utāsyākhilātmanaḥ || iti | 

na conmatta-dṛṣṭāntenāsarvajñatvaṁ prasañjayitavyam | svarūpānandodrekeṇa sva-prayojanam ananusandhāyaiva līlāyate ity etad aṁśenaiva svīkārāt | ucchvāsa-praśvāsa-dṛṣṭānte’pi suṣupty-ādau tad-doṣāpātāt | tasmāt svarūpānanda-svābhāvikyena tal-līlā | śrutiś ca—devasyaiva svabhāvo’yam āpta-kāmasya kā spṛhā [māṇḍūkya-kārikā 9] iti |

atra prākṛta-sṛṣṭy-ādi-gatasya sākṣād-bhagavac-ceṣṭātmakasya vīkṣaṇādi-karmaṇo vastutas tu tathā-vidhatve vaikuṇṭhādi-gatasya kaimutyam evāpatitam | yathoktaṁ nāga-patnībhiḥ avyākṛta-vihārāya [bhā.pu. 10.16.47] iti | ata eva śrī-śukādīnām api tal-līlā-śravaṇe rāgataḥ pravṛttir yujyate | yathoktaṁ—ajita-rucira-līlākṛṣṭa-sāraḥ [bhā.pu. 12.12.69] ity-ādi |

ataś ca—


    evaṁ ca janmāni karmāṇi hy akartur ajanasya ca |


    varṇayanti sma kavayo veda-guhyāni hṛt-pateḥ || iti [bhā.pu. 1.3.35] 

atra janma-guhyādhyāya-padye’py evam eva vyākhyeyam | yatreme sad-asad-rūpe [bhā.pu. 1.3.33-4] ity ādibhyām avyavahita-padyābhyāṁ yathā svarūpa-samyag-jñānenaiva kṛtasyāvidyākṛtātmādhyāsa-sad-asad-rūpa-niṣedhasya hetor brahma-darśanaṁ bhavati | yathā ca—māyoparatāv eva svarūpa-sampattir bhavati ity uktam | evam eva _kavaya_ātmārāmā _hṛt-pateḥ_paramātmano janmāni karmāṇi ca _varṇayanti_ | tat-tat-pratiṣedhe tad-uparatau caiva satyāṁ taj-janma-karmānubhava-sampattī bhavata ity arthaḥ | sampattir atra sākṣād darśanam | tasmāt svarūpānandātiśayita-bhagavad-ānanda-vilāsa-rūpāṇy eva tānīti bhāvaḥ | ata eva prākṛta-vailakṣaṇyād _akartur ajanasya_ity uktam | ata eva _veda-guhyāny_api tānīti | 

yathākrūra-stutau tvayoditaḥ [bhā.pu. 10.48.23-24] ity-ādi-dvayaṁ ṭīkāyām evettham utthāpitam—nanu tarhi mamāvatārās tac-caritāni ca śukti-rajata-vad avidyā-kalpitāny eva kim ? nahi nahi | iyaṁ tu tava līlety āha—dvayena tvayodita iti iti |

tathaiva ca bhagavat-svarūpa-sāmyenoktaṁ vaiṣṇave—


    nāma-karma-svarūpāṇi na pariccheda-gocare |


    yasyākhila-pramāṇānaṁ sa viṣṇur garbhagas tava || [vi.pu. 5.2.19] iti |

rūpa-karmeti vā pāṭhāntaram[^10] | ittham evābhipretaṁ śrī-gītopaniṣadbhiḥ—janma-karma ca me divyam evaṁ yo vetti tattvataḥ [gītā 4.9] iti |

tathā nāmno vailakṣaṇyaṁ vāṅ-manasāgocara-guṇāvalambitvena svataḥ-siddhatvam | tad yathā vāsudevādhyātme—aprasiddhes tad-guṇānām anāmāsau prakīrtitaḥ iti | brāhme[^11]—anāmā so’prasiddhatvād arūpo bhūta-varjanāt iti | ata eva nāma-karma-rūpāṇi iti pūrvodāharaṇānusāreṇāsyāpi vaiṣṇava-vākyasyāyam evārthaḥ—


    na yatra nātha vidyante nāma-jāty-ādi-kalpanāḥ |


    tad brahma paramaṁ nityam avikāri bhavān aja ||


    na kalpanām ṛte’rthasya sarvasyādhigamo yataḥ |


    tataḥ kṛṣṇācyutānanta-viṣṇu-nāmabhir īḍyase ||[vi.pu. 5.18.53-54] iti ||

etad-vaiṣṇava-vacanānantaram api na tasya viruddham | tathā hi—atrāpātataḥ pratītārthatāyāṁ kalpanā-śabdo vyarthaḥ syāt, nāma-jāty-ādayo na vidyante ity anenaiva vivakṣitārtha-siddheḥ, svayam eva brahmājādi-śabdānāṁ paramārtha-pratipādaka-nāmatayā svīkṛteś ca | ajām ekāṁ lohita-śukla-kṛṣṇām [śve.u. 4.5] ity-ādiṣv ajāyamānatva-lakṣaṇa-jātiś ca dṛśyata eva | tathā nāmādi-kalpanā na vidyante ity uktyā svayaṁ kṛṣṇādi-nāma-kalpanoktir viruddhā syāt | kalpanayā vā katham īḍyatā syāt ? kalpanāyā aniyatatvāc ca kathaṁ kṛṣṇādinām naiyatyam ucyate ? 

tasmān nāma-karma-svarūpāṇīty anusārāc cāyam evārthaḥ | yathā yatra nāma-jāty-ādīnāṁ nāmani kṛṣṇādīni jātayo devatva-manuṣyatva-kṣatriyatvādi-līlāḥ, tad-ādīnāṁ kalpanā na vidyante | kintu sva-saṁsthayā samāpta-sarvārtham[bhā.pu. 10.37.22] ity-ukta-diśā svarūpa-siddha-nitya-śakti-vilāsa-rūpāṇy eva tānīty arthaḥ | tataś ca yato yasmāt sarvasyāpi dṛṣṭasya vastunaḥ kalpanāṁ nāmādi-racanāmṛte’dhigamo vyavahārika-bodho na bhavati | tatas tasmād eva hetoḥ kalpanā-mayaṁ nāma tan-nāminaṁ cārthaṁ sarvam avajñāya nikhila-pramāṇa-paricchedāgocaratvena vedātmatayā svataḥ-siddhaiḥ kṛṣṇādi-nāmopalakṣaṇaiḥ prasiddhair eva nāmabhiḥ svataḥ-siddhas tvam eveḍyase, munibhir vedaiś ca ślāghyase | na tu kalpanā-mayair anyais tvam api ślāghyase, tādṛśa-mahimabhis tair eva tava mahimā vyaktībhavatīti | yad vā, tair eveḍyase vyakta-māhātmīkriyasa ity arthaḥ |

atra yaiḥ śāstre’tiprasiddhaiḥ śrī-bhagavān eva jhaṭiti pratīto bhavati, yeṣāṁ ca sāṅketyādāv api tādṛśa-prabhāvaḥ śrūyate, teṣāṁ svataḥ-siddhatvam, anyeṣāṁ kalpanā-mayatvaṁ jñeyam | athavā, he nātha ! yatra nāma-jāty-ādīnāṁ kalpanā na vidyante, tat kevalaṁ viśeṣya-rūpaṁ paramaṁ brahma bhavān |

tat-tat-kalpanāyā aviṣayatve hetuḥ—viśeṣeṇa karoti līlāyata iti vikāri, tathā na bhavatīty avikāri iti | tad-rūpeṇa na jāyate na prakaṭībhavatīti he ajeti ca | tataḥ kim avalambya tatra nāma-jāty-ādi-kalpanāḥ kriyantām ? iti bhāvaḥ | tat-tat-kalpanāṁ vinā ca sarvasyāpy arthasya vastu-mātrasyādhigama-mātraṁ na bhavet, kim uta tādṛśa-brahma-svarūpasya bhavataḥ | kalpanāmaya-nāma-jāty-ādayas tu na kasyāpi svarūpa-dharmā bhavanti | yata evaṁ, tataḥ sāṅketyādinā bhāvitair api bhavadvat-sarva-puruṣārtha-pradais tat-tad-viśeṣa-pratipādakaiḥ kṛṣṇādi-nāmabhir eva tvam īḍyase, nitya-siddha-śruti-purāṇādibhiḥ ślāghyase, na tu nirviśeṣatā-pratipādakair nitarāṁ[^12] kalpanāmayair ity arthaḥ |

kiṁ ca, kṛṣṇādīnāṁ caturṇāṁ nāmnām upalaksaṇatvam eva jñeyam | nārāyaṇādi-nāmnām api sāṅketyādau tathā prabhāva-śravaṇāt | varṇā eva tu śabdā iti bhagavān upavarṣa [jai.sū. 1.5.5 śavara-bhāṣye] ity anena, tasya ca nityatvād [ve.sū. 2.4.17] ity anena ca nyāyena varṇatayaiva nityatvam asya veda-sāra-varṇātmaka-nāmnaḥ sidhyati | tathaiva gopāla-tāpanī-śrutau nāma-mayāṣṭadaśākṣara-prasaṅge brahma-vākyam—teṣv akṣareṣu bhaviṣyaj-jagad-rūpaṁ[^13] prakāśayann [go.tā.u. 1.26] iti | 

atrāvara-kāla-jāta-śabdādi-maya-jagat-kāraṇatvena tad-vailakṣaṇyāt svataḥ-siddhatvaṁ tathā bhagavat-svarūpābhinnatvaṁ ca tad-vailakṣaṇyaṁ nāmnaḥ | tad yathā śrutau—om āsya jānanto nāma cid viviktana mahas te viṣṇo sumatiṁ bhajāmahe | oṁ tat sat [ṛ.ve. 1.156.3]ity ādi | ayam arthaḥ—he viṣṇo! te tava nāma cit cit-svarūpam, ata eva mahaḥ sva-prakāśa-rūpam | tasmād asya nāmna ā īṣad api jānantaḥ, na tu samyag uccāra-māhātmyādi-puraskāreṇa | tathāpi vivaktana bruvāṇāḥ kevalaṁ tad-akṣarābhyāsa-mātraṁ kurvāṇāḥ sumatiṁ tad-viṣayāṁ vidyāṁ bhajāmahe prāpnumaḥ | yatas tad eva praṇava-vyañjitaṁ vastu sat svataḥ-siddham iti | 

ata eva bhaya-dveṣādau śrī-mūrteḥ sphūrter iva sāṅketyādāv apy asya muktidatvaṁ śrūyate | tathā coktaṁ brāhme—


    apy anya-cittaḥ kruddho vā yaḥ sadā kīrtayed dharim |


    so’pi bandha-ksayān muktiṁ labhec cedi-patir yathā ||[^14]iti |

tathā śrī-bhagavata iva tasya nāmnaḥ sakṛd api sākṣātkāraḥ saṁsāra-dhvaṁsako bhavati | yathā skānde—


    sakṛd uccāritaṁ yena harir ity akṣara-dvayam |


    baddhaḥ parikaras tena mokṣāya gamanaṁ prati || iti |

śrutau ca praṇavam uddiśya—om ity etat brahmaṇo nediṣṭaṁ nāma… yasmād uccāryamāṇa eva saṁsāra-bhayāt tārayati, tasmād ucyate tāraḥ ity-ādi bahutaram | 

na cāsyārtha-vādatvaṁ cintyam, tathārthavādo harināmni kalpanam iti padma-purāṇānusāreṇāparādhāpātāt | yasya tu gṛhīta-nāmno’pi punaḥ saṁsāras tasya, 


    nānuvrajati yo mohād vrajantaṁ parameśvaram | 


    jñānāgni-dagdha-karmāpi sa bhaved brahma-rākṣasaḥ || 

iti śrī-viṣṇu-bhakti-candrodayādi-pramāṇita-purāṇa-vacanavan mahad aparādha-tad-artha-vāda-kalpanādikaṁ pratibandhakaṁ jñeyam | 

ata evānanda-rūpatvam asya mahad-dhṛdaya-sākṣikaṁ yathā śrī-vigrahasya | tad uktaṁ śrī-śaunakena—


    tad aśma-sāraṁ hṛdayaṁ batedaṁ


    yad gṛhyamāṇair hari-nāma-dheyaiḥ |


    na vikriyetātha yadā vikāro


    netre jalaṁ gātra-ruheṣu harṣaḥ || [bhā.pu. 2.3.24] 

ata eva skānde prabhāsa-khaṇḍe kaṇṭhoktyā kathitair hetubhiḥ sakala-veda-phalatvena ca bhagavat-svarūpatvam eva pratipāditam—


    madhura-madhuram etan maṅgalaṁ maṅgalānāṁ


    sakala-nigama-vallī-sat-phalaṁ cit-svarūpam |


    sakṛd api parigītaṁ śraddhayā helayā vā 


    bhṛgu-vara nara-mātraṁ tārayet kṛṣṇa-nāma || iti ||

tasmād bhagavat-svarūpam eva nāma | spaṣṭaṁ coktaṁ śrī-nārada-pañcarātre’ṣṭādaśākṣaram uddiśya—


    vyaktaṁ hi bhagavān eva sākṣān-nārāyaṇaḥ svayam |


    aṣṭākṣara-svarūpena mukheṣu parivartate || iti | 

māṇḍūkyopaniṣatsu ca praṇavam uddiśya—om ity etad akṣaram idaṁ sarvaṁ [mā.u. 1] | oṁkāra evedaṁ sarvam [chā.u. 2.24.4] | 


    praṇavo hy aparaṁ brahma praṇavaś ca paraṁ smṛtam |


    apūrvo’nantaro’bāhyo’naparaḥ praṇavo’vyayaḥ ||


    sarvasya praṇavo hy ādir madhyam antas tathaiva ca |


    evaṁ hi praṇavaṁ jñātvā vyaśnute tad-anantaram ||


    praṇavaṁ hīśvaraṁ vidyāt sarvasya hṛdaye sthitam |


    sarva-vyāpinam oṁkāraṁ matvā dhīro na śocati ||


    amātro’nanta-mātraś ca dvaitasyopaśamaḥ śivaḥ |


    oṁkāro vidito yena sa munir netaro janaḥ || [āgama-kārikā 26-29] iti |

na ca parameśvarasyaiva tad-yogyatā-sambhavād varṇa-mātrasya tathoktiḥ stuti-rūpaiveti mantavyam | avatārāntaravat parameśvarasyaiva varṇa-rūpeṇāvatāro’yam iti asminn arthe tenaiva śruti-balenāṅgīkṛte tad-abhedena tat-sambhavāt | tasmān nāma-nāminor abheda eva | tad uktaṁ pādme—


    nāma cintāmaṇiḥ kṛṣṇaś caitanya-rasa-vigrahaḥ |


    pūrṇaḥ śuddho nitya-mukto’bhinnatvān nāma-nāminoḥ || iti ||

asyārthaḥ—nāmaiva cintāmaṇiḥ, sarvārtha-dātṛtvāt | na kevalaṁ tādṛśam eva, api tu caitanyety-ādi-lakṣaṇo yaḥ kṛṣṇaḥ, sa eva sākṣāt | tatra hetuḥ—abhinnatvād iti | 

nanu, tathāvidhaṁ nāmādikaṁ kathaṁ puruṣendriya-janyaṁ bhavati ? na, veda-mātrasya bhagavataiva puruṣendriyādiṣv āvirbhāvanāt | yathoktam ekādaśe svayaṁ śrī-bhagavatā—śabda-brahma sudurbodham [bhā.pu. 11.21.36] ity ārabhya, 


    mayopabṛṁhitaṁ bhūmnā brahmaṇānanta-śaktinā |


    bhūteṣu ghoṣa-rūpeṇa viśeṣa-pūrṇeva lakṣyate || [bhā.pu. 11.21.37] iti ||

dvādaśasya ṣaṣṭhe vedavyasana-prasaṅge kṣīṇāyuṣaḥ [bhā.pu. 12.6.47] ity ādau | ṭīkā ca—tarhi puruṣa-buddhi-prabhavatvān nādaraṇīyaṁ syād ity āśaṅkyāha hṛdi-sthācyuta- coditeti | ity eṣā | 

etat sarvam abhipretya garbha-stutāv uktam—


    na nāma-rūpe guṇa-janma-karmabhir


    nirūpitavye tava tasya sākṣiṇaḥ|


    mano-vacobhyām anumeya-vartmano


    deva kriyāyāṁ pratiyanty athāpi hi ||[bhā.pu. 10.2.36] iti |

kasmai yena vibhāsito’yam ity ādau [bhā.pu. 12.13.19] tad-rūpeṇety ādivat | tathā-rūpasyāpi vailakṣaṇyaṁ sva-prakāśatā-lakṣaṇa-svarūpa-śaktyaivāvirbhāvitvam | tac ca pūrva-darśitam | ata eva dvitīye, 


    ātma-tattva-viśuddhy-arthaṁ yad āha bhagavān ṛtam |


    brahmaṇe darśayan rūpam avyalīka-vratād ṛtaḥ || [bhā.pu. 2.9.4] ity atra |

ṭīkā ca—


    yac coktam aṣṭamādhyaye parameśvarasyāpi deha-sambandhāviśeṣāt kathaṁ tad-bhaktyā mokṣaḥ syād iti, āsīd yad udarāt padmam [bhā.pu. 2.8.8] ity ādinā | tatrāha—ātma-tattva-viśuddhy-artham iti | ātmano jīvasya tattva-viśuddhy-arthaṁ tattva-jñānārthaṁ tad bhaved eva | kiṁ tat ? yat tapa-ādinā sva-bhajanaṁ bhagavān brahmaṇa āha | kiṁ kurvan ? _ṛtaṁ_ satyaṁ cid-ghanaṁ _rūpaṁ darśayan_ | darśane hetur avyalīkena tapasādṛtaḥ sevitaḥ san | ayaṁ bhāvaḥ—jīvasyāvidyayā mithyā-bhūta-deha-sambandhaḥ | īśvarasya tu yogamāyayā cid-ghana-vigrahāvirbhāva iti mahān viśeṣaḥ | atas tad-bhajane mokṣopapattir iti | ity eṣā ||

ata eva, sa tvaṁ tri-loka-sthitaye[^15][bhā.pu. 10.3.20-21]ity-ādi-dvaye śrīmad-ānaka-dundubhināpi samāhitam | atra hy ayam arthaḥ—sa prapañcasya sṛṣṭi-sthiti-pralaya-kartā _tvaṁ triloka-sthitaye_ yadā tasya sthitim icchasi, tadā _sva-māyayā_ svāśritayā māyā-śaktyā kṛtvā, _ātmanaḥ śuklaṁ varṇaṁ_ svena sṛṣṭāṁ dharma-parāṁ viprādi-jātiṁ _bibharṣi_ pālayasi | atra sattva-mayy eva sva-māyā jñeyā niṣkṛṣṭatvād[^16] upayuktatvāc ca | 

atha yadā sargam icchasi, tadā _rajasā_ rajo-mayyā sva-māyayā kṛtvā, _upabṛṁhitaṁ raktam _kāminaṁ viprādi-varṇaṁ bibharṣi | yadā ca janātyayam icchasi, tadā tamo-mayyā kṛtvā _kṛṣṇaṁ_ malinaṁ pāpa-rataṁ taṁ bibharṣi | athavā, yadā sthitim icchasi, tadātmanaḥ śrī-viṣṇu-rūpasya _śuklaṁ_ śuddhaṁ guṇa-saṅkara-rahitam ity arthaḥ | śiva-brahmavat tasya tat-saṅgābhāvāt | 

athavā yadā sthitim icchasi tadātmanaḥ śrī-viṣṇu-rūpasya śuklaṁ śuddhaṁ guṇa-saṅkara-rahitam ity arthaḥ | śiva-brahma-vat tasya tat-saṅgābhāvāt | tathaiva siddhāntitaṁ śrī-śukadevena—śivaḥ śakti-yutaḥ śaśvat triliṅgo guṇa-saṁvṛtaḥ [bhā.pu. 10.88.3] ity ādau, harir hi nirguṇaḥ sākṣāt puruṣaḥ prakṛteḥ paraḥ [bhā.pu. 10.88.5] ity-ādi | ata eva—


    candrikā-viśada-smeraiḥ sāruṇāpāṅga-vīkṣitaiḥ |


    svakārthānām iva rajaḥ-sattvābhyāṁ sraṣṭṛ-pālakāḥ || [bhā.pu. 10.13.50] iti |

atra sāttvikatva-rājasatve utprekṣite eva, na tu vastutayā nirūpite | _varṇaṁ_ rūpaṁ, na tu kānti-mātram | guṇa-mayatva-svīkāre’pi tat-tad-guṇa-vyañjakākārasyāpy apekṣyatvāt, na tu śvetaṁ varṇam iti vyākhyeyam | śrī-viṣṇu-rūpasya pālanārthaṁ guṇāvatārasya śrī-paramātma-sandarbhe kṣīroda-śāyitvena sthāpayiṣyamāṇasya tatra śyāmatvenātiprasiddher janātyaya-heto rudrasya śvetatātiprasiddhyā tad-vaiparītya-pātāt | 

tathaiva hi gobhilokta-sandhyopāsanā[^17] | ato’tra brahmaṇo na śoṇa-varṇatve tātparyam | na ca tat-tad-guṇānāṁ tat-tad-varṇa-niyamaḥ, parama-tāmasānāṁ bakādīnāṁ śuklatva-darśanāt, sāttvika-guṇopāsyānāṁ śrī-bādarāyaṇa-śukādīnāṁ śyāmatva-śravaṇāc ca | sva-māyayā bhakteṣu kṛpayā, māyā dambhe kṛpāyāṁ ca iti viśva-prakāśāt,bibharṣi jagati dhārayasi prakaṭayasīty arthaḥ | raktaṁ rajomayatvena sisṛksādi-rāga-bahulam | kṛṣṇaṁ tamomayatvena svarūpa-prakāśa-rahitam ity arthaḥ |


    pārthivād dāruṇo dhūmas tasmād agnis trayīmayaḥ |


    tamasas tu rajas tasmāt sattvaṁ yad brahma-darśanam || [bhā.pu. 1.2.24] ity ukteḥ |

nanu, katham anyārthena vākyena loka-bhrāmakaṁ varṇayasi, yataḥ samprati janātyayārthaṁ kṛṣṇo’yaṁ varṇo mayā tamasā gṛhīta ity artho’py āyāti ? tad etad āśaṅkya pariharann āha tvam asya [bhā.pu. 10.3.21][^18] iti| _nirvyūhyamānā_itas tataś cālyamānāḥ | 

ayaṁ bhāvaḥ—āstāṁ tāvad brahma-ghanatva-śuddha-sattva-mayatva-bodhakaṁ pramāṇāntaraṁ, guṇānurūpa-rūpāṅgīkāre’pi yathā pralayasya duḥkha-mātra-hetutvāt suṣupti-rūpatvāc ca tatra tad-arthāvasaro bhavati, tathāsya tu kālasya tvat-kṛta-rakṣayā jagat-sukha-hetutvāt tamomayāsura-vināśa-yogyatvāt teṣām asurāṇām api hanana-vyājena sarva-guṇātīta-mokṣātmaka-prasāda-lābhāt tad-arthāvasaro na bhavati, saindhavam ānayetivat | tathaivoktam—


    jaya-kāle tu sattvasya devarṣīn rajaso’surān | 


    tamaso yakṣa-rakṣāṁsi tat-kālānuguṇo’bhajat || [bhā.pu. 7.1.8] iti |

tasmān na tamaḥ-kṛto’yaṁ varṇa iti rajaḥ-sattvābhyāṁ rakta-śuklāv eva bhavata iti pūrva-pakṣi-matam | tataś ca pāriśeṣya-pramāṇena svarūpa-śakti-vyañjitatvam evātrāpi paryavasyati iti bhāvaḥ | tathaiva tam evārthaṁ śrī-devakī-devy api sambhrameṇa prāg eva vivṛtavatī—rūpaṁ yat tat prāhur… avyaktam ādyām [bhā.pu. 10.3.24] iti |

atha prakṛtam anusarāmaḥ | tathā-guṇasya [śrī-bhagavataḥ] vailakṣaṇyam ātmārāmāṇām apy ākarṣaṇa-liṅga-gamyādbhuta-rūpatvam | tad yathā śrī-sūtoktau—ātmārāmāś ca munaya [bhā.pu. 1.7.10] ity ādau | harer guṇākṣipta-matir [bhā.pu. 1.7.11] ity ādi ca | ata evoktaṁ viṣṇu-dharmottare—


    guṇāḥ sarve’pi yujyante hy aiśvaryāt puruṣottame |


    doṣāḥ kathañcin naivātra yujyante paramo hi saḥ ||


    guṇa-doṣau māyayaiva kecid āhur apaṇḍitāḥ |


    na tatra māyā māyī vā tadīyau tau kuto hy ataḥ ||


    tasmān na māyayā sarvaṁ sarvam aiśvarya-sambhavam |


    amāyī hīśvaro yasmāt tasmāt taṁ paramaṁ viduḥ || iti ||

atha **na vidyate**ity asya prakṛta-ślokasya vyākhyātāvaśeṣaḥ | tad evaṁ svarūpa-śakti-vilāsa-rūpatvena teṣāṁ prākṛtād vailakṣaṇyaṁ sādhitam | tatra āśaṅkate—nanu bhavantu svarūpa-bhūtāny eva tāni tathāpi svarupasyaiva pūrṇatvāt tat-tat-prāptau kiṁ prayojanam ? tatrāha—**lokāpyaya-sambhavāya**|loko bhakta-janaḥ, tasyāpyayaḥ saṁsāra-dhvaṁsas, tat-pūrvakaḥ sambhavo bhakti-sukha-prāptiḥ, bhū prāptau, tad-artham | etad apy upalakṣaṇaṁ nitya-pārṣadānām api bhakti-sukhotkarṣārtham | tad uktaṁ śrīmad-arjunena prathame—


    tathāyaṁ cāvatāras te bhuvo bhāra-jihīrṣayā |


    svānāṁ cānanya-bhāvānām anudhyānāya cāsakṛt || [bhā.pu. 1.7.25] iti |

asyārthaḥ—yathānye puruṣādayo’vatārās **tathāyaṁ cāvatāraḥ** sākṣād-bhagavataḥ śrī-kṛṣṇākhyasya tavaiva prākaṭyaṁ, parama-bhaktāyā **bhuvo bhāra-jihīrṣayā** jāto’pi | anyeṣāṁ **svānāṁ bhaktānāmasakṛc ca** muhur apy **anudhyānāya** nija-bhajana-saukhyāya bhavati |[^19]

nanu tarhi bhakta-saukhyam eva prayojanaṁ jātam iti pūrṇānandasya tasyeha prayojana-matiḥ kutaḥ [pūrvam uddhṛte mādhva-bhāṣya-dhṛta-nārāyaṇa-saṁhitā-dhṛta-śloke]ity etat sva-svarūpasya pūrṇatvaṁ katham upapadyeta ? tatrāha—**ananya-bhāvānām**iti | anyathā sarvajña-śiromaṇer nirdoṣasya tasya tan-mātrāpekṣakānāṁ teṣām upekṣāyām akāruṇya-doṣaḥ prayujyeta iti bhāvaḥ | ātmārāme’pi kāruṇya-guṇāvakāśo guṇā viruddhā api tu samākhāryāś ca sarvataḥ [kūrma.pu.] iti smaraṇāt vicitra-guṇa-nidhāne śrī-bhagavaty eva sambhavati | tato’nyatra tu sañcarita-tad-guṇāṁśe tadīya eva yaḥ pratipadam eva sāścaryaṁ śruty-ādibhir uccair gīyate | yaś cā-viriñcim ā-pāmara-janam ākarṣann eva vartate | tad uktaṁ śrī-daśame svayam eva—bhajato’pi na vai kecit… ity-ādi, bhajāmy amīṣām anuvṛtti-vṛttaye [bhā.pu. 10.32.19-20] ity-antam |

tasmāt parama-samarthasya tasya kṛpā-lakṣaṇaṁ bhakta-jana-sukha-prayojanakatvaṁ nāma ko’pi svarūpānanda-vilāsa-bhūta-paramāścarya-svabhāva-viśeṣa iti mūla-padye’py **anukālam ṛcchati **ity anenaiva darśitam | ataḥ prayojanāntara-matitvaṁ tu tasmin nāsty eva | tat-prayojanatvaṁ ca tasya parama-samarthasyānanda-vilāsa eveti dik | atra viśeṣa-jijñāsāyāṁ śrī-bhagavat-sandarbho dṛśyaḥ ||[^20] (bhagavat-sandarbhaḥ 35)

**viśvanāthaḥ :** prākṛta-janma-karmādimattvam āha—neti | guṇa-doṣam iti samāhāra-dvandvaḥ guṇa-doṣa eveti pāṭhe sarvo dvandvo vibhāṣayaikavad bhavatīti | itaratetara-yoge’py ekatavam ukālo’ja-hrasva-dīrgha-pluta itivat | tad api lokānām apyayaḥ pralayaḥ sambhavaḥ sṛṣṭis tayor dvandvaikyaṁ tad-arthaṁ sva-māyayā māyika-tamo-rajo-guṇābhyāṁ tāni rudra-rūpeṇa brahma-rūpeṇa ca janma-karmādīni anukālaṁ pratipralaya-sṛṣṭi-samaye ṛcchati prāpnoti | atra loka-sthity-arthaṁ viṣṇu-janmādīni na nirdiṣṭāni, teṣāṁ māyikatvābhāvāt | amāyika-janma-karmādīni tu nānena niṣiddhyante | tāni devakyādi-janma-govardhana-dhāraṇādi-karma kṛṣṇa-rāmādi-nāma-rūpāṇi svarūpa-bhūtāny eva na niṣeddhuṁ śakyante śrutyāpi | niṣkalaṁ niṣkriyaṁ śāntam niravadyaṁ nirañjanam [śve.u. 6.19], aśabdam asparśam arūpam avyayam [kaṭha.u. 1.3.15] ity ādau māyikaṁ niṣidhya, sa sarva-karmā sarva-kāmaḥ sarva-gandhaḥ sarva-rasaḥ [chā.u. 3.14.4] ity amāyikaṁ karmādi vidhīyate | 

ata eva śrī-viṣṇu-purāṇe—guṇāṁś ca doṣāṁś ca mune vyatīta [vi.pu. 6.5.83] ity uktvā punar āha—samasta-kalyāṇa-guṇātmako hi [vi.pu. 6.5.84] iti | tathā—


    jñāna-śakti-balaiśvarya-vīrya-tejāṁsy aśeṣataḥ |


    bhagavac-chabda-vācyāni vinā heyair guṇādibhiḥ || [vi.pu. 6.5.79] iti |

pādmottara-khaṇḍe ca—


    yo’sau nirguṇa ity uktaḥ śāstreṣu jagad-īśvaraḥ |


    prākṛtair heya-saṁyuktair guṇair hīnatvam ucyate || iti |

heya-saṁyuktair heyatva-yuktair ity arthaḥ | prākṛtā guṇā hi heyā bhavanti yata iti bhāvaḥ | nāmnaś cinmayatvaṁ śrutir āha— om āsya jānanto nāma cid viviktan mahas te viṣṇo sumatiṁ bhajāmahe | oṁ tat sad ity ādi | ayam arthaḥ—he viṣṇo! te tava nāma cit cit-svarūpam, ata eva mahaḥ sva-prakāśa-rūpam | tasmād asya nāmnaḥ ā īṣad eva jānanto vayaṁ na tu samyag uccāraṇa-māhātmyādi-puraskāreṇety arthaḥ | tathāpi viviktena bruvāṇāḥ kevalaṁ tad-abhyāsa-mātraṁ kurvāṇāḥ sumatiṁ śobhanām tvad-viṣayāṁ buddhiṁ bhajāmahe prāpnumaḥ | yatas tad eva nāma oṁ praṇavaḥ sat svataḥ-siddham iti ||8|| 

—o)0(o**—**

**|| 8.3.9 ||**

**tasmai namaḥ pareśāya brahmaṇe’nanta-śaktaye |**

**arūpāyoru-rūpāya nama āścarya-karmaṇe ||**

**śrīdharaḥ :** brahmaṇe arūpāya | ananta-śaktaye uru-rūpāya | ata āścaryāṇi karmāṇi yasya tasmai pareśāya namaḥ ||9||

**caitanya-mata-mañjuṣā :**tasmai pareśāya śrī-kṛṣṇāya namaḥ | brahmaṇe bṛhate pareśatvāt kaivalya-nāthāya kaivalyam ekānta-bhaktis tasyāḥ patir nāthaḥ prāṇeśvaraḥ, tasmai | nirvāṇa-sukhād api saṁ samīcīnā vid anubhāvo yasya ||9||

**krama-sandarbhaḥ : **arūpāya prākṛta-rūpa-rahitāya | uru-rūpāya aprākṛtānanta-rūpāya ||9||

**viśvanāthaḥ : **arūpāya prākṛta-rūpa-rahitāya | uru-rūpāya aprākṛta-cid-ghana-rāma-kṛṣṇādi-bahula-rūpāya ||9||

—o)0(o**—**

**|| 8.3.10 ||**

**nama ātma-pradīpāya sākṣiṇe paramātmane |**

**namo girāṁ vidūrāya manasaś cetasām api ||**

**śrīdharaḥ : **ātma-pradīpāya prakāśāntarasyāviṣayāya | kutaḥ ? sākṣiṇe prakāśakāya | paramātmane jīvani-yantre | ata eva girāṁ vidūrāyāprāpyāya | cetasāṁ citta-vṛttīnām | tathā ca śrutiḥ—yato vāco nivartante aprāpya manasā saha iti ||10||

**krama-sandarbhaḥ : _na vyākhyātam._**[^21]

**viśvanāthaḥ :** jīvātma-vāṅ-manas tad-vṛttibhi agmyatvam āha—ātma-pradīpāya jīvātma-prakāśakāya prakāśakasya tattvaṁ prakāśyo na jānātīti bhāvaḥ | sarvaṁ pumān veda guṇāṁś ca taj-jño na veda sarva-jñam anantam īḍe [bhā.pu. 6.4.25] iti haṁsa-guhyokteḥ | vidūrāya agamyāya, cetasāṁ citta-vṛttīnām ||10||

ātma-pradīpāya svasmai svayaṁ-prakāśāya girāṁ manasaś cetasāṁ vidūrāya bahirmukha-vāṅ-manasaś citta-vṛttīnām agocarāya ||

—o)0(o**—**

**|| 8.3.11 ||**

**sattvena pratilabhyāya naiṣkarmyeṇa vipaścitā |**

**namaḥ kaivalya-nāthāya nirvāṇa-sukha-saṁvide ||**

**śrīdharaḥ : **evam api vipaścitā nipuṇena | naiṣkarmyeṇa sannyāsena | sattvena śuddhena | sannyāsa-yogād yatayaḥ śuddha-sattvāḥ iti śruteḥ | pratilabhyāya pratyaktvena prāpyāya | nirvāṇa-sukha-saṁvide mokṣānandānubhūtaye ||11||

**krama-sandarbhaḥ : **sattvena śuddha-sattvātmakena, naiṣkarmyeṇa bhakti-yogena hetunā | vipaścitā kartrā, tantraṁ sātvatam ācaṣṭa naiṣkarmyaṁ karmaṇāṁ yataḥ [bhā.pu. 1.3.8] iti prathamokteḥ | kaivalyasya śuddha-premṇaḥ, nāthāya dānādānayoḥ prabhave, kaivalya-sammata-pathas tv atha bhakti-yogaḥ [bhā.pu. 2.3.12] iti, kaivalyaika-prayojanam [bhā.pu. 12.13.12] iti ca tac-chabdena tat-prasiddheḥ | nirvāṇa-sukhasyāpi saṁvid-anubhavo yasmāt tasmai, madīyaṁ mahimānaṁ ca [bhā.pu. 8.24.38] ity-ādi-śrī-matsya-devokteḥ | ubhayam api brahmaṇo hi pratiṣṭhāham amṛtasya [gītā 14.27] ity-ādi śrī-gītopaniṣadbhyaḥ ||11||[^22]

**viśvanāthaḥ:** kathaṁ tarhi sa gamyo bhavatīty ata āha | sattvena san sādhuḥ sato bhāvaḥ sattvaṁ vaiṣṇavatvaṁ tena pratilabhyāya | vacana-prativacanaval lābha-pratilābho’yaṁ bhakta-bhagavator jñeyaḥ | bhaktir asya bhajanaṁ tad ihāmutro’pādhi-nairāsyenāmuṣmin manaḥ kalpanam etad eva naiṣkarmyam iti gopāla-tāpanī-śruteḥ| sattvena yat naiṣkarmyaṁ tena vipaścitā pratilabhyāya ity anvayaḥ ||11||

—o)0(o**—**

**|| 8.3.12 ||**

**namaḥ śāntāya ghorāya mūḍhāya guṇa-dharmiṇe |**

**nirviśeṣāya sāmyāya namo jñāna-ghanāya ca ||**

**śrīdharaḥ : **guṇa-dharmaṇe sattvādi-dharmānukāriṇe | jñāna-ghanāya ceti nirviśeṣatve’pi pradhāna-vailakṣaṇyam uktam ||12||

**caitanya-mata-mañjuṣā :**namaḥ śāntāyety-ādi | śaṁ kalyāṇaṁ bhagavat-prema tasya anto bandhanaṁ yatra, ati bandhane ity ataḥ siddheḥ | tasmai śāntāya ghorāya krūrāya mūḍhāya abhaktāya janāya guṇa-dharmīva bhāsamānaḥ, tasmai | ghoreṣu mūḍheṣu guṇa-dharmiṇa iti viṣaya-vivakṣāyāṁ tādarthyam | te te tu taṁ guṇa-dharmiṇaṁ jānanti | sāmyāya sāmyathārthaṁ brahma-vigrahayoḥ samānārthaḥ | jñāna-ghanāya ghanaḥ kāṭhinyaṁ sāmyathārthaṁ jñāna-rūpeṇa kāṭhinyaṁ yasya tasmai ||12||

**krama-sandarbhaḥ : **śāntāyeti pada-yugma-trayaṁ[^23] pratisvaṁ mitho-virodhitvena nirdiśya kāraṇa-kāryayos tādātmyāt tad-abhinnatayā tathā cāṅgīkṛtya tasya mitho-virodhi-śakty-āśrayatvaṁ darśitam uktaṁ ca | darśanīya-sarvāśraya-yogya-svarūpam āha—jñāna-ghanāya iti, sac-cid-ānanda-svarūpāyety arthaḥ | tatra guṇā jñānādayo ye dharmāḥ svabhāvās te vidyante yasya tasmai | sāmyāya samāya, viśeṣeṣv anugatāyety arthaḥ ||12||

**viśvanāthaḥ :** ajñāni-labhya-viśva-rūpatvam āha—nama iti | śāntāya sāttvika-loka-rūpāya | tatrāpi jñāni-vedya brahma-rūpatvam āha—nirviśeṣāyeti ||12||

**—**o)0(o**—**

**|| 8.3.13 ||**

**kṣetrajñāya namas tubhyaṁ sarvādhyakṣāya sākṣiṇe |**

**puruṣāyātma-mūlāya mūla-prakṛtaye namaḥ ||**

**śrīdharaḥ : **sākṣiṇa iti sarvādhyakṣatve’pi nirvikāratvam uktam | ātmanāṁ kṣetra-jñānāṁ mūlāya | mūlasya pradhānasyāpi prakṛtaye udbhava-hetave | tatra hetuḥ**—**puruṣāya pūrvam eva sate | tathā ca śrutiḥ**—**pūrvam evāham ihāsam iti, tat puruṣasya puruṣatvam iti, pūrṇāya iti vā ||13||

**caitanya-mata-mañjuṣā : **kṣetrajñāyety-ādi | ātmā śrīmat-tamāla-śyāmalaṁ dhāma, tad eva mūlam ādī-bhūtaṁ yasya tasmai | kṣetrajñāya—kṣetraṁ bhakta-śarīraṁ tatra jñā avabodho yasya, tasmai | mūlaṁ śrī-kṛṣṇākhyaṁ tattvaṁ, tad eva prakṛtiḥ svabhāvo yasya ||13||

**krama-sandarbhaḥ : _na vyākhyātam._**

**viśvanāthaḥ :** yogi-vedyāntaryāmi-rūpatvam āha—kṣetrajñeti caturbhiḥ | kṣetraṁ deha-dvayaṁ tattvena jānātīti kṣetrajño’ntaryāmī, tasmai | kṣetrajñaṁ cāpi māṁ viddhi [gītā 13.4] iti gītokteḥ | ātmanāṁ jīvānāṁ mūlāyāṁśine | prakṛter api mūlaṁ mūla-prakṛtis tasmai | rāja-dantāditvāt para-nipātaḥ ||13||

**—**o)0(o**—**

**|| 8.3.14 ||**

**sarvendriya-guṇa-draṣṭre sarva-pratyaya-hetave |**

**asatā cchāyayoktāya sad-ābhāsāya te namaḥ ||**

**śrīdharaḥ : **sarvendriyāṇāṁ ye guṇā viṣayās teṣāṁ draṣṭre | sarve pratyayā indriya-vṛttayo hetavo jñāpakā yasya tasmai | tad evāha**—**asatāhaṅkārādi-prapañcena | chāyayā’sad-rūpāya uktāya pratibimbena bimbam iva sūcitāya | tatra hetuḥ**—**sad-rūpo viṣayeṣv ābhāso yasya tasmai | tad uktaṁ tṛtīye**—**yathā jala-stha ābhāsaḥ [bhā.pu. 3.27.12] ity-ādinā | pāṭhāntare asaty asya chāyayā’dhyāsenāktāya yuktāya, tad-adhiṣṭhānāyety arthaḥ ||14||

**krama-sandarbhaḥ : **chāyayā nijābhāsa-rūpeṇety arthaḥ | pāṭhāntare asati kha-puṣpādau yā acchāyā sphurty-abhāvaḥ, tad-yuktāya sad-ābhāsāya sati tu vastuni sphurate ||14||

**viśvanāthaḥ :** sarvāṇīndriyāṇi guṇā viṣayāś ca teṣāṁ draṣṭre | sarva-pratyayā indriya-vṛttayo hetavo jñāpakā yasya tasmai | guṇa-prakāśair anumīyate bhavān [bhā.pu. 10.2.35] ity ukteḥ | asatā asarva-kāla-sthāyinā chāyayā, chāyeva yasya bhuvanāni bibharti durgā iti brahma-saṁhitokte ca chāyā-tulya-māyā-kāryeṇa viśvena uktāya jñāpitāya kāryeṇa kāraṇānumānād iti bhāvaḥ | kumbhakāra-śaktyā janitena ghaṭena yathā kumbhakāro’numīyate, tadvad ity arthaḥ | asatya-cchāyayāktāyeti pāṭhe sasati asādhau jane acchāyayā aktāya sva-caraṇa-chāyām adātre ity arthaḥ | 

yad vā, acchāyā jvālā tad-yuktāya | chāyā sūrya-priyā kāntiḥ pratibimbam anātapa ity amaraḥ | yad vā, acchāyā akāntir asphūrtir iti yāvat tad-yuktāya satsu sādhuṣu ābhāsaḥ sphūrtir yasya tasmai ||14||

**—**o)0(o**—**

**|| 8.3.15 ||**

**namo namas te’khila-kāraṇāya**

**niṣkāraṇāyādbhuta-kāraṇāya |**

**sarvāgamāmnāya-mahārṇavāya**

**namo’pavargāya parāyaṇāya ||**

**śrīdharaḥ : **akhila-kāraṇāya sarva-kāraṇa-rūpāya | ata eva svayaṁ niṣkāraṇāya | kāraṇatve’pi mṛdādivad vikāraṁ vārayati**—**adbhuta-kāraṇāyeti | evaṁ-bhūtatve pramāṇam āha**—**sarve āgamāḥ pañcarātrādaya āmnāyāś ca vedās teṣāṁ mahārṇavāya srotasām iva paryavasāna-sthānāya | apavargāya mokṣa-rūpāya | ataḥ parāyaṇāyottamānām āśrayāya ||15||

**caitanya-mata-mañjuṣā :**namo nama ity-ādi | adbhutasya āścarya-bhūtasya alaukikasyaivātyadbhutatvāt | tad gāyantaḥ santa ānanda-samudra-magnā ye kañcanārthaṁ na vāñchanti, ta eva ekāntino yasya tac-caritam ity anvayaḥ | ānanda-samudra-magnatvāt sumaṅgalatvāt paripūrṇaḥ ||15||

**krama-sandarbhaḥ : **adbhuta-kāraṇāyeti | śrutes tu śabda-mūlatvāt [ve.sū. 2.1.27] iti nyāyaṁ dṛḍhīkaroti śukti-rajatavattve’dbhutatvāyogāt ||15||

**viśvanāthaḥ : **adbhuta-kāraṇāya upādāna-kāraṇatve’pi adbhutatvaṁ nirvikāratvāt taveti bhāvaḥ | yad uktaṁ devaiḥ— ātmanaivāvikriyamāṇena saguṇam aguṇaḥ sṛjasi[bhā.pu.6.9.34]iti svāmi-caraṇair apy atrāvatāritaṁ—kāraṇatve’pi mṛdādivad vikāraṁ vārayati**—**adbhuta-kāraṇāyeti | eti bhāvaḥbhāvatve pramāṇam āha—sarve āgamāḥ pañcarātrādayaḥ āmnāyā vedāś ca teṣāṁ mahārṇavāya taraṅgāṇām iva paryavasāna-sthānāyeti | apavarga-rūpāya parāyaṇāya uttamānām āśrayāya ||15||

—o)0(o**—**

**|| 8.3.16 ||**

**guṇāraṇi-cchanna-cid-uṣmapāya**

**tat-kṣobha-visphūrjita-mānasāya |**

**naiṣkarmya-bhāvena vivarjitāgama-**

**svayaṁ-prakāśāya namas karomi ||**

**śrīdharaḥ : **guṇā evāraṇistayācchannaś cid-ūṣmapo jñānāgnis tasmai | teṣāṁ guṇānāṁ kṣobhe kārye visphūrjitaṁ bahir-vṛttikaṁ mānasaṁ yasya | so’kāmayata bahu syām iti śruteḥ | naiṣkarmyam ātma-tattvaṁ tasya bhāvena bhāvanayā vivarjitā āgamā vidhi-niṣedha-lakṣaṇā yais teṣu svayam eva prakāśo yasya tasmai ||16||

**krama-sandarbhaḥ : **guṇāraṇīty-ādi-dvaye tṛtīyānya-padārtho bahuvrīhiḥ | tatra ca cin-mānase jīvasyeti jñeyam | visphūrjitatvam bahir-vṛttitvam | naiṣkarmyāya yo bhāvo bhakti-jñānātmakaḥ, tena _|_|15||

**viśvanāthaḥ :** guṇa evāraṇis tayācchanno yaś cid uṣmapo jñānāgnis tasmai | teṣāṁ guṇānāṁ kṣobha-visphūrjite kṣobhotkarṣe mānasam icchā yasya, so’kāmayata bahu syām iti śruteḥ | naiṣkarmyam ātma-tattvaṁ tasya bhāvena bhāvanayā vivarjitā āgamā vidhi-niṣedha-lakṣaṇā yais teṣu svayam eva prakāśo yasya tasmai ||16||

**—**o)0(o**—**

**|| 8.3.17 ||**

**mādṛk prapanna-paśu-pāśa-vimokṣaṇāya**

**muktāya bhūri-karuṇāya namo’layāya |**

**svāṁśena sarva-tanu-bhṛn-manasi pratīta-**

**pratyag-dṛśe bhagavate bṛhate namas te ||**

**śrīdharaḥ : **mādṛk mad-vidhaś cāsau prapannaḥ paśus tasya pāśo’vidyā tasya viśeṣeṇa mokṣaṇaṁ yena | tatra yogyatām āha**—**muktāya | mocane hetuḥ**—**bhūriḥ karuṇā yasya | atas tatrārthe’layāyānalasāya | svāṁśenāntaryāmi-rūpeṇa sarveṣāṁ tanu-bhṛtāṁ manasi pratītā prakhyātā yā pratyag-dṛk tasmai | tathā ca śrutiḥ—ya ātmani tiṣṭhann ātmānam antaro yamayati iti | bhagavate sarveṣāṁ tanu-bhṛtāṁ niyamane samarthāya | teṣaṁ manaḥ-sthitatve’pi bṛhate’paricchinnāya ||17||

**krama-sandarbhaḥ : **svāṁśeneti | parātma-rūpāya bhagavate mahā-vaikuṇṭheśvarāya, bṛhate brahmaṇe _||_17||

**viśvanāthaḥ :** bhakta-vedya-bhagavat-svarūpam āha—mādṛg iti yāvat stutiḥ | pāśo grāha-rūpaḥ saṁsāra-svarūpaś ca | muktāya arthān mādṛgbhir etāvat-kālaṁ parityaktāya asevitāyety arthaḥ | tad api mādṛgbhyo na krudhyate pratyuta bhūri-karuṇāya yato’malāya prākṛtānām iva īrṣyā-mālinya-bhāvād iti bhāvaḥ | alayāyeti pātḥe tatra karuṇāyāṁ na vidyate layaḥ svāpa ālasyaṁ yasya tasmai | na ca tvayi duḥkha-jñāpanāpekṣety āha—svāṁśeneti | viṣṭabhyāham idaṁ kṛtsnam ekāṁśena sthito jagat [gītā 10.42] iti śrī-mukhokteḥ | pratīto yaḥ pratyag-dṛk antaryāmī, tasmai | bṛhate śrī-kṛṣṇāya ||17||

—o)0(o**—**

**|| 8.3.18 ||**

**ātmātma-jāpta-gṛha-vitta-janeṣu saktair**

**duṣprāpaṇāya guṇa-saṅga-vivarjitāya |**

**muktātmabhiḥ sva-hṛdaye paribhāvitāya**

**jñānātmane bhagavate nama īśvarāya ||**

**śrīdharaḥ : **antaḥ-sthatve’pi dehādiṣv āsaktair duṣprāpaṇāyāptum aśakyāya | tatra hetuḥ**—**guṇa-saṅgena vivarjitāya | ata eva muktātmabhir dehādiṣv anāsaktaiś cintitāya | taiḥ paribhāvitaṁ rūpam āha**—**jñānātmana ity-ādi ||18||

**krama-sandarbhaḥ : **jñānātmane brahmaṇe, īśvarāya paramātmane ||18||

**viśvanāthaḥ :** martya-loke krīḍā-paratve’pi prākṛta-guṇa-saṅga-śūnyāya | muktātmabhir mukta-jīvair ātma-ghātibhir ity arthaḥ | paribhāvitāya māyika-vigrahaḥ parameśvaro’yam iti dṛṣṭyā tiraskṛtāya, vastutas tu jñānātmane jñānaṁ pūrṇaṁ cid eva ātmā vapur yasya tasmai |yad vā, taṁ tad-aparādhaṁ jānate acirāt tad-ucita-phala-dānārtham iti bhāvaḥ ||18||

—o)0(o**—**

**|| 8.3.19 ||**

**yaṁ dharma-kāmārtha-vimukti-kāmā**

**bhajanta iṣṭāṁ gatim āpnuvanti |**

**kiṁ cāśiṣo rāty api deham avyayaṁ**

**karotu me’dabhra-dayo vimokṣaṇam ||**

**śrīdharaḥ : iṣṭāṁ gatiṁ** kāmitaṁ dharmādi-phalaṁ **prāpnuvanty** eva, na tu tāvad eva, kintu yās tair akāmitā anyā apy **āśiṣo rāti** | **deham** apy **avyayaṁ** rāti | evaṁ yo’**dabhra-dayaḥ**, sa **me** **vimokṣaṇam** eva kevalaṁ **karotu**, nādhikaṁ prārthaye ||19||

**krama-sandarbhaḥ : āśiṣaḥ** sāmīpyādyāḥ **avyayam** anaśvaraṁ **dehaṁ** pārṣadādi-rūpam ||19||[^24]

**prīti-sandarbhaḥ 12**: etāṁ mūrtim uddiśyaivāha **yaṁ dharma-kāmārtha** [bhā.pu. 8.3.19] ity-ādau, **rāty api deham avyayam** iti | ṭīkā ca—deham apy avyayaṁ rāti ity eṣā |

**viśvanāthaḥ :** sa-kāma-bhakta-sevyatvam āha—yaṁ **dharmādi-kāmanayā bhajanto**’pi **iṣṭāṁ** sevitām, ārādhyām iti yāvat, **gatiṁ** prema-lakṣaṇāṁ, satyaṁ diśaty arthitam arthito nṛṇāṁ [bhā.pu. 5.19.27] ity-ādeḥ | kintv **āśiṣaḥ** kāmitān arthān api **rāti** dadāti | **avyayam** aprākṛtaṁ dehaṁ ca dhruvādibhya iva dadāti, ataḥ sa **adabhra-dayaḥ**, analpa-kṛpā-rāśiḥ | **vimokṣaṇaṁ** grāhāt saṁsārāc ca **karotu** | nitya-siddha-dehaṁ ca prema-bhaktiṁ ca dadātv iti bhāvaḥ ||19||

—o)0(o**—**

**|| 8.3.20-21 ||**

**ekāntino yasya na kañcanārthaṁ**

**vāñchanti ye vai bhagavat-prapannāḥ |**

**atyadbhutaṁ tac-caritaṁ sumaṅgalaṁ**

**gāyanta ānanda-samudra-magnāḥ ||**

**tam akṣaraṁ brahma paraṁ pareśam**

**avyaktam ādhyātmika-yoga-gamyam |**

**atīndriyaṁ sūkṣmam ivātidūram**

**anantam ādyaṁ paripūrṇam īḍe ||**

**śrīdharaḥ : **etāvad apy ahaṁ bhakti-sukhānabhijñatvena vāñchāmi | **yasyaikānta-bhaktā na kañcid arthaṁ vāñchanti, taṁ pareśaṁ parameśvaram īḍe** staumīty uttareṇānvayaḥ | teṣāṁ niṣkāmatve hetuḥ—**ye vai bhagavataḥ** sarva-jñāna-yuktān **prapannāḥ** sevitavantaḥ ||20|| atyadbhuta-sumaṅgalatva-pradarśanārtham akṣaratvādīni viśeṣaṇāni ||21||

**caitanya-mata-mañjuṣā :**tam akṣaram ity-ādi | taṁ paripūrṇam īḍe akṣaraṁ śāśvataṁ brahma brahmaṇo’pi paraṁ parāṇāṁ nārāyaṇādīnām api param | avyaktam abhaktānāṁ durdarśam | ādhyātmika-yoga-gamyam ātmānam adhi ātmānaṁ dhyānaṁ tena nivṛtto yo yogaḥ saṁyoga āsakti-viśeṣas tena gamyam | ato’tīndriyāgrāhyaṁ sva-prakāśam ity arthaḥ | atisūkṣmaṁ vigrahaḥ paricchinno’pi vyāpī nitya ity-ādi-viruddhatvena tad-ajñānāṁ sūkṣmaṁ durbodhaṁ yato dūram | yathā atidūrasthaṁ vastu sūkṣmavad dṛśyate, ataḥ sūkṣmam iti vā yadā tu bhāgya-vaśān nikaṭa-stho bhavati, tadā prakaṭa eva bhavatīty arthaḥ | anantam ādyam iti sugamam | sarvam eva śrī-kṛṣṇa-param etat ||21||

**krama-sandarbhaḥ : **ekāntina iti yugmakam | ādhyātmika-yoga-gamyam ity ātmānaṁ tam evādhikṛtya yogo bhaktyākhyas tan-mātra-gamyam ||20-21||

**viśvanāthaḥ :** aikāntika-bhakta-svabhāvas tu mādṛśaḥ paśuḥ kathaṁ prāpsyantīti dyotayan niṣkāma-bhakta-sevyatvam āha—ekāntino yasya bhaktā na kañcanāpy arthaṁ vāñchanti tam īḍe ity uttareṇānvayaḥ | kuto na vāñchanti bhagavat-prapannāḥ bhagavat-prapatti-mahā-sampattyaiva paripūrṇā ity arthaḥ | teṣāṁ sukhaṁ sarvato’py adhikam ity āha—atyadbhutam ity-ādi | 

nanu taṁ kecin māyā-śavalaṁ brahmeti kecic ca prabhūta-pūṇya-kṛj jīva ity ācakṣate | satyaṁ te nārakina eva, sa tu sākṣāt pūrṇaṁ para-brahmaivety āha—tam iti | ādhyātmika-yoga-gamyaṁ yad brahma, tad eva pareśaṁ parameśvaraṁ tam īḍe | yad vā, ātmānaṁ tam evādhikṛtya yo yogo bhaktyākhyas tena gamyaṁ, bhaktyāham ekayā grāhyaḥ [bhā.pu. 11.14.21] iti tad-ukteḥ | sūkṣmaṁ paramāṇum iva | atīndriyaṁ sarvendriyāgamyam ||20-21||

—o)0(o**—**

**|| 8.3.22 ||**

**yasya brahmādayo devā vedā lokāś carācarāḥ |**

**nāma-rūpa-vibhedena phalgvyā ca kalayā kṛtāḥ ||**

**śrīdharaḥ : **paripūrṇatvaṁ pradarśayann aha tribhiḥ—yasya phalgvyā ca svalpayaiva kalayāṁśena kṛtāḥ sa jayatād iti tṛtīyenānvayaḥ ||22||

**krama-sandarbhaḥ : **yasyeti trikam ||22||

**viśvanāthaḥ : **paripūrṇatvaṁ pradarśayann aha tribhiḥ—yasyeti | phalgvyā ceti | tasya kalā dvividhā phalgur aphalguś ca | ādyā brahmendra-rudrādi-jīva-rūpā, dvitīyā matsya-kūrmādīśvara-rūpā ceti | sa eva sarva ity arthaḥ || vedā vedoktāḥ karmādayaḥ ||22||

—o)0(o**—**

**|| 8.3.23 ||**

**yathārciṣo’gneḥ savitur gabhastayo**

**niryānti saṁyānty asakṛt sva-rociṣaḥ |**

**tathā yato’yaṁ guṇa-sampravāho**

**buddhir manaḥ khāni śarīra-sargāḥ ||**

**śrīdharaḥ : **kathaṁ kṛtāḥ ? ity apekṣāyāṁ dṛṣṭāntau | yathārciṣo’gner iti pravāhe dṛṣṭāntaḥ—savitur gabhastaya ity ānantye | niryānty udgacchanti | saṁyānti līyante | guṇa-saṁpravāham evāha, buddhir mana iti | khāni karaṇāni śarīra-sargāḥ kārya-deha-pravāhāś ca yato bhavanti saḥ ||23||

**krama-sandarbhaḥ : **saṁyānti bhūta-sūkṣma-rūpe tatra tatreti jñeyam ||23||

**viśvanāthaḥ : **bhagavan-niḥśvāsa-bhūtatvena vedānām aphalgutvāt | uktam arthaṁ dṛṣṭāntena sādhayati—yatheti | tathā ca śrutiḥ— yathāgneḥ kṣudrā visphuliṅgā vyuccaranti [bṛ.ā.u. 2.1.20] iti | tathā tenaiva prakāreṇa jīvānām upādhayo’pi aparayā phalgvā kalayā kṛtā ity āha—yata iti | guṇa-pravāham evāha—buddhir ity-ādi | samaṣṭi-vyaṣṭi-śarīrasya sargāḥ sarga-hetavaḥ ||23||

—o)0(o**—**

**|| 8.3.24 ||**

**sa vai na devāsura-martya-tiryaṅ**

**na strī na ṣaṇḍo na pumān na jantuḥ |**

**nāyaṁ guṇaḥ karma na san na cāsan**

**niṣedha-śeṣo jayatād aśeṣaḥ ||**

**śrīdharaḥ : **ata eva devādīnāṁ madhye ko’pi na bhavati | na jantur liṅga-traya-śūnyaṁ prāṇi-mātram api | kintu sarvasya niṣedhe’vadhitvenāvaśiṣyata iti niṣedha-śeṣo māyayā aśeṣo’śeṣātmakaś ca jayatān mad-vimokṣaṇāyāvirbhavatu ||24||

**caitanya-mata-mañjuṣā :**sa vai ity-ādi | so’śeṣaḥ śrī-kṛṣṇo jayatāt | kīdṛśaḥ ? niṣedha-śeṣaḥ—idaṁ na idaṁ neti niṣedho yaḥ, tena śiṣyate iti śeṣaḥ | nanu kathaṁ śeṣatayaivāsau jñāyate, tathā hi śabdair eva pratīkṣyante jāti-dravya-guṇa-kriyāḥ iti jātyādīnāṁ madhye sa kim api na bhavatīty āha—na devāsura-martya-tiryag iti jātiṁ nirākaroti | anyac ca śabdas tadvat liṅga-trayam abhidhāya sa eva | sa tu liṅga-trayeṇaikam api darśayati—na strī na ṣaṇḍo na pumān na strī na kṛtir na ṣaṇḍo na vā brahma pumān puruṣaḥ puruṣāvatāraḥ, prakṛty-ādīnām api paratvāt | 

dravyaṁ nirākaroti—na jantuḥ, jantu-śabdo’tra ḍitthādi-paraḥ | anyathā devāsura-martya-tiryag ity-ādinaiva prāṇitvaṁ paryavasyate | kim anyena prāṇi vacanena ? jantu-śabdena *** utpannatvena jāyate iti jantuḥ | 

guṇaṁ nirākaroti—na guṇaḥ | kriyāṁ nirākaroti—na karma na kriyā na sat kāraṇaṁ kārya-kāraṇayor api paraḥ | athavā, śrī-kṛṣṇo na devāsurādiḥ, yadā devādiṣu avatarati, tad asau deva eva na, ata eva na jātir iti sarvatra bodhyam | tathāsurān āviśat [bhā.pu. 8.1.11] ity-ādināmṛta-mathane’sura-bala-vīrya-vṛddhaye’surān āviśata, tadā nāsyāsuratvam | yadā martyeṣu rāmādi-rūpeṇāvatarati, tadāpi nāsya martyatvam | yadā tiryakṣu varāhādi-rūpeṇāvatarati, tadāpi nāsau tiryak | ato’sau na jātiḥ | nāpi liṅgam asya niyāmakaṁ, tatrāha—na strī | yadā mohinī-rūpo’bhūt, tadā nāsya ṣaṇḍatvaṁ, yadā puruṣāvatāro bhavati, tadā puruṣa vāyam ? iti na puruṣatvam | śmaśru *** mattvaṁ nāsya, tathāpi sa vai iti puṁ-liṅga-nirdeśān niṣedha-leśaḥ puruṣottamo nitya-kiśora iti | na guṇaḥ śuklādi-varṇena yadā vyaktībhavati, tadāsau na guṇaḥ sattvādibhir viṣṇu-rūpeṇa vā brahma yadāvatarati, tadāsau na guṇaḥ, tadāpi guṇātīta eva | svargādi-phala-janakam agniṣṭomādi karma ca tasya na rūpam | tadāpi nāsau karma—kāraṇasyāpi kāraṇatvāt | na sat na kāryaṁ na cāsat kāraṇam | ato devāsura-martyādīnāṁ niṣedha-śeṣaḥ khalu yaḥ, sa eva śrī-kṛṣṇo nitya-kiśoraḥ śrī-puruṣottamaḥ, na vidyate śeṣo yasya | 

yad vā, niṣedha iti jīvo na, kṣetrajño hiraṇyagarbho na, nārāyaṇo na ity-ādi niṣedha-śeṣaḥ ||24||

**krama-sandarbhaḥ : **yasya brahmādayo devā [bhā.pu. 8.3.22-23]ity ādi prāktana-padya-dvayena yasmāt sarva-kāraṇa-kāraṇatvaṁ vyañjitaṁ, tasmād devādīnāṁ madhye ko’pi na bhavati | vailakṣaṇyaṁ ca sāttvikatva-bhautikatvādi-hīnataiva, strītva-puruṣatva-hīnatā ca prākṛta-tat-tad-dharma-rāhityam | ata eva **na ṣaṇḍa **ity uktam | tasmān na ko’pi jantuḥ | kāraṇa-bhūtaḥ sattvādir guṇaḥ puṇya-pāpa-lakṣaṇaṁ karma ca nety āha—nāyaṁ guṇaḥ karmeti, tayor api pravartakatvād iti bhāvaḥ | kiṁ bahunā ? yad atra sat sthūlam asat sūkṣmaṁ, tad ekam api na bhavati, sva-prakāśa-rūpatvād iti bhāvaḥ | kintu sarvasya niṣedhe’vadhitvena śiṣyata iti niṣedha-śeṣaḥ | māyayā tat-tad-aśeṣātmakaś ca jayatān mad-vimokṣaṇāyāvirbhavatv iti ṭīkā ca | 

yad vā, tat-tad-antaryāmitvāt tat-tac-charīra-praviṣṭe’pi tat-taj-jīvavat tat-tad-abhimānābhāvāt tan-niṣedha-śeṣaḥ | tad-antaryāmitvāt tenaiva tat-tad-dharmāṇāṁ siddhatvād aśeṣa-rūpaś ca jayatāt | kvacit tat-tat-sādṛśyena tatra tatra svarūpa-śaktyāvatīrṇatvāc cety arthaḥ | ata eva mad-vimokṣaṇāyāvirbhavatv iti | tatraiva tātparyaṁ ṭīkāyāṁ darśitam ||24|| (bhagavat-sandarbha 33)

**viśvanāthaḥ : **ata eva sarva-kāraṇatvāt sa devādī madhye na katamo’pīty āha—sa iti | jantuḥ liṅga-traya-śūnya-prāṇi-viśeṣaḥ | kintu sarvasya niṣedhe avadhitvena śiṣyata iti niṣedha-śeṣaḥ | aśeṣaḥ sva-śakti-kāryatvād aśeṣaś ca ||24||

—o)0(o**—**

**|| 8.3.25 ||**

**jijīviṣe nāham ihāmuyā kim**

**antar bahiś cāvṛtayebha-yonyā |**

**icchāmi kālena na yasya viplavas**

**tasyātma-lokāvaraṇasya mokṣam ||**

**śrīdharaḥ : **na ca grāhāc charīrasya mokṣaṇenāhaṁ jīvitum icchāmi | tatra hetuḥ, amuyā antar bahiś cāviveka-vyāptayā gaja-jātyā kiṁ prayojanam | ātma-lokasyātma-prakāśasya yadāvaraṇam ajñānaṁ tasyaiva tu mokṣam icchāmi | yasya mokṣasya kālena nāśo nāsti | yad vā, dehasya bandho deha-nāśe naśyed eva kiṁ tan mokṣa-prārthanena | ātma-lokāvaraṇasya tu kālena viplavo nāsti, jñānaka-nivartyatvāt | atas tasyaiva mokṣam icchāmīty arthaḥ ||25||

**krama-sandarbhaḥ : **tad evaṁ prāg-janmany anuśikṣitaṁ japtvā prastutaṁ vijñāpayati—jijīviṣa ity ādinā | ātma-loko bhagavad-āvirbhāvaḥ ||25||

**viśvanāthaḥ : **nanv etāvatyā stutyā grāhāt sva-śarīra-mokṣaṇam icchasi, tatrāha jijīviṣe neti, tatra hetuḥ—antar bahiś ca avidyā āvṛtayā hasti-yonyā kiṁ prayojanam ? tarhi kim icchasi ? iti tatrāha—yasya kālena viplavo nāśo nāsti tasya ātma-lokāvaraṇasya mad-ādi-jīvānām avidyayā bhagavad-vismārikāyā mokṣam | yad vā, ātmanas tava loko vaikuṇṭhas tad-āvaraṇasya tad-dvāraka-pāṭasya mocanaṁ man-niṣṭhāyās tat-prāpty-ayogyatāyā nāśam ity arthaḥ ||25||

—o)0(o**—**

**|| 8.3.26 ||**

**so’haṁ viśva-sṛjaṁ viśvam aviśvaṁ viśva-vedasam |**

**viśvātmānam ajaṁ brahma praṇato’smi paraṁ padam ||**

**śrīdharaḥ : **so’haṁ mumuktuḥ | viśvaṁ viśvarūpam aviśvaṁ viśva-vyatiriktaṁ ca | viśvaṁ vedo dhanam upakaraṇaṁ yasya tam | viśvasyātmānaṁ ca kevalaṁ prāṇato’smi, na tu taṁ jānāmi ||26||

**caitanya-mata-mañjuṣā :**so’ham ity-ādi | so’haṁ viśva-sṛjaṁ taṁ praṇato’smi | yaṁ yathā-ruci sarve sarvaṁ vadantīty āśayenāha—viśvam | keṣāṁcin mate paraṁ padaṁ śrī-kṛṣṇam ||26||

**krama-sandarbhaḥ : **paraṁ padaṁ paramāśrayam | [viśva-vedasaṁ viśva-jñātāram] ||26||

**viśvanāthaḥ : **tarhi bhaktiḥ kriyatām iti ced bhaktim apy ahaṁ kartuṁ paśutvāt vipad-grastatvāc ca na jānāmi, tasmāt yat kiñcit sva-cakṣur-ādibhir idaṁ viśvaṁ jānāmi, tasya yaḥ kartā bhavet, taṁ kevalaṁ manasaiva namāmīty āha—so’haṁ prasiddha-paśuḥ viśvaṁ viśva-rūpam aviśvaṁ svarūpa-śaktyā viśva-vyatiriktaṁ viśva-vedasaṁ viśva-jñātāraṁ viśvasyātmānam ||26||

—o)0(o**—**

**|| 8.3.27 ||**

**yoga-randhita-karmāṇo hṛdi yoga-vibhāvite |**

**yogino yaṁ prapaśyanti yogeśaṁ taṁ nato’smy aham ||**

**śrīdharaḥ : **yogaṁ vinā durjñeyatvād ity āha, yogena bhagavad-dharmeṇa randhitāni dagdhāni karmāṇi yeṣāṁ te yaṁ prapaśyanti ||27||

**caitanya-mata-mañjuṣā :** yoga-randhita-karmāṇa ity-ādi | yaṁ yogino bhakti-yoginaḥ paśyanti | kīdṛśās te ? yogena bhakti-yogena randhitāni karmāṇi yair hṛdi yoga-vibhāvite bhāvaṁ prāpite ||27||

**krama-sandarbhaḥ : _na vyākhyātam._**

**viśvanāthaḥ : **na ca tat-prāpty-upāyo mayi vartata ity āha—yogeti | yogino na tu mādṛśāḥ paśavaḥ, yogena bhagavad-dharmeṇa dagdha-karm:aṇaḥ ||27||

—o)0(o**—**

**|| 8.3.28 ||**

**namo namas tubhyam asahya-vega-**

**śakti-trayāyākhila-dhī-guṇāya |**

**prapanna-pālāya duranta-śaktaye**

**kad-indriyāṇām anavāpya-vartmane ||**

**śrīdharaḥ : **tarhi sarve’pi yogam eva kiṁ nāsthitās tatrāha, nama iti dvābhyām | asahyo vego rāgādi-lakṣaṇo yasya tathābhūtaṁ śakti-trayaṁ yasya tasmai | bahiś cākhila-dhiyāṁ sarvendriyāṇāṁ guṇāya śabdādi-rūpeṇa pratīyamānāya | ataḥ kad-indriyāṇāṁ kutsitānīndriyāṇi yeṣāṁ, teṣām anavāpyaṁ vartma yasya ||28||

**krama-sandarbhaḥ : **asahyety antaḥ-karaṇena durjñeyatvam | akhilānāṁ brahmādīnāṁ dhiyo yebhyas tādṛśā guṇā yasya tasmā iti svato’pi durjñeyatvam | tathāpi prapanna-pālāyeti prapatti-mātreṇa sujñeyatvam | śakty-antareṇa tu sulabhatvaṁ niṣedhayati—duranta-śaktaye ity anyeṣām alpa-śaktikatvād iti bhāvaḥ | ata eva kadindriyāṇām[^25] iti | ato namo namaḥ ||28||

**viśvanāthaḥ : **hṛdi tad-bhāvanāyāṁ pratibandhakam āha—asahya-vegaṁ śakti-trayaṁ guṇa-trayaṁ yasya tasmai | tat-kṛpayā pratibandhakābhāve tu akhilānāṁ sarveṣām api dhiyo yatra tathā-bhūta-guṇāḥ smaraṇayatiādayo yasya tasmai | kiṁ ca, prapanna-mātram api pālayati, tasmai | tatra hetuḥ—duranta-śaktaye durjñeya-kṛpā-śaktaye | kṛpāṁ vinā tu bahirmukhendriyāṇāṁ duṣprāpa-vartmane ||28||

—o)0(o**—**

**|| 8.3.29 ||**

**nāyaṁ veda svam ātmānaṁ yac-chaktyāhaṁ-dhiyā hatam |**

**taṁ duratyaya-māhātmyaṁ bhagavantam ito’smy aham ||**

**śrīdharaḥ : **yac-chaktyā yasya māyayā yā ahaṁ-dhīs tayā hatam āvṛtam ayaṁ jano na veda | duratyayaṁ māhātmyaṁ yasya tam ita āśrito’smi ||29||

**krama-sandarbhaḥ : _na vyākhyātam._**

**viśvanāthaḥ : **ayaṁ madīyo jīvaḥ yasya śaktir māyā tayā yā ahaṁ-dhīḥ, tayā hataṁ svaṁ na veda ||29||

—o)0(o**—**

**|| 8.3.30 ||**

**śrī-śuka uvāca——**

**evaṁ gajendram upavarṇita-nirviśeṣaṁ**

**brahmādayo vividha-liṅga-bhidābhimānāḥ |**

**naite yadopasasṛpur nikhilātmakatvāt**

**tatrākhilāmara-mayo harir āvirāsīt ||**

**śrīdharaḥ : **upavarṇitaṁ nirviśeṣaṁ mūrti-bhedaṁ vinā paraṁ tattvaṁ yena tam | vividhā cāsau liṅga-bhidā mūrti-bhedas tasyām abhimāno yeṣāṁ te | ata ete yadā nopajagmuḥ | tatra tadā | akhilāmara-mayaḥ sarva-deva-maya-mūrtiḥ ||30||

**caitanya-mata-mañjuṣā :** harir āvirāsīd iti | harṣādīni nāmāni sarvāṇy eva śrī-kṛṣṇa-parāṇīt | yadā yadā tasyāṁśāvatāro bhavati, tadā nāmnām, ekaikam avatarati, tasminn avatāre harir iti nāmnāvatīrṇaḥ, na tv ayam eva harir iti hāridrāvanduḥ kenāpi datto’sti ||30||

**krama-sandarbhaḥ : **sa vai na deva [bhā.pu. 8.3.24] iti padyārtham eva viśadayaṁs tad-vivakṣitaṁ sākṣād darśayati—evam iti | evam upavarṇitaṁ nirviśeṣaṁ devādi-rūpaṁ vinā paraṁ tattvaṁ yena, taṁ gajendram | vividha-liṅga-bhidābhimānā vividhā cāsau liṅga-bhidā devādi-rūpa-bhedaś ca, tasyābhimāno yeṣām te evaite brahmādayo yadā nopajagmus tatra tadā nikhilātmakatvāt nikhilānāṁ teṣāṁ paramātma-sukha-rūpatvāt tad-vilakṣaṇo māyayāśeṣātmakatvād akhilāmara-mayo harir āvirāsīd iti | evam āvirbhāvaṁ prārthayamāne śrī-gajendre yad rūpeṇāvirbhūtaṁ tat khalu tādṛśam eva bhavitum arhatīti sādhūktaṁ sthūla-sūkṣma-vastv-atiriktas tava śrī-vigraha iti | 

yad vā, evam upavarṇitaṁ nirviśeṣaṁ śrī-harer devatvādi-prākṛta-viśeṣa-rāhityaṁ yena tam | akhilākhila-sampādaka-śaktayas tatrāpy amaras tat-sampādaka-śaktayo’pi prācūryeṇa vidyante yasmin saḥ | tatra hetuḥ—nikhilātmakatvād iti svārthe kan | kaṁ sukha-rūpo vā ||30|| (bhagavat-sandarbha 33)

**viśvanāthaḥ : **upavarṇitaṁ nirviśeṣaṁ niṣprākṛta-svarūpaṁ yena taṁ, brahmādayaḥ ādhikārikāḥ śiṣṭa-rakṣaṇādau bhagavan-niyuktā api tad-rakṣaṇe asāmarthyād eva nopasasṛpuḥ | kiṁ tu, vividha-liṅga-bhidāyāṁ haṁsa-vāhanatvair āvatavāhanatvādau sraṣṭṛtva-mahendratvādāv eva abhimāno yeṣāṁ te | gajendreṇa vayaṁ na tv īṣad api stutāḥ, pratyuta, 


    yasya brahmādayo devā vedā lokāś carācarāḥ |


    nāma-rūpa-vibhedena phalgvyā ca kalayā kṛtāḥ || [bhā.pu. 8.3.22] iti |

phalgvyeti padena tucchīkṛtā evāto yam eva stauti, sa eva bhagavān rakṣatu, sa tu śīghraṁ, na pratyakṣībhaviṣyatīti durārādhyasya tasya svabhāvaṁ vayaṁ jānīma evāto grāha-grasto mariṣyaty evety evaṁ durabhimānenaudāsīnyaṁ yadā vyañjayāmāsur iti bhāvaḥ | tadā tat-kṣaṇa eva tatra hariḥ nikhilātmakatvād dhetor akhilāmara-mayaḥ iti taru-mūla-secanena pallavādyā siktā iva viṣṇu-stutyaiva sarve stutā iti te tattvam avidvāṁsa iti bhāvaḥ ||30||

—o)0(o**—**

**|| 8.3.31 ||**

**taṁ tadvad ārtam upalabhya jagan-nivāsaḥ **

**stotraṁ niśamya divijaiḥ saha saṁstuvadbhiḥ |**

**chandomayena garuḍena samuhyamānaś**

**cakrāyudho’bhyagamad āśu yato gajendraḥ ||**

**śrīdharaḥ : **divijair devaiḥ saha | chando-mayeneti śaidhryāyoktam ||31||

**krama-sandarbhaḥ : _na vyākhyātam._**

**viśvanāthaḥ :**divijair brahmādibhir devaiḥ sahita eva saṁstuvadbhir iti svāparādha-khaṇḍanārtham eveti bhāvaḥ | chando-mayena icchā-mayena icchā-tulya-vegenety arthaḥ | yato yatra ||31||

—o)0(o**—**

**|| 8.3.32 ||**

**so’ntaḥ-sarasy urubalena gṛhīta ārto**

**dṛṣṭvā garutmati hariṁ kha upātta-cakram |**

**utkṣipya sāmbuja-karaṁ giram āha kṛcchrān**

**nārāyaṇākhila-guro bhagavan namas te ||**

**śrīdharaḥ : **khe dṛṣṭvā | upāttam udyataṁ cakraṁ yena ||32||

**krama-sandarbhaḥ **: kṛcchrāt prema-vaivaśyāt ||32||

**viśvanāthaḥ :** ārtas tat-pīḍābhibhūto’pi khe ākāśe atidūre’pi dṛṣṭvā sāmbujeti tatratyāny ambujāni sadya eva śuṇḍenaivāvacitya caraṇayor arpayitum ity arthaḥ ||32||

—o)0(o**—**

**|| 8.3.33 ||**

**taṁ vīkṣya pīḍitam ajaḥ sahasāvatīrya **

**sa-grāham āśu sarasaḥ kṛpayojjahāra |**

**grāhād vipāṭita-mukhād ariṇā gajendraṁ**

**saṁpaśyatāṁ harir amūmucad usriyāṇām**[^26]** ||**

**śrīdharaḥ :** garuḍo’pi manda-gatir iti tataḥ sahasāvatīryāriṇā cakreṇa vipāṭitaṁ mukhaṁ yasya | usriyāṇāṁ devānām ||33||

**krama-sandarbhaḥ : _na vyākhyātam._**

**viśvanāthaḥ : **garuḍo’pi manda-gatir iti tat-pṛṣṭhād avatīrya vāma-kareṇa śuṇḍaṁ dhṛtvā sarasaḥ sakāśāt taṭe ujjahāra | tataś ca dakṣiṇa-kareṇa ariṇā cakreṇa vipāṭitaṁ mukhaṁ yasya tasmāt | ucchriyāṇāṁ devānām sampaśyatāṁ samyaktayā paśyato’pi tān anādṛtya ||33||

iti sārārtha-darśinyāṁ harṣiṇyāṁ bhakta-cetasām |

aṣṭamasya tṛtīyo’yaṁ saṅgataḥ saṅgataḥ satām ||*||

—o)0(o**—**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ 

saṁhitāyāṁ vaiyāsikyām aṣṭama-skandhe

gajendra-mokṣaṇaṁ nāma

tṛtīyo’dhyāyaḥ |

|| 8.3 ||

(8.4)

**|| 8.4.1 ||**

**śrī-śuka uvāca—**

**tadā devarṣi-gandharvā brahmeśāna-purogamāḥ |**

**mumucuḥ kusumāsāraṁ śaṁsantaḥ karma tad dhareḥ ||**

**śrīdharaḥ :**

caturthe tu tayor grāhaḥ prāpa gandharvatāṁ punaḥ |

gajaṁ sva-pārṣadaṁ kṛtvā harir ninye nijaṁ padam ||1||

**krama-sandarbhaḥ : _na vyākhyātam._**

**viśvanāthaḥ :**

pārṣadatvaṁ gajendrasya gandharvatvaṁ ca yādasaḥ |

caturthe bhagavad-vākyaṁ hitam uktaṁ mariṣyatām ||1||

—o)0(o—

**|| 8.4.2 ||**

**nedur dundubhayo divyā gandharvā nanṛtur jaguḥ |**

**ṛṣayaś cāraṇāḥ siddhās tuṣṭuvuḥ puruṣottamam ||**

_na katamenāpi vyākhyātam._

—o)0(o—

**|| 8.4.3-4 ||**

**yo’sau grāhaḥ sa vai sadyaḥ paramāścarya-rūpa-dhṛk |**

**mukto devala-śāpena hūhūr gandharva-sattamaḥ ||**

**praṇamya śirasādhīśam uttama-ślokam avyayam |**

**agāyata yaśo-dhāma kīrtanya-guṇa-sat-katham ||**

**śrīdharaḥ : hūhū**-saṁjño **gandharva-sattamaḥ**, asau **devalasya śāpena grāho** jātaḥ | **sa vai** sa tu tataḥ **sadyo muktaḥ** sann **uttama-ślokam agāyata **ity anvayaḥ | evaṁ hītihāsottame kathā sarasi strībhiḥ krīḍann asau snātuṁ praviṣṭaṁ devalaṁ pāde pragṛhya vicakarṣa | sa ca prakupito "grāho bhava" iti śaśāpa, tena ca prasāditaḥ sann uvāca—evam eva gajendraṁ gṛhṇīṣva, tataś ca gajendram uddharan haris tvām api mocayiṣyatīti ||3||

kathaṁ-bhūtam ? yāśaso dhāma āśrayam | ataḥ kīrtanyāḥ kīrtanīyā guṇāḥ satī kathā ca yasya tam ||4||

**krama-sandarbhaḥ : _na vyākhyātam._**

**viśvanāthaḥ :** devala-śāpenety evam atra kathā | sarasi strībhiḥ krīḍann asau snātuṁ praviṣṭaṁ devalaṁ pāde pragṛhya vicakarṣa | sa ca kupito "grāho bhava" iti śaśāpa | tena ca prasāditaḥ sann uvāca | "evam eva gajendraṁ gṛhītavantaṁ tvām harir mocayiṣyati" iti | adhīśaṁ kīdṛśaṁ ? **yaśaso dhāma** āśrayam ||3-4||

—o)0(o—

**|| 8.4.5 ||**

**so’nukampita īśena parikramya praṇamya tam |**

**lokasya paśyato lokaṁ svam agān mukta-kilbiṣaḥ ||**

**śrīdharaḥ : **svaṁ lokaṁ gandharva-lokam ||5||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.4.6 ||**

**gajendro bhagavat-sparśād vimukto’jñāna-bandhanāt |**

**prāpto bhagavato rūpaṁ pīta-vāsāś catur-bhujaḥ ||**

**śrīdharaḥ : _na vyākhyātam._**

**krama-sandarbhaḥ : **vimukta iti tat-sārūpyasya māyātītatvam uktam ||6||

**viśvanāthaḥ :** **bhagavat-sparśāt** bhagavat-karmaka-sparśāt, tatra mano-vacobhyāṁ sparśāt **ajñāna-bandhato muktaḥ** | sthūla-dehena sparśāt sparśa-maṇi-nyāyena **bhagavato rūpaṁ prāpto** dhruva iveti jñeyam | deham avyayaṁ karotu [8.3.19] iti pūrva-prārthanāt ||6||

—o)0(o—

**|| 8.4.7 ||**

**sa vai pūrvam abhūd rājā pāṇḍyo draviḍa-sattamaḥ |**

**indradyumna iti khyāto viṣṇu-vrata-parāyaṇaḥ ||**

_na katamenāpi vyākhyātam._

—o)0(o—

**|| 8.4.8 ||**

**sa ekadārādhana-kāla ātmavān**

**gṛhīta-mauna-vrata īśvaraṁ harim |**

**jaṭā-dharas tāpasa āpluto’cyutaṁ**

**samarcayām āsa kulācalāśramaḥ ||**

**śrīdharaḥ : kulācale** malayādrāv **āśramo** yasya ||8||

**krama-sandarbhaḥ : _na vyākhyātam._**

**viśvanāthaḥ : kulācale** malayādrāv **āśramo** yasya saḥ ||8||

—o)0(o—

**|| 8.4.9 ||**

**yadṛcchayā tatra mahā-yaśā muniḥ**

**samāgamac chiṣya-gaṇaiḥ pariśritaḥ |**

**taṁ vīkṣya tūṣṇīm akṛtārhaṇādikaṁ**

**rahasy upāsīnam ṛṣiś cukopa ha ||**

**śrīdharaḥ : tūṣṇīṁ rahasy upāsīnaṁ vīkṣya** ||9||

**krama-sandarbhaḥ : cukopa ha** iti na svāvamānena, kintu vidhy-atikrameṇa | ata eva **viprāvamantā** iti vakṣyati | anena ca pūrva-pūrva-vipreṣv avamānaṁ kṛtavān iti bodhyate | tatra hetuḥ—**stabdha-matir** ity anena darśitaḥ | kopa-vidhānaṁ cedaṁ tad-aparādha-janya-mahā-duḥkha-bhogāntara-śāntaye abhūd iti kṛpā-mayam eva jñeyam ||9-10||

**viśvanāthaḥ :** munir agastyaḥ ||9||

—o)0(o—

**|| 8.4.10 ||**

**tasmā imaṁ śāpam adād asādhur**

**ayaṁ durātmākṛta-buddhir adya |**

**viprāvamantā viśatāṁ tamisraṁ**

**yathā gajaḥ stabdha-matiḥ sa eva ||**

**śrīdharaḥ : **śāpam evāha—**asādhur** ity-ādi | **akṛṭa**’śikṣitā **buddhir** yasya | **gajo yathā stabdha-matis** tathaivāyam | ataḥ sa eva gaja eva, bhavatv iti śeṣaḥ ||10||

**krama-sandarbhaḥ : _na vyākhyātam._**

**viśvanāthaḥ :** **akṛta-buddhiḥ** aśikṣita-dhīḥ | sa eva gaja eva bhavatv iti śeṣaḥ ||10||

—o)0(o—

**|| 8.4.11 ||**

**śrī-śuka uvāca—**

**evaṁ śaptvā gato’gastyo bhagavān nṛpa sānugaḥ |**

**indradyumno’pi rājarṣir diṣṭaṁ tad upadhārayan ||**

**śrīdharaḥ : diṣṭaṁ** daiva-prāpitaṁ **tad upadhārayann** ālocayan ||11||

**krama-sandarbhaḥ : **evam ity ardhakam | ata ev**āgastyo** **bhagavān** iti dayālutva-sarvajñatvādinaiva taṁ śaśāpeti bhāvaḥ | tatra cānyathāsyānyatrāpi bahutredṛśāparādhās tat-phala-durbhogāś ca samutpatsyante | stabdhatvaṁ sati śikṣā-mātreṇācikitsyatvāt[^27] | tataś cāsya kadācid api  na nistāraḥ[^28] syād iti tad-abhiprāyo jñeyaḥ ||11||

**viśvanāthaḥ :** **diṣṭaṁ** duradṛṣṭam **upadhārayan** jānan ||11||

—o)0(o—

**|| 8.4.12 ||**

**āpannaḥ kauñjarīṁ yonim ātma-smṛti-vināśinīm |**

**hary-arcanānubhāvena yad gajatve’py anusmṛtiḥ ||**

**śrīdharaḥ : kauñjarīṁ** **yonim āpannaḥ** | tarhi paścāt kathaṁ smṛtir jātā ? tatrāha—**harer arcanasyānubhāvena **iti ||12||

**krama-sandarbhaḥ : **hary-arcaneti | **gajatve’py anusmṛtir yad **abhūt, tat tu **hary-arcanānubhāvena** evety arthaḥ ||12||

**viśvanāthaḥ : **yasya gajatve **yad gajatve** ||12||

—o)0(o—

**|| 8.4.13 ||**

**evaṁ vimokṣya gaja-yūtha-pam abja-nābhas **

**tenāpi pārṣada-gatiṁ gamitena yuktaḥ |**

**gandharva-siddha-vibudhair upagīyamāna- **

**karmādbhutaṁ sva-bhavanaṁ garuḍāsano’gāt ||**

**śrīdharaḥ : adbhutaṁ sva-bhavanam agāt** ||13||

**krama-sandarbhaḥ : _na vyākhyātam._**

**viśvanāthaḥ :** **vimokṣyeti** grāhād iti śeṣaḥ ||13||

—o)0(o—

**|| 8.4.14 ||**

**etan mahā-rāja taverito mayā**

**kṛṣṇānubhāvo gaja-rāja-mokṣaṇam |**

**svargyaṁ yaśasyaṁ kali-kalmaṣāpahaṁ**

**duḥsvapna-nāśaṁ kuru-varya śṛṇvatām ||**

**śrīdharaḥ : **etad gaja-rāja-mokṣaṇaṁ nāma kṛṣṇānubhāvas taveritaḥ | kathaṁ-bhūtam ? tatrāha—svargyam ity-ādi | duḥsvapnaṁ nāśayatīti tathā ||14||

**caitanya-mata-mañjuṣā : **kṛṣṇānubhāvo gaja-rāja-mokṣaṇam ity-ādi | śrī-kṛṣṇasyaivānubhāvo’yam, yato’sya hari-nāmnāṁśenaiva gajaṁ mocayāmāsa ||14||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.4.15 ||**

**yathānukīrtayanty etac chreyas-kāmā dvijātayaḥ |**

**śucayaḥ prātar utthāya duḥsvapnādy-upaśāntaye ||**

**śrīdharaḥ : **ataḥ śreyas-kāmā ye etad yathā-vad anukīrtayanti |

**krama-sandarbhaḥ : _na vyākhyātam._**

**viśvanāthaḥ :** yathā yathāvat ||15||

—o)0(o—

**|| 8.4.16 ||**

**idam āha hariḥ prīto gajendraṁ kuru-sattama |**

**śṛṇvatāṁ sarva-bhūtānāṁ sarva-bhūta-mayo vibhuḥ ||**

**śrīdharaḥ : **anena śreyo bhavatīti kuto jñātam ? sākṣād bhagavad-vacanād evety āha—idam āhety-ādi yāvat samāpti ||16||

**krama-sandarbhaḥ, viśvanāthaḥ** : _na vyākhyātam._

—o)0(o—

**|| 8.4.17 ||**

**śrī-bhagavān uvāca—**

**ye māṁ tvāṁ ca saraś cedaṁ giri-kandara-kānanam |**

**vetra-kīcaka-veṇūnāṁ gulmāni sura-pādapān ||**

**śrīdharaḥ : **prasaṅgād anyasyāpi smaraṇe phalam ucyate | sarveṣāṁ dvitīyāntānāṁ smarantīty aṣṭamenānvayaḥ ||17||

**krama-sandarbhaḥ : **ye mām ity aṣṭakam | ye mām ity-ādinā sva-bhaktoddhāra-jāta-paramānandaḥ śrī-bhagavān āśiṣo dadāti, ya etat-prasaṅga-saṅginaḥ, teṣāṁ smaraṇānuvādena, tatra tu śeṣādīnām apy āgamanaṁ jñeyam, divijaiḥ saha saṁstuvadbhiḥ [bhā.pu. 8.3.31] ity ukteḥ | prahlādo’yaṁ nitya-pārṣadaḥ, akrūreṇa brahma-hrade dṛṣṭatvāt | matsyādy-avatāra-kṛtāni tadānīṁ gandharvādibhir gīyamānāni | praṇavādikam api tat-prasaṅge kīrtyamānam | gaṅgādyās tad-adhiṣṭhātryaḥ | puṇya-ślokāś ca tal-līlāntaḥ kīrtyamānās tat-pārṣadādinā prāptatvena tat-sahitā eva ceti ||17||

**viśvanāthaḥ :** māṁ tvāṁ cety-ādi dvitīyāntānāṁ smarantīty aṣṭamenānvayaḥ ||17||

—o)0(o—

**|| 8.4.18-22 ||**

**śṛṅgāṇīmāni dhiṣṇyāni brahmaṇo me śivasya ca |**

**kṣīrodaṁ me priyaṁ dhāma śveta-dvīpaṁ ca bhāsvaram ||**

**śrīvatsaṁ kaustubhaṁ mālāṁ gadāṁ kaumodakīṁ mama |**

**sudarśanaṁ pāñcajanyaṁ suparṇaṁ patageśvaram ||**

**śeṣaṁ ca mat-kalāṁ sūkṣmāṁ śriyaṁ devīṁ mad-āśrayām |**

**brahmāṇaṁ nāradam ṛṣiṁ bhavaṁ prahrādam eva ca ||**

**matsya-kūrma-varāhādyair avatāraiḥ kṛtāni me |**

**karmāṇy ananta-puṇyāni sūryaṁ somaṁ hutāśanam ||**

**praṇavaṁ satyam avyaktaṁ go-viprān dharmam avyayam |**

**dākṣāyaṇīr dharma-patnīḥ soma-kaśyapayor api ||**

**śrīdharaḥ : **avyaktaṁ māyām | avyayaṁ dharmaṁ bhakti-lakṣaṇam | soma-kaśyapayor api patnīr dākṣāyaṇīḥ ||22||

**krama-sandarbhaḥ : _na vyākhyātam._**

**viśvanāthaḥ : **avyaktaṁ māyāṁ, avyayaṁ dharmaṁ bhaktim | soma-kaśyapayor api patnīḥ ||22||

—o)0(o—

**|| 8.4.23 ||**

**gaṅgāṁ sarasvatīṁ nandāṁ kālindīṁ sita-vāraṇam |**

**dhruvaṁ brahma-ṛṣīn sapta puṇya-ślokāṁś ca mānavān ||**

**śrīdharaḥ, viśvanāthaḥ : **sita-vāraṇam airāvatam ||23||

**krama-sandarbhaḥ : _na vyākhyātam._**

—o)0(o—

**|| 8.4.24 ||**

**utthāyāpara-rātrānte prayatāḥ susamāhitāḥ |**

**smaranti mama rūpāṇi mucyante te’ṁhaso’khilāt ||**

**śrīdharaḥ : **su-samāhitā ekāgra-cittāḥ | mama rūpāṇi mad-vibhūtīḥ ||24||

**krama-sandarbhaḥ, viśvanāthaḥ **: _na vyākhyātam_.

—o)0(o—

**|| 8.4.25 ||**

**ye māṁ stuvanty anenāṅga pratibudhya niśātyaye |**

**teṣāṁ prāṇātyaye cāhaṁ dadāmi vipulāṁ gatim ||**

_na katamenāpi vyākhyātam._

—o)0(o—

**|| 8.4.26 ||**

**śrī-śuka uvāca—**

**ity ādiśya hṛṣīkeśaḥ prādhmāya jalajottamam |**

**harṣayan vibudhānīkam āruroha khagādhipam ||**

**śrīdharaḥ : **jala-jottamaṁ śaṅkha-varaṁ pradhmāya vādayitvā |

**krama-sandarbhaḥ, viśvanāthaḥ **: na vyākhyātam.

—o)0(o—

iti sārārtha-darśinyāṁ harṣiṇyāṁ bhakta-cetasām |

aṣṭamasya caturtho’yaṁ saṅgataḥ saṅgataḥ satām ||*||

—o)0(o**—**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ 

saṁhitāyāṁ vaiyāsikyām aṣṭama-skandhe

gajendra-mokṣaṇaṁ nāma

caturtho’dhyāyaḥ |

|| 8.4 ||

(8.5)


### pañcamo’dhyāyaḥ


# brahma-stutiḥ

**|| 8.5.1 ||**

**śrī-śuka uvāca—**

**rājann uditam etat te hareḥ karmāgha-nāśanam |**

**gajendra-mokṣaṇaṁ puṇyaṁ raivataṁ tv antaraṁ śṛṇu ||**

**śrīdharaḥ : **

amṛtākhyānam aṣṭābhir adhyāyair anuvarṇyate |

sva-bhakta-pakṣa-pātena yatra yoṣāyitaṁ prabhoḥ ||

pañcame pañcamaṁ cātha ṣaṣṭhaṁ cākathayan manum |

vipra-śāpāc ca niḥsrīkaiḥ kṛtāṁ devair hareḥ stutim ||1||

**krama-sandarbhaḥ : _na vyākhyātam._**

**viśvanāthaḥ :**

ṣaṣṭha-manvantare śrīmad-ajitasya kathām anu |

durvāsaḥ-śāpa-niḥśrīkāḥ pañcame tuṣṭuvuḥ surāḥ ||o||

—o)0(o—

**|| 8.5.2 || **

**pañcamo raivato nāma manus tāmasa-sodaraḥ |**

**bali-vindhyādayas tasya sutā hārjuna-pūrvakāḥ ||**

**śrīdharaḥ : **tāmasaś caturtho manuḥ, tasya sodaro bhrātā ||2||

**caitanya-mata-mañjuṣā :**pañcamaṁ manum āha—pañcama ity-ādi ||2|| 

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 8.5.3 || **

**vibhur indraḥ sura-gaṇā rājan bhūtarayādayaḥ |**

**hiraṇyaromā vedaśirā ūrdhvabāhv-ādayo dvijāḥ ||**

_na katamena vyākhyātam._

—o)0(o—

**|| 8.5.4-5 || **

**patnī vikuṇṭhā śubhrasya vaikuṇṭhaiḥ sura-sattamaiḥ |**

**tayoḥ sva-kalayā jajñe vaikuṇṭho bhagavān svayam ||**

**vaikuṇṭhaḥ kalpito yena loko loka-namaskṛtaḥ |**

**ramayā prārthyamānena devyā tat-priya-kāmyayā ||**

**śrīdharaḥ : _na vyākhyātam._**

**caitanya-mata-mañjuṣā :**tayor vikuṇṭhā-śubhrayor bhagavān svayaṁ śrī-kṛṣṇaḥ sakalayā jajñe ity-anvayaḥ | yena ramayā prārthyamānena vikuṇṭhākhyo lokaḥ kalpitaḥ, vaikuṇṭha-sadṛśaṁ dhāmāntaraṁ cakre | ayaṁ bhāvaḥ—prāk-siddhaṁ lokaṁ nityaṁ parama-vaikuṇṭhaṁ nityatvenaiva vartate, yad dhi brahmaṇe bhagavatā darśitaṁ, yatra sanakādayo gatvā bhagavantaṁ dadṛśuḥ, yatra naiḥśreyasaṁ nāma vanaṁ, tan nityaṁ vaikuṇṭham | idaṁ tu sahāvatīrṇayā kalayā ramayā prārthaitaḥ san, tad-anukalpaḥ san, tad-anukalpaṁ vaikuṇṭhaṁ cakāra | vaikuṇṭha-kṛtatvād vaikuṇṭham idaṁ, tat tu vaikuṇṭhaṁ sanātanam, brahma-rūpa-lokaḥ kuṇṭhātītaṁ vikuṇṭham akuṇṭhaṁ sarva-śakti-sampannatvāt kutrāpi na kuṇṭham | vikuṇṭham eva vaikuṇṭhaṁ, svārthe’ṇ | tathā ca—kṣemaṁ vindanti mat-sthānaṁ yad brahma paramaṁ viduḥ [bhā.pu. 11.20.37] ity-ādayo yasya niruktayaḥ | loke’pi īśvaro lokaḥ sva-sthānāt kasyāpi hetoḥ sa-parikaraś ced gacchati, tadā parikara-paritoṣāt purāntaraṁ karoti, anyathā asyaiva kuṇṭhatvaṁ yadi, tadā pūrva-pūrva-kathita-vaikuṇṭha-lokasya prātvam asaṅgatam ||4-5||

**krama-sandarbhaḥ : **yathā bhagavad-vapur āvirbhavati loke, tathaiva kvacit kasyacit tat-padasyāvirbhāvaḥ śrūyate—patnīti dvayena | yathā bhagavata āvirbhāva-mātraṁ janmeti manyate, tathaiva vaikuṇṭhasyāpi kalpanam āvirbhāvanam eva, na tu prākṛtavat kṛtrimatvam | ubhayatrāpi nityatvāt, ity abhiprāyeṇa tat-sāmyenāha—jajña iti | śrī-vikuṇṭhā-sutasyaivedaṁ vaikuṇṭhaṁ, mūla-vaikuṇṭhaṁ tu sṛṣṭeḥ prāk śrī-brahmaṇā dṛṣṭam iti dvitīya-skandhe [bhā.pu. 2.9.9-16] prasiddham eva | satan-niketaṁ parisṛtya śūnyam apaśyamānaḥ kupito nanāda[bhā.pu. 8.19.11] ceti nirdiṣṭaṁ tat sthānaṁ tu sargādi[^29]-gatam eva jñeyam |_|_4-5|| [bhagavat-sandarbhaḥ 63]

**viśvanāthaḥ : **śubhrasya patnī vikuṇṭhā āsīd iti śeṣaḥ | tayor bhagavān vaikuṇṭhaiḥ saha jajñe ||4|| yathā bhagavata āvirbhāva-mātraṁ janmeti bhaṇyate tathaiva vaikuṇṭhasya kalpanam āvirbhāvanam eva, na tu prākṛtavat kṛtrimatvam | ubhayatrāpi nityatvāt nityatvābhiprāyeṇa tat-sāmyenāha jajña iti | śrī-vikuṇṭha-sūtas tasyevedaṁ vaikuṇṭhaṁ mūla-vaikuṇṭhas tu aṣṭāvaraṇa-pāre virajaṁ sṛṣṭeḥ prāk brahmaṇā dṛṣṭam iti dvitīya-skandhe prasiddham iti sandarbhaḥ ||5||

—o)0(o—

**|| 8.5.6 || **

**tasyānubhāvaḥ kathito guṇāś ca paramodayāḥ |**

**bhaumān reṇūn sa vimame yo viṣṇor varṇayed guṇān ||**

**śrīdharaḥ : **tasya vaikuṇṭha-saṁjñasya harer anubhāvaḥ sanakādi-śāpena daityatāṁ prāptābhyāṁ sva-pārṣadābhyāṁ varāhādi-rūpenā yūddhādi-lakṣaṇaḥ, guṇāś ca brahmaṇyatādayaḥ, paramodayāś ca maharddhayaḥ kathitāḥ tṛtīya-skandhādiṣu ||6||

**krama-sandarbhaḥ : _na vyākhyātam._**

**viśvanāthaḥ :** kathitas tṛtīya-skandhe guṇā brahmaṇyatvādayaḥ ||6||

—o)0(o—

**|| 8.5.7-10 || **

**ṣaṣṭhaś ca cakṣuṣaḥ putraś cākṣuṣo nāma vai manuḥ |**

**pūru-pūruṣa-sudyumna- pramukhāś cākṣuṣātmajāḥ ||**

**indro mantradrumas tatra devā āpyādayo gaṇāḥ |**

**munayas tatra vai rājan haviṣmad-vīrakādayaḥ ||**

**tatrāpi devasambhūtyāṁ vairājasyābhavat sutaḥ |**

**ajito nāma bhagavān aṁśena jagataḥ patiḥ ||**

**ayodhiṁ yena nirmathya surāṇāṁ sādhitā sudhā |**

**bhramamāṇo’mbhasi dhṛtaḥ kūrma-rūpeṇa mandaraḥ ||**

**caitanya-mata-mañjuṣā :** ṣaṣṭhaṁ manum āha—ajito nāmety-ādi | bhagavān śrī-kṛṣṇo’jita-nāmābhūt | evaṁ svāyambhuve manvantare prathame manvantarāvatāraḥ kapilo yajñaś ca, dvitīye svārociṣe manvantare vibhuḥ | tṛtīye uttame manvantare satyasenaḥ | caturthe tāmase hariḥ | pañcame raivate vaikuṇṭhaḥ, yo vaikuṇṭhāntaraṁ cakāra | ṣaṣṭhe cākṣuṣe’jito’yam ||9||

_anyair na vyākhyātam._

—o)0(o—

**|| 8.5.11-12 ||**

**śrī-rājovāca——**

**yathā bhagavatā brahman mathitaḥ kṣīra-sāgaraḥ |**

**yad-arthaṁ vā yataś cādriṁ dadhārāmbucarātmanā ||**

**yathāmṛtaṁ suraiḥ prāptaṁ kiṁ cānyad abhavat tataḥ |**

**etad bhagavataḥ karma vadasva paramādbhutam ||**

**śrīdharaḥ : **yato hetoḥ | ambu-carātmanā kūrma-rūpeṇa | surāṇāṁ sādhitā sudhā ity uktyā yuddhādy api sūcitam, ataḥ pṛcchati—kiṁ cānyad iti ||11-12||

**krama-sandarbhaḥ : _na vyākhyātam._**

**viśvanāthaḥ :** ambucaraḥ kūrmas tad-ātmanā ||11-12||

—o)0(o—

**|| 8.5.13 || **

**tvayā saṅkathyamānena mahimnā sātvatāṁ pateḥ |**

**nātitṛpyati me cittaṁ suciraṁ tāpa-tāpitam ||**

**śrīdharaḥ : **nottiṣṭherann apunar jīvanti smety arthaḥ ||13||

**krama-sandarbhaḥ : _na vyākhyātam._**

**viśvanāthaḥ : _na vyākhyātam._**

—o)0(o—

**|| 8.5.14 ||**

**śrī-sūta uvāca—**

**sampṛṣṭo bhagavān evaṁ dvaipāyana-suto dvijāḥ |**

**abhinandya harer vīryam abhyācaṣṭuṁ pracakrame ||**

_na katamenāpi vyākhyātam._

—o)0(o—

**|| 8.5.15-16 ||**

**śrī-śuka uvāca—**

**yadā yuddhe’surair devā badhyamānāḥ śitāyudhaiḥ |**

**gatāsavo nipatitā nottiṣṭheran sma bhūriśaḥ ||**

**yadā durvāsaḥ-śāpena sendrā lokās trayo nṛpa |**

**niḥśrīkāś cābhavaṁs tatra neśur ijyādayaḥ kriyāḥ ||**

**śrīdharaḥ : **durvāsasā hi kadācin mārge gacchantam indraṁ dṛṣṭvā sva-kaṇṭha-sthā mālā tasmai dattā, tena ca śrī-madenānādṛtyairāvatasya kumbhayor nikṣiptā, sa ca gajo mattaḥ padbhyāṁ tāṁ mālāṁ cūrṇī-cakāra, tataḥ kupito durvāsās taṁ śaśāpa tribhir lokaiḥ saha tvaṁ niḥśrīko bhaveti | tad etad āha—yadā durvāsasaḥ śāpād iti | ijyādayo yāgādyāḥ. ||15-16||

**krama-sandarbhaḥ : **yadā yuddha iti yugmakam | sendrā indrānugatā ye, ta eva, na tv asurā ity arthaḥ ||15-16||[^30]

**viśvanāthaḥ :** nottiṣṭheran na punar jīvanti sma iti devānāṁ parābhava uktaḥ, tatra kāraṇam āha—durvāsaḥ-śāpeneti | durvāsā hi kadācin mārge gacchantam indraṁ dṛṣṭvā sva-kaṇṭha-sthā mālā tasmai dattā | tena śrī-madenānādṛtyaivairāvatasya kumbhayor nikṣiptā | sa ca paśutvān mattaḥ patitāṁ tāṁ mālāṁ padbhyāṁ cūrṇīcakāra | tad dṛṣṭvā kupito durvāsās tribhir lokaiḥ saha tvaṁ niḥśrīko bhaveti śaśāpa ||15-16||

—o)0(o—

**|| 8.5.17-18 || **

**niśāmyaitat sura-gaṇā mahendra-varuṇādayaḥ |**

**nādhyagacchan svayaṁ mantrair mantrayanto viniścitam ||**

**tato brahma-sabhāṁ jagmur meror mūrdhani sarvaśaḥ |**

**sarvaṁ vijñāpayāṁ cakruḥ praṇatāḥ parameṣṭhine ||**

_na katamenāpi vyākhyātam._

—o)0(o—

**|| 8.5.19-20 || **

**sa vilokyendra-vāyv-ādīn niḥsattvān vigata-prabhān |**

**lokān amaṅgala-prāyān asurān ayathā vibhuḥ ||**

**samāhitena manasā saṁsmaran puruṣaṁ param |**

**uvācotphulla-vadano devān sa bhagavān paraḥ ||**

**śrīdharaḥ : **asurān ayathā deva-vailakṣaṇyena | bala-puṣṭy-ādi-yuktān vilokyety arthaḥ | hariṁ śaraṇaṁ gatāḥ santo yathā-pūrvaṁ sarvaṁ prāpsyāma iti harṣeṇotphullaṁ vikasitaṁ vadanaṁ yasya ||19-20||

**caitanya-mata-mañjuṣā :**samāhitena manasety-ādi | puruṣaṁ paraṁ śrī-kṛṣṇam evety arthaḥ | samāhitena manasā saṁsmaran, na tu tatra gatvā paśyan | utphulla-vadana ity asyāyam arthaḥ—smaraṇa-mātreṇa prasāda-sumukhasya prādurbhūtaḥ śrī-kṛṣṇa iti sarva-kārya-siddhir anumitā ||20||

**krama-sandarbhaḥ : **sa vilokyeti yugmakam | asurān ayatheti jñāna-dṛṣṭyaiva dṛṣṭam, teṣām atrānāgamanāt | utphulla-vadana iti samādhau hareḥ prasādānubhavāt ||19-20||

**viśvanāthaḥ :** sa parameṣṭhī asurāṁs tu ayathā bala-puṣṭy-ādi-yuktān ||19-20||

—o)0(o—

**|| 8.5.21 || **

**ahaṁ bhavo yūyam atho’surādayo**

**manuṣya-tiryag-druma-gharma-jātayaḥ |**

**yasyāvatārāṁśa-kalā-visarjitā**

**vrajāma sarve śaraṇaṁ tam avyayam ||**

**śrīdharaḥ :**manuṣyādayo jarā-yujāṇḍa-jodbhijja-sveda-jāḥ | yasyāvatāraḥ puruṣas tasyāṁśo brahmā tasya kalā marīcy-ādayas tābhir visarjitāḥ putra-pautrādi-dvārā janitāḥ ||21||

**caitanya-mata-mañjuṣā :**yad uvāca tad eva darśayati—ahaṁ bhavety-ādibhiḥ tribhiḥ ||21||

**krama-sandarbhaḥ : **yasyāvatāra-rūpā ye’ṁśāḥ kalāś ca puruṣasya tri-devy-ādayo marīcy-ādayaś ca tābhir visarjitāḥ | tatra mūlāvatāriṇaḥ puruṣa-trayaṁ, tatra dvitīyāt puruṣāt tridevī | tatra brahmaṇo marīcy-ādyāḥ | tebhyo’nye’nya iti vivecanīyam | tad etad avatāri-dṛṣṭyoktam ||21||

**viśvanāthaḥ : **dharma-jātayaḥ svedajāḥ | yasyāvatāraḥ puruṣas tenāhaṁ bhavaś ca visarjito vividhāṁ sṛṣṭiṁ kāritau puruṣāṁśena mayā ca marīcy-ādayaḥ | mat-kalābhir marīcy-ādibhiḥ putra-pautra-dvārā ausrādayo visarjitāḥ ||21||

—o)0(o—

**|| 8.5.22 || **

**na yasya vadhyo na ca rakṣaṇīyo**

**nopekṣaṇīyādaraṇīya-pakṣaḥ |**

**tathāpi sarga-sthiti-saṁyamārthaṁ**

**dhatte rajaḥ-sattva-tamāṁsi kāle ||**

**madhvaḥ:**anugrāhyatayā pakṣā devānātmyarthato hareḥ iti ca ||22||

**śrīdharaḥ : **nanu tarhi sarveṣv asau samaḥ syāt, kiṁ tac charaṇāśrayeṇa ? satyam, yadyapy evaṁ, tathāpy asmat-pakṣapātī bhaviṣyatīty āśayenāha—na yasyeti dvābhyam ||22||

**krama-sandarbhaḥ : **na yasyetyādau sargādayaḥ, lokavat tu līlā-kaivalyam [ve.sū. 2.1.33] iti nyāyenaiveti bhāvaḥ | tad uktam—


    sṛṣṭy-ādikaṁ harir naiva prayojanam apekṣya tu | 


    kurute kevalānandād yathā mattasya nartanam || ity ādi[^31] ||22||

**viśvanāthaḥ :** na yasya badhya iti tasya sarvatra sāmyād iti bhāvaḥ | nanu tarhi vadhādayaḥ kathaṁ jagati dṛśyante tatrāha dhatte iti | guṇānāṁ tac-chaktitvāt sṛṣṭy-ādy-arthaṁ sa eva raja-ādi dhatte ity ucyate tamaḥ-sattva-rajobhir guṇair eva vadha-rakṣaṇopekṣaṇāni kriyante tatra parameśvare kevalam upacāra iti bhāvaḥ ||22||

—o)0(o—

**|| 8.5.23 || **

**ayaṁ ca tasya sthiti-pālana-kṣaṇaḥ**

**sattvaṁ juṣāṇasya bhavāya dehinām |**

**tasmād vrajāmaḥ śaraṇaṁ jagad-guruṁ**

**svānāṁ sa no dhāsyati śaṁ sura-priyaḥ ||**

**śrīdharaḥ : **sthiti-pālanasya kṣaṇaḥ kālaḥ | ataḥ sura-priyaḥ san svīyānāṁ naḥ śaṁ sukhaṁ kariṣyati ||23||

**krama-sandarbhaḥ : **nanu, sargādikālā’nusārī ced asau tarhi kālāntare’smad-vipakṣī-bhāvān nātiviśvasanīyas tatrāha—svānām iti | nanu, tarhi svīyatvam apy asmāsu na ghaṭate ? tatrāha—sura-priyaḥ | sureṣu priyās tad-bhaktāḥ śrī-nāradādayo yasya sa iti | sureṣv eva tad-bhaktānāṁ sthiti-prācuryād asmāsv evāsyā’nugrahaḥ paryavasyatīti bhāvaḥ ||23||

**viśvanāthaḥ :** kintu samprati tamaḥ-kārya-vadha-kālo nety āha—ayaṁ sthitir maryādā tasyāḥ pālana-kṣaṇaḥ samayaḥ | sattvaṁ juṣāṇasyeti samprati sattvaṁ svīkurvan sura-priyaḥ eva bhavitum arhatīti bhāvaḥ ||23||

—o)0(o—

**|| 8.5.24 ||**

**śrī-śuka uvāca—**—

**ity ābhāṣya surān vedhāḥ saha devair arindama |**

**ajitasya padaṁ sākṣāj jagāma tamasaḥ param ||**

**śrīdharaḥ : **yatra kṣīrābdhau harer vāsas tad eva tamasaḥ paraṁ sthānam | yad vā, lokālokāt parato yat tamas tataḥ paraṁ sthānaṁ jagāma ||24||

**caitanya-mata-mañjuṣā :**ajitasya padaṁ sthānaṁ tamasaḥ paraṁ lokād bahir yad uttamaṁ tasmād api param, tatrārjunena saha bhagavān śrī-kṛṣṇo brāhmaṇa-putrānayanārthaṁ gataḥ | yad vā, tamasaḥ paraṁ śuddha-sattvaṁ, kintu brahmāṇḍāntar-varty eva tat | kṣīrābdhi-sthaṁ vā ||24||

**krama-sandarbhaḥ : **ajitasya padaṁ vikuṇṭhā-sutasyaiva tenaiva prakāśitaṁ vaikuṇṭha-viśeṣam | tamasaḥ param prapañca-madhyāvirbhūtatve’pi śrī-bhagavad-vigrahavad eva prakṛtyā na spṛṣṭaṁ yat taj jagāma, tat-samīpa-deśaṁ prāpety arthaḥ ||24||

**viśvanāthaḥ :** padaṁ kṣīrodadhi-stha-śvetadvīpam | tamasaḥ prakṛteḥ param ||24||

—o)0(o—

**|| 8.5.25 || **

**tatrādṛṣṭa-svarūpāya śruta-pūrvāya vai prabhuḥ |**

**stutim abrūta daivībhir gīrbhis tv avahitendriyaḥ ||**

**śrīdharaḥ : **daivībhir loke’prasiddhābhir vaidikībhir gīrbhiḥ stutim akarot ||25||

**krama-sandarbhaḥ : _na vyākhyātam._**

**viśvanāthaḥ :** adṛṣṭa-svarūpāyeti tatra vartamānatve’pi tad-icchāṁ vinā draṣṭum aśakteḥ | abrūta akarot | daivībhiḥ puruṣa-sūktādibhiḥ vaidikībhiḥ ||25||

—o)0(o—

**|| 8.5.26 ||**

**śrī-brahmovāca—**

**avikriyaṁ satyam anantam ādyaṁ**

**guhāśayaṁ niṣkalam apratarkyam |**

**mano’gra-yānaṁ vacasāniruktaṁ**

**namāmahe deva-varaṁ vareṇyam ||**

**śrīdharaḥ : **deva-varaṁ namāmahe namāma | he deva ! varaṁ tvāṁ namāmeti vā | varatve hetuḥ—satyam | kutaḥ ? avikriyam | tat kutaḥ ? anantam ādyaṁ cānādim | ādy-antavanto hi vṛddhy-ādi-vikriyā-yuktā bhavanti | kiṁ ca—guhāśayaṁ sarvāntaram | kutaḥ ? niṣkalaṁ nirupādhim | tat kutaḥ ? apratarkyam | tat kutaḥ ? mano’gra-yānaṁ manaso’pi javiṣṭam | manaḥ-prāpye sthāne tataḥ prāg eva vidyamānatvāt | tathā ca śrutiḥ—anejad ekaṁ manaso javīyo nainad devā āpnuvan pūrvam arśat | tad dhāvato’nyānety eti tiṣṭhet iti | vacasā aniruktaṁ, aviṣayatvāt—yad-vācā nābhyuditaṁ yena vāg abhyudyate iti śruteḥ | mano-vacasor agocaratvād apratarkyam | yatheṣṭaṁ vā sarveṣāṁ hetu-hetumad-bhāvaḥ ||26||

**krama-sandarbhaḥ : **brahmatvena stauti—avikriyam iti ||26||

**viśvanāthaḥ :** he deva ! tvāṁ vayaṁ namāma eva na tu dhyātuṁ stotuṁ ca prabhavāma ity āhuḥ | manaso’gre yānaṁ yasya tam | tathā ca śrutiḥ—anejad ekaṁ manaso javīyo nainad devā āpnuvan pūrvam arśat | tad dhāvato’nyānety eti tiṣṭhet [īśa.u. 4]iti | vacasāpi aniruktaṁ—yad vācā nābhyuditaṁ yena vāg abhyudyate iti śruteḥ | asman-mano-vacasor māyikatvāt tava tu māyātītatvād iti bhāvaḥ | māyātītatve liṅgam āha vikriyaṁ guṇānām eva vikāra-dharmatvād iti bhāvaḥ | na ca mana ādyagamyatve’pi tavāvastutvam ity āha—satyam | nanu, kiṁ ghaṭa-paṭādikam iva nety āha anantaṁ kāla-deśa-pariccheda-rahitaṁ yatra ādyaṁ sarva-jagat-kāraṇam | ata eva sarveṣām agamyatvād guhāyām iva śete iti taṁ, yato niṣkalaṁ nirupādhim | yad vā, aprameyatvān niṣkalaṁ—kalo nākālam ānāyor iti medinī| tatra hetuḥ apratarkyam ||26||

—o)0(o—

**|| 8.5.27 || **

**vipaścitaṁ prāṇa-mano-dhiyātmanām**

**arthendriyābhāsam anidram avraṇam |**

**chāyātapau yatra na gṛdhra-pakṣau**

**tam akṣaraṁ khaṁ tri-yugaṁ vrajāmahe ||**

**madhvaḥ:**chāyā tv avidyā samproktā janya-vidyā’’tapaḥ smṛtam |

	jīva-gṛdhrasya tau pakṣāv adha-ūrdhva-pathoḥ pṛthak |

	tau viṣṇos tu na vidyete nitya-vidyā svarūpiṇaḥ || iti ca ||27||

**śrīdharaḥ : **kiṁ ca, prāṇādīnāṁ vipaścitaṁ jñātāram | ātmāhaṅkāro deho vā, na tu tad-vyatiriktaṁ jñeyam astīty āha—artho viṣayaḥ | indriyāṇi tad-vāhakāni tad-ubhaya-rūpeṇābhāsata iti tathā tam | tathāpy anidraṁ svapna-darṣṭṛvad ajñāna-rahitam | kutaḥ ? avraṇam adeham | ata evākṣaraṁ kham iva vyāpinaṁ ca | sarvatra hetuḥ—yatra yasmin gṛdhra-pakṣau jīva-pakṣa-pātinau chāyātapāv avidyā ca tan-nivartikā vidyā ca nāsti taṁ tri-yugaṁ triṣu yugeṣv āvirbhavantaṁ śaraṇaṁ vrajāma ||27||

**krama-sandarbhaḥ : **paramātmatvena stauti—vipaścitam iti dvābhyām | tat-tad-avatāra-rūpeṇa tri-yugam ||27||

**viśvanāthaḥ :** atas tasya sarvajñatvaṁ sarvājñeyatvaṁ cāha—vipaścitaṁ prāṇādīnāṁ jñātāram | ātmā ahaṅkāro deho jīvo vā | arthā viṣayāḥ indriyāṇi tad-grāhakāṇi tair na bhāsate iti taṁ viṣaya-niṣṭhendiryāgocaram ity arthaḥ | anidraṁ draṣṭāraṁ tad api avraṇaṁ jīva-duḥkha-darśine’py aduḥkhitaṁ sarvatra hetuḥ | yatra yasmin gṛdhra-pakṣau jīva-pakṣa-tulyau chāyā-tapau avidyā-vidye na staḥ | ata evākṣaraṁ khaṁ nitya-sukha-rūpam ity arthaḥ | kham indriye sukhe svarga iti koṣaḥ | nitya-sukham eva gaṇayati | triyugaṁ trīṇi yugāni yatra taṁ ṣaḍ-aiśvaryavantam ity arthaḥ | vrajāmahe śaraṇaṁ vrajāmaḥ ||27||

—o)0(o—

**|| 8.5.28 || **

**ajasya cakraṁ tv ajayeryamāṇaṁ**

**manomayaṁ pañcadaśāram āśu |**

**tri-nābhi vidyuc-calam**[^32]** aṣṭa-nemi**

**yad-akṣam āhus tam ṛtaṁ prapadye ||**

**madhvaḥ:**guṇa-traya-nābhi | vidyud brahma | vidyud brahmety upāsīta iti śruteḥ | jagac-cakrasyākṣa-bhūto bala-rūpaś ca keśavaḥ || iti ca ||28||

**śrīdharaḥ : **tad evam avikriyatvādibhiḥ sarva-jñatvādibhiś ca satyatvaṁ vareṇyatvaṁ coktam, saṁsāra-cakrādhāratvenāpi tad eva darśayann āha—ajasya jīvasya cakraṁ cakravad āvartamānaṁ dehādy-ajayā māyayā preryamāṇam | yo’kṣo yasya yad adhiṣṭhānam āhus tam ṛtaṁ satyaṁ prapadye | kathaṁ-bhūtaṁ cakram ? mano-mayaṁ manaḥ pradhānam | daśendriyāṇi pañca-prāṇāś cety evaṁ pañca-daśa arā yasya | āśu śīghra-gam | trayo guṇā nābhir iva madhye yasya | vidyud iva calam | aṣṭau prakṛtayo nemaya ivāvaraṇāni yasya ||28||

**krama-sandarbhaḥ : **yad akṣam āhur ity asya ṭīkāyāṁ—guṇībhūta-prathamānta-yac-chabdenaiva tam ity asyānvayaḥ kṛtaḥ | aṣṭau prakṛtayaḥ [śrīdhara-ṭīkāyām]iti bhūmir āpo’nalo vāyuḥ[gītā7.4] ity-ādi-gītokteḥ ||28||

**viśvanāthaḥ : **evam-bhūtaḥ sa eva jīvair upāsyo yato jīvāvidyā tad-āśrayayaivety āha ajasya jīvasya cakraṁ saṁsāra-cakram ajayā māyayā preryamāṇaṁ cālyamānaṁ mano-mayaṁ manaḥ-pradhānaṁ daśendriyāṇi pañca-prāṇāś cety evaṁ pañcadaśa arāyasya āśu śīghra-gaṁ trayoguṇā nābhir iva madhye yasya vidyud iva capalam aṣṭa-prakṛtayo nemaya ivākaraṇāni yasya tat | yad akṣaṁ yaḥ parameśvara evākṣo yasya tat yad adhiṣṭhānam āhur ity arthaḥ | tat ṛtaṁ prapadye ||28||

—o)0(o—

**|| 8.5.29 || **

**ya eka-varṇaṁ tamasaḥ paraṁ tad**

**alokam avyaktam ananta-pāram |**

**āsāṁ cakāropasuparṇam enam**

**upāsate yoga-rathena dhīrāḥ ||**

**śrīdharaḥ : **sarva-jīva-niyantṛtvādinā ca variṣṭhatvam āha, ya iti | ya upa-suparṇaṁ jīva-samīpe tan niyantṛtvenāsāñcakārās te sma | dvā suparṇā sayujā sakhāyā samānaṁ vṛkṣaṁ pariṣasvajāte [mu.u. 3.1.1] iti śruteḥ | yad vā, bhakta-rakṣaṇārthaṁ garuḍasyopari ya upaviṣṭa ity arthaḥ | tarhi deha-sthatvād bhakta-rakṣaṇādi-kriyāveśāj jīva-sāmyaṁ syāt tatrāha, eka-varṇaṁ jñānaika-svarūpaṁ, tamasaḥ prakṛteḥ param, alokam adṛśyam avyaktaṁ nirvikalpam, ananta-pāraṁ kālato deśataś cāparicchinnaṁ tad brahmaiva yaḥ | apracyuta-svarūpatvān na jīva-sāmyam | tayor anyaḥ pippalaṁ svādv atty anaśnann anyo abhicākaśīti [mu.u. 3.1.1] iti viśeṣa-śravaṇād ity arthaḥ | ata eva yam enaṁ dhīrā yogena rathena prāpti-sādhanenopāsate bhajante taṁ namāmety uttareṇānvayaḥ ||29||

**krama-sandarbhaḥ : **bhagavattvena stauti—ya iti yugmakena | yas tamasaḥ paraṁ sva-dhāma āsāñcakāra anādita evā’dhyāste tam enaṁ yoga-rūpa-prāpti-sādhanena dhīrā upāsate | tac copasuparṇaṁ yathā syāt tatheti | garuḍam apy anugamyopāsata ity arthaḥ | iti dākṣyaṁ darśitam | tad dhāma viśinaṣṭi—eka-varṇaṁ śuddha-sattvaika-svarūpam yatas tamasaḥ prakṛteḥ param, yata evālokam lokātītam | ata evānanta-pāram avyaktam prākṛtāgocaram iti ||29||

**viśvanāthaḥ : **prapatti-prakāram abhivyañjayati—ya iti | eka-varṇam ekākṣaraṁ praṇava-rūpaṁ suparṇaṁ garuḍaṁ ya upa ādhikyena upari vā āsāñcakāra adhyāste sma | kīdṛśam ? tamasaḥ prakṛteḥ paraṁ tat taṁ prasiddham alokaṁ lokātītaṁ, ata eva avyaktaṁ lokāgamyam | tatra hetuḥ—ananta-pāraṁ sarva-veda-rūpatvād arthataḥ śabdataś ca etāvattayā niścetum aśakyam | eti bhāvaḥbhāvaṁ praṇava-suparṇam ārūḍham enaṁ parameśvaraṁ yoga eva rathaḥ, tena yoga-lakṣaṇaṁ ratham āruhyety arthaḥ | upāsate utsāha-sthāyinā vīra-rasena yuddhyamānā ivety arthaḥ | tan māṁ mokṣānanda-jighṛkṣayeti bhāvaḥ | dhīrā yuddhād anapasarantaḥ taṁ namāmety uttareṇānvayaḥ ||29||

—o)0(o—

**|| 8.5.30 || **

**na yasya kaścātititarti**[^33]** māyāṁ**

**yayā jano muhyati veda nārtham |**

**taṁ nirjitātmātma-guṇaṁ pareśaṁ**

**namāma**[^34]** bhūteṣu samaṁ carantam ||**

**madhvaḥ :** ātmā ca ātma-guṇāś ca nirjitā yena ||30||

**śrīdharaḥ : **māyā-niyantṛtvenāpi jīva-sāmyaṁ pariharan variṣṭhatvam āha—yasya māyāṁ kaś ca kaścid api nātititarti nātikrāmati | kathaṁ-bhūtām ? jano yayā muhyati | artham ātma-svarūpaṁ na tu veda | nirjita ātmātma-śaktir māyā ca tad guṇāś ca yena tam ||30||

**krama-sandarbhaḥ : **adhīrāṇāṁ tu durgamatvam āha—na yasyeti | arthaṁ paramārthaṁ yaṁ na veda, taṁ pareśaṁ[^35] bhagavantaṁ namāmi | kīdṛśam ? nirjitā vaśīkṛtā ātmānaḥ svāṁśa-bhūtāḥ mahā-puruṣādayaḥ ātma-bhūtā guṇā aiśvaryādayaś ca yena tam evaṁ-bhūtaiśvaryatve’pi na tūccāvacā dṛṣṭir ity āha—bhūteṣv iti ||30||

**viśvanāthaḥ :** prabhaviṣṇutām āha—na yasyeti | kaś ca ko’pi prapattiṁ vineti śeṣaḥ | nirjitā vaśīkṛtā ātmāno jīvā ātma-śaktir māyā tad-guṇāś ca yena tam ||30||

—o)0(o—

**|| 8.5.31 || **

**ime vayaṁ yat-priyayaiva tanvā**

**sattvena sṛṣṭā bahir-antar-āviḥ |**

**gatiṁ na sūkṣmām ṛṣayaś ca vidmahe**

**kuto’surādyā itara-pradhānāḥ ||**

**śrīdharaḥ : **arthaṁ na veda[bhā.pu. 8.5.30] iti yad uktaṁ, tat prapañcayann āha—ime vayaṁ devā ṛṣayaś ca yasya priyayā tanvā sattvenaiva sṛṣṭā api bahir antaś ca sattā-prakāśābhyām āviḥ prakaṭām api sūkṣmāṁ gatiṁ nirupādhi-svarūpaṁ na vidmaḥ | itara-pradhānā rajas-tamo-mayāḥ kuto viduḥ ? taṁ namāmeti pūrveṇānvayaḥ ||31||

**caitanya-mata-mañjuṣā :**ajitaṁ stutvā tasmāt paraṁ śrī-kṛṣṇaṁ stauti—ime vayam ity-ādi | ime madādyāḥ surā iti bahu-vacanam | yad yasya tava priyayā tanvā śrī-kṛṣṇākhyena śrī-vigraheṇa sūkṣmām atidūrasthatvena duṣprāpāṁ gatiṁ kāṣṭhām avadhi-bhūtāṁ tāṁ na vidmaḥ, sattvena sṛṣṭā api ṛṣayaś ca na vindantīty arthaḥ | bahir avatārādibhir antaḥ kevale’ntaḥ-pure āviḥ prādurbhavantīty api, kuto’surā ity arthaḥ ||31||

**krama-sandarbhaḥ : **durgamatvam eva darśayati—ime vayam iti ||31||

**viśvanāthaḥ :**arthaṁ na veda[bhā.pu. 8.5.30] iti yad uktaṁ, tat prapañcayati—ime iti | bahiḥ kāla-rūpeṇa antar antaryāmi-rūpeṇa āviḥ prakaṭām api gatiṁ caritram ṛṣayaḥ santo na vidmaḥ | itara-pradhānā rajas-tamo-mayāḥ kuto vidus taṁ namāmeti pūrveṇānvayaḥ vayaṁ devā ṛṣayaś ca yasya priyayā tanvā sattvenaiva sṛṣṭā api bahir antaś ca sattā-prakāśābhyām āviḥ prakaṭām api sūkṣmāṁ gatiṁ nirupādhi-svarūpaṁ na vidmaḥ | itara-pradhānā rajas-tamo-mayāḥ kuto viduḥ ? taṁ namāmeti pūrveṇānvayaḥ ||31||

—o)0(o—

**|| 8.5.32 || **

**pādau mahīyaṁ sva-kṛtaiva yasya**

**catur-vidho yatra hi bhūta-sargaḥ |**

**sa vai mahā-pūruṣa ātma-tantraḥ**

**prasīdatāṁ brahma mahā-vibhūtiḥ ||**

**śrīdharaḥ : **idānīṁ vairāja-rūpeṇa stuvan prārthayate | pādau mahīti dvādaśabhiḥ | yatra mahyāṁ jarā-yujādi-bhūta-sargaḥ sā mahī yasya pādau sa naḥ prasīdatu | ātma-tantraḥ pādādi-mattve’pi na tat para-tantraḥ | kutaḥ ? brahma apracyuta-rūpaḥ | tat kutaḥ ? mahatī vibhūtir aiśvaryaṁ yasya saḥ ||32||

**caitanya-mata-mañjuṣā :**ajitaṁ stutvā, tataś ca parātpparaṁ śrī-kṛṣṇaṁ ca stutvā idānīṁ virāḍ-rūpeṇa vartamānaṁ stauti dvādaśabhiḥ ||32||

**krama-sandarbhaḥ : **tathāpi brahmaṇo’pi pratiṣṭhā-rūpaṁ tam arvāg-dṛṣṭyaiva bhajemahīty āha—pādau mahīti dvādaśabhiḥ | brahma ca mahā-vibhūtir yasya, ato mahā-vibhūtīty atrāpi mahatī brahma-lakṣaṇā vibhūtir yasya sa ity eva ekādaśe [11.16] vibhūti-kathana-prasaṅge vistareṇa darśayiṣyate ||32||

**viśvanāthaḥ :** ato vayaṁ tava sthūlaṁ dṛśyaṁ vairāja-rūpaṁ jānīma iti vyañjayan prārthayate | pādau mahīti dvādaśabhiḥ | mahatyaḥ pṛthvī-jalādyā vibhūtayo yasya saḥ | prasīdatāṁ prasīdatu | brahma-mūrtitvād brahma | 


    pṛthivī vāyur ākāśa āpo jyotir ahaṁ mahān |


    vikāraḥ puruṣo’vyaktaṁ rajaḥ sattvaṁ tamaḥ param || [bhā.pu. 11.16.37] 

iti vibhūti-gaṇanādhyāye param ity asya brahmeti vyākhyānāt | parātparaṁ brahma ca te vibhūtayaḥ [sto.ra. 14] iti yāmunācārya-kṛta-stotrāc ca, brahmāpi mahā-vibhūtir yasyeti sandarbhaḥ | tataś ca prākṛte loke prākṛtyaḥ pṛthivy-ādayaḥ kṣudrā eva vibhūtaya iti tā eva nirdiśati pādāv iti cinmaya-mūrtes tasya pādayor vibhūtitvāt pādau iyaṁ mahī sva-kṛtā svenaiva sṛṣṭā yatra mahyāṁ jarāyujādiś caturvidhaḥ | sa vai sa tu mahā-puruṣa iti vairājo’yaṁ tu prākṛtaḥ puruṣaḥ iti bhāvaḥ | ātma-tantra-vairājo’yaṁ tu kāla-paratantreti bhāvaḥ ||32|| 

—o)0(o—

**|| 8.5.33 || **

**ambhas tu yad-reta udāra-vīryaṁ**[^36]

**sidhyanti jīvanty uta vardhamānāḥ |**

**lokā yato’thākhila-loka-pālāḥ**

**prasīdatāṁ naḥ sa**[^37]** mahā-vibhūtiḥ ||**

**madhvaḥ :** sūrya-soma-yamendrādīnṛte’nye lokapā api |


    adbhirjīvanti somāc ca mahendrādīn ṛte’khilāḥ |


    apāṁ somasya cendrādyāḥ sarve vai jīvana-pradāḥ ||[^38] iti ca ||33-34||

**śrīdharaḥ : **udāraṁ vīryaṁ śaktir yasya, tad ambho yasya retaḥ, sa naḥ prasīdatu | udāra-vīryatām āha, yato’mbhaso lokādayaḥ sidhyanti jāyante ||33||

**krama-sandarbhaḥ : **lokās traya iti pāṭhaḥ sarvatra | lokā yata iti svāmi-sammataḥ, śloka-labdhaś ca ||33||

**viśvanāthaḥ :** udāra-vīryaṁ mahā-śaktikaṁ, yato’mbhaso lokādayaḥ siddhyanti jāyante ||33||

—o)0(o—

**|| 8.5.34 || **

**somaṁ mano yasya samāmananti**

**divaukasāṁ yo balam andha āyuḥ |**

**īśo nagānāṁ prajanaḥ prajānāṁ**

**prasīdatāṁ naḥ sa**[^39]** mahā-vibhūtiḥ ||**

**śrīdharaḥ : **yaḥ somo devānām andho’nnam | ata eva balam āyuś ca | nagānāṁ vṛkṣāṇām | prakarṣeṇa janayati vardhayatīti prajanaḥ | taṁ yasya manaḥ samāmananti sa naḥ prasīdatu ||34||

**krama-sandarbhaḥ : **adhunā arvāk samanvantaṁ tatra pariharann aiśvarya-līlayor mahimānam āha—namo’stv iti | upaśāntā nirupadravā śaktir yasya svārājyasya tripād-vibhūteḥ sva-dhāmno lābhena pratipūritā tat-tad-aṁśena sambhāvitā ātmānaṁ svāṁśā yena nabhasvān iva vicitra-gatir līlā yasya tasmai ||34||

**viśvanāthaḥ :** yaḥ somo devānām andhaḥ, ata eva balam āyuś ca | nagānāṁ vṛkṣāṇāṁ, prakarṣeṇa janayatīti prajanaḥ śukrasya somātmakatvāt ||34||

—o)0(o—

**|| 8.5.35 || **

**agnir mukhaṁ yasya tu jāta-vedā**

**jātaḥ kriyā-kāṇḍa-nimitta-janmā |**

**antaḥ-samudre’nupacan**[^40]** sva-dhātūn**

**prasīdatāṁ naḥ sa mahā-vibhūtiḥ ||**[^41]

**madhvaḥ :** samudre udare ||35||[^42]

**śrīdharaḥ : **agnir yasya tu mukhaṁ jātaḥ | kathaṁ-bhūtaḥ ? jātaṁ vedo dhanaṁ yasmāt | kriyā-kāṇḍaṁ tat pratipādyaṁ karma, tan-nimittaṁ janma yasya | antaḥ samudre udara-madhye sva-dhātūn pākārhān evānnādīn anupacan | prasiddha-samudre’pi bāḍava-rūpeṇodakāny evānupacann agniḥ ||35||

**krama-sandarbhaḥ : _na vyākhyātam._**

**viśvanāthaḥ :** jātaṁ vedo dhanaṁ yasmāt saḥ | antaḥ-samudre udara-madhye | sva-dhātūn pākārhān evānnādīn pacan prasiddha-samudre’pi bāḍava-rūpeṇa jalāni ||35||

—o)0(o—

**|| 8.5.36 || **

**yac-cakṣur āsīt taraṇir deva-yānaṁ**

**trayīmayo brahmaṇa eṣa dhiṣṇyam |**

**dvāraṁ ca mukter amṛtaṁ ca mṛtyuḥ**[^43]

**prasīdatāṁ naḥ sa mahā-vibhūtiḥ ||**[^44]

**madhvaḥ :** amṛtasyeti mukter ity asya viśeṣaṇam ||36||

**śrīdharaḥ : **eṣa tariṇir yasya cakṣur āsīt | kathaṁ-bhūtaḥ ? deva-yānam arcir ādi-mārga-devatā | trayī-mayaḥ, saiṣā trayy eva vidyā tapati iti śruteḥ | brahmaṇo dhiṣṇyam upāsanā-sthānam | ya eṣo’ntar āditye hiraṇ-mayaḥ puruṣaḥ iti śruteḥ | mukter dvāraṁ deva-yānatvāt | amṛtaṁ ca puṇya-lokatvāt | mṛtyuś ca kālātmakatvāt | evaṁ-bhūtas taraṇir yasya cakṣuḥ, sa prasīdatu ||36||

**krama-sandarbhaḥ : _na vyākhyātam._**

**viśvanāthaḥ :** taraṇiḥ sūryaḥ devayānam | arcir-ādi-mārga-devatā | trayī-mayaḥ, saiṣā trayy eva vidyā tapati iti śruteḥ | brahmaṇo’dhiṣṇyam upāsanā-sthānam | ya eṣo’ntarādityo hiraṇmayaḥ puruṣa iti śruteḥ | mukter dvāraṁ deva-yānatvāt | amṛtaṁ ca puṇya-lokatvāt | mṛtyuś ca kālātmakatvāt ||36||

—o)0(o—

**|| 8.5.37 || **

**prāṇād abhūd yasya carācarāṇāṁ**

**prāṇaḥ saho balam ojaś ca vāyuḥ |**

**anvāsma samrājam ivānugā vayaṁ**

**prasīdatāṁ naḥ sa mahā-vibhūtiḥ ||**

**śrīdharaḥ : **kathaṁ-bhūto vāyuḥ ? carācarāṇāṁ saha-ādi-dharma-vān prāṇaḥ, yaṁ prāṇaṁ vayaṁ buddhy-ādy-adhiṣṭhātāro devāḥ samrājaṁ bhṛtyā ivāsmān anusṛtya sthitāḥ | evaṁ-bhūto vāyur yasya prāṇād abhūt saḥ ||37||

**krama-sandarbhaḥ : _na vyākhyātam._**

**viśvanāthaḥ : **yasya prāṇād vāyur ity anvayaḥ | yo vāyuś carācarāṇāṁ saha ādi-dharmavān prāṇaḥ, yaṁ prāṇaṁ vayaṁ buddhy-ādy-adhiṣṭhātāro devāḥ samrājaṁ bhṛtyā iva anvāsma ||37||

—o)0(o—

**|| 8.5.38 || **

**śrotrād diśo yasya hṛdaś ca khāni**

**prajajñire khaṁ puruṣasya nābhyāḥ |**

**prāṇendriyātmāsu-śarīra-ketaḥ**

**prasīdatāṁ naḥ sa mahā-vibhūtiḥ ||**

**śrīdharaḥ : **khāni deha-gatāni cchidrāṇi, prāṇaḥ pañca-vṛttiḥ, indriyāṇi ca, ātmā manaś ca, asavo nāga-kūrmādayaḥ, śarīraṁ ca, teṣāṁ ketam āśraya-bhūtaṁ khaṁ yasya puruṣasya nābhyāḥ prajajñe saḥ ||38||

**krama-sandarbhaḥ : _na vyākhyātam._**

**viśvanāthaḥ : **hṛdo yasya hṛdayākāśāt khāni deha-gata-cchidrāṇi nābhyāḥ sakāśāt khaṁ kīdṛśaṁ prāṇaḥ pañca-vṛttiś ca, indriyāṇi ca, ātmā manaś ca, asavo nāga-kūrmādayaḥ, śarīraṁ ca, teṣāṁ ketam āśraya-bhūtam ||38||

—o)0(o—

**|| 8.5.39 || **

**balān mahendras tri-daśāḥ prasādān**

**manyor girīśo dhiṣaṇād viriñcaḥ |**

**khebhyas tu chandāṁsy ṛṣayo meḍhrataḥ kaḥ**

**prasīdatāṁ naḥ sa mahā-vibhūtiḥ ||**

**śrīdharaḥ : **yasya balān mahendro jajñe | chandāṁsi ṛṣayaś ca khebhyaḥ | kaḥ prajā-patiḥ ||39||

**krama-sandarbhaḥ : _na vyākhyātam._**

**viśvanāthaḥ : **dhiṣaṇāyāḥ buddheḥ sakāśāt | khebhyo deha-cchidrebhyaḥ ||39||

—o)0(o—

**|| 8.5.40 || **

**śrīr vakṣasaḥ pitaraś chāyayāsan**

**dharmaḥ stanād itaraḥ pṛṣṭhato’bhūt |**

**dyaur yasya śīrṣṇo’psaraso vihārāt**

**prasīdatāṁ naḥ sa mahā-vibhūtiḥ ||**

**śrīdharaḥ, viśvanāthaḥ : **itaro’dharmaḥ ||40||

**krama-sandarbhaḥ : _na vyākhyātam._**

—o)0(o—

**|| 8.5.41 || **

**vipro mukhād brahma ca yasya guhyaṁ**

**rājanya āsīd bhujayor balaṁ ca |**

**ūrvor viḍ ojo’ṅghrir aveda-śūdrau**

**prasīdatāṁ naḥ sa mahā-vibhūtiḥ ||**

**śrīdharaḥ : **viḍ vaiśyaḥ | ojo naipuṇyaṁ tasya vṛttiḥ | aṅghrir aṅghri-jāv ity arthaḥ | aveda-śūdrau avedo veda-vyatiriktā śuśrūṣā, tad-vṛttimān śūdraś ca | pāṭhāntaraṁ sugamam ||41||

**krama-sandarbhaḥ : _na vyākhyātam._**

**viśvanāthaḥ : **mukhād vipraḥ | guhyaṁ brahma vedaś ca | viḍ vaiśyaḥ | ojo naipuṇyaṁ tasya vṛttiś ca | aṅghriḥ aṅghreḥ sakāśāt | avedaḥ veda-vyatiriktā śuśrūṣā-vṛttiḥ, tad-vṛttimān śūdraś ca | viśeṣo’ṅghrer abhavac ca śūdra iti ca pāṭhaḥ ||41||

—o)0(o—

**|| 8.5.42 || **

**lobho’dharāt prītir upary abhūd dyutir**

**nastaḥ paśavyaḥ sparśena kāmaḥ |**

**bhruvor yamaḥ pakṣma-bhavas tu kālaḥ**

**prasīdatāṁ naḥ sa mahā-vibhūtiḥ ||**

**śrīdharaḥ : **upary uttaroṣṭhāt | nasto nāsikātaḥ | dyutiḥ kāntiḥ | paśavyaḥ paśūnāṁ hitaḥ kāmaḥ sparśenābhūt ||42||

**krama-sandarbhaḥ : _na vyākhyātam._**

**viśvanāthaḥ : **upary uttaroṣṭhāt | nasto nāsikāto dyutiḥ | paśavyaḥ paśūnāṁ hitaḥ kāmaḥ sparśenābhūt ||42||

—o)0(o—

**|| 8.5.43 || **

**dravyaṁ vayaḥ karma guṇān viśeṣaṁ**

**yad-yogamāyā-vihitān vadanti |**

**yad durvibhāvyaṁ prabudhāpabādhaṁ**

**prasīdatāṁ naḥ sa mahā-vibhūtiḥ ||**

**śrīdharaḥ : **dravyaṁ bhūtāni | vayaḥ kālam | viśeṣaṁ bhautika-prapañcam | yad yasmād durvibhāvyam | kutaḥ ? prabudhāpabādhaṁ vidvadbhir apohyamānam | pāṭhāntare prabudhānāṁ māyety avabodho yasminn ity arthaḥ ||43||

**krama-sandarbhaḥ : _na vyākhyātam._**

**viśvanāthaḥ : **dravyaṁ pṛthivy-ādi trayoviṁśati-tattvam | vayaḥ kālam karma ca tad-dhetu-bhūtān guṇān sattvādīn yoga-māyayaiva vihitān sṛṣṭān vadanti | yad yebhyaḥ pṛthivy-ādibhyaḥ durvibhāvyam viśeṣaṁ prapañcaṁ ca vadanti | kīdṛśaṁ prakṛṣṭa-budhānām apabādhaṁ niṣedhaṁ prākṛtatvenāgrahaṇaṁ yasya tam | prabudhāvabodham iti pāṭhe durvibhāvyam api prakṛṣṭair budhair eva avabodhyam ity arthaḥ | tena yasya svarūpa-śakti-vṛtter yoga-māyāyā vibhūtiḥ sattvādi-guṇa-mayī māyā, tasyā vibhūtayaḥ kāla-karma-mahad-ādi pṛthivy-antāni tattvāni teṣāṁ vibhūtir idaṁ māyikaṁ viśvam evāsmābhir avagamyate iti vyañjitam ||43||

—o)0(o—

**|| 8.5.44 || **

**namo’stu tasmā upaśānta-śaktaye**

**svārājya-lābha-pratipūritātmane |**

**guṇeṣu māyā-raciteṣu vṛttibhir**

**na sajjamānāya nabhasvad-ūtaye ||**

**śrīdharaḥ : **tad evaṁ sa-prapañcam upavarṇya niṣprapañcam anuvarṇayan praṇamati—namo’stv iti | vṛttibhir darśanādibhiḥ | nabhasvān vāyus tasyeva ūtir līlā yasya tasmai ||44||

**krama-sandarbhaḥ : **adhunā arvāk sambandhaṁ tatra pariharann aiśvarya-līlayor mahimānam āha—namo’stv iti | upaśāntā nirupadravā śaktir yasya | svārājyasya tripād-vibhūteḥ sva-dhāmno lābhena pratipūritā tat-tad-aṁśena sambhāvitā ātmānaḥ svāṁśā yena | nabhasvān iva vicitra-gatir līlā yasya tasmai ||44||

**viśvanāthaḥ :** māyātītaṁ svarūpaṁ duravagamyaṁ kevalam asmābhir namanīyam evety āha—nama iti | upaśāntāḥ saṁvidādyā antaraṅgāḥ śaktayo yasya tasmai, svena svarūpa-śaktyaiva rājata iti svarāṭ tasya bhāvaḥ svārājyaṁ tenaiva lābhena pratipūrita ātmā mano yasya tasmai | 

nanu tarhi kathaṁ sṛṣṭy-ādy-āsaktis tatrāha—guṇeṣv iti vṛttibhir darśanādibhiḥ nabhasvato vāyor iva ūtiḥ sṛṣṭy-ādi-līlā yasya tasmai ||44||

—o)0(o—

**|| 8.5.45 || **

**sa tvaṁ no darśayātmānam asmat-karaṇa-gocaram |**

**prapannānāṁ didṛkṣūṇāṁ sasmitaṁ te mukhāmbujam ||**

**śrīdharaḥ : **sa-smitaṁ mukhāmbujaṁ didṛkṣūṇāṁ no’smac cakṣur-ādi-karaṇa-gocaraṁ yathā bhavaty evaṁ cātmānaṁ darśaya ||45||

**krama-sandarbhaḥ : **abhīṣṭam āha—sa tvam iti | asmākaṁ karaṇāny api gocarāḥ prakāśyāni yasya, tādṛśam apy ātmānaṁ darśayasva, svayaṁ prakāśaya ||45||

**viśvanāthaḥ :** nanu brahmann abhīpsitaṁ varaṁ gṛhāṇety ata āha—sa tvām iti | no’smākaṁ prapannānām asmān prapannān ātmānaṁ sva-svarūpaṁ darśaya | kiṁ nirviśeṣaṁ svarūpaṁ sa-viśeṣaṁ vā ? tatrāha—asmat-karaṇa-gocaraṁ sa-viśeṣam ity arthaḥ | tatrāpi sa-smitaṁ mukhāmbujam ||45||

—o)0(o—

**|| 8.5.46 || **

**tais taiḥ svecchā-bhūtai rūpaiḥ kāle kāle svayaṁ vibho |**

**karma durviṣahaṁ yan no bhagavāṁs tat karoti hi ||**

**śrīdharaḥ : **bhaktecchānuvartitvaṁ ca tava bahuśo dṛṣṭam evety āha—tais tair iti | yan no durviṣaham aśakyaṁ karma tad bhagavān svayam eva karoti hi ||46||

**krama-sandarbhaḥ : **sveṣāṁ bhaktānām icchayā bhṛteḥ puṣṭair āvirbhāvita-prakāśair ity arthaḥ ||46||

**viśvanāthaḥ :** bhakta-vātsalyaṁ bahuśaḥ smarann āha—svecchā-bhūtaiḥ sva-bhaktecchā-puṣṭaiḥ rūpair nṛsiṁhādibhiḥ yan no durviṣahaṁ karma tat svayam eva karoti ||46||

[atrānurūpārthakaṁ 4.31.14, yathā taror mūla- iti padyaṁ tathā 8.9.29 yad yujyate ity-ādi padyaṁ ca draṣṭavyam ]

—o)0(o—

**|| 8.5.47 || **

**kleśa-bhūry-alpa-sārāṇi karmāṇi viphalāni vā |**

**dehināṁ viṣayārtānāṁ na tathaivārpitaṁ tvayi ||**

**śrīdharaḥ : **na ca bahir mukhānām iva tvad-bhaktānām asmākaṁ tvayy arpitāni pūrva-puṇyāni viparīta-phalāni bhavitum arhantīty āha, kleśo bhūrir yeṣu | alpaṁ sāraṁ phalaṁ yeṣu | yad vā, viphalāny eva sakāmānāṁ karmāṇi | tvayy arpitaṁ tu naiva tathā ||47||

**krama-sandarbhaḥ : _na vyākhyātam._**

**viśvanāthaḥ :** na ca bahirmukhānām iva tvad-bhaktānām asmākaṁ tvayy arpitāni pūrva-puṇyāni viparīta-phalāni bhavitum arhantīty āha | krośo bhūri yeṣu alpaṁ sāraṁ phalaṁ yeṣu tāni tāny api yathā tvad-vimukhānāṁ karmāṇi vā evārthe viphalāny eva, tathā tvayy arpitaṁ bhaktānāṁ karma na ||47||

—o)0(o—

**|| 8.5.48 || **

**nāvamaḥ karma-kalpo’pi viphalāyeśvarārpitaḥ |**

**kalpate puruṣasyaiva sa hy ātmā dayito hitaḥ ||**

**śrīdharaḥ : **tatrāvaiphalyam upapādayati, avamo’lpo’pi karma-kalpaḥ karmābhāso’pīśvarārpitaś ced viphalāyāyāsāya na kalpate | hi yasmāt sa eṣa īśvaraḥ puruṣasyātmā | ata eva dayito hitaś ca | na hy ātmani dayite hite cārpitaṁ niṣphalaṁ syāt ||48||

**krama-sandarbhaḥ : _na vyākhyātam._**

**viśvanāthaḥ :** tvayy arpitam alpam api karma mahad bhavati, anarpitaṁ mahad api vyartham eva bhavatīty āha—neti | avamaḥ alpo’pi karma-kalpaḥ karmābhāso’pi na viphalāya | hi yasmāt | sa īśvaraḥ puruṣasyātmā dayito hitaś cety atas tad-ādarānādarāv eva karma-sāphalya-vaiphalya-hetū iti bhāvaḥ ||48||

—o)0(o—

**|| 8.5.49 || **

**yathā hi skandha-śākhānāṁ taror mūlāvasecanam |**

**evam ārādhanaṁ viṣṇoḥ sarveṣām ātmanaś ca hi ||**

**śrīdharaḥ : **ananta-phalatvam āha—yathā hi mūlāvasecanaṁ skandhānāṁ śākhānāṁ ca bhavati ||49||

**krama-sandarbhaḥ : _na vyākhyātam._**

**viśvanāthaḥ : **kiṁ ca, karmākaraṇe’pi viṣṇor ārādhane sati sarvāṇi karma-phalāni bhavanti, tad-ārādhanābhāve tāny api karmāṇi viphalāny eva bhavantīty etat sa-darśanam āha—yathā hīti ||49||

—o)0(o—

**|| 8.5.50 || **

**namas tubhyam anantāya durvitarkyātma-karmaṇe |**

**nirguṇāya guṇeśāya sattva-sthāya ca sāmpratam ||**

**śrīdharaḥ : **evaṁ saty api tvad-arpita-karmaṇāṁ tvad-bhaktānām asmākaṁ kiṁ-nimittam idaṁ duḥkham ? iti tvam eva vetsīty āśayenāha—nama iti | durvitarkyāṇy ātma-karmāṇi svabhāva-ceṣṭitāni yasya tasmai ||50||

**krama-sandarbhaḥ : _na vyākhyātam._**

**viśvanāthaḥ :** asmad-abhīpsitaṁ pūrayiṣyasi na vety antaṁ na prāpnuma ity āha—anantāya sarvajñānām apy asmākaṁ tvayi sārvajñyaṁ nāsty eva samprati tat kariṣyamānaṁ karma anumānenāpi na vidma ity āha—durvitarkyeti | nanu mat-kṛpām eva hetu-kṛtya bhaktānām indrādīnām abhīṣṭa-siddhir anumīyatāṁ tatra nety āha nirguṇāya kṛpayaiva guṇa-janyāṁ sampattim anartha-hetuṁ na dadāsi, guṇeśāyeti kṛpayaiva guṇa-janyāṁ sampattiṁ dadāsy apīti tayaiva tad-dvayānumāna-sambhavāt | tarhy evaṁ saṁśaye kathaṁ stauṣi ? tatrāha—sattvasthāya sattva-guṇasya samprati vṛddhi-kāla iti sāttvikān devān vardhayitum arahasīti eṣāṁ ca śuddha-bhakty-abhāvāt viṣaya-bhoga-vicchedaṁ kartuṁ ca nārhasīti niścayo’pi vartata iti bhāvaḥ ||50||

—o)0(o—

iti sārārtha-darśinyāṁ harṣiṇyāṁ bhakta-cetasām |

aṣṭame pañcamo’dhyāyaḥ saṅgataḥ saṅgataḥ satām ||*||

—o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    brahma-stutir nāma pañcamo’dhyāyaḥ |

|| 8.5 ||

(8.6)

**ṣaṣṭho’dhyāyaḥ**

**|| 8.6.1 ||**

**śrī-śuka uvāca—**

**evaṁ stutaḥ sura-gaṇair bhagavān harir īśvaraḥ |**

**teṣām āvirabhūd rājan sahasrārkodaya-dyutiḥ ||**

**śrīdharaḥ :**

ṣaṣṭhe punaḥ stutir viṣṇāv āvirbhūte suraiḥ kṛtā |

tan mantrāc cāsuraiḥ sākam amṛtārthe mahodyamaḥ ||

sahasrārkāṇām udaye dyutir iva dyutir yasya ||1||

**caitanya-mata-mañjuṣā : **evam ity-ādi | bhagavān śrī-kṛṣṇena saha bhedena harir iti sarveṣāṁ nāmnāṁ śrī-kṛṣṇa-paratvāt | sahasrārkodaya-dyutir iti sahasra-śabdo bahula-paraḥ ||1||

**krama-sandarbhaḥ : _na vyākhyātam._**

**viśvanāthaḥ :**

āvirbhūte harau ṣaṣṭhe brahmā tuṣṭāva taṁ punaḥ |

tan-mantraṇenāmṛtārthe baliṁ devāḥ prapedire ||o||

—o)0(o**—**

**|| 8.6.2 || **

**tenaiva sahasā sarve devāḥ pratihatekṣaṇāḥ |**

**nāpaśyan khaṁ diśaḥ kṣauṇīm ātmānaṁ ca kuto vibhum ||**

**śrīdharaḥ : **mahasā tejasā pratihatānīkṣaṇāni cakṣūṁṣi yeṣām ||2||

**caitanya-mata-mañjuṣā : **tenaiva mahasā sarve devāḥ pratihatekṣaṇa ātmānam api na dadṛśuḥ, astu tāvat śrī-kṛṣṇa-maha iti bhāvaḥ ||2||

**krama-sandarbhaḥ, viśvanāthaḥ :_na vyākhyātam._**

—o)0(o**—**

**|| 8.6.3-7 || **

**viriñco bhagavān dṛṣṭvā saha śarveṇa tāṁ tanum |**

**svacchāṁ marakata-śyāmāṁ kañja-garbhāruṇekṣaṇām ||**

**tapta-hemāvadātena lasat-kauśeya-vāsasā |**

**prasanna-cāru-sarvāṅgīṁ sumukhīṁ sundara-bhruvam ||**

**mahā-maṇi-kirīṭena keyūrābhyāṁ ca bhūṣitām |**

**karṇābharaṇa-nirbhāta- kapola-śrī-mukhāmbujām ||**

**kāñcī-kalāpa-valaya- hāra-nūpura-śobhitām |**

**kaustubhābharaṇāṁ lakṣmīṁ bibhratīṁ vana-mālinīm ||**

**sudarśanādibhiḥ svāstrair mūrtimadbhir upāsitām |**

**tuṣṭāva deva-pravaraḥ sa-śarvaḥ puruṣaṁ param |**

**sarvāmara-gaṇaiḥ sākaṁ sarvāṅgair avaniṁ gataiḥ ||**

**śrīdharaḥ : **tām āvirbhūtāṁ tanuṁ viriñco dṛṣṭvā tuṣṭāv eti pañcamenānvayaḥ | kañja-garbha-vad aruṇe īkṣaṇe yasya ||3|| 

tapta-hema-vad avadātena pītena lasatā kauśeya-vāsasā yuktām | prasannāni cārūṇi sarvāṇy aṅgāni yasyāḥ | śobhanaṁ mukhaṁ yasyāḥ | sundare bhruvau yasyāḥ ||4||

mahānto maṇayo yasmiṁs tena kirīṭena | karṇābharaṇe kuṇḍale tābhyaṁ nirbhātau yau kapolau tābhyāṁ śrīr mukhāmbuje yasyāḥ ||5||

kaustubha ābharaṇaṁ kaṇṭhe yasyāḥ | lakṣmīṁ vakṣasi bibhratīm ||6||

deva-pravaro brahmā | sarvāṅgair avaniṁ gataiḥ sāṣṭāṅgaṁ praṇataiḥ ||7||

**caitanya-mata-mañjuṣā : **tāṁ tanūm ity-ādi | tanūṁ śrī-vigrahaṁ marakata-śyāmam api svacchāṁ kanakābharaṇa-pīta-vasanādi-gaurimaṇy svabhāvendra-maṇi-śyāmasyāpi dhāmno marakata-śyāmatvam ||3|| 

**krama-sandarbhaḥ : **viriñca iti pañcakam ||3-7||

**viśvanāthaḥ :** viriñcaḥ tuṣṭāveti pañcamenānvayaḥ | tapta-hemavad avadātena pītena | karṇābharaṇena nirbhyātau vapolau yatra tādṛśaṁ śrī-mukham evāmbujaṁ yatra tām ||3-7||

—o)0(o**—**

**|| 8.6.8 ||**

**śrī-brahmovāca—**

**ajāta-janma-sthiti-saṁyamāyā-**

**guṇāya nirvāṇa-sukhārṇavāya |**

**aṇor aṇimne’parigaṇya-dhāmne**

**mahānubhāvāya namo namas te ||**

**śrīdharaḥ : **

anāvirāvirāseyaṁ nābhūtābhūd iti bruvan |

brahmābhipraiti nityatva-vibhutve bhagavat-tanoḥ || iti |

śrī-mūrter ayam āvirbhāva eva, na tv asmad-ādivaj janmādi tavāstīty āha—na jātā janmādayo yasya | kutaḥ ? aguṇāya, ato nirvāṇa-sukhasyārṇavāya, apāra-mokṣa-sukha-rūpāyety arthaḥ | tathāpy aṇor apy aṇimne’tisūkṣmāya, durjñānatvāt | vastutas tv aparigaṇyam iyattātītaṁ dhāma mūrtir yasya tasmai | na caitad asaṁbhāvitam, yato mahān acintyo’nubhāvo yasya tasmai ||8|| 

**krama-sandarbhaḥ : **ajāteti sthitir atra janmāntarāstitva-lakṣaṇaiva na nityā, tasyā vikāritvābhāvāt | nirvāṇa-sukhasya[^45] brahmānandasyārṇavāyeti bhagavattvenāvirbhāvasya parama-vaiśiṣṭyaṁ darśitam ||8|| 

**[bhagavat-sandarbhaḥ 32]:**atra “nirvāṇa-sukhārṇavāya” iti arṇavatva-rūpakeṇa nirvāṇa-sukha-mātratvaṁ nirasya, tato’py adhika-mahā-sukhatvam darśitam | tad uktaṁ śrī-dhruvena—


    yā nirvṛtis tanu-bhṛtāṁ tava pāda-padma-


    dhyānād bhavaj-jana-kathā-śravaṇena vā syāt |


    sā brahmaṇi sva-mahimany api nātha mā bhūt


    kiṁ tv antakāsi-lulitāt patatāṁ vimānāt || [bhā.pu. 4.9.10] iti |

tathā “aṇor aṇimne” iti procya aparimeya-dhāmna ity ukter acintya-śaktitva-rūpeṇa mahānubhāvatvena sarva-parimāṇādhāratvaṁ tatra darśitam iti viśeṣo’pi jñeyaḥ ||8|| 

**viśvanāthaḥ :** na jāto janma-sthityoḥ saṁyama uparamo yasyeti | kṛṣṇa-rāmādy-avatārāṇāṁ janma-sthityor nityatvaṁ, sthitir akarmakā jātasya cetanasya na sambhavatīti karmaṇo’pi nityatvam | aguṇāya prākṛta-guṇa-rahitāya, vinā heyair guṇādibhir[vi.pu. 6.5.79] iti, samasta-kalyāṇa-guṇātmakohi[vi.pu. 6.5.84] iti vaiṣṇavokter aprākṛta-ṣāḍguṇyavattvena bhagavattvam uktam | nirvāṇa-sukhārṇavāyeti brahmatvam | aṇor apy aṇimne atisūkṣmāyeti paramātmatvam | aparigaṇyam iyattātītaṁ dhāma mūrtir yasya tasmai iti tvan-mūrteḥ paricchinnatve’py acintya-śaktyā vibhutvaṁ coktam ||8|| 

—o)0(o**—**

**|| 8.6.9 || **

**rūpaṁ tavaitat puruṣarṣabhejyaṁ**

**śreyo’rthibhir vaidika-tāntrikeṇa |**

**yogena dhātaḥ saha nas tri-lokān**

**paśyāmy amuṣminn u ha viśva-mūrtau ||**

**śrīdharaḥ : **tan-mūrteḥ sanātanatvam aparimeyatvaṁ copapādayati—rūpam iti | he puruṣarṣabha! he dhātaḥ ! etat tava rūpaṁ vaidikena tāntrikeṇa ca yogenopāyena śreyo’rthibhiḥ sadā ijyaṁ pūjyaṁ, ato nedam idānīm apūrvaṁ jātam iti bhāvaḥ | 

nanu yūyaṁ devāḥ pūjyatvena prasiddhāḥ ? satyaṁ, sarve’py atraivāntarbhūtā ity āha | u aho, ha sphuṭam | amuṣmiṁs tvayi no’smāṁs trīn lokāṁś ca saha paśyāmi | tatra hetuḥ—viśvaṁ mūrtau yasya, atas tavaitad rūpaṁ paricchinnam api na bhavatīty arthaḥ ||9||

**caitanya-mata-mañjuṣā : **rūpaṁ tavaity-ādi | he puruṣrṣabha | tavaitad rūpaṁ śreyo’rthbhir ijyaṁ vaidikena tāntrikeṇa ca yogena | he dhātaḥ ! amuṣmin rūpe no’smān trilokaṁ ca saha militān paśyāmi | tvayy eva sarve dṛśyante, yatas tvaṁ viśva-mūrtiḥ, tava mūrtir eva sanātanī aparicchinnā ceti bhāvaḥ ||9||

**krama-sandarbhaḥ : _na vyākhyātam._**

**viśvanāthaḥ :**brahmābhipraiti nityatva-vibhutve bhagavat-tanoḥ [bhāvārtha-dīpikā 8.6.8] iti kārikā, tan-mūrteḥ sanātanatvam aparimeyatvaṁ copapādayati—rūpam iti | atrāvatārikā ca śrī-svāmi-pādānām atra dṛśyā ||9||

—o)0(o**—**

**|| 8.6.10 || **

**tvayy agra āsīt tvayi madhya āsīt**

**tvayy anta āsīd idam ātma-tantre |**

**tvam ādir anto jagato’sya madhyaṁ**

**ghaṭasya mṛtsneva paraḥ parasmāt ||**

**śrīdharaḥ : **viśva-mūrtitvam evāha, tvayīti | ghaṭasya mṛttikā yathā ādir antaś ca madhyaṁ ca tathā tvam asya jagataḥ | tatra hetuḥ, parasmāt pradhānād api paraḥ ||10||

**krama-sandarbhaḥ : **parasmād brahmaṇo’pi paraḥ brahmānubhavottara-bhāvy-anubhavaḥ, tasmād utkṛṣṭāvirbhāvaś ca | uktaṁ ca caturthe—yaḥ paraṁ raṁhasaḥ sākṣāt[bhā.pu. 4.24.28] iti | viṣṇu-purāṇe ca—sa brahma-pāraḥ para-pāra-bhūtaḥ[vi.pu. 1.15.55] iti | akṣarāt parataḥ paraḥ [mu.u. 2.1.2] iti śruteḥ ||10||

**viśvanāthaḥ :** viśva-mūrtitvam evāha—tvayīti ghaṭasya mṛttikā yathā ādir antaś ca madhyaṁ ca | tathā tvam asya jagataḥ | mṛttikādṛṣṭāntena prasaktaṁ pariṇāmaṁ vārayati parasmāt pradhānād api paraḥ | pradhānam eva viśva-rūpeṇa pariṇamati, na tu tvam iti bhāvaḥ ||10||

—o)0(o**—**

**|| 8.6.11 || **

**tvaṁ māyayātmāśrayayā svayedaṁ**

**nirmāya viśvaṁ tad-anupraviṣṭaḥ |**

**paśyanti yuktā manasā manīṣiṇo**

**guṇa-vyavāye’py aguṇaṁ vipaścitaḥ ||**

**śrīdharaḥ : **mṛttikādṛṣṭāntena pariṇāmaṁ prāptaṁ vārayati, tvam iti | svayā svādhīnayā | ata eva guṇānāṁ vyavāye pariṇāme’py aguṇam eva tvāṁ yuktāḥ paśyanti | manīṣiṇo vivekinaḥ | vipaścitaḥ śāstra-jñāḥ ||11||

**krama-sandarbhaḥ : **nanu, mṛttikā-dṛṣṭāntena paraḥ parasmād iti na saṅgacchate ? tatrāha—tvaṁ māyayeti | svayā svasya bahiraṅgāṁśa-rūpayā ātmāśrayayā svādhīnayā māyayā prakṛty-ākhyopādāna-rūpayā | tad uktaṁ śrī-bhagavatā—pṛthivī vāyur ākāśaḥ [bhā.pu. 11.16.37] ity-ādinā | tad-anupraviṣṭa iti mūrteḥ paricchinnāparicchinnatayācintya-śakti-maya-sthititvād iti bhāvaḥ ||11||

**viśvanāthaḥ :** nanu tarhi pradhānasyaiva viśva-hetutvam āyātaṁ na tu memeti | tatrāha—tvam iti | māyayā svayā sva-śaktyeti tava tataḥ paratve’pi tasyās tvac-chaktitvāt tvam evedaṁ viśvaṁ nirmāya tatra viśvasminn anupraviṣṭo vartase | māyayā kīdṛśyā ātmā tvam evāśrayo yasyā tayā tvad-adhīnayety arthaḥ | ato guṇa-vyavāye guṇa-pariṇāma-bhūte atra viśvasminn eva praviṣṭam apy aguṇaṁ guṇa-saṅga-rahitaṁ tvāṁ manasā yuktāḥ sa-manaskā janāḥ paśyanti | ye ca paśyanti ta eva manīṣiṇo vivekinaḥ | ta eva vipaścitaḥ śāstra-tātparya-vijñāḥ | ye na paśyanti ta evāvipaścito’manīṣiṇo’manaso’ndhāś ceti ||11||

—o)0(o**—**

**|| 8.6.12 || **

**yathāgnim edhasy amṛtaṁ ca goṣu**

**bhuvy annam ambūdyamane ca vṛttim |**

**yogair manuṣyā adhiyanti hi tvāṁ**

**guṇeṣu buddhyā kavayo vadanti ||**

**śrīdharaḥ : **etad eva sadṛṣṭāntam āha, yathāgniṁ kāṣṭhe mathanena, amṛtam ājyaṁ goṣu dohanādinā, bhuvy annaṁ vrīhy-ādi karṣaṇādinā, ambu ca khananena, udyamane puruṣa-kāre vāṇijyādinā | vṛttiṁ jīvikām | yad vā, ambu udyamane ghaṭī-yantrādinoddharaṇe | yogair upāyair manuṣyā adhiyanti prāpnuvanti, tathā kavayas tvaṁ buddhyā guṇeṣv adhiyanti vadanti ca ||12||

**krama-sandarbhaḥ : _na vyākhyātam._**

**viśvanāthaḥ : **kathaṁ māṁ paśyantīty atas tad-upāyaṁ sa-dṛṣṭāntam āha—yatheti | manuṣyā guṇeṣu guṇamaye jagati nirguṇaṁ tvāṁ yogair bhaktyāham ekayā grāhya iti tvad-ukter bhakti-bhedaiḥ adhiyanti prāpnuvanti buddhyā tvad-dattayā vadanti ca | tayā sahokti-pratyuktau kurvanti | edhasi kāṣṭhe agniṁ manthanena yatheti manthanam api gurūpadeśenaiva yathā jānanti tathaiva śrī-gurūpadiṣṭayā śravaṇa-kīrtanādi-bhaktyā mano manthanena muhur mathitayā tvāṁ paśyanti | 


    yasya svarūpaṁ kavayo vipaścito


    guṇeṣu dāruṣv iva jāta-vedasam |


    mathnanti mathnā manasā didṛkṣavo


    gūḍhaṁ kriyārthair nama īritātmane || [bhā.pu. 5.18.36] iti pañcamokteḥ |

sādhu-sāhāyya-bhūyastve tv alpāyāsenaivety atra dṛṣṭāntaḥ—goṣu amṛtaṁ dagdhaṁ dohanena yatheti vatsa-mukha-saṅghṛṣṭā pīna-prastutam ity arthaḥ | prācīna-bhakti-bīja-sad-bhāve tu bhakti-bāhulya-prāptyaiva tvat-prāptir ity atra dṛṣṭāntaḥ—bhuvi annaṁ karṣaṇādinā yathā | prācīna-sādhu-saṅga-bahu-bhakti-sad-bhāve tu pratibandhakābhāva eva tvat-prāptir ity atra dṛṣṭāntaḥ—ambu jalaṁ khananāt tadāvaraka-mṛttikādi-dūrīkaraṇena yatheti | labdha-bhaktīnāṁ tu bhajana-mātreṇa nityam eva tvat-prāptir ity atra dṛṣṭāntaḥ—udyamane vṛttiṁ nartaka-gāyakādīnāṁ prati sva-śilpodyamenaiva jīvikāṁ yatheti ||12||

—o)0(o**—**

**|| 8.6.13 || **

**taṁ tvāṁ vayaṁ nātha samujjihānaṁ**

**saroja-nābhāticirepsitārtham |**

**dṛṣṭvā gatā nirvṛtam adya sarve**

**gajā davārtā iva gāṅgam ambhaḥ ||**

**śrīdharaḥ : **he nātha saroja-nābha, ati-cirādīpsitam arthaṁ taṁ yogaika-prāpyaṁ tvāṁ samyag ujjihānam āvirbhavantaṁ pratyakṣato dṛṣṭvā’dya vayaṁ nirvṛtiṁ gatāḥ | davārtā dāvāgni-pīḍitāḥ.

**krama-sandarbhaḥ : _na vyākhyātam._**

**viśvanāthaḥ :** vayaṁ tu kṛtārthā evābhūmety āha—tam iti | tvām tvāṁ he saroja-nābha ! aticirepsitam arthaṁ paramārtha-vastu-rūpam ||13||

—o)0(o**—**

**|| 8.6.14 || **

**sa tvaṁ vidhatsvākhila-loka-pālā**

**vayaṁ yad arthās tava pāda-mūlam |**

**samāgatās te bahir-antar-ātman**

**kiṁ vānya-vijñāpyam aśeṣa-sākṣiṇaḥ ||**

**śrīdharaḥ : **yad vidheyaṁ tat kathayeti cet tatrāha, he antar ātman, aśeṣa-sākṣiṇas te bahiḥ kiṁ vānyair vijñāpyam asti ||14||

**krama-sandarbhaḥ : _na vyākhyātam._**

**viśvanāthaḥ :** tad vidhatsva yad arthā vayaṁ yat-prayojanāḥ tad eva spaṣṭaṁ vijñāpayateti cet tatrāha | he antarātman | aśeṣa-sākṣiṇas tava bahiḥ kiṁ jñāpyam ||14||

—o)0(o**—**

**|| 8.6.15 || **

**ahaṁ giritraś ca surādayo ye**

**dakṣādayo’gner iva ketavas te |**

**kiṁ vā vidāmeśa pṛthag-vibhātā**

**vidhatsva śaṁ no dvija-deva-mantram ||**

**śrīdharaḥ : **yūyam eva kiñcit kuruteti cet tatrāha, aham iti | agneḥ ketavo visphuliṅgā iva te tvatto vayaṁ pṛthag-vibhātāḥ santaḥ ātmanaḥ śaṁ śreyaḥ kiṁ vā vidmaḥ ? atas tvam eva dvijānāṁ devānāṁ ca mantraṁ vidhatsva | idaṁ kurutety upāyam upadiśety arthaḥ ||15||

**krama-sandarbhaḥ : _na vyākhyātam._**

**viśvanāthaḥ :** nanu, yūyaṁ sarvajñā mābhūt | subuddhayaś cāturyavantaś ca bhavatheti vā ato’tra saṅkaṭe yaḥ pratīkāraḥ sambhavati taṁ brūta | yathā yuṣmad-aśakyam api tam ahaṁ niṣpādayāmīti cet, tatrāha—aham iti | agneḥ ketavo visphuliṅgā iva ketur dyūtau patākāyām iti koṣāt te tvatto vayaṁ pṛthag-vibhātāḥ santaḥ ātmanāṁ śaṁ śreyaḥ kiṁ vā vidmaḥ ? na kim api, tasmāt tvam eva naḥ śaṁ vidhatsva | dvijānāṁ mantraṁ ca vidhatsva idaṁ kurutety upāyam api upadiśa | asmākaṁ buddhi-cāturyādikaṁ tu rasātalaṁ yātv iti ||15||

—o)0(o**—**

**|| 8.6.16 ||**

**śrī-śuka uvāca——**

**evaṁ viriñcādibhir īḍitas tad**

**vijñāya teṣāṁ hṛdayaṁ yathaiva |**

**jagāda jīmūta-gabhīrayā girā**

**baddhāñjalīn saṁvṛta-sarva-kārakān ||**

**śrīdharaḥ : **hṛdayaṁ mantra upadeṣṭavya ity abhipretaṁ yathā tathaiva vijñāya jagāda, saṁvṛtāni niyamitāni sarvaṇi kārakāṇīndriyāṇi yais tān ||16||

**krama-sandarbhaḥ : **tad īḍitaṁ vijñāyāvadhārya yathā teṣāṁ hṛdayaṁ, tathā jagāda ||16||

**viśvanāthaḥ :** teṣāṁ devānāṁ yathā hṛdayam asmākam amarāvatī-prāptau kām api mantraṇāṁ bhagavān eva dadātv iti yathā manogataṁ tat tathaivety arthaḥ | saṁvṛta-sarva-kārakān niyata-sarvendriyān ||16||

—o)0(o**—**

**|| 8.6.17 || **

**eka eveśvaras tasmin sura-kārye sureśvaraḥ**[^46]** |**

**vihartu-kāmas tān āha samudronmathanādibhiḥ ||**

**śrīdharaḥ : **īśvarasyāpi tathaivābhipretam ity āha | eka eveśvaraḥ samartho’pi ||17||

**krama-sandarbhaḥ : **nṛpeśvara iti sva-sambandhoktiḥ ||17||

**viśvanāthaḥ : _na vyākhyātam._**

—o)0(o**—**

**|| 8.6.18 ||**

**śrī-bhagavān uvāca——**

**hanta brahmann aho śambho he devā mama bhāṣitam |**

**śṛṇutāvahitāḥ sarve śreyo vaḥ syād yathā surāḥ ||**

**śrīdharaḥ : **he surāḥ, he devāḥ, anye ca gandharvādayaḥ ||18||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.6.19 || **

**yāta dānava-daiteyais tāvat sandhir vidhīyatām |**

**kālenānugṛhītais tair yāvad vo bhava ātmanaḥ ||**

**śrīdharaḥ : **vaḥ ātmanaḥ svato yāvad bhavo veddhir bhavati ||19||

**krama-sandarbhaḥ : _na vyākhyātam._**

**viśvanāthaḥ :** abhavaḥ sampatty-abhāvo yāvat-sampattau tu jātāyāṁ vigraha eva vidheya iti bhāvaḥ ||19||

—o)0(o**—**

**|| 8.6.20 || **

**arayo’pi hi sandheyāḥ sati kāryārtha-gaurave |**

**ahi-mūṣikavad devā hy arthasya padavīṁ gataiḥ ||**

**śrīdharaḥ : **arthasya prayojanasya padavīṁ siddhiṁ prāptaiḥ paścād ahi-mūṣakavad vadhya-ghātaka-bhāvena vartitavyam iti śeṣaḥ | yad vā, peṭikāyāṁ niruddho’hir yathā nirgama-dvāra-vidhānārthaṁ prathamaṁ mūṣakeṇa sandhiṁ vidhatte, paścāt tam eva kadācid bhakṣayati, tathā’rtha-mārga-pravṛttaiḥ prathamaṁ sandheyā ity arthaḥ ||20||

**krama-sandarbhaḥ : **ahi-mūṣikavad iti mahā-jalāplavādau tayoḥ saṁvāsa-darśanāt ||20||

**viśvanāthaḥ :** nītim upadiśati araya iti | ahi-mūṣiketi daivāt peṭikāyāṁ niruddho’hir yathā nirgama-dvāra-vidhānārthaṁ prathamaṁ mūṣikeṇa samaṁ sandhiṁ vidhatte paścāt tam eva bhuṅkte evaṁ svārtha-padavīṁ gataiḥ | paścād etān vadhiṣyāma iti vyavasāyavarti bhavadbhiḥ ||20||

—o)0(o**—**

**|| 8.6.21 || **

**amṛtotpādane yatnaḥ kriyatām avilambitam |**

**yasya pītasya vai jantur mṛtyu-grasto’maro bhavet ||**

**śrīdharaḥ : **tatas taiḥ saha yat kāryaṁ tad āha—amṛtotpādana iti | yasyāmṛtasya pītasya sataḥ ||21||

**krama-sandarbhaḥ : **yasyeti yasmin pīte satīty arthaḥ ||21||

**viśvanāthaḥ :** yasya pītasya yasmin pīte sati ||21||

—o)0(o**—**

**|| 8.6.22-23 || **

**kṣiptvā kṣīrodadhau sarvā vīrut-tṛṇa-latauṣadhīḥ |**

**manthānaṁ mandaraṁ kṛtvā netraṁ kṛtvā tu vāsukim ||**

**sahāyena mayā devā nirmanthadhvam atandritāḥ |**

**kleśa-bhājo bhaviṣyanti daityā yūyaṁ phala-grahāḥ ||**

**śrīdharaḥ : **netraṁ rajjum | nanu tarhi te’py amṛta-pānenāmarāḥ syus tatrāha, kleśa-bhāja iti.

**krama-sandarbhaḥ : _na vyākhyātam._**

**viśvanāthaḥ :** kṣiptveti dugdha-yogena mathita-vīrudhādi-kvātha-pariṇāma evāmṛtaṁ bhavatīti bhāvaḥ | netraṁ rajjum | sahāyena mayety etat phalam āha—kleśa-bhāja iti | phala-grahāḥ phalam amṛtaṁ yūyam eva prāpyathety arthaḥ ||22-23 ||

—o)0(o**—**

**|| 8.6.24 || **

**yūyaṁ tad anumodadhvaṁ yad icchanty asurāḥ surāḥ |**

**na saṁrambheṇa sidhyanti sarvārthāḥ sāntvayā yathā ||**

**śrīdharaḥ : **balibhiḥ saha-kāribhiḥ sādhyā arthās tad-anusaraṇaṁ vinā na sidhyantīti kṛtvā sāmādikam upadiśati—yūyam iti dvābhyām | he surāḥ ! saṁrambheṇa saṁbhrameṇa sāntvayā sāma-mārgeṇa yathā sidhyanti ||24||

**krama-sandarbhaḥ : **samrambheṇa krodhena ||24||

**viśvanāthaḥ :** he surāḥ ! saṁrambheṇa vigraheṇa sāntvayā sāmnā yathā ||24||

—o)0(o**—**

**|| 8.6.25 || **

**na bhetavyaṁ kālakūṭād viṣāj jaladhi-sambhavāt |**

**lobhaḥ kāryo na vo jātu roṣaḥ kāmas tu vastuṣu ||**

**śrīdharaḥ : **vastuṣu mathanād utpanneṣu ||25||

**krama-sandarbhaḥ : **lobho dṛṣṭe vastuni, kāmas tv adṛṣṭe vastuni ||25||

**viśvanāthaḥ :** tuś cārthe ratnādiṣu na lobhaḥ teṣv evāsurair nīteṣu satsu na roṣaḥ | strī-ratneṣu na kāmaś ca kārya ity arthaḥ | vastuṣu mathanād utpanneṣu ||25||

—o)0(o**—**

**|| 8.6.26 ||**

**śrī-śuka uvāca—**

**iti devān samādiśya bhagavān puruṣottamaḥ |**

**teṣām antardadhe rājan svacchanda-gatir īśvaraḥ ||**

**śrīdharaḥ : **surās tu balim upeyur upajagmuḥ ||26||

**krama-sandarbhaḥ : _na vyākhyātam._**

**viśvanāthaḥ :** teṣām īśvaraḥ ||26||

—o)0(o**—**

**|| 8.6.27 || **

**atha tasmai bhagavate namaskṛtya pitāmahaḥ |**

**bhavaś ca jagmatuḥ svaṁ svaṁ dhāmopeyur baliṁ surāḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** surās tu balim upeyur upajagmuḥ ||27||

—o)0(o**—**

**|| 8.6.28 || **

**dṛṣṭvārīn apy asaṁyattān jāta-kṣobhān sva-nāyakān |**

**nyaṣedhad daitya-rāṭ ślokyaḥ sandhi-vigraha-kālavit ||**

**śrīdharaḥ : **asaṁyattān api dṛṣṭvā | ślokyaḥ kīrty-arhaḥ ||28||

**krama-sandarbhaḥ : **asaṁyattān apy arīn dṛṣṭvā sva-nāyakān daityān nyaṣedhat | kīdṛśān ? jāta-kṣobhān hantum udyatān ity arthaḥ ||28||

**viśvanāthaḥ :** asaṁyattān adhṛta-kavacāstrādīn api dṛṣṭvā sva-nāyakān svasenāpatīn jāta-kṣobhān hatum udyatān | ślokyo yaśasvī ||28||

—o)0(o**—**

**|| 8.6.29 || **

**te vairocanim āsīnaṁ guptaṁ cāsura-yūtha-paiḥ |**

**śriyā paramayā juṣṭaṁ jitāśeṣam upāgaman ||**

**śrīdharaḥ : **vairocaniṁ balim | jitam aśeṣaṁ trai-lokyaṁ yena tam ||29||

**krama-sandarbhaḥ : _na vyākhyātam._**

**viśvanāthaḥ :** jitāśeṣaṁ sarva-dig-vijayinam ||29||

—o)0(o**—**

**|| 8.6.30 || **

**mahendraḥ ślakṣṇayā vācā sāntvayitvā mahā-matiḥ |**

**abhyabhāṣata tat sarvaṁ śikṣitaṁ puruṣottamāt ||**

**śrīdharaḥ : **tat sarvam amṛtonmathanādi ||30||

**krama-sandarbhaḥ, viśvanāthaḥ :_na vyākhyātam._**

—o)0(o**—**

**|| 8.6.31 || **

**tat tv arocata daityasya tatrānye ye’surādhipāḥ |**

**śambaro’riṣṭanemiś ca ye ca tripura-vāsinaḥ ||**

**śrīdharaḥ : **tatra ye anye cāsurādhipāḥ pauloma-kāleyādayaḥ śambarādayaś ca tebhyaś cārocata ||31||

**krama-sandarbhaḥ : _na vyākhyātam._**

**viśvanāthaḥ :** daityasya daityāya ye’nye tebhyaś ceti utpatsyamānam amṛtaṁ durbalānimāṁs tiraskṛtya vayam eva grahīṣyāma ity abhirpāyeṇārocata ||31||

—o)0(o**—**

**|| 8.6.32 || **

**tato devāsurāḥ kṛtvā saṁvidaṁ kṛta-sauhṛdāḥ |**

**udyamaṁ paramaṁ cakrur amṛtārthe parantapa ||**

**śrīdharaḥ : **saṁvidaṁ samayam ||32||

**krama-sandarbhaḥ : _na vyākhyātam._**

**viśvanāthaḥ :** saṁvidaṁ saṅketaṁ saṁvādaṁ vā | saṁvid yuddhe pratijñāyām ācāre nāmni toṣaṇe | saṁbhāṣaṇe kriyākāre saṅketa-jñānayor apīty ajayah ||32||

—o)0(o**—**

**|| 8.6.33 || **

**tatas te mandara-girim ojasotpāṭya durmadāḥ |**

**nadanta udadhiṁ ninyuḥ śaktāḥ parigha-bāhavaḥ ||**

**śrīdharaḥ : **parighā iva bāhavo yeṣām.

**krama-sandarbhaḥ : _na vyākhyātam._**

**viśvanāthaḥ :** parighā iva bāhavo yeṣām ||33||

—o)0(o**—**

**|| 8.6.34 || **

**dūra-bhārodvaha-śrāntāḥ śakra-vairocanādayaḥ |**

**apārayantas taṁ voḍhuṁ vivaśā vijahuḥ pathi ||**

_na katamenāpi vyākhyātam._

—o)0(o**—**

**|| 8.6.35 || **

**nipatan sa giris tatra bahūn amara-dānavān |**

**cūrṇayām āsa mahatā bhāreṇa kanakācalaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** yataḥ kanakācalaḥ kanaka-mayatvān na calatīti acalaḥ | kanakasya prastarādy-apekṣayā bhārādhikyāt ||35||

—o)0(o**—**

**|| 8.6.36 || **

**tāṁs tathā bhagna-manaso bhagna-bāhūru-kandharān |**

**vijñāya bhagavāṁs tatra babhūva garuḍa-dhvajaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** babhūva āvirbabhūva ||36||

—o)0(o**—**

**|| 8.6.37 || **

**giri-pāta-viniṣpiṣṭān vilokyāmara-dānavān |**

**īkṣayā jīvayām āsa nirjarān nirvraṇān yathā ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **yathā yathāvat | nirjarān nirvraṇān kṛtveti śeṣaḥ ||37||

—o)0(o**—**

**|| 8.6.38-39 || **

**giriṁ cāropya garuḍe hastenaikena līlayā |**

**āruhya prayayāv abdhiṁ surāsura-gaṇair vṛtaḥ ||**

**avaropya giriṁ skandhāt suparṇaḥ patatāṁ varaḥ |**

**yayau jalānta utsṛjya hariṇā sa visarjitaḥ ||**

**madhvaḥ:**anantoḍho mandaras tu yadā vaivasvatāntaram |

amṛtārthaṁ suparṇoḍho raivatasyāntare manoḥ || iti brāhme ||38-39||[^47]

**śrīdharaḥ : **visarjitaḥ prasthāpitaḥ | suparṇe tatra sthite vāsuker āgamanāyogād iti bhāvaḥ ||39||

**krama-sandarbhaḥ : _na vyākhyātam._**

**viśvanāthaḥ : **visarjitaḥ anyatra prasthāpitaḥ | suparṇe tatra sthite vāsuker āgamanāyogād iti bhāvaḥ ||38-39 ||

iti sārārtha-darśinyāṁ harṣiṇyāṁ bhakta-cetasām |

ṣaṣṭho’yam aṣṭama-skandhe saṅgataḥ saṅgataḥ satām ||*||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe ṣaṣṭho’dhyāyaḥ |

||6||

(8.7)


### saptamo’dhyāyaḥ

**|| 8.7.1 ||**

**śrī-śuka uvāca——**

**te nāga-rājam āmantrya phala-bhāgena vāsukim |**

**parivīya girau tasmin netram abdhiṁ mudānvitāḥ ||**

**śrīdharaḥ :**

saptame mathano’dbhūta- viṣa-bhītyākhilair janaiḥ |

stutaḥ sankṛpayā rudraḥ papau viṣam itīryate ||

phala-bhāgena tavāpy amṛte bhāgo bhaviṣyatīty āmantrya saṁmantrya vaṣukiṁ netraṁ girau parivīya saṁveṣṭyābdhiṁ mathitum ārebhire ||1||

**krama-sandarbhaḥ :**ta iti sārdhakam ||1||

**viśvanāthaḥ :**

saptame kacchapodbhūtiḥ sindhu-mantho-viṣodgamaḥ |

janaiḥ stutyā śivenaiva viṣa-pānam itīryate ||o||

nāgarājaṁ vāsukim | tavāpy amṛte bhāgo bhaviṣyatīti saṁmantrya taṁ girau parivīya netraṁ kṛtvā pariveṣṭya ārebhire mathitum iti śeṣaḥ ||1||

—o)0(o**—**

**|| 8.7.2 || **

**ārebhire surā yattā amṛtārthe kurūdvaha |**

**hariḥ purastāj jagṛhe pūrvaṁ devās tato’bhavan ||**

**śrīdharaḥ : **vāsuker mukhaṁ tīvraṁ daityān grāhayitum eva pūrvaṁ hariḥ purastān mukhe jagṛhe | tato’bhavan mukhaṁ jagṛhuḥ |

**krama-sandarbhaḥ :**tatas tasminn abhavan ||2||

**viśvanāthaḥ :** vāsuker mukhaṁ tīvraṁ daityān grāhayitum eva hariḥ purastān mukhaṁ jagrāha | abhavan te ca mukhaṁ jagṛhuḥ ity arthaḥ ||2||

—o)0(o**—**

**|| 8.7.3-4 || **

**tan naicchan daitya-patayo mahā-puruṣa-ceṣṭitam |**

**na gṛhṇīmo vayaṁ puccham aher aṅgam amaṅgalam |**

**svādhyāya-śruta-sampannāḥ prakhyātā janma-karmabhiḥ ||**

**iti tūṣṇīṁ sthitān daityān vilokya puruṣottamaḥ |**

**smayamāno visṛjyāgraṁ pucchaṁ jagrāha sāmaraḥ ||**

**śrīdharaḥ : _na vyākhyātam._**

**krama-sandarbhaḥ :**tan-mukha-dhāraṇa-rūpaṁ mahā-puruṣa-ceṣṭitaṁ naicchan, tatrerṣām akurvann ity arthaḥ ||3-4||

**viśvanāthaḥ :** mānaṁ gṛhītvā viṣa-jvālayā yūyam eva mriyadhvam ity abhiprāyeṇa smayamānaḥ ||3-4||

—o)0(o**—**

**|| 8.7.5 || **

**kṛta-sthāna-vibhāgās ta evaṁ kaśyapa-nandanāḥ |**

**mamanthuḥ paramaṁ yattā amṛtārthaṁ payo-nidhim ||**

**śrīdharaḥ : **kṛto dhāraṇe sthāna-vibhāgo yaiḥ ||5||

**krama-sandarbhaḥ :**kaśyapa-nandanā iti ṣaṣṭha-saptama-manvantare devānām aikyaṁ bodhayati | tena tad-bhedena indrādi-bhedaś ca prāyika eveti jñeyam | tat tac ca puṇyādhikya-nyūnatvābhyāṁ samādheyam | yathātra ṣaṣṭha-manvantarādau jātānām ākasmika-trailokya-nāśena prāyo nāśāt tan-madhya-jātānāṁ saptama-manvantarānuvṛttiḥ, yathoktaṁ caturthe prāk sarge pralayaṁ gate [bhā.pu. 4.30.49] iti | paramaṁ yathā bhavati, tathā yattāḥ kṛta-yatnāḥ ||5||

**viśvanāthaḥ :_na vyākhyātam._**

—o)0(o**—**

**|| 8.7.6-7 || **

**mathyamāne’rṇave so’drir anādhāro hy apo’viśat |**

**dhriyamāṇo’pi balibhir gauravāt pāṇḍu-nandana ||**

**te sunirviṇṇa-manasaḥ parimlāna-mukha-śriyaḥ |**

**āsan sva-pauruṣe naṣṭe daivenātibalīyasā ||**

**śrīdharaḥ : **daivena hetunā sva-pauruṣe naṣṭe sati ||6-7||

**krama-sandarbhaḥ : **anādhāra iti tala-stha-mṛttikāyāḥ kardama-prāyatvāt anyathā prathamam eva magnaḥ syāt ||6||

**viśvanāthaḥ : _na vyākhyātam._**

—o)0(o**—**

**|| 8.7.8 || **

**vilokya vighneśa-vidhiṁ tadeśvaro**

**duranta-vīryo’vitathābhisandhiḥ |**

**kṛtvā vapuḥ kacchapam adbhutaṁ mahat**

**praviśya toyaṁ girim ujjahāra ||**

**śrīdharaḥ : **vighneśasya vidhiṁ tena racitaṁ vighnam | avitathaḥ satyo’bhisandhiḥ saṅkalpo yasya ||8||

**krama-sandarbhaḥ :**vighneśa-vidhi-śabdasya vighna-vācitva-mātre tātparyam, na tu vighneśa-racitatve sthala-jala-ruha-śabdavat, tasyāpi devatāsv ekatvāt[^48] ||8||

**viśvanāthaḥ :** vighne īṣṭe samartho bhavatīti vighneśo yo vidhis taṁ vilokya asmin vighne | ayam eva prakāro yogya iti vicārya kācchapaṁ vapuḥ kṛtvā ujjahāra ūrdhvaṁ prati nītavān | kacchapa-jāter eva jalādhaḥ-

stha-vastūrdhvānayane yogyatā svābhāvikīti vimṛśyeti bhāvaḥ | avitathābhisandhiḥ satya-saṅkalpaḥ ||8|| 

—o)0(o**—**

**|| 8.7.9 || **

**tam utthitaṁ vīkṣya kulācalaṁ punaḥ**

**samudyatā nirmathituṁ surāsurāḥ |**

**dadhāra pṛṣṭhena sa lakṣa-yojana-**

**prastāriṇā dvīpa ivāparo mahān ||**

**śrīdharaḥ : **lakṣa-yojanaḥ prastāro vistāro’syāstīti tathā tena pṛṣṭhena ||9||

**krama-sandarbhaḥ :_na vyākhyātam._**

**viśvanāthaḥ :** taṁ ca kulācalaṁ sa kacchapaḥ pṛṣṭhena dadhāra | mahān jalādhaḥstho jambū-dvīpa ivety arthaḥ ||9||

—o)0(o**—**

**|| 8.7.10 || **

**surāsurendrair bhuja-vīrya-vepitaṁ**

**paribhramantaṁ girim aṅga pṛṣṭhataḥ |**

**bibhrat tad-āvartanam ādi-kacchapo**

**mene’ṅga-kaṇḍūyanam aprameyaḥ ||**

**śrīdharaḥ : **yasya girer āvartanaṁ bhramaṇam aṅga-kaṇḍūyanaṁ nene |

**krama-sandarbhaḥ :_na vyākhyātam._**

**viśvanāthaḥ :** pṛṣṭhopari gurutara-parvata-paribhramaṇe na ca tasya kaṣṭam | pratyuta sukham evābhūd ity āha sureti ||10||

—o)0(o**—**

**|| 8.7.11 || **

**tathāsurān āviśad āsureṇa**

**rūpeṇa teṣāṁ bala-vīryam īrayan |**

**uddīpayan deva-gaṇāṁś ca viṣṇur**

**daivena nāgendram abodha-rūpaḥ ||**

**śrīdharaḥ : **āsureṇāsurākāreṇa daivena devākāreṇa rūpeṇāviśat ||11||

**krama-sandarbhaḥ :** tathety atra bhagavato bhakti-rasa-poṣaka-līlā-vaicittryārtham eva tat-tad-rūpeṇa tat-tad-āveśa iti jñeyam | āsureṇa rājasena, daivena sāttvikena rūpeṇa, śakti-viśeṣeṇa | abodhas tu tāmasaḥ | atra tāmasa-śaktyā vāsukim uddīpayan saṁvardhayann ity arthaḥ ||11||

**viśvanāthaḥ :** katipaya-kṣapānantaraṁ teṣāṁ manthane sāmarthyābhāvaṁ vāsukeś saṅgharṣaṇa-pīḍayā prāṇa-tyāgam iva vilokya kṛpayā prabhur evaṁ vidadhāv ity āha—tatheti āsureṇa rājasyā śaktyety arthaḥ | īrayan pravartayan daivena rūpeṇa sāttvikyā śaktyety arthaḥ | abodha-rūpas tāmasa-śaktimayaḥ sann ity arthaḥ | abodha iti mohena tasya pīḍā-bodho nābhūd iti bhāvaḥ ||11||

—o)0(o**—**

**|| 8.7.12 || **

**upary agendraṁ giri-rāḍ ivānya**

**ākramya hastena sahasra-bāhuḥ |**

**tasthau divi brahma-bhavendra-mukhyair**

**abhiṣṭuvadbhiḥ sumano-'bhivṛṣṭaḥ ||**

**śrīdharaḥ :_na vyākhyātam._**

**krama-sandarbhaḥ :**divi brahma-bhavendra-mukhyair ity atra bhavasya kailāse, divi ca mahendrādīnāṁ kṣīroda-tīre divi ca kāya-vyūho jñeyaḥ ||12||

**viśvanāthaḥ :** tataś ca mandaram ūrdhvam ucchalantaṁ vīkṣya yat kṛtavāṁs tad āha—uparīti brahmādi-mukhyair viṣṇu-pārṣadair ity arthaḥ | yad vā | indrādīnāṁ kṣīroda-tīre divi ca kāya-vyūho jñeyaḥ ||12||

—o)0(o**—**

**|| 8.7.13 || **

**upary adhaś cātmani gotra-netrayoḥ**

**pareṇa te prāviśatā samedhitāḥ |**

**mamanthur abdhiṁ tarasā madotkaṭā**

**mahādriṇā kṣobhita-nakra-cakram ||**

**śrīdharaḥ : **ātmani deva-daitya-madhye | gotre dārdhya-rūpeṇa, netre abhedyābodha-rūpeṇa, pareṇa hariṇā kṣobhitaṁ nakrāṇāṁ cakraṁ samūho yasmin ||13||

**krama-sandarbhaḥ :_na vyākhyātam._**[^49]

**viśvanāthaḥ :** tad evam upari sahasra-bāhu-rūpeṇa ātmani daitya-deva-samūhe āsura-daiva-rūpeṇa gotre dārḍhya-rūpeṇa netre abodha-rūpeṇa praviśatā pareṇa hariṇā ||13||

—o)0(o**—**

**|| 8.7.14 || **

**ahīndra-sāhasra-kaṭhora-dṛṅ-mukha-**

**śvāsāgni-dhūmāhata-varcaso’surāḥ |**

**pauloma-kāleya-balīlvalādayo**

**davāgni-dagdhāḥ saralā ivābhavan ||**

**śrīdharaḥ : **dṛśaś ca mukhāni ca śvāsāś ca | ahīndrasya sāhasram aparimitāḥ kaṭhorā ye dṛg ādayas tebhyo nirgatābhyām agni-dhūmābhyām āhataṁ varco yeṣāṁ te saralā druma-viśeṣāḥ |

**krama-sandarbhaḥ :**ahīndra-sāhasrāḥ sahasra-saṅkhyayaiva parivṛtāḥ, na tu śatādhika-saṅkhyayā ||14||

**viśvanāthaḥ :** ā samyag eva hata-varcasaḥ śaralā druma-bhedāḥ ||14||

—o)0(o**—**

**|| 8.7.15 || **

**devāṁś ca tac-chvāsa-śikhā-hata-prabhān**

**dhūmrāmbara-srag-vara-kañcukānanān |**

**samabhyavarṣan bhagavad-vaśā ghanā**

**vavuḥ samudrormy-upagūḍha-vāyavaḥ ||**

**śrīdharaḥ : **devāṁs tu bhagavad-vaśā ghanāḥ samabhyavarṣan | samudrormibhir upagūḍhā vāyavaś ca śītalā vavur vāntisma | kathaṁ bhūtān | tasyāhīndrasya śvāsa-śikhābhirhatā prabhā yeṣām | dhūmrāṇy ambarādīni yeṣām ||15||

**krama-sandarbhaḥ :_na vyākhyātam._**

**viśvanāthaḥ :** devāṁś ca dūravartinas tat-puccha-dhāriṇo’pi | sudhā na jāyeteti manthanādhikyād asāra-bhāge niḥsṛta eva sudhodgama-sambhavād iti bhāvaḥ ||15||

—o)0(o**—**

**|| 8.7.16 || **

**mathyamānāt tathā sindhor devāsura-varūtha-paiḥ |**

**yadā sudhā na jāyeta nirmamanthājitaḥ svayam ||**

**śrīdharaḥ, viśvanāthaḥ :_na vyākhyātam._**

**krama-sandarbhaḥ :**mathyamāna ity-ādi sa-ṭīkaṁ padya-dvayaṁ vigītam ||16||

—o)0(o**—**

**|| 8.7.17 || **

**megha-śyāmaḥ kanaka-paridhiḥ karṇa-vidyota-vidyun**

**mūrdhni bhrājad-vilulita-kacaḥ srag-dharo rakta-netraḥ |**

**jaitrair dorbhir jagad-abhaya-dair dandaśūkaṁ gṛhītvā**

**mathnan mathnā pratigirir ivāśobhatātho dhṛtādriḥ ||**

**śrīdharaḥ : **dhṛto’drir yena sa dhṛtādrir bhagavān parama-puruṣo’nantaram aśobhatety anvayaḥ | kathaṁ-bhūtaḥ ? kanaka-paridhiḥ pīta-vāsāḥ | karṇayor vidyotamānā vidyut-kuṇḍala-lakṣaṇā yasya | tathā mūrdhni bhrājanto vilulitāḥ kacā yasya sa tathā | jaitrair jiṣṇubhiḥ | dandaśūkaṁ sarpam | prati-giriḥ prati-dvandvī parvataḥ ||17||

**krama-sandarbhaḥ :_na vyākhyātam._**

**viśvanāthaḥ :** kanakaḥ paridhiḥ kanaka-varṇaṁ paridhānaṁ yasya sa vidyun-makara-kuṇḍalam | mathnā mathana-sādhanena mandara-giriṇā prati-giriḥ kanaka-gires tasya pratiyogīndra-nīla-girir ity arthaḥ ||17||

—o)0(o**—**

**|| 8.7.18 || **

**nirmathyamānād udadher abhūd viṣaṁ**

**maholbaṇaṁ hālahalāhvam agrataḥ |**

**sambhrānta-mīnonmakarāhi-kacchapāt**

**timi-dvipa-grāha-timiṅgilākulāt ||**

**śrīdharaḥ : **hālāhalam ity āhvā nāma yasya | saṁbhrāntā mīnā udgatā makarādayaś ca yasmiṁs tasmāt timy-ādibhir ākulāc ca ||18||

**krama-sandarbhaḥ :_na vyākhyātam._**

**viśvanāthaḥ :** viṣam abhūd iti | vīrud-ādiṣu viṣasyāmṛtasya ca sattvāt mathane sati prathamaṁ viṣa-bhāgaḥ pṛthaktayā utthita iti jñeyaḥ | hālāhalāhvam iti hālāhalaṁ hālahalaṁ tathaiva ca halāhalam iti dvi-rūpa-koṣaḥ | santrāstāḥ keyaṁ vipattir āgateti āvignā mīnādayo yasmiṁs tasmāt | unmakara utkṛṣṭo makaraḥ timi-timiṅgilau matsya-bhedau ||18||

—o)0(o**—**

**|| 8.7.19 || **

**tad ugra-vegaṁ diśi diśy upary adho**

**visarpad utsarpad asahyam aprati**[^50]** |**

**bhītāḥ prajā dudruvur aṅga seśvarā**

**arakṣyamāṇāḥ śaraṇaṁ sadā-śivam ||**[^51]

**madhvaḥ :**rudrasya yaśaso’rthāya svayaṁ viṣṇur viṣaṁ vibhuḥ |

	na saṁjahre samartho’pi vāyuṁ coce praśāntaye || iti ca ||19||

**śrīdharaḥ : **tad viṣam aprati apratimaṁ pratikriyāśūnyam iti vā | kutaḥ ? ugro vego yasya | tad evāha, diśi diśīti | yad vā, ugrā vegā romāñca-svedādayo yasmāt | ata evāsahyaṁ vilokya bhītā anyena kenāpy arakṣyamāṇāḥ sadā-śivaṁ śaraṇaṁ dudruvur jagmuḥ ||19||

**krama-sandarbhaḥ :**diśi diśīti śanaiḥ śanair eveti jñeyam | śīghratve jhaṭiti sṛṣṭi-nāśāpatteḥ prajāś cātra devāsurā eva | sādhāraṇānāṁ samudra-vṛnda-laṅghanādy-aśakteḥ | tatrāpi jhaṭiti | ūrdhva-sthita-tat-tad-vyūhānāṁ tatra-stha-śiva-prabhāveṇaiva tathā-sthitir jñeyā | adhaḥ-sthitānāṁ tu tasmin na gamanam | viṣāgninā jhaṭity ūrdhva-vyāpteḥ sambhrameṇa tat-tad-asphūrteś ca | arakṣyamāṇāḥ śrī-śiva-mahima-darśanārthe śrī-bhagavata udāsīnībhāvāt ||18||

**viśvanāthaḥ :** diśi diśi visarpat upari upasarpat adho’vasarpac ceti śeṣo jñeyaḥ | sarpaṇaṁ ca śanaiḥ śanair eveti jñeyam | śīghratve jhaṭiti sṛṣṭi-nāśāpatteḥ | prajāś cātra devāsurā eva sādhāraṇānāṁ jhaṭiti samudra-laṅghanādy-aśakteḥ | aprati apratimaṁ pratikriyā-śūnyam iti vā vilokyeti śeṣaḥ | arakṣyamāṇā iti tadānīṁ bhagavatā tad-apekṣaṇaṁ sva-bhakta-śreṣṭhāya candrārdha-maulaye tādṛśa-kīrti-pradānārtham iti jñeyam ||19||

—o)0(o**—**

**|| 8.7.20 || **

**vilokya taṁ deva-varaṁ tri-lokyā**

**bhavāya devyābhimataṁ munīnām |**

**āsīnam adrāv apavarga-hetos**

**tapo juṣāṇaṁ stutibhiḥ praṇemuḥ ||**

**śrīdharaḥ : **tri-lokyā udbhavāya devyā sahādrau kailāse āsīnaṁ, tathāpi munīnām abhimataṁ teṣām evāpavargāya tapo-juṣāṇam ||20||

**krama-sandarbhaḥ :_na vyākhyātam._**

**viśvanāthaḥ :** bhavāya bhūtyai sampatty-artham iti yāvat | adrau kailāse | munīnām apavarga-hetos tapo-juṣāṇam ||20||

—o)0(o**—**

**|| 8.7.21 ||**

**śrī-prajāpataya ūcuḥ**—

**deva-deva mahā-deva bhūtātman bhūta-bhāvana |**

**trāhi naḥ śaraṇāpannāṁs trailokya-dahanād viṣāt ||**

**śrīdharaḥ : **

nirguṇaṁ saguṇaṁ caiva śivaṁ hari-parākramaiḥ |

stuvantas tu prajeśānā nāmany antāntaraṁ tayoḥ || iti ||21||

**krama-sandarbhaḥ**[^52]** :**nirguṇam ity-ādi-ṭīkā-padye hari-parākramair ity anena harer eva mūlatvam āyātam | ata eva yat tad-antaram asti, tad api stuti-tātparyān nāmany antety āyāti | stutiś ca—mahimnā stūyamānā hi devā vīryeṇa vardhante iti vaidika-nyāyena kālakūṭa-nāśanārtham | śrī-harer mūlatvaṁ tu svayaṁ śrī-śivenaiva vakṣyate—


    puṁsaḥ kṛpayato bhadre sarvātmā prīyate hariḥ | 


    prīte harau bhagavati prīye’haṁ sacarācaraḥ ||[bhā.pu. 8.7.41] iti | 

tathā navame—


    vayaṁ na tāta! prabhavāma bhūmni 


    yasmin pare’nye’py aja-jīva-kośāḥ | 


    bhavanti kāle na bhavanti hīdṛśāḥ 


    sahasraśo yatra vayaṁ bhramāmaḥ ||[bhā.pu. 9.4.56] iti | 


    ete vayaṁ yasya vaśe mahātmanaḥ 


    sthitāḥ śakuntā iva sūtra-yantritāḥ || [bhā.pu. 5.17.22] ity-ādi |

anyathā [śrī-rudrasya paratve] tad-vākya-virodhopapatteḥ ||21||

**viśvanāthaḥ :** he mahādeva ! trāhi trāyasva ! nanu mahādevo na trāyate kintu saṁharati saṁhārāvatāratvāt tatrāhuḥ | bhūtatman bhūtāni cetayasi | he bhūta-bhāvana ! bhūtāni pālayasy eva ||21||

—o)0(o**—**

**|| 8.7.22 || **

**tvam ekaḥ sarva-jagata īśvaro**[^53]** bandha-mokṣayoḥ |**

**taṁ tvām arcanti kuśalāḥ prapannārti-haraṁ gurum ||**[^54]

**madhvaḥ :**tatra tatra stuti-padair harir eva tu tad-gataḥ |

	stūyate’to yuktam eva guṇādhikya-vaco’pi tu || iti ca ||21||

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** nanu bhūta-bhāvano viṣṇur eva taṁ śaraṇaṁ yāteti tatrāhuḥ | tvam ekaḥ nahīśvaro bahavo bhavanty atas tvaṁ viṣṇuś caika eva māyā-guṇa-sparśāsparśābhyām eva bheda iti bhāvaḥ ||22||

—o)0(o**—**

**|| 8.7.23 || **

**guṇa-mayyā sva-śaktyāsya sarga-sthity-apyayān vibho |**

**dhatse yadā sva-dṛg bhūman brahma-viṣṇu-śivābhidhām ||**

**śrīdharaḥ : **nanv evaṁ-bhūto viṣṇur iti prasiddhaṁ tatrāhuḥ, guṇa-mayyeti | asya jagato yadā sargādīn dhatse tadā he bhūman, sva-dṛk svataḥ siddha-jñānas tvaṁ brahmādi-saṁjñāṁ dhatse ||23||

**krama-sandarbhaḥ :_na vyākhyātam._**

**viśvanāthaḥ :** puruṣa-rūpeṇa stuvanti guṇa-mayyeti yadā sargādīn dhatse tadā brahmādi-saṁjñāṁ dhatse ||23||

—o)0(o**—**

**|| 8.7.24 || **

**tvaṁ brahma paramaṁ guhyaṁ sad-asad-bhāva-bhāvanam |**

**nānā-śaktibhir ābhātas tvam ātmā jagad-īśvaraḥ ||**

**śrīdharaḥ : **tatra hetuḥ—tvaṁ brahmeti | sad-asato bhavān deva-tiryag-ādi-rūpān bhāvayatīti tatha | sṛjyaṁ tu tvad-vyatiriktaṁ nāstīty āhuḥ—ātmaiva tvaṁ nānā-śaktibhir jagad-rūpeṇābhātas tasmād īśvaraḥ ||24||

**krama-sandarbhaḥ :_na vyākhyātam._**

**viśvanāthaḥ :** nirviśeṣa-svarūpatvena stuvanti—tvaṁ brahmeti | brahmatvena stuvanti sadasad-bhāvān utkṛṣṭa-nikṛṣṭa-svabhāvān deva-tiryag-ādīn bhāvayasi sṛjasi viṣṇutvena stuvanti nāneti ||24||

—o)0(o**—**

**|| 8.7.25 || **

**tvaṁ śabda-yonir jagad-ādir ātmā**

**prāṇendriya-dravya-guṇaḥ svabhāvaḥ |**

**kālaḥ kratuḥ satyam ṛtaṁ ca dharmas**

**tvayy akṣaraṁ yat tri-vṛd-āmananti ||**

**śrīdharaḥ : **svataḥ-siddha-jñānatvam upapādayato jagad-ātmanā ābhāna-prakāram āhuḥ, tvaṁ śabdasya vedasya yoniḥ | ataḥ svataḥ-siddha-jñānaḥ | tvaṁ jagad-ādir mahat-tattvam | ātmā cāhaṅkāraḥ | kathaṁ-bhūtaḥ ? prāṇendriya-dravyāṇāṁ kāraṇa-bhūtā guṇā yasya | rājasādi-tri-vidha ity arthaḥ | svabhāvādayaś ca tvam eva | kratuḥ saṅkalpaḥ satyam ṛtaṁ ceti yo dharmaḥ sa tvam | mahad-ādi-svarūpatve hetuḥ—tri-vṛt tri-guṇātmakaṁ yad akṣaraṁ pradhānaṁ tvayi tvad-āśrayaṁ tad āmananti | yad vā, evaṁ-bhūte tvayi tri-vṛd akṣaraṁ praṇavaṁ prakāśakam āhur ity arthaḥ ||25||

**krama-sandarbhaḥ :**ṛtaṁ ca sūnṛtā vāṇī [bhā.pu. 11.19.38], satyaṁ ca sama-darśanam[bhā.pu. 11.19.37] ||25||

**viśvanāthaḥ :** sarva-vācaka-vācyatvena stuvanti tvaṁ nikhila-śabdānāṁ yonir akārādi-varga-saṅghaḥ | prāṇaś ca indriyāṇi ca dravyāṇi pṛthivy-ādīni ca taiḥ saha guṇaḥ sattvādiś ca tvam | trivṛd-akṣaraṁ yat praṇava-saṁjñaṁ tat tvayy eva āmananti | tad-vācikam iti niścinvantīty arthaḥ ||25||

—o)0(o**—**

**|| 8.7.26 || **

**agnir mukhaṁ te’khila-devatātmā**

**kṣitiṁ vidur loka-bhavāṅghri-paṅkajam |**

**kālaṁ gatiṁ te’khila-devatātmano**

**diśaś ca karṇau rasanaṁ jaleśam ||**

**śrīdharaḥ : **akhila-devatātmā, agniḥ sarvā devatāḥ iti śruteḥ | so’gnis te mukham | he loka-bhava | dvitīyānteṣu vidur ity asya saṁbandhaḥ ||26||

**krama-sandarbhaḥ :**gatiṁ ceṣṭām ||26||

**viśvanāthaḥ :** samaṣṭi-rūpatvena stuvanti agnir iti pañcabhiḥ | akhila-devatātmā agniḥ sarva-devatāḥ iti śruteḥ | he loka-bhava ||26||

—o)0(o**—**

**|| 8.7.27 || **

**nābhir nabhas te śvasanaṁ nabhasvān**

**sūryaś ca cakṣūṁṣi jalaṁ sma retaḥ |**

**parāvarātmāśrayaṇaṁ tavātmā**

**somo mano dyaur bhagavan śiras te ||**

**śrīdharaḥ : **pare avare ca ye ātmāno jīvās teṣām āśrayas tavātmāhaṅkāraḥ ||27||

**krama-sandarbhaḥ :_na vyākhyātam._**

**viśvanāthaḥ :** pareṣām avareṣām ātmanām utkṛṣṭa-nikṛṣṭa-jīvānām āśrayaṇam āśrayas tavātmā ahaṅkāraḥ ||27||

—o)0(o**—**

**|| 8.7.28 || **

**kukṣiḥ samudrā girayo’sthi-saṅghā**

**romāṇi sarvauṣadhi-vīrudhas te |**

**chandāṁsi sākṣāt tava sapta dhātavas**

**trayī-mayātman hṛdayaṁ sarva-dharmaḥ ||**

**śrīdharaḥ, viśvanāthaḥ : **trayī-mayātman veda-traya-mūrte ||28||

**krama-sandarbhaḥ :_na vyākhyātam._**

—o)0(o**—**

**|| 8.7.29 || **

**mukhāni pañcopaniṣadas taveśa**

**yais triṁśad-aṣṭottara-mantra-vargaḥ |**

**yat tac chivākhyaṁ paramātma-tattvaṁ**

**deva svayaṁ-jyotir avasthitis te ||**

**śrīdharaḥ : **pañcopaniṣadas tat puruṣāghora-sadyo-jāta-vāma-deveśāna-rūpā mantrāḥ | yair mukhair aṣṭottara-triṁśan mantrāṇāṁ vargaḥ, teṣām eva mantrāṇāṁ pada-cchedenāṣṭottara-triṁśat-kalātmakā mantrā ity arthaḥ | avasthitir uparatāvasthā ||29||

**caitanya-mata-mañjuṣā :** yat tac chivākhyam ity-ādi | te tava śivākhyaṁ yat paramātma-tattvaṁ tat svayaṁ-jyotir brahma-bhūtaṁ te uparatir uparatāvasthā | vastutas tu bhagavān śrī-kṛṣṇa eva śiva-brahma-viṣṇu-bhedenāvirbhāve guṇa-bhedād avasthā-bhedavān | guṇaś ca guṇāntara-miśro rajas-tamasor api sattvāntar-bhāvaḥ | sattve’pi tayor yadā rudras tamasa uparataḥ śuddha-sattva eva, tadāsau śivaḥ | sa ca bhagavataḥ śrī-kṛṣṇasya paramātma-tattvaṁ paramā vibhūtiḥ sa eva brūte | avasthitiḥ sthānam ||29||

**krama-sandarbhaḥ :_na vyākhyātam._**

**viśvanāthaḥ : **pañcopaniṣadaḥ puruṣo’ghora-sadyojāta-vāmadeveśāna-rūpā mantrāḥ | yair mukhair aṣṭottara-triṁśan-mantrāṇām vargaḥ | teṣām eva mantrāṇām pada-cchedena aṣṭottara-triṁśat-kalātmakā mantrā ity arthaḥ | yat tava paramātma-tattvaṁ paramātmā tac-chivākhyaṁ śiva eva paraṁ svayaṁ-jyotiḥ sva-prakāśo devo viṣṇur avasthitir āśrayaḥ ||29||

—o)0(o**—**

**|| 8.7.30 || **

**chāyā tv adharmormiṣu yair visargo**

**netra-trayaṁ sattva-rajas-tamāṁsi |**

**sāṅkhyātmanaḥ śāstra-kṛtas tavekṣā**

**chandomayo deva ṛṣiḥ purāṇaḥ ||**

**śrīdharaḥ : **adharmasyormiṣu dambha-lobhādiṣu yair ūrmibhir visargaḥ pratisargaḥ saṁhāraḥ | yad vā, yaiḥ sattvādibhir vividhaḥ sargaḥ, tāni netra-trayam | he deva chando-maya ! ṛṣir vedaḥ sa tavekṣā īkṣaṇam | sākṣān manur iti pāṭhe manur vedaḥ | tam evāha— chando-maya iti ||30||

**krama-sandarbhaḥ :**adharmormiṣu te tava chāyā prakāśābhāvaḥ ||30||

**viśvanāthaḥ :** adharmasya ūrmiṣu ūrmayaḥ dambhādyāḥ chāyā ity arthaḥ | yaiḥ sattvādibhir vividhaḥ sargas tāni netra-trayaṁ he deva chando-maya ṛṣir vedas tavekṣā īkṣaṇam | sākṣān namur iti pāṭhe’pi manur vedaḥ ||30||

—o)0(o**—**

**|| 8.7.31 ||**[^55]

**na te giritrākhila-loka-pāla-**

**viriñca-vaikuṇṭha-surendra-gamyam |**

**jyotiḥ paraṁ yatra rajas tamaś ca**

**sattvaṁ na yad brahma nirasta-bhedam ||**

**śrīdharaḥ : **he giritra, te paraṁ jyotir akhilānāṁ loka-pālādīnāṁ gamyaṁ na bhavati | kutaḥ ? yatra raja-ādi nāsti | kiṁ taj-jyotiḥ ? yan nirasta-bhedaṁ brahma ||31||

**caitanya-mata-mañjuṣā : **na te giritrety-ādi | he giritra ! he nikhila-loka-pāla ! he viriñca ! he vaikuṇṭha ! abhedopacārāt tat tat tena sambodhanam | te paraṁ jyotir na surendra-gamya surāṇām indriyasya ca gamyam, yatra sattvaṁ rajas tamaś ca nāsti, yan nirasta-bhedaṁ brahma, tat te paraṁ jyotir ity arthaḥ ||31||

**krama-sandarbhaḥ :**na te iti | yac chivasya jyotiḥ paramātma-lakṣaṇaṁ tatra sthitaṁ, tat samyag jñāne tasyāpy akṣamatā yuktaiveti vā vyākhyeyam | tad uktam—dyupataya eva te na yayur antam anantatayā tvam api [bhā.pu. 10.87.41] iti | brahma-saṁhitā-mate tu bhagavad-aṅga-viśeṣa eva sadā-śivaḥ, na tv anyaḥ | yathā tatraiva sarvādi-kāraṇa-govinda-kathane—


    niyatiḥ sā ramā devī tat-priyā tad-vaśaṁ tadā |


    tal-liṅgaṁ bhagavān śambhur jyoti-rūpaḥ sanātanaḥ |


    yā yoniḥ sāparā śaktiḥ [bra.saṁ. 7-8] ity-ādi |

tatraiva—tasminn āvirabhūl liṅge mahā-viṣṇur jagat-patiḥ [bra.saṁ. 10] ity-ādy-antam ||31|| (paramātma-sandarbhaḥ 17 draṣṭavyaḥ]

**viśvanāthaḥ :** he giritra ! te tava jyotir yat paraṁ brahma, tad akhila-loka-pālādīnāṁ gamyaṁ na bhavati | atra vaikuṇṭhasya viṣṇoḥ svarūpam eva yadyapi paraṁ brahma, tad api tasya sva-svarūpasya svāgamyatvaṁ nāpakarṣaḥ khapuṣpa-jñānaṁ sārvajñyaṁ na nihantīti nyāyāt | yad vā, giritrādi surendrāntāni sambodhana-padāny eva vyākhyeyāni ||31||

—o)0(o**—**

**|| 8.7.32 || **

**kāmādhvara-tripura-kālagarādy-aneka-**

**bhūta-druhaḥ kṣapayataḥ stutaye na tat te |**

**yas tv anta-kāla idam ātma-kṛtaṁ sva-netra-**

**vahni-sphuliṅga-śikhayā bhasitaṁ na veda ||**

**śrīdharaḥ : **kāmaś cādhvaraś ca dakṣa-yajñas tripurādayaś ca ye aneka-bhūta-druhaḥ, tān kṣapayataḥ saṁharatas te tat karma stutaye na bhavati | aty-alpam etad ity arthaḥ | gara-kṣapaṇasyāpy avaśyaṁ bhāvitvena siddhavan nirdeśaḥ | stutaye’laṁ na bhavatīty atra hetuḥ**—**yas tu bhavān sva-netra-vahni-visphuliṅgasya śikhayedaṁ jagad bhasitaṁ bhasma-sājjātaṁ na veda nālocayaty api ||32||

**krama-sandarbhaḥ :_na vyākhyātam._**

**viśvanāthaḥ : **na ca sāmpratikaṁ viṣasyopaśamanaṁ tvayā duṣkaram ity āhuḥ—kāmeti | kāmādayo ye aneka-bhūta-druhas tān kṣapayataḥ saṁharatas tava tat-viṣopaśamanaṁ karma stutaye na bhavati atyalpatvāt | adhvaro dakṣa-yajñaḥ | kālo garaś ca daitya-viśeṣa āsīt | kiṁ vā, asyaivāvaśya-saṁhāryatvena siddhavan-nirdeśaḥ | bhasitaṁ na vedeti kadā jagad idaṁ bhasmīkṛtam ity api na veda, nānusandhatte | tasyaitad viṣa-mātra-saṁhāraḥ kiyān iti bhāvaḥ ||32||

—o)0(o**—**

**|| 8.7.33 || **

**ye tv ātma-rāma-gurubhir hṛdi cintitāṅghri-**

**dvandvaṁ carantam umayā tapasābhitaptam |**

**katthanta ugra-paruṣaṁ nirataṁ śmaśāne**

**te nūnam ūtim avidaṁs tava hāta-lajjāḥ ||**

**śrīdharaḥ : **tad evaṁ nityaṁ parānugraha-vyagraṁ tvāṁ ye nindanti te’ti-mūrkhā ity āhuḥ, ye tu umayā saha carantaṁ tasyāṁ nitarāṁ rataṁ kāminaṁ katthante pralapanti | tathā śmaśāne carantam ugraṁ krūraṁ puruṣaṁ ca hiṁsraṁ katthante | kathaṁ bhūtam | ātmārāmāś ca te guravo viśvahitopadeṣṭārastair hṛdi cintitam aṅghri-dvandvaṁ yasya tathā-bhūtam api tapasābhitaptam api | te nūnaṁ tavotim avidann iti kākuḥ | tval-līlāṁ naiva vidur ity arthaḥ | ato hāta-lajjās tyakta-trapāḥ | katham ātmārāmaiḥ sevita-caraṇa-yugalasya te kāmitvaṁ saṁbhavati ? kathaṁ vā tapasābhitaptasya śāntasyogratvaṁ paruṣatvaṁ vā saṁbhavati ? ity avicāryaiva pralāpād ity arthaḥ ||33||

**krama-sandarbhaḥ :**ye tv iti | ayam arthaḥ**—**ye tvām ugratvena paruṣa-vacanatvena śmaśāna-niratatvena ca pratīyamānam api hāta-lajjāḥ tyakta-saṅkocāḥ santaḥ katthante ślāghante, ta eva tavotiṁ tena tena māyā-kṛtena sva-saṁvaraṇa-mayīṁ līlām avidan ? naiva jñātavantaḥ[^56] | kattha ślāghāyām, vida samvaraṇe iti dhātu-dvayam atropajīvyata iti bhāvaḥ | 

māyā-pihita-dṛṣṭīnāṁ tu tvam itthaṁ bhāsīty abhipretya tam anyathā viśiṁṣanti [svāmi-caraṇāḥ]**—**ātmārāmeti | bhāgavata-paramahaṁsānāṁ gurutvena paramādara-viṣayam ity arthaḥ | tathā umayā tan-nāmnā vikhyāta-tapasyayā devyā saha carantaṁ, tathā svayam api tapasā parama-jñāna-prabhāveṇa abhi sarvato-bhāvena taptam aiśvaryaṁ yasya tādṛśam iti | tapa aiśvarye iti dhātur upajīvya iti ||33||

**viśvanāthaḥ :** tava māhātmyaṁ bahir darśibhir durgamm ity āhuḥ**—**ye tv iti | umayā saha carantaṁ ramamāṇam api tapasā abhitaptaṁ na tu kāmena vyāptam ata evātmārāmāṇāṁ gurubhir api dhyātāṅghriṁ tathābhūtam api tvām ugraṁ puruṣaṁ katthante viparīta-lakṣaṇānayā ślāghante | ye nindanti te nūnaṁ tavotim avidann iti kākuḥ | tval-līlāṁ naiva jānantīti kāma-krodhādy-anācāra-mayī taveyaṁ ceṣṭā lokopahāsikā līlaivety arthaḥ | hāta-lajjās tyakta-trapāḥ svayaṁ kāma-krodhādibhiś caryamāṇās tvām ātmārāma-śikhāmaṇir dhyāṭāṅghriṁ nindituṁ kiṁ lajjām api na prāpnuvantīty arthaḥ ||33||

—o)0(o**—**

**|| 8.7.34 || **

**tat tasya te sad-asatoḥ parataḥ parasya**

**nāñjaḥ svarūpa-gamane prabhavanti bhūmnaḥ |**

**brahmādayaḥ kim uta saṁstavane vayaṁ tu**

**tat-sarga-sarga-viṣayā api śakti-mātram ||**

**śrīdharaḥ : **āstāṁ tāvan nindakānāṁ vārtā, mahānto’pi tava tattvaṁ na jānantīty āhuḥ, tat tasmāt tava svarūpasya gamane jñāne brahmādayo’pi na samarthāḥ, saṁstavane tu kutaḥ śaktāḥ syuḥ ? tatra vayaṁ kathaṁ prabhavema ? yatas teṣāṁ sarge’ty-antārvācīnāḥ | tathāpi yad etat tava stavanam etad ātma-śakti-parimita-mātram ity arthaḥ ||34||

**krama-sandarbhaḥ :_na vyākhyātam._**

**viśvanāthaḥ :** teṣāṁ kā kathā brahmādayo’pi te tattvaṁ na jānantīty āhuḥ—tad iti | tasmād brahmataḥ sargo yeṣāṁ teṣāṁ marīdy-ādīnāṁ sṛṣṭi-viṣayāḥ | śakti-mātraṁ śakty-anurūpam eva stumaḥ | na tu yathocitam ||34||

—o)0(o**—**

**|| 8.7.35 || **

**etat paraṁ prapaśyāmo na paraṁ te maheśvara |**

**mṛḍanāya hi lokasya vyaktis te’vyakta-karmaṇaḥ ||**

**śrīdharaḥ : **tad evāhuḥ—etat param iti | na paraṁ rūpaṁ, tathāpi tvad-darśanād eva kṛṭārthā vayam ity āhuḥ—mṛḍanāya hīti ||35||

**krama-sandarbhaḥ :**mṛḍanāyeti | mṛḍa sukhe dhātuḥ ||35||

**viśvanāthaḥ :** mṛḍanāyeti viṣaṁ saṁhṛtya śīghraṁ loka-sukhaṁ niṣpādayati dhvaniḥ ||35||

—o)0(o**—**

**|| 8.7.36 ||**

**śrī-śuka uvāca—**

**tad-vīkṣya vyasanaṁ tāsāṁ kṛpayā bhṛśa-pīḍitaḥ |**

**sarva-bhūta-suhṛd deva idam āha satīṁ priyām ||**

_na katamenāpi vyākhyātam._

—o)0(o**—**

**|| 8.7.37 ||**

**śrī-śiva uvāca—**

**aho bata bhavāny etat prajānāṁ paśya vaiśasam |**

**kṣīroda-mathanodbhūtāt kālakūṭād upasthitam ||**

**śrīdharaḥ : **mat-prabhāvam avicārya viṣa-pāne pravṛttaṁ māṁ kathañcid iyaṁ priyā vārayed iti śaṅkayā tām anujñāpayann āha—aho bateti sārdhaiś caturbhiḥ | vaiśasaṁ duḥkham ||37||

**krama-sandarbhaḥ, viśvanāthaḥ :_na vyākhyātam._**

—o)0(o**—**

**|| 8.7.38 || **

**āsāṁ prāṇa-parīpsūnāṁ vidheyam abhayaṁ hi me |**

**etāvān hi prabhor artho yad dīna-paripālanam ||**

**śrīdharaḥ : **prāṇa-parīpsūnāṁ prāṇa-rakṣaṇecchūnām | me mayā | prabhoḥ samarthasya | arthaḥ kāryam ||38||

**krama-sandarbhaḥ :**āsām iti sārdhakam ||38||

**viśvanāthaḥ : _na vyākhyātam._**

—o)0(o**—**

**|| 8.7.39 || **

**prāṇaiḥ svaiḥ prāṇinaḥ pānti sādhavaḥ kṣaṇa-bhaṅguraiḥ |**

**baddha-vaireṣu bhūteṣu mohiteṣv ātma-māyayā ||**

**śrīdharaḥ : **kiṁ ca, baddha-vaireṣu bhūteṣu parasparaṁ jighāṁsatsu ||39||

**caitanya-mata-mañjuṣā : **etan mayā avaśyaṁ kartavyam iti śrī-rudra-vacanam āha—prāṇaiḥ svair ity-ādi | nanu sva-prāṇaiḥ para-prāṇa-rakṣaṇe kiṁ phalam ? tatrāha—baddha-vaireṣv ity-ādi ||39||

**krama-sandarbhaḥ :_na vyākhyātam._**

**viśvanāthaḥ :** nanv amīṣu sāṁsārika-jīveṣu paraspara-baddha-vaireṣu ātmārāmāṇāṁ bhavādṛśām upekṣaṇam evocitam | tatrāha—baddheti ||39||

—o)0(o**—**

**|| 8.7.40 || **

**puṁsaḥ kṛpayato bhadre sarvātmā prīyate hariḥ |**

**prīte harau bhagavati prīye’haṁ sa-carācaraḥ |**

**tasmād idaṁ garaṁ bhuñje prajānāṁ svastir astu me ||**

**śrīdharaḥ : **kṛpayataḥ kṛpāṁ kurvataḥ puṁsaḥ | me mattaḥ | svastiḥ śobhanā sattā, sukhena jīvitam astv ity arthaḥ ||40||

**caitanya-mata-mañjuṣā : **ātmanaḥ parameśvarasya māyayā mohiteṣu kṛpayataḥ puṁsaḥ sarvātmā hariḥ prīyate, hari-prītir eva mamoddeśyā | tenaitat pātavyam eva viṣam ity āśayaḥ | harau prīte tava kim ? ity āha—prīte harāv iti | ahaṁ sa-carācaraṁ prīye, tasya sarvātmakatvāt ||40||

**krama-sandarbhaḥ :_na vyākhyātam._**

**viśvanāthaḥ :** me mattaḥ | svastiḥ śobhanā sattā ||40||

—o)0(o**—**

**|| 8.7.41 ||**

**śrī-śuka uvāca——**

**evam āmantrya bhagavān bhavānīṁ viśva-bhāvanaḥ |**

**tad viṣaṁ jagdhum ārebhe prabhāva-jñānvamodata ||**

**śrīdharaḥ : **jagdhum attum ||41||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.7.42 || **

**tataḥ karatalī-kṛtya vyāpi hālāhalaṁ viṣam |**

**abhakṣayan mahā-devaḥ kṛpayā bhūta-bhāvanaḥ ||**

**śrīdharaḥ : **karatalī-kṛtya karatala-parimita-mātraṁ kṛtvā ||42||

**krama-sandarbhaḥ :** tataḥ karoti | vyāpi vyāpti-śīlaṁ viṣam ||42||

**viśvanāthaḥ :** vyāpi tāvad deśa-vyāpakam api karatala-mātra-parimitī-kṛtya ||42||

—o)0(o**—**

**|| 8.7.43 || **

**tasyāpi darśayām āsa sva-vīryaṁ jala-kalmaṣaḥ |**

**yac cakāra gale nīlaṁ tac ca sādhor vibhūṣaṇam ||**

**śrīdharaḥ : **jala-kalmaṣo jala-doṣo viṣam | yasmāt taṁ gale-nīlaṁ cakāra | sādhoḥ kṛpāloḥ ||43||

**krama-sandarbhaḥ :**tasyāpīti tatrāpi [tasmin rudre] ity arthaḥ | gale nīlam ity aluk samāsaḥ | nanv idam asambhavam ? tatrāha**—**tac ceti, kṛpayā svābhīṣṭaṁ tad-vibhūṣaṇatvena dhṛtavataḥ svasyaiva tādṛśīccheti bhāvaḥ ||43||

**viśvanāthaḥ :** jala-kalmaṣo viṣaṁ tasyāpi tasminn api ||43||

—o)0(o**—**

**|| 8.7.44 || **

**tapyante loka-tāpena sādhavaḥ prāyaśo janāḥ |**

**paramārādhanaṁ tad dhi puruṣasyākhilātmanaḥ ||**

**śrīdharaḥ, viśvanāthaḥ :_na vyākhyātam._**

**krama-sandarbhaḥ :**loka-tāpena tapyante tat-tāpam aṅgīkurvantīty arthaḥ | sādhavaḥ sādhāraṇā api, kim uta sa ity arthaḥ ||44||

—o)0(o**—**

**|| 8.7.45 || **

**niśamya karma tac chambhor deva-devasya mīḍhuṣaḥ |**

**prajā dākṣāyaṇī brahmā vaikuṇṭhaś ca śaśaṁsire ||**

_na katamenāpi vyākhyātam._

—o)0(o**—**

**|| 8.7.46 || **

**praskannaṁ pibataḥ pāṇer yat kiñcij jagṛhuḥ sma tat |**

**vṛścikāhi-viṣauṣadhyo dandaśūkāś ca ye’pare ||**

**śrīdharaḥ : **praskannaṁ galitam | apare ye sa-viṣās te’pi jagṛhuḥ | anena viṣasya tīvratoktā ||46||

**krama-sandarbhaḥ :_na vyākhyātam._**

**viśvanāthaḥ :** pibatas tasya pāṇeḥ sakāśāt yat praskannaṁ kṣaritaṁ ye’pare śva-śṛgālādyās te ca jagṛhuḥ ||46||

—o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭame saptamo’dhyāyaḥ saṅgataḥ saṅgataḥ satām ||*||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe saptamo’dhyāyaḥ |

||7||

(8.8)


### aṣṭamo’dhyāyaḥ


## amṛta-mathane

**|| 8.8.1 ||**

**śrī-śuka uvāca—**

**pīte gare vṛṣāṅkeṇa prītās te’mara-dānavāḥ |**

**mamanthus tarasā sindhuṁ havirdhānī tato’bhavat ||**

**śrīdharaḥ:**

aṣṭame mathyamāne’bdhau lakṣmyā viṣṇau vṛte’suraiḥ |

dhanvantarer hṛte some mohiny-udbhava īryate ||

havirdhānī surabhiḥ ||1||

**krama-sandarbhaḥ : _na vyākhyātam._**

**viśvanāthaḥ :**

mathanodbhūta-ratnānāṁ lakṣmyā viṣṇau vṛter’mṛte |

utthite’tha kṛte daityair mohinyā vṛttam aṣṭame ||o||

havirdhānī surabhiḥ ||1||

—o)0(o**—**

**|| 8.8.2 || **

**tām agni-hotrīm ṛṣayo jagṛhur brahma-vādinaḥ |**

**yajñasya deva-yānasya medhyāya haviṣe nṛpa ||**

**śrīdharaḥ: **deva-yānasya brahma-loka-mārga-prāpakasya | yajñasya saṁbandhine haviṣe ||2||

**krama-sandarbhaḥ : _na vyākhyātam._**

**viśvanāthaḥ :** deva-yānasya brahma-loka-mārga-prāpakasya ||2||

—o)0(o**—**

**|| 8.8.3 || **

**tata uccaiḥśravā nāma hayo’bhūc candra-pāṇḍuraḥ |**

**tasmin baliḥ spṛhāṁ cakre nendra īśvara-śikṣayā ||**

**śrīdharaḥ: **īśvara-śikṣayā prāg eva kṛtayā ||3||

**krama-sandarbhaḥ : _na vyākhyātam._**

**viśvanāthaḥ :** īśvara-śikṣayā daityānāṁ māna-vardhanārthe prāg eva kṛtayā ||3||

—o)0(o**—**

**|| 8.8.4 || **

**tata airāvato nāma vāraṇendro vinirgataḥ |**

**dantaiś caturbhiḥ śvetādrer haran bhagavato mahim ||**

**śrīdharaḥ: **bhagavato yaḥ śvetādriḥ kailāsas tasya mahiṁ mahimānam | dantaiḥ śikhara-kalpair haraṁś candravat pāṇḍura ity anuṣaṅgaḥ ||4||

**krama-sandarbhaḥ : _na vyākhyātam._**

**viśvanāthaḥ :** bhagavataḥ śambhor yaḥ śvetādriḥ kailāsas tasya mahiṁ mahimānaṁ dantaiḥ śikhara-tulyair haran ||4||

—o)0(o**—**

**|| 8.8.5-7 ||**

**airāvaṇādayas tv aṣṭau dig-gajā abhavaṁs tataḥ |**

**abhramu-prabhṛtayo’ṣṭau ca kariṇyas tv abhavan nṛpa ||**[^57]

**kaustubhākhyam abhūd ratnaṁ padmarāgo mahodadheḥ |**

**tasmin hariḥ spṛhāṁ cakre vakṣo-'laṅkaraṇe maṇau ||**

**tato’bhavat pārijātaḥ sura-loka-vibhūṣaṇam |**

**pūrayaty arthino yo’rthaiḥ śaśvad bhuvi yathā bhavān ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **

airāvatādayas tv aṣṭa-dig-gajā abhavaṁs tataḥ |

abhramu-pramukhā aṣṭau kariṇyas tv abhavan nṛpa! ||

kaustubhākhyam abhūd ratnaṁ padma-rāgo mahodadheḥ |

tasmin maṇau spṛhāṁ cakre vakṣo’laṅkaraṇe hariḥ ||

iti kvacit pāṭhaḥ | tato’bhavat pārijāta iti ||5||

—o)0(o**—**

**|| 8.8.8 || **

**tataś cāpsaraso jātā niṣka-kaṇṭhyaḥ suvāsasaḥ |**

**ramaṇyaḥ svargiṇāṁ valgu-gati-līlāvalokanaiḥ ||**

**śrīdharaḥ: **valgubhir gaty-ādibhiḥ svargiṇāṁ ramaṇyo rati-kartryaḥ ||7||

**krama-sandarbhaḥ : _na vyākhyātam._**

**viśvanāthaḥ :** gaty-ādibhiḥ ramaṇyaḥ ramayitryaḥ ||7||

—o)0(o**—**

**|| 8.8.9 || **

**tataś cāvirabhūt sākṣāc chrī ramā bhagavat-parā |**

**rañjayantī diśaḥ kāntyā vidyut saudāmanī yathā ||**

**śrīdharaḥ: **sudāmā parvatas tatraikasyāṁ diśi jātā saudāmanī | sphaṭikādi-maya-giri-śṛṅgeṣv adhikaṁ sphurantī vidyud iva kāntyā diśo rañjayantī śrīḥ saṁpat sākṣān mūrti-dhāriṇī satī saiva bhagavat-parā ramā āvirabhūd ity arthaḥ ||9||

**krama-sandarbhaḥ : _na vyākhyātam._**

**viśvanāthaḥ :** śrīḥ sampattiḥ sākṣān-mūrtimatīty arthaḥ | ramā hariṁ ramayantī hareḥ preyasī-rūpā ca prādurbhūtā | kīdṛśī ? bhagavatī cāsau parā pūrvasyāḥ sakāśāt śreṣṭheti pūrvasyā etad-vibhūti-rūpatvam iti bhāvaḥ | pūrvā yathā vidyut uttarāyathā saudāmanī sphaṭika-maya-sudāma-parvata-bhavatvāt pūrvasyāḥ sakāśād adhika-kāntimatī | kāntyeti sampatti-pakṣe kamir icchārthako dhātuḥ | abhilāṣeṇety arthaḥ | diśantasyā dig-vartino janān rañjayantī sampattir asmākaṁ bhūyād iti rāgavatīḥ kurvatī, pakṣe diśaḥ pūrvādyāḥ kāntyā sva-rociṣā rañjayantī ||9|| 

—o)0(o**—**

**|| 8.8.10 || **

**tasyāṁ cakruḥ spṛhāṁ sarve sasurāsura-mānavāḥ |**

**rūpaudārya-vayo-varṇa-mahimākṣipta-cetasaḥ ||**

**śrīdharaḥ: **tasyā rūpādi-mahimnā ākṣiptaṁ ceto yeṣām ||10||

**krama-sandarbhaḥ : **cakruḥ spṛhām iti sampad-adhiṣṭhātṛtva-jñānena tad-adhiṣṭhānān mahā-sampal-lābhaḥ syād ity evam eva matvā, nānyathā | te hi prāyo mahā-bhaktāḥ | ata evāgre sarveṣāṁ nija-nijopāyanādi-maya-bhaktir eva varṇanīyā | ākṣipta-cittatvaṁ vismayenaiveti jñeyam ||10||

**viśvanāthaḥ : **tasyāṁ pūrvasyāṁ sampad-rūpāyām eva spṛhāṁ na tūttarasyām | tasyāḥ śriyas tri-jagato janako jananyā iti vakṣyamāṇa-vākyena tasyā jagaj-jananītva-jñāpanāt | kiṁ ca, tasyā api rūpādīnāṁ mahina mahimnā mā ākṣiptāni naivāsaktāni cetāṁsi yeṣāṁ te | yatas te tasyāḥ sakāśād rājya-bhogādi-prepsava iti bhāvaḥ ||10||

—o)0(o**—**

**|| 8.8.11 || **

**tasyā āsanam āninye mahendro mahad-adbhutam |**

**mūrtimatyaḥ saric-chreṣṭhā hema-kumbhair jalaṁ śuci ||**

**śrīdharaḥ: **bhagavad-vakṣasi sthitayā śriyā vilokitānāṁ surāṇāṁ yathā-pūrvaṁ saṁpat-prāptim asurāṇāṁ ca tad ūpary ayaṁ vaktum abhiṣekādi-mahotsava-pūrvakaṁ brahmādi-parihāreṇa bhagavat-prāpti-prakāram āha—tasyā āsanam ity-ādinā athāsīd vāruṇīty ataḥ prāktanena granthena ||11||

**krama-sandarbhaḥ : _na vyākhyātam._**

**viśvanāthaḥ :** tasyāś ceti ca-kārāt hari-preyasī-rūpāyāś ca ||11||

—o)0(o**—**

**|| 8.8.12 || **

**ābhiṣecanikā bhūmir āharat sakalauṣadhīḥ |**

**gāvaḥ pañca pavitrāṇi vasanto madhu-mādhavau ||**

**śrīdharaḥ: **ābhiṣecanikā abhiṣekocitāḥ | pañca-pavitrāṇi pañca-gavyāni | madhu-mādhavau caitra-vaiśākha-bhavaṁ phala-puṣpādi | pāṭhāntare’pi dvandvaikye sa evārthaḥ | madhu-māse bhavaṁ madhv iti vā ||12||

**krama-sandarbhaḥ : _na vyākhyātam._**

**viśvanāthaḥ : **ābhiṣecanikā abhiṣekocitāḥ | pañca-pavitrāṇi pañca-gavyāni | madhu-mādhavau caitra-vaiśākha-bhavaṁ phala-puṣpādi | madhu-mādhavam iti pāṭhe madhu-māsodbhavaṁ madhu ||12||

—o)0(o**—**

**|| 8.8.13 || **

**ṛṣayaḥ kalpayāṁ cakrur ābhiṣekaṁ yathā-vidhi |**

**jagur bhadrāṇi gandharvā naṭyaś ca nanṛtur jaguḥ ||**

**śrīdharaḥ: **abhiṣekam abhiṣekocitaṁ vidhim | naṭyo naṭānāṁ striyaḥ ||13||

**krama-sandarbhaḥ : **nāṭya iti naṭasyeyam ity arthe | naṭya iti pāṭhaś cen nartakya ity eva vyākhyāyeta ||13||

**viśvanāthaḥ :_na vyākhyātam._**

—o)0(o**—**

**|| 8.8.14 || **

**meghā mṛdaṅga-paṇava- murajānaka-gomukhān |**

**vyanādayan śaṅkha-veṇu- vīṇās tumula-niḥsvanān ||**

**śrīdharaḥ: **śaṅkha-veṇu-vīṇāś ca vyanādayan | tumulo niḥsvano yeṣāṁ tān mṛdaṅgādīn ||14||

**krama-sandarbhaḥ : **meghā vasantavat tad-adhiṣṭhātṛ-devāḥ ||14||

**viśvanāthaḥ : **śriyam iti sampad-rūpāṁ, devīti divu krīḍāyāṁ bhagaiśvarya-vitaraṇena krīḍantīṁ, padmakaram iti hari-preyasī-rūpāṁ, satīṁ pati-vratām ||15||

—o)0(o**—**

**|| 8.8.15 || **

**tato’bhiṣiṣicur devīṁ śriyaṁ padma-karāṁ satīm |**

**digibhāḥ pūrṇa-kalaśaiḥ sūkta-vākyair dvijeritaiḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **śriyam iti sampad-rūpāṁ, devīti divu krīḍāyāṁ bhagaiśvarya-vitaraṇena krīḍantīṁ, padmakaram iti hari-preyasī-rūpāṁ, satīṁ pati-vratām ||15||

—o)0(o**—**

**|| 8.8.16 || **

**samudraḥ pīta-kauśeya- vāsasī samupāharat |**

**varuṇaḥ srajaṁ vaijayantīṁ madhunā matta-ṣaṭpadām ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** pīta-kauśeye iti abhiṣekānantaraṁ pīta-vastrasyaiva vihitatvāt ||15||

—o)0(o**—**

**|| 8.8.17 || **

**bhūṣaṇāni vicitrāṇi viśvakarmā prajāpatiḥ |**

**hāraṁ sarasvatī padmam ajo nāgāś ca kuṇḍale ||**

_na katamenāpi vyākhyātam._

—o)0(o**—**

**|| 8.8.18 || **

**tataḥ kṛta-svastyayanotpala-srajaṁ**

**nadad-dvirephāṁ parigṛhya pāṇinā |**

**cacāla vaktraṁ sukapola-kuṇḍalaṁ**

**savrīḍa-hāsaṁ dadhatī suśobhanam ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** ubhaya-rūpā yā eva tasyāḥ śrī-bhagavān evāśraya ity āha—tata iti | kṛtam anādita eva svasti sarva-kāla-maṅgalaṁ nārāyaṇa-vakṣa evāyanam āspadaṁ yasyāḥ sā sva-praticchavi-rūpā guṇa-mayīva sthirāḥ sampado brahmādibhyo dadānāpi svayaṁ guṇātītā cinmaya-sampad-rūpā lakṣmīḥ śrīḥ nārāyaṇam ekam evāśritya sadā vartate | tathaivānādita eva kam api guṇaṁ nopādhīkṛtya svabhāvata eva tasmin premavatī tat sarvendriya-sukha-sampādayitrī preyasī-rūpāpi vartata ity arthaḥ | tad api dvividhaiva lakṣmīḥ samudraṁ janakīkṛtya prādurbhūtā | punar ekībhūtā satī sva-nitya-priyaṁ śrī-nārāyaṇaṁ svayaṁ varītuṁ cacāla ||18||

—o)0(o**—**

**|| 8.8.19 || **

**stana-dvayaṁ cātikṛśodarī samaṁ**

**nirantaraṁ candana-kuṅkumokṣitam |**

**tatas tato nūpura-valgu śiñjitair**

**visarpatī hema-lateva sā babhau ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** tatas tad-anantaraṁ tatas tatra mahā-sadasi visarpatī hema-latā jaṅgamā svarṇa-vallavī ||20||

—o)0(o**—**

**|| 8.8.20 || **

**vilokayantī niravadyam ātmanaḥ**

**padaṁ dhruvaṁ cāvyabhicāri-sad-guṇam |**

**gandharva-siddhāsura-yakṣa-cāraṇa-**

**traipiṣṭapeyādiṣu nānvavindata ||**

**śrīdharaḥ : **padam āśrayam | dhruvaṁ nityam | avyabhicāriṇo nityāḥ santo guṇā yasmiṁs taṁ nānv avindata | kvacit kasyacid doṣasya sad-bhāvāt ||20||

**krama-sandarbhaḥ : **tatas tad- [śrī bhagavataḥ] guṇānām anyadīyānām iva doṣa-miśratva-niṣedha-darśanena anya-śikṣārthaṁ śriyaś caritam āha**—**vilokayantīti ||20||

**viśvanāthaḥ : **kiṁ ca, tayor ekībhūtayor lakṣmyor madhye yā sampad-rūpā sā loke sva-preyaso bhagavataḥ sarvata evotkarṣaṁ khyāpayitum tatra nitya-nirupādhi-premavaty api anyatra guṇa-doṣa-vivecana-pūrvakam anyasyāḥ svayaṁvarāyā iva svasyāpi tatraiva guṇotkarṣopādhikaṁ svayaṁ-varaṇaṁ darśayāmāsety āha—vilokayantīti | gandharvādiṣu ātmanaḥ svasya padam āspadaṁ janaṁ kam api nānvavindata, kīdṛśam ? niravadyaṁ nirdoṣaṁ, atha ca avyabhicāriṇaḥ sadaiva sthāyinaḥ santaḥ kalyāṇavattvāt śreṣṭhā guṇā yatra tat, dhruvaṁ nityam ||20||

—o)0(o**—**

**|| 8.8.21 || **

**nūnaṁ tapo yasya na manyu-nirjayo**[^58]

**jñānaṁ kvacit tac ca na saṅga-varjitam |**

**kaścin mahāṁs tasya na kāma-nirjayaḥ**

**sa īśvaraḥ kiṁ parato vyapāśrayaḥ ||**[^59]

**śrīdharaḥ : **tad evāha—nūnam iti tribhiḥ | manyu-nirjayo nāsti durvāsaḥ-prabhṛtiṣu | guru-śukrādiṣu saṅga-varjitaṁ jñānaṁ nāsti | mahattve’pi brahma-somādau na kāma-nirjayaḥ | parato vyapāśrayaḥ parāpekṣa indrādiḥ sa kim īśvaraḥ ||21||

**krama-sandarbhaḥ : **anyeṣāṁ svalpa-guṇatve’pi doṣa-miśratām āha—nūnam ity-ādi-trayeṇa | yasya durvāsa-ādeḥ | kvacid daitya-guru-śukrādau, kaścid brahma-somādiḥ | yaḥ parato vyapaśraya-parāpekṣa indrādiḥ | sa kim īśvaraḥ ?[^60] atra tapa-ādibhir api na sāmyaṁ vivakṣitam, asāmya-prasiddheḥ | yathoktam—ime cānye ca bhagavan nityā yatra [bhā.pu. 1.16.30] ity-ādau, prārthyā mahattvam icchadbhir iti | kintv anyadīya-tapa-ādi-leśānāṁ satām api doṣāntaroparaktatvam ity evam atyantāsāmyam eva vivakṣitam | parato vyapāśraya iti guṇa-sāmyam api pratyākhyātam ||21|| [prīti-sandarbhaḥ 119]

**viśvanāthaḥ : **tatra tatra varaṇa-vyavasāyānudbhave sa-doṣa-prākṛta-guṇatvam eva hetur iti sampad-rūpā lakṣmīḥ sva-gatam āha—nūnam iti tribhiḥ | tasya durvāsaḥ-prabhṛter manyu-nirjayo lobha-tapaso vaiyarthyam | jñānaṁ kvacid bṛhaspaty-ādiṣu saṅga-varjitaṁ neti jñānasya vaiyarthyam | mahān brahmā, na kāma-nirjaya iti mahattvasya vaiyarthyaṁ, yaḥ parataḥ śatrubhyo hetor vyapāśrayaḥ vyapagatāspado vāraṁ vāraṁ bhavati sa kim indrādir īśvaro bhavati ? naivety arthaḥ ||21||

—o)0(o**—**

**|| 8.8.22 || **

**dharmaḥ kvacit tatra**[^61]** na bhūta-sauhṛdaṁ**

**tyāgaḥ kvacit tatra**[^62]** na mukti-kāraṇam |**

**vīryaṁ na puṁso’sty aja-vega-niṣkṛtaṁ**

**na hi dvitīyo guṇa-saṅga-varjitaḥ ||**[^63]

**śrīdharaḥ : **na bhūta-sauhṛdaṁ paraśurāmādiṣu | na mukti-kāraṇaṁ tyāgaḥ śibi-prabhṛtiṣu | puṁsaḥ kārtavīryāder vīryam asti | aja-vega-niṣkṛtaṁ kālogena parihṛtaṁ tu na bhavati | guṇa-saṅga-varjitaḥ sanakādir dvitīyo mama varo na hi, samādhi-niṣṭhatvāt ||22||

**krama-sandarbhaḥ : **dharma iti | kvacit paraśurāmādi-tulye tadānīntane na bhūta-sauhṛdam | śivi-rāja-tulyo na mukti-kāraṇaṁ tyāgaḥ | puṁsaḥ kārtavīryādi-tulyasya vīryam asti, kintv ajavega-niṣkṛtaṁ kāla-vega-parihṛtaṁ na bhavati [^64]|yatas teṣāṁ tat-tad-guṇatvam api māyā-guṇa-kṛtam eva, na tu tad-atīta-tat-tad-guṇatvam iti parāmṛśati—na hīti | hi yasmāt | dvitīyaḥ śrī-mukundād anyaḥ | anena sanakādaya ātmārāmā api parihṛtāḥ, teṣāṁ śama-damādi-guṇānāṁ māyikatvāt | tathā śivo’pi parihṛtaḥ, śivaḥ śakti-yutaḥ śaśvat triliṅgo guṇa-saṁvṛtaḥ [bhā.pu. 10.88.3] iti, harir hi nirguṇaḥ sākṣāt [bhā.pu. 10.88.5] ity-ādy-ukteḥ | “na hi dvitīyaḥ” ity asyāyam evārthaḥ | yad vā, yo vā kaścid guṇa-saṅga-varjito’sti, so’pi dvitīyo mukundasya tulya-guṇo na bhavatīty arthaḥ ||22|| [prīti-sandarbhaḥ 119]

**viśvanāthaḥ :** kvacit karmiṣu śukrādiṣu dharmaḥ karmitvād asura-purohitatvāc ca, na bhūta-sauhṛdam iti dharmasya vaiyarthyam | tyāgo’nnādi-dānaṁ dakṣādiṣu tad-dānasya mukti-kāraṇatvābhāvād vaiyarthyam | vīryaṁ balaṁ puṁsaḥ śumbha-niśumbhādeḥ | ajavega-niṣkṛtaṁ kālavega-parihṛtaṁ na bhavatīti balasya vaiphalyam | guṇa-saṅga-varjitaḥ prākṛtāprākṛta-viṣayāsakti-mātra-rahitaḥ sanakādir na dvitīyo na hy amaras tatra yad aprākṛta-saurūpya-saurabhyāder vaiphalyāpatteḥ ||22||

—o)0(o**—**

**|| 8.8.23 || **

**kvacic cirāyur na hi śīla-maṅgalaṁ**

**kvacit tad apy asti na vedyam āyuṣaḥ |**

**yatrobhayaṁ kutra ca so’py amaṅgalaḥ**

**sumaṅgalaḥ kaścana kāṅkṣate hi mām ||**[^65]

**śrīdharaḥ : **cirāyuṣy api maṛkaṇḍeyādau śīla-maṅgalaṁ nāsti, indriya-damana-śīlatvāt | kvacit tad apy asti hiraṇyakaśipu-prabhṛtau, āyuṣaḥ sthairyaṁ na vedyaṁ durjñātam, bhagavad-dveṣeṇākasmād eva mṛtyu-saṁbhavāt | yatra kutra ca śrī-rudre mārkaṇḍeyādi-vad indriya-damanādy-abhāvāc chīla-maṅgalaṁ cāyur niścayaś cety ubhayam asti na cānyaḥ pūrvoktaḥ kaścid doṣaḥ | tathāpi so’py amaṅgalaḥ śmaśāna-vāsādy-amaṅgala-ceṣṭitaḥ | śrī-mukundaṁ lakṣī-kṛtyāha—kaśceti | kaścit sumaṅgalo niravadyaś ca sa tu māṁ na hi kāṅkṣate**—**ātmārāmatvāt ||23||

**krama-sandarbhaḥ : **atha prakārāntareṇa śivaṁ parihartum upakramate—kvacid iti | mārkaṇḍeyādau cirāyuś cira-jīvitā, śīla-maṅgala-śabdenātra bhoga ucyate—indriya-damana-śīlatvād iti ṭīkāyāṁ hetu-vinyāsāt abhogino’maṅgala-svabhāvatvena loke nāmāgrahaṇa-darśanāc ca | yad vā, kvacit maya-dānavādau cirajīvitāsti śīle svabhāve maṅgalaṁ māṅgalyaṁ nāstīty arthaḥ | asura-svabhāvatvād evaṁ kvacit bali-prabhṛtau śīla-maṅgalam apy asti, kintv āyuṣo vedyaṁ vedanaṁ nāsti maraṇāniścayāt | yatra śive maṅgala-svabhāvo nityatvāc cāyuṣo vedyatvaṁ cety ubhayam apy asti so’py amaṅgalaḥ | bahiḥ-śmaśāna-vāsādy-amaṅgala-ceṣṭitaḥ | 

śrī-mukundaṁ lakṣyīkṛtyāha—yaḥ kaścana ko’pi tat-tad-guṇātikramy ananta-guṇatvāt[^66] tad-doṣa-hīnatvāc ca | sumaṅgalo’tiśayena sarveṣāṁ maṅgala-nidhāna-rūpaḥ, sa tu māṁ svarūpeṇa paramānanda-rūpāṁ śaktyā[^67] ca sarva-guṇa-sampatti-dāyinīm api na hi kāṅkṣati | svata[^68] eva svarūpa-guṇa-sampattibhiḥ pūrṇa ity arthaḥ | atha ca prema-vaśo’sau premavatīṁ māṁ kathaṁ nākāṅkṣet ? ity abhipretya śleṣeṇa kaścana ko’pi sumaṅgalo’sau hi niścitaṁ māṁ kāṅkṣatīty api bhāvitam | [prīti-sandarbhaḥ 119]

idam atra tattvam—paramānanda-rūpe tasmin guṇādi-sampal-lakṣaṇānanta-śakti-vṛttikā svarūpa-śaktir dvidhā virājate—tad-antare’nabhivyakta-nija-mūrtitvena, tad-bahir apy abhivyakta-lakṣmy-ākhya-mūrtitvena | iyaṁ ca mūrtimatī satī sarva-guṇa-sampad-adhiṣṭhātrī bhavati | tataḥ svasmin paramānandatvasya sarva-guṇa-sampatteś ca svarūpa-siddha-parama-pūrṇatvāt ubhayathāpi na tāṁ pṛthag-bhūya sthitāṁ mūrtimatīm apekṣate, yathā khalv anyaḥ | kintu bhakta-vaśatā-svabhāvena tāṁ premavatīm apekṣata eveti ||23|| [prīti-sandarbhaḥ 120]

**viśvanāthaḥ :** kvacidbali-prabhṛtiṣu ciram āyuḥ kintu śīla-maṅgalāni na, tatra āsura-svabhāvena śīlābhāvaḥ, indra-śatrukatvena maṅgalābhāvaś ca | kvacin manu-putra-pautrādiṣu tat śīla-maṅgalaṁ kintv āyuṣo na vedyaṁ na jñānaṁ manuṣya-jātitvenācirāyuṣṭvāt | yatra kutracic ca ubhaya-sauśīlya-vipad-abhāvavattvaṁ cirāyuṣṭvaṁ ca sa ca mahādevaḥ amaṅgalaḥ śmaśāna-vāsādy-amaṅgala-ceṣṭitaḥ | bhagavantaṁ lakṣyīkṛtyāha—śobhanāni maṅgalāny eva yatreti pūrvoktānāṁ doṣāṇāṁ svarūpata evāmaṅgalatvāt guṇānāṁ ca prākṛtānāṁ naśvaratvena kalyāṇavattvābhāvāt te guṇā doṣāś ca naiva sumaṅgalā iti bhāvaḥ | 

kiṁ ca, pūrva-pūrvavad asminn apy eko doṣo’stīti vyāja-stutyā doṣam āha—na kāṅkṣate māṁ nāpekṣata iti nirapekṣatva-lakṣaṇaḥ sarva-vilakṣaṇo mahā-guṇo’traiva dṛṣṭa iti bhāvaḥ ||23||

—o)0(o**—**

**|| 8.8.24 || **

**evaṁ vimṛśyāvyabhicāri-sad-guṇair**

**varaṁ nijaikāśrayatayāguṇāśrayam |**[^69]

**vavre varaṁ sarva-guṇair apekṣitaṁ**

**ramā mukundaṁ nirapekṣam īpsitam ||**[^70]

**madhvaḥ :** anādy-ananta-kāle’pi viṣṇum evāśritā ramā |


    anyeṣāṁ jñāpanārthāya doṣānuktvetarāṁ jahau || iti ca ||24||

**śrīdharaḥ : **evaṁ vimṛśya ramā nirapekṣam api mukundam eva varaṁ vavre | tat kim ? avyabhicāribhiḥ sadbhir dharma-jñānādibhir guṇair nijaikāśrayatayā ca nairapekṣyeṇa varaṁ sarvottamam | tatra hetuḥ—aguṇāśrayaṁ prakṛti-guṇātītam | pāṭhāntare’py ayam evārthaḥ | ata eva svasya īpsitam | kiṁ ca, sarvair guṇair aṇimādibhir apekṣitaṁ vṛtam | ayaṁ bhāvaḥ, yady api svayam ātmārāmatvenānya-nirapekṣas tathāpy āśritā aṇimādi-siddhīr yathā nopekṣate, tadvan mām api nopekṣeta | tāvataiva tat-sevayā’haṁ kṛtārtha syāṁ, kim anyaiḥ prākṛtaiḥ ? iti tam eva vṛtavatīti ||24||

**krama-sandarbhaḥ : **prakaraṇaṁ nigamayati—evam iti | mukundaṁ varaṁ vavre ity anvayaḥ | taṁ viśinaṣṭi—avyabhicāribhiḥ sadbhir nirdoṣaiś ca guṇair varaṁ sarvottamaṁ nijaikāśrayatayā anya-nirapekṣatvenaiva ca guṇāśrayam | svarūpa-siddha-tat-tad-guṇam ity arthaḥ | ata eva teṣāṁ guṇānāṁ prakṛti-sambadhitvam api khaṇḍitaṁ svataḥ paramānanda-ghana-rūpatvāt sarva-guṇair apekṣitaṁ svayaṁ nirapekṣam | ata eva nijābhīpsitam iti | 

yad vā, evaṁ vimṛṣya vavre vimarśanam evānuvadati—avyabhicārīti | nirapekṣo’py aprākṛtāvyabhicāra-sadguṇatvād bhakta-vatsalatayā māmaṅgīkariṣyaty eveti bhāvaḥ | na tu yogya evāyaṁ tasya mahato mahā-guṇaḥ bhavatyās tv ayogyāyās tad-varaṇaṁ na yogyaṁ tatrāha—sarvair guṇaiḥ prākṛtair apy apekṣitaṁ māyāṁśa-bhūtābhis tat-tad-adhiṣṭhātṛ-devībhiḥ sva-samṛddhaye samāśrayate’sau kim uta mayety arthaḥ ||24|| [prīti-sandarbha 120]

**viśvanāthaḥ : **evaṁ vimṛśya ramā nirapekṣam api mukundam eva varaṁ vavre | nanu sa tāṁ nāpekṣatām ? tatrāha—sarvair aṇimādibhir guṇair apekṣitam | ayaṁ bhāvaḥ—tasyā yathā yaḥ svayaṁ nirapekṣo’pi svam apekṣamāṇā aṇimādi-siddhīr nopekṣate, tathā mām api nopekṣitṣyate, yato’yaṁ nirapekṣo yathā tathā nirupekṣaś cety ata etat-sevayaiva kṛtārthībhūyāsaṁ, kim anyaiḥ prākṛtaiḥ ? iti | ata evāvyabhicāriṇo vyābhicāritvād eva nityāḥ santaḥ śreṣṭhā ye guṇā aiśvaryādayas tair varaṁ śreṣṭham | aguṇāśrayaṁ prakṛti-guṇātītam | nijasya svasya ekāśrayatayā vavre ||24||

—o)0(o**—**

**|| 8.8.25 || **

**tasyāṁsa-deśa uśatīṁ nava-kañja-mālāṁ **

**mādyan-madhuvrata-varūtha-giropaghuṣṭām |**

**tasthau nidhāya nikaṭe tad-uraḥ sva-dhāma**

**savrīḍa-hāsa-vikasan-nayanena yātā ||**

**śrīdharaḥ : **tad evāha—tasyāṁsa-deśe kamanīyāṁ nava-kañja-mālāṁ nidhāya tad anugrahaṁ pratīkṣamāṇā tūṣṇīṁ tasya nikaṭe tasthau | kathaṁ-bhūtāṁ mālām ? mādyanto ye madhu-vratās teṣāṁ varūthasya girā upadyuṣṭāṁ nāditām | kathaṁ-bhūtā śrīḥ ? sa-vrīḍa-hāsena vikasan-nayanaṁ tena tasyoraḥ-sva-dhāma yātā satī | vakṣaḥ-pratīkṣamāṇā tasthāv ity arthaḥ ||25||

**krama-sandarbhaḥ : _na vyākhyātam._**

**viśvanāthaḥ : **uśatīṁ kamanīyāṁ mālāṁ nidhāya tuṣṇīṁ tasya nikaṭe prathamaṁ tasthau | tatas tad-abhiprāyam abhilakṣya tasya uro vakṣaḥ svīyaṁ dhāma samasta-draṣṭṛ-lokālakṣyatayaiva yātā ||25||

—o)0(o**—**

**|| 8.8.26 ||**

**tasyāḥ śriyas tri-jagato janako jananyā**

**vakṣo nivāsam akarot paramaṁ vibhūteḥ |**

**śrīḥ svāḥ prajāḥ sakaruṇena nirīkṣaṇena**

**yatra sthitaidhayata sādhipatīṁs tri-lokān ||**

**śrīdharaḥ : **tal-liṅgair viṣṇu-pratipādakaiḥ | avitathair yathārthaiḥ ||26||

**caitanya-mata-mañjuṣā : **tasyāḥ śriya ity-ādi | trijagato janaka ity anena tasyā api trijagato jananītvam āyātam | tasyāḥ śriyo nivāsaṁ svaṁ vakṣo’karot | nanu ṣaṣṭhe manvantare tv ajita-rūpī manvantarāvatāraḥ kṣīroda-mathanaṁ cakāra | tata āvirbhūtāṁ śriyaṁ sa khalu vakṣasi dadhāv ity āyātam eva | kintu pūrvaṁ pūrvaṁ yat kathitaṁ, calayan saha-śrīḥ ity-ādinā, tatra tatra śriyo nityatvena sthitāyāḥ katham ākasmikaḥ punar āvirbhāvaḥ ? satyam, ata eva pūrvaṁ vaikuṇṭhaṁ naiśreyasa-vana-varṇane[^71] lakṣmyā aneka-vidhatvaṁ nirūpitam | tad evātra saṅgamanīyam ||26||

**krama-sandarbhaḥ : **śrī-bhagavān api tādṛśa-tad-bhakty-anubhavena jātānurāgas tat-paramāśrayaṁ prāpya samṛddhyā sarvān saṁvardhayāmāsety āha—tasyāḥ śriya iti ||26||

**viśvanāthaḥ :** dvividhāyā lakṣmyās tatra vāsaṁ vyavasthayaivāha—tasyāḥ prasiddhāyā hareḥ preyasī-rūpāyās trijagato jananyā vakṣa eva nivāsam akarot | tathaiva vibhūteḥ sampad-rūpāyā api vakṣaḥ paramaṁ śreṣṭhaṁ sārvakālikaṁ ca nivāsam akarot | tena brahmendrādyāḥ khalu vibhūti-rūpāyā asārvadikāḥ gauṇāś ca nivāsāḥ syur iti dhvanitam | etad eva spaṣṭayati—śrīḥ sampad-rūpā yatra vakṣasi sthitā eva svāḥ prajā brahmendrādyā aidhayata abaddhayateti brahmendrādiṣu sampad-rūpāyā vibhūtayaḥ sthitā iti vyañjitam | prajā evāha sādhipatīn iti ||26||

—o)0(o**—**

**|| 8.8.27 || **

**śaṅkha-tūrya-mṛdaṅgānāṁ vāditrāṇāṁ pṛthuḥ svanaḥ |**

**devānugānāṁ sastrīṇāṁ nṛtyatāṁ gāyatām abhūt ||**

**śrīdharaḥ : **tal-liṅgair viṣṇu-pratipādakaiḥ | avitathair yathārthaiḥ ||27||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.8.28-29 || **

**brahma-rudrāṅgiro-mukhyāḥ sarve viśva-sṛjo vibhum |**

**īḍire’vitathair mantrais tal-liṅgaiḥ puṣpa-varṣiṇaḥ ||**

**śriyāvalokitā devāḥ saprajāpatayaḥ prajāḥ |**

**śīlādi-guṇa-sampannā lebhire nirvṛtiṁ parām ||**

_na katamenāpi vyākhyātam._

—o)0(o**—**

**|| 8.8.30 || **

**niḥsattvā lolupā rājan nirudyogā gata-trapāḥ |**

**yadā copekṣitā lakṣmyā babhūvur daitya-dānavāḥ ||**

**śrīdharaḥ, viśvanāthaḥ :_na vyākhyātam._**

**krama-sandarbhaḥ : **yadā lakṣmyopekṣitāḥ, tadā niḥsattvādayo babhūvur ity anvayaḥ ||30||

—o)0(o**—**

**|| 8.8.31 || **

**athāsīd vāruṇī devī kanyā kamala-locanā |**

**asurā jagṛhus tāṁ vai harer anumatena te ||**

**śrīdharaḥ, viśvanāthaḥ : **vāruṇī varuṇa-daivatāṁ, yad-annaṁ tan mayī surā ||31||

**krama-sandarbhaḥ : **vāruṇī tan-nāmnyāḥ surāyā adhiṣṭhātrī ||31||

—o)0(o**—**

**|| 8.8.32 || **

**athodadher mathyamānāt kāśyapair amṛtārthibhiḥ |**

**udatiṣṭhan mahārāja puruṣaḥ paramādbhutaḥ ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **atheti sārdha-trikam ||32||

—o)0(o**—**

**|| 8.8.33 || **

**dīrgha-pīvara-dor-daṇḍaḥ kambu-grīvo’ruṇekṣaṇaḥ |**

**śyāmalas taruṇaḥ sragvī sarvābharaṇa-bhūṣitaḥ ||**

**śrīdharaḥ : **dīrghau pīvarau dordaṇḍau yasya | kambu-grīvaḥ śaṅkha-nābhir iva tri-rekhā suvṛttā grīvā yasya ||32||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.8.34 || **

**pīta-vāsā mahoraskaḥ sumṛṣṭa-maṇi-kuṇḍalaḥ |**

**snigdha-kuñcita-keśānta- subhagaḥ siṁha-vikramaḥ |**

**amṛtāpūrṇa-kalasaṁ bibhrad valaya-bhūṣitaḥ ||**

**śrīdharaḥ : **snigdhaḥ kuñcitaḥ keśānām anto yasya ||34||

**krama-sandarbhaḥ, viśvanāthaḥ :_na vyākhyātam._**

—o)0(o**—**

**|| 8.8.35 || **

**sa vai bhagavataḥ sākṣād viṣṇor aṁśāṁśa-sambhavaḥ |**

**dhanvantarir iti khyāta āyur-veda-dṛg ijya-bhāk ||**

**madhvaḥ: **teṣāṁ satyāc cālanārthaṁ harir dhanvantarir vibhuḥ |

	samartho’py asurāṇāṁ tu sva-hastād amucat sudhām || iti ca ||34||

**śrīdharaḥ : **ijya-bhāk yajña-bhāga-bhoktā | amṛtena ābhṛtaṁ paripūrṇam ||34||

**krama-sandarbhaḥ : _na vyākhyātam._**

**viśvanāthaḥ : **ijya-bhāk yajña-bhāg bhoktā ||34||

—o)0(o**—**

**|| 8.8.36 || **

**tam ālokyāsurāḥ sarve kalasaṁ cāmṛtābhṛtam**[^72]** |**

**lipsantaḥ sarva-vastūni kalasaṁ tarasāharan ||**[^73]

**śrīdharaḥ, krama-sandarbhaḥ : _na vyākhyātam._**

**viśvanāthaḥ :**sarva-vastūni lipsanta iti | amṛte pīte balādi-prāptyā sarvāṇy eva vastūni prāptāni syur ity abhiprāyāt | amṛtenābhṛtaṁ pūrṇam ||35||

—o)0(o**—**

**|| 8.8.36-38 || **

**nīyamāne’surais tasmin kalase’mṛta-bhājane |**

**viṣaṇṇa-manaso devā hariṁ śaraṇam āyayuḥ ||**

**iti tad-dainyam ālokya bhagavān bhṛtya-kāma-kṛt |**

**mā khidyata mitho’rthaṁ vaḥ sādhayiṣye sva-māyayā ||**

**mithaḥ kalir abhūt teṣāṁ tad-arthe tarṣa-cetasām |**

**ahaṁ pūrvam ahaṁ pūrvaṁ na tvaṁ na tvam iti prabho ||**

**śrīdharaḥ : **mitho daityānāṁ parasparaṁ kalahotpādanena, yoga-māyayā ca mohinyā vo’rthaṁ sādhayiṣyāmi | ato mā khidyatety āheti śeṣaḥ | tad evāha—mitha iti | tarṣaḥ kāmas tad-yuktāni cetāṁsi yeṣām | ity evaṁ sama-balānāṁ kalir abhūt ||36-38||

**krama-sandarbhaḥ : _na vyākhyātam._**

**viśvanāthaḥ :** mitho rahaḥ anyālakṣitaṁ yathā syāt tathā mitho’nyonyaṁ rahasy apīty amaraḥ | tarṣa-cetasāṁ mano-ratha-yukta-manasāṁ tatra sama-balāḥ parasparam āhuḥ | ahaṁ pūrvaṁ grahīṣyāmi kulīnatvāt | na tvaṁ re prāptum arhasi duṣkūla iti vīpsayā ||38||

—o)0(o**—**

**|| 8.8.39 || **

**devāḥ svaṁ bhāgam arhanti ye tulyāyāsa-hetavaḥ |**

**satra-yāga ivaitasminn eṣa dharmaḥ sanātanaḥ ||**

**śrīdharaḥ : **durbalānāṁ tv ākrośa-prakāram āha—devā iti dvābhyām | ye devās tulyenāyāsena hetavaḥ sādhakāḥ | tulya āyāso hetuś ca dhanādir yeṣām iti vā | satra-yāge yathā sarveṣāṁ samaṁ phalaṁ tadvat | tathā ca śrutiḥ—ṛddhi-kāmāḥ satram āsīran iti, yeyajamānās te ṛtvijaḥ iti ca ||39||

**krama-sandarbhaḥ : _na vyākhyātam._**

**viśvanāthaḥ : **durbalānāṁ tv ākrośa-prakāram āhadvābhyām | ye devās tulyenāyāsena manthana-śrameṇa hetavaḥ | amṛta-sādhakāḥ satra-yāge yathā sarveṣāṁ samaṁ phalaṁ, tadvat | tathā ca śrutiḥ—ṛddhi-kāmāḥ satram āsīran iti, yeyajamānās te ṛtvijaḥ iti ca ||39||

—o)0(o**—**

**|| 8.8.41 || **

**iti svān pratyaṣedhan vai daiteyā jāta-matsarāḥ |**

**durbalāḥ prabalān rājan gṛhīta-kalasān muhuḥ ||**

_na katamenāpi vyākhyātam._

—o)0(o**—**

**|| 8.8.42 || **

**etasminn antare viṣṇuḥ sarvopāya-vid īśvaraḥ |**

**yoṣid-rūpam anirdeśyaṁ dadhāra-paramādbhutam ||**

**śrīdharaḥ : **tad rūpaṁ varṇayati pañcabhiḥ | prekṣaṇīyam utpalam iva śyāmam | sarveṣv avayaveṣu sundaram | samānayoḥ karṇayor ābharaṇe yasmin | sukapolaṁ ca tad utkṛṣṭa-nāsikaṁ cānanaṁ yasmin ||42||

**krama-sandarbhaḥ : **etasminn iti ṣaṭkam ||42||

**viśvanāthaḥ : **anirdeśyaṁ nirdeṣṭuṁ varṇayitum aśakyam ||42||

—o)0(o**—**

**|| 8.8.43 || **

**prekṣaṇīyotpala-śyāmaṁ sarvāvayava-sundaram |**

**samāna-karṇābharaṇaṁ sukapolonnasānanam ||**

**śrīdharaḥ : **nava-yauvana-nirvṛttayoḥ stanayor bhāreṇa ca kṛśam udaraṁ yasmin ||43||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.8.44 || **

**nava-yauvana-nirvṛtta- stana-bhāra-kṛśodaram |**

**mukhāmodānuraktāli- jhaṅkārodvigna-locanam ||**

**śrīdharaḥ : **suṣṭhu grīvā yasmin, kaṇṭhe ābharaṇaṁ yasmiṁs tac ca tac ca | śobhanā grīvā yena tat kaṇṭhābharaṇaṁ yasminn iti vā | subhujayor aṅgadābhyāṁ bhūṣitam ||44||

**krama-sandarbhaḥ : _na vyākhyātam._**

**viśvanāthaḥ : **nava-yauvanena hetunā niḥśeṣeṇa vṛttau vartulo yau stanau tayor bhāreṇaiva kṛśam udaraṁ yasya tat ||44||

—o)0(o**—**

**|| 8.8.45-46 || **

**bibhrat sukeśa-bhāreṇa mālām utphulla-mallikām |**

**sugrīva-kaṇṭhābharaṇaṁ su-bhujāṅgada-bhūṣitam ||**

**virajāmbara-saṁvīta- nitamba-dvīpa-śobhayā |**

**kāñcyā pravilasad-valgu- calac-caraṇa-nūpuram ||**

**śrīdharaḥ : **virajāmbareṇa saṁvīto nitamba eva dvīpo viśālatvāt tatra śobhā yasyās tayā kāñcyā prakarṣeṇa vilasat | valgu yathā bhavaty evaṁ calatoś caraṇayor nūpure yasmin ||45||

**krama-sandarbhaḥ : **uddīpayan muhur iti īśvare iti pūrveṇānvayaḥ ||46||

**viśvanāthaḥ :** sva-keśa-bhāreṇa saha virajāmbara-saṁvīte nitamba-rūpe dvīpe śobhā yatas tayā kāñcyā pravilasat, valgu calatoś caraṇayor nūpure yatra tat ||45|| 

—o)0(o**—**

**|| 8.8.47 || **

**savrīḍa-smita-vikṣipta- bhrū-vilāsāvalokanaiḥ |**

**daitya-yūthapa-cetaḥsu kāmam uddīpayan muhuḥ ||**

**śrīdharaḥ : **sa-vrīḍena smitena saha vikṣiptā kampitā yā bhrūs tasyā vilāsena saha yāny avalokitāni tair daitya-yūtha-pānāṁ cetassu muhuḥ kāmam uddīpayat ||47||

**krama-sandarbhaḥ : _na vyākhyātam._**

**viśvanāthaḥ :**sa-vrīḍena smitena saha viśeṣataḥ kṣiptā cālitā yā bhrūs tasyā vilāsena saha yāny avalokāni taiḥ ||47||

—o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭame aṣṭamo’dhyāyaḥ saṅgataḥ saṅgataḥ satām ||*||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    amṛta-mathane aṣṭamo’dhyāyaḥ |

|| 8.8 ||

(8.9)


### navamo’dhyāyaḥ


## amṛta-mathane

**|| 8.9.1 ||**

**śrī-śuka uvāca—**

**te’nyonyato’surāḥ pātraṁ harantas tyakta-sauhṛdāḥ |**

**kṣipanto dasyu-dharmāṇa āyāntīṁ dadṛśuḥ striyam ||**

**śrīdharaḥ :**

navame mohitair daityair apite’mṛta-bhājane |

tad vañcanena devebhyo’mṛtaṁ dattaṁ tayeryate ||

**krama-sandarbhaḥ : _na vyākhyātam._**

**viśvanāthaḥ : **

mohitā vañcitā daityāḥ pāyitās tv amṛtaṁ surāḥ |

mohinyā navame rāhoś cakreṇa ccheda ucyate ||o||

—o)0(o**—**

**|| 8.9.2 || **

**aho rūpam aho dhāma aho asyā navaṁ vayaḥ |**

**iti te tām abhidrutya papracchur jāta-hṛc-chayāḥ ||**

**śrīdharaḥ : **aho rūpaṁ saundaryaṁ dhāma dyutir iti vadantaḥ kā tvam ? ity-ādi papracchuḥ ||2||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.9.3 || **

**kā tvaṁ kañja-palāśākṣi kuto vā kiṁ cikīrṣasi |**

**kasyāsi vada vāmoru mathnatīva manāṁsi naḥ ||**

**śrīdharaḥ : **mathnantīva kṣobhayantīva ||3||

**krama-sandarbhaḥ : _na vyākhyātam._**

**viśvanāthaḥ :** kasyāpi kasya kanyāsi ||3||

—o)0(o**—**

**|| 8.9.4 || **

**na vayaṁ tvāmarair daityaiḥ siddha-gandharva-cāraṇaiḥ |**

**nāspṛṣṭa-pūrvāṁ jānīmo lokeśaiś ca kuto nṛbhiḥ ||**

**śrīdharaḥ : **kasyāsīty ayuktam uktam asmābhiḥ, yatas tvaṁ na kenacid bhukta-pūrvety āhuḥ**—**neti dvābhyām | tvā tvām amarādibhir aspṛṣṭa-pūrvāṁ na jānīma iti na, api tu jānīma eva ||5|| 

**krama-sandarbhaḥ : _na vyākhyātam._**

**viśvanāthaḥ :** amarādibhir aspṛṣṭa-pūrvā vayaṁ na jānīma iti na, api tu jānīma eveti | nanv ayam atra svayaṁvarārtham atrāyātāsīti buddhyate iti bhāvaḥ ||4||

—o)0(o**—**

**|| 8.9.5 || **

**nūnaṁ tvaṁ vidhinā subhrūḥ preṣitāsi śarīriṇām |**

**sarvendriya-manaḥ-prītiṁ vidhātuṁ saghṛṇena kim ||**

**śrīdharaḥ : **āstām idaṁ, tvad-darśanaṁ tv īśvareṇaiva saṁpāditam ity āhuḥ**—**nūnam iti | sarvendriyāṇāṁ ca manasaś ca prītiṁ vidhātuṁ sa-ghṛṇena preṣitāsi kim, vā yadṛcchayāgatāsi ? naivam, nūnaṁ praiṣi taivety arthaḥ ||5||

**krama-sandarbhaḥ : **nūnam iti | taiḥ tatra kim-padasya sandeha-vācitvenobhaya-koṭi-sparśitvād ubhayatra sambandhaḥ ||5||

**viśvanāthaḥ :** kim asmākaṁ tad-abhiprāya-bubūtsayā tad-darśanādinaiva tāvad vayaṁ kṛtārthā abhūmety āhuḥ**—**nūnam iti ||5||

—o)0(o**—**

**|| 8.9.6 || **

**sā tvaṁ naḥ spardhamānānām eka-vastuni mānini |**

**jñātīnāṁ baddha-vairāṇāṁ śaṁ vidhatsva sumadhyame ||**

**śrīdharaḥ : **bhedo vigraho yathā na bhavet tathā ||6||

**krama-sandarbhaḥ : **tatra tasyāḥ krodhāviṣkāram ālakṣya tayā mohitatvena viśrabhya ca prastāvāntaraṁ lakṣyīkṛtyāhuḥ**—**sā tvaṁ na iti ||6||

**viśvanāthaḥ :** kiṁ ca, tvayā svābhipretaṁ paścād vidheyaṁ sampraty asmad-abhiprāyaṁ saphalīkurv ity āhuḥ**—**sā tvam iti dvābhyām ||6||

—o)0(o**—**

**|| 8.9.7 || **

**vayaṁ kaśyapa-dāyādā bhrātaraḥ kṛta-pauruṣāḥ |**

**vibhajasva yathā-nyāyaṁ naiva bhedo yathā bhavet ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** vibhajasva asmabhyam iti śeṣaḥ ||7||

—o)0(o**—**

**|| 8.9.8 || **

**ity upāmantrito daityair māyā-yoṣid-vapur hariḥ |**

**prahasya rucirāpāṅgair nirīkṣann idam abravīt ||**

_na katamenāpi vyākhyātam._

—o)0(o**—**

**|| 8.9.9 ||**

**śrī-bhagavān uvāca—**

**kathaṁ kaśyapa-dāyādāḥ puṁścalyāṁ mayi saṅgatāḥ |**

**viśvāsaṁ paṇḍito jātu kāminīṣu na yāti hi ||**

**śrīdharaḥ : **saṅgatā anusṛtāḥ ||9||

**krama-sandarbhaḥ : _na vyākhyātam._**

**viśvanāthaḥ : **kaśyapasya dāyādāḥ putrā iti pitāsmākam ṛṣir yūyaṁ katham evaṁ kāmino’bhūteti tān mohayituṁ parihāso vyañjitaḥ | satyaṁ vayaṁ strī-jāti-mātreṇaiva bhāvair vaīśkartum aśakyāḥ bhavatyāḥ parama-śuddha-svarūpāyās tu svapāvitryeṇaiva vayaṁ vijitā vartāmahe iti cet tatrāha **puṁścalyām** iti | hanta hanta bhavatyā niṣkāmatvasyāvadhiḥ kiṁ stumahe | yatas tvam ābālyam anāghrāta-puruṣa-gandhāpi svaṁ gopayanty eva khalv evaṁ brūṣe | strī-jātiḥ puṁścaly api svaṁ satīm eva prathayatīti strī-jāti-vilakṣaṇa-svabhāvāyai bhavatyai niṣpakaṭāyai sarvasvam api ditsāmahe iti svagatoktyā vismaya-stimita-dṛṣṭīs tān ālakṣyāha **viśvāsam **iti | bhoḥ paṇḍita mayi viśvāsaṁ mā kuruta yady ātmanāṁ bhadram icchatheti | bhāvo bāhyaḥ abhyantaras tu sarvam ahaṁ viparīta-lakṣaṇayaiva bravīmi iti paṇḍitā bhavanto jñātvā yad ucitaṁ tat kurvantu iti bhāvaḥ | pūrvatra uttaratrāpi ābhyantaro dhvanir evam eva jñeyaḥ | kāminīṣv iti yadyapy ahaṁ yuṣmad-anubhavena śuddhaiva bhavāmi tad api yauvana-vattvād ābhyantaraḥ kāmo’numeya eva kāmavattve strītve ca kāminī pati-pitrādy-āvaraṇābhāvāt svairiṇy api kathaṁ na bhavāmīty aviśvāsyaiva sarvathā bhavadbhir aham iti bhāvaḥ ||9||

—o)0(o**—**

**|| 8.9.10 || **

**sālāvṛkāṇāṁ strīṇāṁ ca svairiṇīnāṁ sura-dviṣaḥ |**

**sakhyāny āhur anityāni nūtnaṁ nūtnaṁ vicinvatām ||**

**śrīdharaḥ : **he sura-dviṣaḥ ||10||

**krama-sandarbhaḥ : **svairiṇīnāṁ strīṇāṁ cety anvayaḥ ||10||

**viśvanāthaḥ :** tataḥ kim iti cet śṛṇuta tattvam ity āha—śāleti | śālāvṛkāḥ kapi-kroṣṭu-śvāna ity amaraḥ ||10||

—o)0(o**—**

**|| 8.9.11 ||**

**śrī-śuka uvāca—**

**iti te kṣvelitais tasyā āśvasta-manaso’surāḥ |**

**jahasur bhāva-gambhīraṁ daduś cāmṛta-bhājanam ||**

**śrīdharaḥ : **bhāvena kenāpy abhiprāyeṇa gambhīraṁ yathā bhavaty evaṁ jahasuḥ ||11||

**krama-sandarbhaḥ : _na vyākhyātam._**

**viśvanāthaḥ : **kṣvelitair narmoditaiḥ | bhāvenābhiprāyeṇa gambhīram aviduṣāṁ duṣpraveśaṁ yathā syāt tathā jahasuḥ | he sarva-guṇa-maṇḍite ! kim asmān parīkṣase ? vayam aviśvāsino’ śuddhāntaḥ-karaṇā naiva bhavāmas tad idam amṛta-kalasaṁ gṛhāṇa | asmabhyaṁ vibhajya dehi vā, piba vā, kvacid anyatra kṣipa vā, yathecchasi tathā kuru | asmāṁs tu sva-sādguṇya-ratna-kṛtān ātmīyān eva jānīhi iti bhāvaḥ ||11||

—o)0(o**—**

**|| 8.9.12 || **

**tato gṛhītvāmṛta-bhājanaṁ harir**

**babhāṣa īṣat-smita-śobhayā girā |**

**yady abhyupetaṁ kva ca sādhv asādhu vā**

**kṛtaṁ mayā vo vibhaje sudhām imām ||**

**śrīdharaḥ : **īṣat-smitena śobhā yasyās tayā | mayā kṛtaṁ sādhu vā asādhu yady abhyupetāṅgī-kuruta tarhi vibhaje ||12||

**krama-sandarbhaḥ : **pramāṇam iyattā cikīrṣita-paryavasānam ity arthaḥ | tan nāvindantīty apramāṇa-vidaḥ ||12||

**viśvanāthaḥ : **yathā kṛtaṁ sādhu vā asādhu yady abhyupeta aṅgīkurutha | tathā vibhaje iti svasyāham anabhijñatvaṁ jānāmy ataḥ prathamam eva vacmīti bhāvaḥ ||12||

—o)0(o**—**

**|| 8.9.13 || **

**ity abhivyāhṛtaṁ tasyā ākarṇyāsura-puṅgavāḥ |**

**apramāṇa-vidas tasyās tat tathety anvamaṁsata ||**

**śrīdharaḥ : **asura-puṅgavā daitya-śreṣṭhāḥ | pramāṇam iyattām ajānantaḥ ||13||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.9.14-15 || **

**athopoṣya kṛta-snānā hutvā ca haviṣānalam |**

**dattvā go-vipra-bhūtebhyaḥ kṛta-svastyayanā dvijaiḥ ||**

**yathopajoṣaṁ vāsāṁsi paridhāyāhatāni te |**

**kuśeṣu prāviśan sarve prāg-agreṣv abhibhūṣitāḥ ||**

**śrīdharaḥ : **yathopajoṣaṁ yathā-prīti | ahatasya lakṣaṇam—


    ahataṁ yantra-nirmuktam uktaṁ vāsaḥ svayambhuvā | 


    śastaṁ tan māṅgalikeṣu tāvan mātre na sarvadā || iti | 

prāg agreṣu kuśeṣu viviśuḥ ||14-15||

**krama-sandarbhaḥ : _na vyākhyātam._**

**viśvanāthaḥ : **atheti amṛta-pāna-rūpa-maṅgala-kṛtyathārthaṁ prathamam evopoṣya sthitās te paraspara-vivāda-madhya eva mohinī-darśana-vacana-prativacanādy-anantaraṁ kṛta-snānā yathopajoṣaṁ yathā-prīti | āhatasya lakṣaṇam—


    ahataṁ yantra-nirmuktam uktaṁ vāsaḥ svayambhuvā | 


    śastaṁ tan māṅgalikeṣu tāvan mātre na sarvadā || iti | 

prāg kuleṣu prāg agra-kuśeṣu ||14-15||

—o)0(o**—**

**|| 8.9.16-17 || **

**prāṅ-mukheṣūpaviṣṭeṣu sureṣu ditijeṣu ca |**

**dhūpāmodita-śālāyāṁjuṣṭāyāṁ mālya-dīpakaiḥ ||**

**tasyāṁ narendra karabhorur uśad-dukūla-**

**śroṇī-taṭālasa-gatir mada-vihvalākṣī |**

**sā kūjatī kanaka-nūpura-śiñjitena**

**kumbha-stanī kalasa-pāṇir athāviveśa ||**

**śrīdharaḥ : **dhūpair āmoditāyāṁ surabhī-kṛtāyāṁ śālāyām ||16||

atha tasyāṁ śālāyāṁ he narendra sā kalaśa-pāṇir āviveśa | kathaṁ-bhūtā ? maṇi-bandhād ā-kaniṣṭhaṁ karasya karabho bahiḥ iti | karabha-sadṛśau suvṛttāv ūrū yasyāḥ sā | uśat kamanīyaṁ dukūlaṁ yasmiṁs tena śroṇī-taṭena viśālayā śroṇyā alasā mandā gatir yasyāḥ | pāṭhāntare karabha-sadṛśayor ūrvor lasad dukūlaṁ yasyāḥ sā cāsau śroṇī-taṭenālasa-gatiś ca | madena vihvale akṣiṇī yasyāḥ ||17||

**krama-sandarbhaḥ : _na vyākhyātam._**

**viśvanāthaḥ : **karabhorur uśad-dukūlā karabhoru-lasad-dukūleti pāṭha-dvayam | maṇi-bandhād ākaniṣṭhaṁ karasya karabho bahir ity amaraḥ ||16-17||

—o)0(o**—**

**|| 8.9.18 || **

**tāṁ śrī-sakhīṁ kanaka-kuṇḍala-cāru-karṇa-**

**nāsā-kapola-vadanāṁ para-devatākhyām |**

**saṁvīkṣya sammumuhur utsmita-vīkṣaṇena**

**devāsurā vigalita-stana-paṭṭikāntām ||**

**śrīdharaḥ : **tāṁ śriyaḥ sakhīṁ saṁvīkṣya devāsurāḥ saṁmumuhuḥ | kathaṁ-bhūtām ? kanaka-maye kuṇḍale yasyāḥ sā cāsau cāravaḥ karṇādayo yasyāḥ sā ca tām | vigalitaḥ srastaḥ stana-paṭṭikāyā anto yasyāḥ ||18||

**krama-sandarbhaḥ : _na vyākhyātam._**

**viśvanāthaḥ : **śrī-sakhīṁ śriyo lakṣmyāḥ sakhāpi tadānīṁ sakhy evābhūt | puṁ-jāti-madhye yathā nārāyaṇaḥ sundaras tathaiva strī-jāti-madhye aham evāti-sundarīti māhaṁ kṛthāḥ | strī-jātāv apy aham eva parama-sundarīti tāṁ jñāpayitum iveti bhāvaḥ | kanaka-kuṇḍalā cāsau cāru-karṇādyā ceti tām ||18||

—o)0(o**—**

**|| 8.9.19 || **

**asurāṇāṁ sudhā-dānaṁ sarpāṇām iva durnayam |**

**matvā jāti-nṛśaṁsānāṁ na tāṁ vyabhajad acyutaḥ ||**

**śrīdharaḥ : **evaṁ tān mohayitvā yat kṛtavāṁs tad āha tribhiḥ | asurāṇāṁ sudhādānaṁ sarpāṇāṁ kṣīra-dānam iva durnayam anyāyyaṁ matvā tāṁ sudhāṁ tebhyo na vyabhajat | ayaṁ bhāvaḥ**—**daityair madīyaṁ sādhv asādhu vā sarvam anumatam eva, ato mad-bhaktān devān eva sudhāṁ pāyayiṣyāmi | kiṁ ca, tair yathā-nyāyaṁ vibhajasvety uktam, na caitebhyo jātyaiva krūrebhyo dānaṁ nyāyyam, atas tebhyaḥ sudhāṁ na dadyām iti ||19||

**krama-sandarbhaḥ : _na vyākhyātam._**

**viśvanāthaḥ :** na tāṁ vyabhajad iti daityair yathā-nyāyaṁ vibhajasveti uktam | ato nyāyaś cāyam eveti bhāvaḥ ||19||

—o)0(o**—**

**|| 8.9.20 || **

**kalpayitvā pṛthak paṅktīr ubhayeṣāṁ jagat-patiḥ |**

**tāṁś copaveśayām āsa sveṣu sveṣu ca paṅktiṣu ||**

**śrīdharaḥ : **pañktīḥ pṛthag viviktāḥ kalpayitvā vidhāya | tāsu paṅktiṣu sveṣu sveṣu tat sama-jātīyeṣu tāṁś cāsurān api pratāraṇārtham evopaveśayām āsa ||20||

**krama-sandarbhaḥ : **kalpayitveti tāṁś ca devāsurān parasparam abhimukhān iti jñeyam ||20||

**viśvanāthaḥ :** sveṣu sveṣu iti paṅktiṣu mahdye yā yāḥ paṅktayo yeṣāṁ yeṣāṁ svāni dhana-rūpāṇi syus teṣu sveṣu sattva-viśiṣṭāsu paṅktiṣv ity arthaḥ ||20||

—o)0(o**—**

**|| 8.9.21 || **

**daityān gṛhīta-kalaso vañcayann upasañcaraiḥ |**

**dūra-sthān pāyayām āsajarā-mṛtyu-harāṁ sudhām ||**

**śrīdharaḥ : **upasañcarair bahu-māna-priya-vākyādinā tān atikramyātikramya gamanaiḥ dūra-sthān api devān ||21||

**krama-sandarbhaḥ : **vañcayan tala-sthaṁ sāra-bhāgaṁ bhavadbhyaḥ sarvataḥ śreṣṭhebhyo dāsyāmīti pratārayan ||21||

**viśvanāthaḥ :** upa nikaṭe nikaṭe eva sañcaraiḥ sañcaraṇair bhrū-bhaṅgi-netra-smita-vrīḍā-mukhārdhācchādana-nūpurādi-bhūṣaṇa-vasana-sañcālana-pūrvakaiś caraṇa-sañcalanaiḥ kiñcin-mātra-pradānena dūrasthānāṁ devānām utkaṇṭhāṁ nivartya sampūrṇam asmān eva pāyaiṣyatīti pratyāyanaiḥ vañcayann iti asmābhiḥ śrotra-netra-manobhir yad idam amṛtaṁ pīyate ito’dhikaṁ sāmudram amṛtaṁ na bhaviṣyatīti tad alaṁ tena etasyā ānukūlyam evākāṅkṣaṇīyam ity api teṣāṁ manasi vicāraṁ prāpayāmāseti bhāvaḥ | dūra-sthān devān ||21||

—o)0(o**—**

**|| 8.9.22 || **

**te pālayantaḥ samayam asurāḥ sva-kṛtaṁ nṛpa |**

**tūṣṇīm āsan kṛta-snehāḥ strī-vivāda-jugupsayā ||**

**śrīdharaḥ : **tayā kṛtaḥ sneho yeṣu | striyā saha vivādasya jugupsayā ||22||

**krama-sandarbhaḥ : **samayaṁ pratijñām ||22||

**viśvanāthaḥ :** samayaṁ sādhv asādhu vā yathā-sukhaṁ vibhajasveti niyamaṁ, striyā saha vivādasya jugupsayā ||22||

—o)0(o**—**

**|| 8.9.23 || **

**tasyāṁ kṛtātipraṇayāḥ praṇayāpāya-kātarāḥ |**

**bahu-mānena cābaddhā nocuḥ kiñcana vipriyam ||**

**śrīdharaḥ : **kṛto’ti-praṇayaḥ sneho yaiḥ | praṇayāpāyena kātarā bhītāḥ | ete tāvat kṛpaṇāḥ pūrvaṁ kiñcit pibantu, yūyaṁ tu dhīrāḥ kṣaṇaṁ pratīkṣadhvam ity-ādi-bahu-mānenābaddhā niyantritāḥ samaya-pālanādibhiḥ ṣaḍbhir etaiḥ kiñcid api nocuḥ, kintu tūṣṇīm āsan ||23||

**krama-sandarbhaḥ : _na vyākhyātam._**

**viśvanāthaḥ :** ete tāvat kṛpaṇāḥ pūrvaṁ kiñcit pibantu, yūyaṁ tu vīrāḥ kṣaṇaṁ pratīkṣadhvam ity-ādi-bahu-mānena vā baddhā niyantritāḥ | samaya-pālanādibhiḥ ṣaḍbhir etaiḥ kāraṇair apriyam api kiñcid api nocuḥ, kintu tūṣṇīm evāsan ||23||

—o)0(o**—**

**|| 8.9.24 || **

**deva-liṅga-praticchannaḥ svarbhānur deva-saṁsadi |**

**praviṣṭaḥ somam apibac candrārkābhyāṁ ca sūcitaḥ ||**

**śrīdharaḥ : **deva-paṅktau candrārkayor madhye praviṣṭaḥ somam amṛtam apibat ||24||

**krama-sandarbhaḥ : _na vyākhyātam._**

**viśvanāthaḥ :** tad eva mohinī-mūrtyā bhagavatā sarva eva daityā mohá vañcitāḥ kintu sadyo’py amṛta-mahima-jñāpanārtham ekaḥ svarbhānur na mohitaḥ, sa ca sahasaiva mohiny-abhiprāyaṁ jñātvā deva-paṅktiṣu praviṣṭa ity āha deva-liṅgeti | ata eva devās taṁ prathamaṁ paricetuṁ na śekuḥ | upaviṣṭe tu candrārkābhyām paricito’pi tad-bhayāt ito’nyatra paṅktāv upaviśeti vaktuṁ nāśakyateti jñeyam | yadā tu somam amṛtaṁ prāptam evāpibat tadāsuro’sāv iti bhrū-bhaṅgyā sūcitaḥ ||24||

—o)0(o**—**

**|| 8.9.25 || **

**cakreṇa kṣura-dhāreṇa jahāra pibataḥ śiraḥ |**

**haris tasya kabandhas tu sudhayāplāvito’patat ||**

**śrīdharaḥ : **haris tasya śiro jahāra | aplāvito’saṁspṛṣṭaḥ ||25||

**krama-sandarbhaḥ : **kabandho’patad iti ketus tu cchāyā-graha eva, na tu kabandha-rūpa ity abhiprāyaḥ ||25||

**viśvanāthaḥ :** harir ajita-rūpī śiro jahāra | ā īṣat plāvitaḥ ||25||

—o)0(o**—**

**|| 8.9.26 || **

**śiras tv amaratāṁ nītam ajo graham acīkḷpat |**

**yas tu parvaṇi candrārkāv abhidhāvati vaira-dhīḥ ||**

**śrīdharaḥ : **grahaṁ sūryādi-vad grahatvādhikāriṇam ||26||

**krama-sandarbhaḥ : _na vyākhyātam._**

**viśvanāthaḥ :** amaratāṁ nītam amṛta-pāna-prabhāvāt maraṇa-śūnyatāṁ prāptam iti | amṛta-prabhāvo darśitaḥ | ajo brahmā grahaṁ sūryādikam iva grahatvādhikāravantam ||26||

—o)0(o**—**

**|| 8.9.27 || **

**pīta-prāye’mṛte devair bhagavān loka-bhāvanaḥ |**

**paśyatām asurendrāṇāṁ svaṁ rūpaṁ jagṛhe hariḥ ||**

_na katamenāpi vyākhyātam._

—o)0(o**—**

**|| 8.9.28 || **

**evaṁ surāsura-gaṇāḥ sama-deśa-kāla-**

**hetv-artha-karma-matayo’pi phale vikalpāḥ |**

**tatrāmṛtaṁ sura-gaṇāḥ phalam añjasāpur**

**yat-pāda-paṅkaja-rajaḥ-śrayaṇān na daityāḥ ||**

**śrīdharaḥ : **hari-bhaktānām evodyamaḥ phalati, nānyeṣām ity evam ākhyāna-tātparyam āha, evam iti | samā deśādayo yeṣām | hetur mandarādriḥ | arthaḥ samudre kṣiptaṁ vīrudādi | vividhaḥ kalpaḥ phalaṁ keṣāñcin neti vaicitryaṁ yeṣāṁ te | phala-vaiṣamyavanto babhūvur ity arthaḥ | tad evāha, tatra teṣu yasya pāda-paṅkaja-rajaḥ-śrayaṇād devā amṛtaṁ phalam āpuḥ sa eva sevya ity arthaḥ | yat tador nitya-saṁbandhāt ||28||

**krama-sandarbhaḥ : **hetuḥ sādhakatamaḥ, arthas tad-upayogi-mātram ||28||

**viśvanāthaḥ :**laukika-hetu-sāmye’pi phala-prāptir bhaktimatām eva nānyeṣām ity evākhyāna-tātparyam āha—evam iti | samā deśādayo yeṣāṁ te, deśaḥ kṣīra-sindhuḥ kālas tat-tat-kṣaṇa-samūhaḥ hetur manthana-sādhanaṁ mandarādiḥ | arthaḥ samudre kṣiptaṁ vīrudhādi karma mathanaṁ matir amṛta-kāmatā | phale phala-prāptir bhaven naveti viklapavantaḥ | tatra tayor madhye sura-gaṇāḥ phalam āpuḥ | yat-pādāśrayaṇāt daityā na āpuḥ yad-āśrayaṇābhāvād iti bhāvaḥ | sa eva sevya iti prakaraṇārthaḥ ||28||

—o)0(o**—**

**|| 8.9.29 ||**

**yad yujyate’su-vasu-karma-mano-vacobhir**

**dehātmajādiṣu nṛbhis tad asat pṛthaktvāt |**

**tair eva sad bhavati yat kriyate’pṛthaktvāt**

**sarvasya tad bhavati mūla-niṣecanaṁ yat ||**

**śrīdharaḥ : **etad evopapādayati—yad iti | **asuḥ** prāṇaḥ | **vasu** dhanam | prāṇādibhir **dehātma-jādiṣu nṛbhir yad yujyate**, dehādy-arthaṁ yat kriyata ity arthaḥ | **tad asad** vyarthaṁ bhavati | kutaḥ ? **pṛthaktvād** bhedāśrayatvāt, śākhā-niṣecanavat | tair eva prāṇādibhir īśvaroddeśena **yat kriyate,** tat tu **sat** mahā-phalaṁ bhavati, **apṛthaktvāt,** īśvarasya sarvatrānugatatvāt | tatra dṛṣṭāntaḥ—yat taror **mūla-niṣecanaṁ tad** yathā **sarvasya** skandha-śākhāder api bhavatīti |  \
 \
yad vā, lyab-lope pañcamyau | pṛthaktvaṁ paryālocya bheda-dṛṣṭyā dehādy-uddeśena yat kriyate, tad asat | apṛthaktvaṁ paryālocyeśvara-dṛṣṭyā tair eva teṣv eva ca yat kriyate, tat sad bhavatīti | śeṣaṁ samānam ||29||

**krama-sandarbhaḥ : **puruṣasya tāvad antar bahiś ca karaṇaṁ guṇa-mayam eva | tad-udbhavayor jñāna-kriyayoḥ kathaṁ nairguṇyam ? ucyate—jñāna-kriyā-śaktī traiguṇya-kārya-prādhānyena bhavantyau guṇa-mayatvenocyate | parameśvara-prādhānyena tu svato guṇātīte eveti[^74]teṣāṁ ca teṣāṁ ca tat-tad-yuktam evety āha—yad yujyata iti | 

**nṛbhiḥ** kartṛbhiḥ **asu**-prabhṛtibhiḥ karaṇair jāyādiṣu **yat yujyate** kriyate, **tad asat**, sarva-kāla-sarva-vastu-vyāpi-poṣaka-śaktikaṁ na bhavatīti naśvaram eva bhavatīty arthaḥ | kutaḥ ? **pṛthaktvāt** | asu-prabhṛtīnāṁ jāyādīnāṁ ca svatas tādṛśa-śaktir nāsty eva, kṣudra-śaktitvād ity arthaḥ | asu-prabhṛtibhir eva **sarvasya mūla-niṣecanaṁ** santarpaṇaṁ yat kriyate, tat tu sarvasya bhavati | yataḥ **sat,** sarvadā sarva-vastu-poṣakaṁ bhavati | kutaḥ? **apṛthaktvāt**, sarvadā sarvasyāpi poṣakatvād ity arthaḥ | jāyādīnām eva poṣakaṁ bhavatīti kiyad ? ity arthaḥ | sarvasya mūlaṁ śrī-bhagavān eveti bhāvaḥ |

**pṛthaktvāt** paramātmetarāśrayatvāt | **apṛthaktvāt** tad-ekāśrayatvād ity arthaḥ | ata eva yuktam eva jñāna-kriyātmikāyā hari-bhakter nirguṇatvam | viśeṣatas tasyā guṇa-sambandhena janmābhāvaś caṅgīkṛtaḥ, na tu brahma-jñānasyeva guṇa-sambandhena janma-bhāva ity ato’sau bhaktis tasyāpi prīṇanatvādi-guṇair udāhṛtā ||29|| [bhakti-sandarbhaḥ 134[^75]]

**viśvanāthaḥ :** tasmāt phalitam āha—yad iti | **asavaḥ** prāṇā indriyāṇi, **vasu** dhanam | asu-vasv-ādibhir **yad dehādiṣu yujyate** viniyujyate, **tad asat** | prāṇādīnāṁ dehādy-arthe yo viniyogaḥ so’sādhur ity arthaḥ | kutaḥ ? **pṛthaktvāt** śākhā-niṣecanavat | mūlāt śākhā bhinnā iti buddhyā yathā mūlaṁ vihāya śākhā niṣicyante, tathaiva bhagavantaṁ vihāya dehādyāḥ paricaryante mūḍhaiḥ | tair eva asu-vasv-ādibhir yad bhagavati kriyate asv-ādīnāṁ bhagavati yo viniyogaḥ sa sādhur ity arthaḥ | kutaḥ apṛthaktvāt | mūla-niṣecanavat | mūlāt śākhā na bhinnā iti buddhyā yathā mūlam eva sicyate tathaiva bhagavān eva paricaryate | tat-paricaraṇaṁ sarvasya brahmādi-stamba-paryantasyety arthaḥ | yad yasmāt tan **mūla-niṣecanam** ||29||

iti sārārtha-darśinyāṁ harṣiṇyāṁ bhakta-cetasām |

aṣṭame navamo’dhyāyaḥ saṅgataḥ saṅgataḥ satām ||*||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe amṛta-mathane 


    navamo’dhyāyaḥ |

|| 8.9 ||

(8.10)


### atha daśamo’dhyāyaḥ


## devāsura-saṅgrāmo nāma

**|| 8.10.1 ||**

**śrī-śuka uvāca—**

**iti dānava-daiteyā nāvindann amṛtaṁ nṛpa |**

**yuktāḥ karmaṇi yattāś ca vāsudeva-parāṅmukhāḥ ||**

**śrīdharaḥ :**

daśame matsarād daityair ārabdhe tu mṛdhe suraiḥ |

daitya-māyā-viṣaṇṇeṣu deveṣv āvirbabhau hariḥ ||

tad evam amṛtāvāptir nābhaktānām itīritam |

bhakta-matsarataḥ prāṇa- hāniḥ punar udīryate ||

**krama-sandarbhaḥ : **yuktā yogyāḥ yattāḥ kṛtayatnāḥ ||1||

**viśvanāthaḥ :**

daśame’ntarhite viṣṇau daityair yuddhe pravartite |

daitya-māyābhibhūteṣu sureṣv āvirabhūd dhariḥ ||1||

—o)0(o**—**

**|| 8.10.2 || **

**sādhayitvāmṛtaṁ rājan pāyayitvā svakān surān |**

**paśyatāṁ sarva-bhūtānāṁ yayau garuḍa-vāhanaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **yayāv antardadhe ||2||

—o)0(o**—**

**|| 8.10.3-4 || **

**sapatnānāṁ parām ṛddhiṁ dṛṣṭvā te diti-nandanāḥ |**

**amṛṣyamāṇā utpetur devān pratyudyatāyudhāḥ ||**

**tataḥ sura-gaṇāḥ sarve sudhayā pītayaidhitāḥ |**

**pratisaṁyuyudhuḥ śastrair nārāyaṇa-padāśrayāḥ ||**

_na katamenāpi vyākhyātam._

—o)0(o**—**

**|| 8.10.5 || **

**tatra daivāsuro nāma raṇaḥ parama-dāruṇaḥ |**

**rodhasy udanvato rājaṁs tumulo roma-harṣaṇaḥ ||**

**śrīdharaḥ : **raṇaḥ saṅgrāmaḥ | udanvataḥ samudrasya rodhasi tīre babhūva ||5||

**krama-sandarbhaḥ : _na vyākhyātam._**

**viśvanāthaḥ : **raṇo babhūva ||5||

—o)0(o**—**

**|| 8.10.6 || **

**tatrānyonyaṁ sapatnās te saṁrabdha-manaso raṇe |**

**samāsādyāsibhir bāṇair nijaghnur vividhāyudhaiḥ ||**

**śrīdharaḥ : **anyonyaṁ samāsādya nijaghnuḥ |

**krama-sandarbhaḥ, viśvanāthaḥ :_na vyākhyātam._**

—o)0(o**—**

**|| 8.10.7 || **

**śaṅkha-tūrya-mṛdaṅgānāṁ bherī-ḍamariṇāṁ mahān |**

**hasty-aśva-ratha-pattīnāṁ nadatāṁ nisvano’bhavat ||**

**rathino rathibhis tatra pattibhiḥ saha pattayaḥ |**

**hayā hayair ibhāś cebhaiḥ samasajjanta saṁyuge ||**

**uṣṭraiḥ kecid ibhaiḥ kecid apare yuyudhuḥ kharaiḥ |**

**kecid gaura-mukhair ṛkṣair dvīpibhir haribhir bhaṭāḥ ||**

_na katamenāpi vyākhyātam._

—o)0(o**—**

**|| 8.10.10-12 || **

**gṛdhraiḥ kaṅkair bakair anye śyena-bhāsais timiṅgilaiḥ |**

**śarabhair mahiṣaiḥ khaḍgair go-vṛṣair gavayāruṇaiḥ ||**

**śivābhir ākhubhiḥ kecit kṛkalāsaiḥ śaśair naraiḥ |**

**bastair eke kṛṣṇa-sārair haṁsair anye ca sūkaraiḥ ||**

**anye jala-sthala-khagaiḥ sattvair vikṛta-vigrahaiḥ |**

**senayor ubhayo rājan viviśus te’grato’grataḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** bastaiś chāgaiḥ ||11||

—o)0(o**—**

**|| 8.10.13-15 || **

**citra-dhvaja-paṭai rājann ātapatraiḥ sitāmalaiḥ |**

**mahā-dhanair vajra-daṇḍair vyajanair bārha-cāmaraiḥ ||**

**vātoddhūtottaroṣṇīṣair arcirbhir varma-bhūṣaṇaiḥ |**

**sphuradbhir viśadaiḥ śastraiḥ sutarāṁ sūrya-raśmibhiḥ ||**

**deva-dānava-vīrāṇāṁ dhvajinyau pāṇḍu-nandana |**

**rejatur vīra-mālābhir yādasām iva sāgarau ||**

**śrīdharaḥ : **citra-dhvaja-paṭādibhiś ca vīrāṇāṁ mālābhiś ca rājibhir deva-dānava-vīrāṇāṁ dhvajinyau yādasāṁ mālābhiḥ sāgarāv iva rejatur iti trayāṇām anvayaḥ | yādobhir iti vā | sitair amalair ātapatraiś ca | bārhaiś[^76] cāmaraiś ca vyajanaiś ca ||13|| vātenoddhūtair uttarīyair uṣṇīṣaiś ca sūrya-raśmibhiḥ sutarāṁ sphuradbhiḥ ||14||

**krama-sandarbhaḥ : **citradhvajair iti trikam | vyajanādibhiḥ kathambhūtaiḥ ? arcirbhiḥ kṛtvā sphuradbhiḥ | sūrya-raśmibhis tu sutarāṁ sphuradbhir ity anvayaḥ | evam evābhipretaṁ tair api | pāṭhasyā’sya durgamatvād eva pāṭhāntarāṇi kalpitāni lakṣyante, parasparaṁ vigītāni ||13||

**viśvanāthaḥ :** vātenoddhūtair uttarair uttarīyair uṣṇīṣaiś cārcibhir arciṣmadbhiḥ sūryasya raśmibhiḥ sutarāṁ sphuradbhiḥ | dhvajinyau sene | yādasāṁ mālābhiḥ sāgarāv iva ||13-15||

—o)0(o**—**

**|| 8.10.16 || **

**vairocano baliḥ saṅkhye so’surāṇāṁ camū-patiḥ |**

**yānaṁ vaihāyasaṁ nāma kāma-gaṁ maya-nirmitam ||**

**śrīdharaḥ : **asurāṇāṁ yā camūs tasyāḥ patiḥ sa balir yānam āsthitaḥ ||16||

**krama-sandarbhaḥ : **vairocana iti trikam ||16||

**viśvanāthaḥ : _na vyākhyātam._**

—o)0(o**—**

**|| 8.10.17-18 || **

**sarva-sāṅgrāmikopetaṁ sarvāścaryamayaṁ prabho |**

**apratarkyam anirdeśyaṁ dṛśyamānam adarśanam ||**

**āsthitas tad vimānāgryaṁ sarvānīkādhipair vṛtaḥ |**

**bāla-vyajana-chatrāgryai reje candra ivodaye ||**

**śrīdharaḥ : **udaye udaya-giri-śikhare sthitaś candra iva reje iti trayāṇām anvayaḥ |

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.10.19-24 || **

**tasyāsan sarvato yānair yūthānāṁ patayo’surāḥ |**

**namuciḥ śambaro bāṇo vipracittir ayomukhaḥ ||**

**dvimūrdhā kālanābho’tha prahetir hetir ilvalaḥ |**

**śakunir bhūtasantāpo vajradaṁṣṭro virocanaḥ ||**

**hayagrīvaḥ śaṅkuśirāḥ kapilo meghadundubhiḥ |**

**tārakaś cakradṛk śumbho niśumbho jambha utkalaḥ ||**

**ariṣṭo’riṣṭanemiś ca mayaś ca tripurādhipaḥ |**

**anye pauloma-kāleyā nivātakavacādayaḥ ||**

**alabdha-bhāgāḥ somasya kevalaṁ kleśa-bhāginaḥ |**

**sarva ete raṇa-mukhe bahuśo nirjitāmarāḥ ||**

**siṁha-nādān vimuñcantaḥ śaṅkhān dadhmur mahā-ravān |**

**dṛṣṭvā sapatnān utsiktān balabhit kupito bhṛśam ||**

_na katamenāpi vyākhyātam._

—o)0(o**—**

**|| 8.10.25 || **

**airāvataṁ dik-kariṇam ārūḍhaḥ śuśubhe sva-rāṭ |**

**yathā sravat-prasravaṇam udayādrim ahar-patiḥ ||**

**śrīdharaḥ : **sravanti prasravaṇāni yasminn iti mada-dhārā-sādṛśyam ||25||

**krama-sandarbhaḥ : **sravanti prasravaṇāni yasminn iti mada-dhārā-sādṛśyam ||25||

**viśvanāthaḥ : **prasravaṇāni dāna-jalā nirjharāś ca ||25||

—o)0(o**—**

**|| 8.10.26 || **

**tasyāsan sarvato devā nānā-vāha-dhvajāyudhāḥ |**

**lokapālāḥ saha-gaṇair vāyv-agni-varuṇādayaḥ ||**

**śrīdharaḥ : **nānā-vāhanādīni yeṣāṁ te devā asurāś ca mitho yuyudhuḥ ||26||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.10.27 || **

**te’nyonyam abhisaṁsṛtya kṣipanto marmabhir mithaḥ |**

**āhvayanto viśanto’gre yuyudhur dvandva-yodhinaḥ ||**

_na katamenāpi vyākhyātam._

—o)0(o**—**

**|| 8.10.28 || **

**yuyodha balir indreṇa tārakeṇa guho’syata |**

**varuṇo hetināyudhyan mitro rājan prahetinā ||**

**śrīdharaḥ : **dvandvāny evāha**—**yuyodheti saptabhiḥ | asyata āsyat, ayudhyatety arthaḥ ||28||

**krama-sandarbhaḥ : _na vyākhyātam._**

**viśvanāthaḥ :** asyata āsyata astrāṇi cikṣepa ||28||

—o)0(o**—**

**|| 8.10.29 || **

**yamas tu kālanābhena viśvakarmā mayena vai |**

**śambaro yuyudhe tvaṣṭrā savitrā tu virocanaḥ ||**

_na katamenāpi vyākhyātam._

—o)0(o**—**

**|| 8.10.30-31 || **

**aparājitena namucir aśvinau vṛṣaparvaṇā |**

**sūryo bali-sutair devo bāṇa-jyeṣṭhaiḥ śatena ca ||**

**rāhuṇā ca tathā somaḥ pulomnā yuyudhe’nilaḥ |**

**niśumbha-śumbhayor devī bhadrakālī tarasvinī ||**

**śrīdharaḥ : **sūryo deva eka eva śatena bali-sutaiḥ bāṇo jyeṣṭho yeṣāṁ taiḥ | niśumbha-śumbhābhyāṁ devī ||30-31||

**krama-sandarbhaḥ : **aparājiteneti pañcakam ||30||

**viśvanāthaḥ :** sūryo deva eka eva śatena bali-sutaiḥ niśumbha-śumbhābhyāṁ devī brahma-putrair vasiṣṭhādyaiḥ ||30-31||

—o)0(o**—**

**|| 8.10.32-34 || **

**vṛṣākapis tu jambhena mahiṣeṇa vibhāvasuḥ |**

**ilvalaḥ saha vātāpir brahma-putrair arindama ||**

**kāmadevena durmarṣa utkalo mātṛbhiḥ saha |**

**bṛhaspatiś cośanasā narakeṇa śanaiścaraḥ ||**

**maruto nivātakavacaiḥ kāleyair vasavo’marāḥ |**

**viśvedevās tu paulomai rudrāḥ krodhavaśaiḥ saha ||**

**śrīdharaḥ, viśvanāthaḥ: _na vyākhyātam._**

**krama-sandarbhaḥ : **brahma-putraiḥ prajāpati-mukhaiḥ | kāma-deveneti tat-sthāne devendreṇa ko’py ayaṁ niveśitaḥ, na tu svayaṁ kāmaḥ, tasya skanda-janmanaḥ pūrvam eva bhasmī-kṛtatvāt ||32||

—o)0(o**—**

**|| 8.10.35 || **

**ta evam ājāv asurāḥ surendrā**

**dvandvena saṁhatya ca yudhyamānāḥ |**

**anyonyam āsādya nijaghnur ojasā**

**jigīṣavas tīkṣṇa-śarāsi-tomaraiḥ ||**

_na katamenāpi vyākhyātam._

—o)0(o**—**

**|| 8.10.36 || **

**bhuśuṇḍibhiś cakra-gadarṣṭi-paṭṭiśaiḥ**

**śakty-ulmukaiḥ prāsa-paraśvadhair api |**

**nistriṁśa-bhallaiḥ parighaiḥ samudgaraiḥ**

**sabhindipālaiś ca śirāṁsi cicchiduḥ ||**

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** bhūśuṇḍy-ādayo’stra-viśeṣāḥ ||36||

—o)0(o**—**

**|| 8.10.37 || **

**gajās turaṅgāḥ sarathāḥ padātayaḥ**

**sāroha-vāhā vividhā vikhaṇḍitāḥ |**

**nikṛtta-bāhūru-śirodharāṅghrayaś**

**chinna-dhvajeṣvāsa-tanutra-bhūṣaṇāḥ ||**

**śrīdharaḥ : **ārohantīty ārohās taiḥ sahitā anye ca vāhāḥ | pūrvaṁ tu kevalaṁ gajādaya uktāḥ | kathaṁ-bhūtāḥ ? nikṛttā bāhv-ādayo yeṣām | chinnāni dhvajādīni yeṣāṁ te ||37||

**krama-sandarbhaḥ : _na vyākhyātam._**

**viśvanāthaḥ : **ārohantīty ārohā bāhyās taiḥ sahitā vāhā vāhanāḥ | īṣvāso dhanuḥ tanutraṁ kavacam ||37||

—o)0(o**—**

**|| 8.10.38 || **

**teṣāṁ padāghāta-rathāṅga-cūrṇitād**

**āyodhanād ulbaṇa utthitas tadā |**

**reṇur diśaḥ khaṁ dyumaṇiṁ ca chādayan**

**nyavartatāsṛk-srutibhiḥ pariplutāt ||**

**śrīdharaḥ : **teṣāṁ devādīnāṁ padāghātaiḥ rathāṅgaiś ca cūrṇitād āyodhanād raṇa-bhūmer utthito reṇur diśaḥ svaṁ dyu-maṇiṁ ca sūryaṁ chādayaṁs tad eva svāder nyavartata | kathaṁ-bhūtāt ? asṛk-srutibhiḥ rakta-kṣaraṇaiḥ pariplutāt siktāt | yad vā, pariplavanād dhetor nyavartata | bhāve ktaḥ | rakta-dhārāṇāṁ tatparyantam ucchalanād ity arthaḥ | prathamānta-pāṭhe reṇor viśeṣaṇam ||38||

**krama-sandarbhaḥ : _na vyākhyātam._**

**viśvanāthaḥ :**cūrṇitāc cūrṇībhūtāt āyodhanāt saṅgrāma-sthānāt utthito reṇur nyavartata | kīdṛśāt ? asṛk-srutibhī rakta-kṣaraṇaiḥ pariplutāt siktāt | paripluta iti reṇu-viśeṣaṇam | tadā ca sūrya-paryantaṁ raktocchalanaṁ jñeyam ||38||

—o)0(o**—**

**|| 8.10.39 || **

**śirobhir uddhūta-kirīṭa-kuṇḍalaiḥ**

**saṁrambha-dṛgbhiḥ paridaṣṭa-dacchadaiḥ |**

**mahā-bhujaiḥ sābharaṇaiḥ sahāyudhaiḥ**

**sā prāstṛtā bhūḥ karabhorubhir babhau ||**

**śrīdharaḥ : **śirobhir mahā-bhujaiś ca karabha-sadṛśair ūrubhiś ca sā raṇa-bhūḥ prakarṣeṇāstṛtā satī babhau | kathaṁ bhūtaiḥ śirobhiḥ | udbhūtāny utpatitāni kirīṭāni kuṇḍalāni ca yebhyas taiḥ | saṁrambha-yuktā dṛśo yeṣu taiḥ | paridaṣṭā dac-chadā oṣṭhā yeṣu taiḥ ||39||

**krama-sandarbhaḥ : _na vyākhyātam._**

**viśvanāthaḥ :** prakarṣeṇa āstṛtā ācchāditāḥ ||39||

—o)0(o**—**

**|| 8.10.40 || **

**kabandhās tatra cotpetuḥ patita-sva-śiro-'kṣibhiḥ |**

**udyatāyudha-dordaṇḍair ādhāvanto bhaṭān mṛdhe ||**

**śrīdharaḥ : **patitāni yāni sva-śirāṁsi tatratyair akṣibhis taiḥ paśyanta ity arthaḥ | udyatāny āyudhāni yais tair dor-daṇḍair yuktāḥ ||40||

**krama-sandarbhaḥ : _na vyākhyātam._**

**viśvanāthaḥ : **patitāni yāni sva-śirāṁsi tatratyair akṣibhiḥ paśyantaḥ ||40||

—o)0(o**—**

**|| 8.10.41 || **

**balir mahendraṁ daśabhis tribhir airāvataṁ śaraiḥ |**

**caturbhiś caturo vāhān ekenāroham ārcchayat ||**

**śrīdharaḥ : **vāhānair āvatapād arakṣakān | ārohaṁ gajayantāram ārcchayad vivyādha ||41||

**krama-sandarbhaḥ : _na vyākhyātam._**

**viśvanāthaḥ :** vāhān airāvata-pāda-rakṣakān, ārohaṁ gajayantāram ārcchayat ivvyādha ||41||

—o)0(o**—**

**|| 8.10.42 || **

**sa tān āpatataḥ śakras tāvadbhiḥ śīghra-vikramaḥ |**

**ciccheda niśitair bhallair asamprāptān hasann iva ||**

_na katamenāpi vyākhyātam._

—o)0(o**—**

**|| 8.10.43 || **

**tasya karmottamaṁ vīkṣya durmarṣaḥ śaktim ādade |**

**tāṁ jvalantīṁ maholkābhāṁ hasta-sthām acchinad dhariḥ ||**

**śrīdharaḥ, viśvanāthaḥ : **durmarṣo’sahano baliḥ ||43||

**krama-sandarbhaḥ : _na vyākhyātam._**

—o)0(o**—**

**|| 8.10.44-45 || **

**tataḥ śūlaṁ tataḥ prāsaṁ tatas tomaram ṛṣṭayaḥ |**

**yad yac chastraṁ samādadyāt sarvaṁ tad acchinad vibhuḥ ||**

**sasarjāthāsurīṁ māyām antardhāna-gato’suraḥ |**

**tataḥ prādurabhūc chailaḥ surānīkopari prabho ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **ṛṣṭayaḥ riṣṭīḥ ||45||

—o)0(o**—**

**|| 8.10.46 || **

**tato nipetus taravo dahyamānā davāgninā |**

**śilāḥ sa-ṭaṅka-śikharāś cūrṇayantyo dviṣad-balam ||**

**śrīdharaḥ : **ṭaṅkavat tīkṣṇāgraiḥ śikharaiḥ sahitāḥ ||46||

**krama-sandarbhaḥ : _na vyākhyātam._**

**viśvanāthaḥ : **ṭaṅkavat tīkṣṇaiḥ śikharaiḥ saha vartamānāḥ ||46||

—o)0(o**—**

**|| 8.10.47 || **

**mahoragāḥ samutpetur dandaśūkāḥ savṛścikāḥ |**

**siṁha-vyāghra-varāhāś ca mardayanto mahā-gajāḥ ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ: **mahoragā iti yugmakam ||47||

—o)0(o**—**

**|| 8.10.48 || **

**yātudhānyaś ca śataśaḥ śūla-hastā vivāsasaḥ |**

**chindhi bhindhīti vādinyas tathā rakṣo-gaṇāḥ prabho ||**

_na katamenāpi vyākhyātam._

—o)0(o**—**

**|| 8.10.49 || **

**tato mahā-ghanā vyomni gambhīra-paruṣa-svanāḥ |**

**aṅgārān mumucur vātair āhatāḥ stanayitnavaḥ ||**

**śrīdharaḥ : **stanayitnavaś cāṅgārān mumucur ity anuṣaṅgaḥ ||49||

**krama-sandarbhaḥ : **stanayitnavaḥ ghana-viśeṣāś ca ||49||

**viśvanāthaḥ : **stanayitnavo garjanavantaḥ ||49||

—o)0(o**—**

**|| 8.10.50 || **

**sṛṣṭo daityena sumahān vahniḥ śvasana-sārathiḥ |**

**sāṁvartaka ivātyugro vibudha-dhvajinīm adhāk ||**

**śrīdharaḥ : **adhāk ārṣaḥ | adhakṣīd ity arthaḥ ||50||

**krama-sandarbhaḥ : _na vyākhyātam._**

**viśvanāthaḥ : **adhāk adhakṣīd ||50||

—o)0(o**—**

**|| 8.10.51 || **

**tataḥ samudra udvelaḥ sarvataḥ pratyadṛśyata |**

**pracaṇḍa-vātair uddhūta- taraṅgāvarta-bhīṣaṇaḥ ||**

**śrīdharaḥ : **uddhūtais taraṅgair āvartaiś ca bhīṣaṇaḥ ||51||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.10.52 || **

**evaṁ daityair mahā-māyair alakṣya-gatibhī raṇe |**

**sṛjyamānāsu māyāsu viṣeduḥ sura-sainikāḥ ||**

**śrīdharaḥ : **evam anyaiś ca daityaiḥ sṛjyamānāsu ||52||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.10.53 || **

**na tat-pratividhiṁ yatra vidur indrādayo nṛpa |**

**dhyātaḥ prādurabhūt tatra bhagavān viśva-bhāvanaḥ ||**

**śrīdharaḥ : **yatra yadā | tatra tadā | tair dhyātaḥ san ||53||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.10.54 || **

**tataḥ suparṇāṁsa-kṛtāṅghri-pallavaḥ**

**piśaṅga-vāsā nava-kañja-locanaḥ |**

**adṛśyatāṣṭāyudha-bāhur ullasac-**

**chrī-kaustubhānarghya-kirīṭa-kuṇḍalaḥ ||**

**śrīdharaḥ : **aṣṭāvāyudha-yuktā bāhavo yasya | śrīś ca kaustubhaś ca anarghyaṁ kirīṭaṁ ca kūṇḍale ca ullasanti śrī-kaustubhādīni yasmin ||54||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.10.55 || **

**tasmin praviṣṭe’sura-kūṭa-karmajā**

**māyā vineśur mahinā mahīyasaḥ |**

**svapno yathā hi pratibodha āgate**

**hari-smṛtiḥ sarva-vipad-vimokṣaṇam ||**

**śrīdharaḥ : **asurāṇāṁ kūṭa-karma mantrādi-prayogas tasmāj jātāḥ | mahinā mahimnā | hareḥ smṛtir eva sarvāsāṁ vipadāṁ mokṣaṇa-rūpā kim uta hareḥ praveśa ity arthaḥ ||55||

**krama-sandarbhaḥ : **hari-smṛtir iti pāṭhaḥ sarvatra | harer iti tu ṭīkāyāṁ dṛśyate ||55||

**viśvanāthaḥ : **mahinā mahimnā ||55||

—o)0(o**—**

**|| 8.10.56 || **

**dṛṣṭvā mṛdhe garuḍa-vāham ibhāri-vāha**

**āvidhya śūlam ahinod atha kālanemiḥ |**

**tal līlayā garuḍa-mūrdhni patad gṛhītvā**

**tenāhanan nṛpa savāham ariṁ tryadhīśaḥ ||**[^77]

**śrīdharaḥ : **ibhāri-vāhaḥ siṁha-vāhaḥ | ahinoc cikṣepa | līlayaiva tad gṛhītvā ahanad ahan | he nṛpa ||56||

**krama-sandarbhaḥ : _na vyākhyātam._**

**viśvanāthaḥ :**ibhāri-vāhaḥ siṁha-vāhaḥ | āvidhya kampá patad eva śūlaṁ vāma-hastena gṛhītvā tenaivāhanat ahan ||56||

—o)0(o**—**

**|| 8.10.57 || **

**mālī sumāly atibalau yudhi petatur yac-**[^78]

**cakreṇa kṛtta-śirasāv atha mālyavāṁs tam |**

**āhatya**[^79]** tigma-gadayāhanad aṇḍajendraṁ**

**tāvac chiro’cchinad arer nadato’riṇādyaḥ ||**[^80]

**madhvaḥ :** kālanemy-ādayaḥ sarve hariṇā nihatā api |


    śukreṇojjīvitāḥ santaḥ punas tenaiva pātitāḥ || iti ca ||56-57||[^81]

**śrīdharaḥ : **yasya cakreṇa kṛtta-śirasau petatus taṁ tathā-bhūtam apy āhatya saṅghaṭya aṇḍajendraṁ garuḍam ahanat, taṁ hantuṁ gadām unninya ity arthaḥ | ādyo hariḥ ||57||

**krama-sandarbhaḥ : **harir iti pāṭhaḥ sarvatra harer iti tu ṭīkāyāṁ dṛśyate ||57||

**viśvanāthaḥ : **yac-cakreṇa yasya cakreṇa taṁ harim āhatya aṇḍajendraṁ garuḍam ahanat, yāvat hantuṁ pravavṛte tāvad eva acchinat | ādyo hariḥ ||57||

—o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭame daśamo’dhyāyaḥ saṅgataḥ saṅgataḥ satām ||*||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe devāsura-saṅgrāmo nāma daśamo’dhyāyaḥ |

|| 8.10 ||

(8.11)


### athaikādaśo’dhyāyaḥ


## devāsura-yuddhaṁ nāma

**|| 8.11.1 ||**

**śrī-śuka uvāca—**

**atho surāḥ pratyupalabdha-cetasaḥ**

**parasya puṁsaḥ parayānukampayā |**

**jaghnur bhṛśaṁ śakra-samīraṇādayas**

**tāṁs tān raṇe yair abhisaṁhatāḥ purā ||**

**śrīdharaḥ :**

ekādaśe tu deveṣu daitya-ghātiṣu nāradaḥ |

devān avārayañ chukro mṛtān daityān ajīvayat ||

**krama-sandarbhaḥ : _na vyākhyātam._**

**viśvanāthaḥ :**

ekādaśe sa-kopoktir indro jambhādikān ahan |

nāradoktyā yuddha-bhaṅge śukro daityān ajīvayat ||

—o)0(o—

**|| 8.11.2 ||**

**vairocanāya saṁrabdho bhagavān pāka-śāsanaḥ |**

**udayacchad yadā vajraṁ prajā hā heti cukruśuḥ ||**

**śrīdharaḥ : **udayacchad unninye ||2||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.11.3 ||**

**vajra-pāṇis tam āhedaṁ tiraskṛtya puraḥ-sthitam |**

**manasvinaṁ susampannaṁ vicarantaṁ mahā-mṛdhe ||**

_na katamenāpi vyākhyātam._

—o)0(o—

**|| 8.11.4 ||**

**naṭavan mūḍha māyābhir māyeśān no jigīṣasi |**

**jitvā bālān nibaddhākṣān naṭo harati tad-dhanam ||**

**śrīdharaḥ : **nibaddhāny akṣīṇi yeṣāṁ tān bālāñ jitvā naṭaḥ kapaṭa-vṛttir yathā teṣāṁ dhanaṁ harati, tathā he mūḍha, māyeśān asmāñ jetum icchasi ||4||

**krama-sandarbhaḥ : **he mūḍha! māyeśānapy asmān naṭa-tulyo’pi naṭa-yogyābhir māyābhiḥ kiṁ jigīṣasīty arthaḥ | naṭas tu tāvan nibaddhākṣān sva-māyayāvṛta-netrān bālān tad-vidyā-mithyātva-darśaka-vidyā’nabhijñān eva jigīṣati, na tu māyeśān iti | tato mūḍha iti bhāvaḥ ||4||

**viśvanāthaḥ : **naṭavad iti soktaṁ vivṛṇoti | naṭo hi bālān nibaddhākṣān kṛtvā kapaṭena jitvā tad-dhanaṁ harati, tathaiva kim asmān jigīṣasi ||4||

—o)0(o—

**|| 8.11.5 ||**

**ārurukṣanti māyābhir utsisṛpsanti ye divam |**

**tān dasyūn vidhunomy ajñān pūrvasmāc ca padād adhaḥ ||**

**śrīdharaḥ : **mat-prabhāvaṁ śṛṇv ity āha—ārurukṣanty āroḍhum icchanti | ye cotsisṛpsanty ullaṅghayitum icchanti | mokṣam icchantīty arthaḥ | adho vidhunomi pātayāmi ||5||

**krama-sandarbhaḥ : **utsisṛpsantīty atra māyābhir yoga-balaiḥ, na tu bhagavad-āśrayeṇeti jñeyam ||5||

**viśvanāthaḥ :** utsisṛpsanti divam apy ullaṅghayitum icchanti mahar-lokādiṣv apy adhikartum icchantīty arthaḥ | pūrvasmāt rasātalād apy adhaḥ pātayāmi ||5||

—o)0(o—

**|| 8.11.6 ||**

**so’haṁ durmāyinas te’dya vajreṇa śata-parvaṇā |**

**śiro hariṣye mandātmanghaṭasva jñātibhiḥ saha ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **ghaṭasva yuddhāya yujyasva ||6||

—o)0(o—

**|| 8.11.7 ||**

**śrī-balir uvāca—**

**saṅgrāme vartamānānāṁ kāla-codita-karmaṇām |**

**kīrtir jayo’jayo mṛtyuḥ sarveṣāṁ syur anukramāt ||**

_na katamenāpi vyākhyātam._

—o)0(o—

**|| 8.11.8 ||**

**tad idaṁ kāla-raśanaṁ jagat paśyanti sūrayaḥ |**

**na hṛṣyanti na śocanti tatra yūyam apaṇḍitāḥ ||**

**śrīdharaḥ : **kāla-raśanaṁ kāla-yantritam | ato na hṛṣyanti | tatra evaṁ viveke yūyam apaṇḍitā anipuṇāḥ ||8|| 

**krama-sandarbhaḥ : **kāla eva raśanā rajjur yasya tat ||8||

**viśvanāthaḥ :** kāla-raśanaṁ kāla-yantritaṁ paśyanty eva na tu harṣa-śokādikaṁ prāpnunvanti ||8||

—o)0(o—

**|| 8.11.9 ||**

**na vayaṁ manyamānānām ātmānaṁ tatra sādhanam |**

**giro vaḥ sādhu-śocyānāṁ gṛhṇīmo marma-tāḍanāḥ ||**

**śrīdharaḥ : **tatra kīrti-jayādāv ātmānaṁ sādhanaṁ manyamānānāṁ vo giro na gṛhṇīmaḥ | marmasu tāḍanaṁ yābhis tāḥ ||9||

**krama-sandarbhaḥ : _na vyākhyātam._**

**viśvanāthaḥ : **tatra kīrti-jayādāv ātmānaṁ svaṁ sādhanam ahaṅkāra-mauḍhyād eveti bhāvaḥ | sādhubhir jīvanto’pi yathā yūyaṁ śocyadhve, tathā vayaṁ mṛtā api na śocyāmahe iti bhāvaḥ ||9||

—o)0(o—

**|| 8.11.10 ||**

**śrī-śuka uvāca—**

**ity ākṣipya vibhuṁ vīro nārācair vīra-mardanaḥ |**

**ākarṇa-pūrṇairahanad ākṣepair āha taṁ punaḥ ||**

**śrīdharaḥ : **vibhum indram | vīro baliḥ ||10||

**krama-sandarbhaḥ : **ākarṇa-pūrṇaiḥ karṇa-paryantaṁ pūrṇatayākṛṣṭaiḥ ||10||

**viśvanāthaḥ :_na vyākhyātam._**

—o)0(o—

**|| 8.11.11 ||**

**evaṁ nirākṛto devo vairiṇā tathya-vādinā |**

**nāmṛṣyat tad-adhikṣepaṁ totrāhata iva dvipaḥ ||**

**śrīdharaḥ : **totram aṅkuśas tenāhata iva ||11||

**krama-sandarbhaḥ : **nirākṛto nārācaiḥ parāhataḥ tad adhikṣepaṁ nārāca-prayogānantaraṁ punar adhikṣepam | totraṁ vaiṇukam ity amaraḥ ||11||

**viśvanāthaḥ :_na vyākhyātam._**

—o)0(o—

**|| 8.11.12 ||**

**prāharat kuliśaṁ tasmā amoghaṁ para-mardanaḥ |**

**sayāno nyapatad bhūmau chinna-pakṣa ivācalaḥ ||**

**śrīdharaḥ : **sayāno vimāna-sahitaḥ ||12||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.11.13-14 ||**

**sakhāyaṁ patitaṁ dṛṣṭvā jambho bali-sakhaḥ suhṛt |**

**abhyayāt sauhṛdaṁ sakhyur hatasyāpi samācaran ||**

**sa siṁha-vāha āsādya gadām udyamya raṁhasā |**

**jatrāv atāḍayac chakraṁ gajaṁ ca sumahā-balaḥ ||**

_na katamenāpi vyākhyātam._

—o)0(o—

**|| 8.11.15 ||**

**gadā-prahāra-vyathito bhṛśaṁ vihvalito gajaḥ |**

**jānubhyāṁ dharaṇīṁ spṛṣṭvā kaśmalaṁ paramaṁ yayau ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : “**spṛṣṭvā kaśmalaṁ ca paraṁ yayau” iti pāṭho bahu-sammataḥ, śloka-labdhaś ca ||15||

—o)0(o—

**|| 8.11.16 ||**

**tato ratho mātalinā haribhir daśa-śatair vṛtaḥ |**

**ānīto dvipam utsṛjya ratham āruruhe vibhuḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** haribhir aśvaiḥ ||16||

—o)0(o—

**|| 8.11.17-18 ||**

**tasya tat pūjayan karma yantur dānava-sattamaḥ |**

**śūlena jvalatā taṁ tu smayamāno’hanan mṛdhe ||**

**sehe rujaṁ sudurmarṣāṁ sattvam ālambya mātaliḥ |**

**indro jambhasya saṅkruddho vajreṇāpāharac chiraḥ ||**

_na katamenāpi vyākhyātam._

—o)0(o—

**|| 8.11.19 ||**

**jambhaṁ śrutvā hataṁ tasya jñātayo nāradād ṛṣeḥ |**

**namuciś ca balaḥ pākas tatrāpetus tvarānvitāḥ ||**

**śrīdharaḥ : **namucir balaḥ pākaś ceti traya ājagmuḥ |

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.11.20 ||**

**vacobhiḥ paruṣair indram ardayanto’sya marmasu |**

**śarair avākiran meghā dhārābhir iva parvatam ||**

_na katamenāpi vyākhyātam._

—o)0(o—

**|| 8.11.21 ||**

**harīn daśa-śatāny ājau haryaśvasya balaḥ śaraiḥ |**

**tāvadbhir ardayām āsa yugapal laghu-hastavān ||**

**śrīdharaḥ : **trayāṇāṁ pṛthag vikramān āha—harīn iti tribhiḥ | haryaśvasyendrasya | tāvadbhir daśabhiḥ śataiḥ ||21||

**krama-sandarbhaḥ : _na vyākhyātam._**

**viśvanāthaḥ : **haryaśvasya pītavarṇāśvasya | harir nā kapile triṣv ity amaraḥ | tāvadbhir daśabhiḥ śataiḥ ||21||

—o)0(o—

**|| 8.11.22 ||**

**śatābhyāṁ mātaliṁ pāko rathaṁ sāvayavaṁ pṛthak |**

**sakṛt sandhāna-mokṣeṇa tad adbhutam abhūd raṇe ||**

**śrīdharaḥ :_na vyākhyātam._**

**krama-sandarbhaḥ : **namucir iti śokāj jāto’marṣo’sahiṣṇutā yā ruṭ jighāṁsā, tayā yuktaḥ ||22||

**viśvanāthaḥ :** śatābhyām iti mātaliṁ śatena rathaṁ ca śatenety arthaḥ ||22||

—o)0(o—

**|| 8.11.23 ||**

**namuciḥ pañca-daśabhiḥ svarṇa-puṅkhair maheṣubhiḥ |**

**āhatya vyanadat saṅkhye satoya iva toyadaḥ ||**

**śrīdharaḥ : **āhatyendraṁ viddhvā ||23||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.11.24 ||**

**sarvataḥ śara-kūṭena śakraṁ saratha-sārathim |**

**chādayām āsur asurāḥ prāvṛṭ-sūryam ivāmbudāḥ ||**

**śrīdharaḥ : **prāvṛṭ-kālīnaṁ sūryam ||24||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.11.25 ||**

**alakṣayantas tam atīva vihvalā**

**vicukruśur deva-gaṇāḥ sahānugāḥ |**

**anāyakāḥ śatru-balena nirjitā**

**vaṇik-pathā bhinna-navo yathārṇave ||**

**śrīdharaḥ : **vaṇik-pathā vaṇijaḥ | bhinnā naur yeṣāṁ te | bhinna-nāva ity arthaḥ ||25||

**krama-sandarbhaḥ : _na vyākhyātam._**

**viśvanāthaḥ : **vaṇik-pathā vaṇijaḥ | bhinna-nāvo bhinnā naukāḥ | ||25||

—o)0(o—

**|| 8.11.26 ||**

**tatas turāṣāḍ iṣu-baddha-pañjarād**

**vinirgataḥ sāśva-ratha-dhvajāgraṇīḥ |**

**babhau diśaḥ khaṁ pṛthivīṁ ca rocayan**

**sva-tejasā sūrya iva kṣapātyaye ||**

**śrīdharaḥ : **turāṣāḍ indraḥ | aśvādi-sahito vinirgataḥ | agraṇīḥ sārathiḥ ||26||

**krama-sandarbhaḥ : _na vyākhyātam._**

**viśvanāthaḥ : **turāṣāḍ indraḥ | agraṇīḥ sārathiḥ ||26||

—o)0(o—

**|| 8.11.27-28 ||**

**nirīkṣya pṛtanāṁ devaḥ parair abhyarditāṁ raṇe |**

**udayacchad ripuṁ hantuṁ vajraṁ vajra-dharo ruṣā ||**

**sa tenaivāṣṭa-dhāreṇa śirasī bala-pākayoḥ |**

**jñātīnāṁ paśyatāṁ rājan jahāra janayan bhayam ||**

_na katamenāpi vyākhyātam._

—o)0(o—

**|| 8.11.29 ||**

**namucis tad-vadhaṁ dṛṣṭvā śokāmarṣa-ruṣānvitaḥ |**

**jighāṁsur indraṁ nṛpate cakāra paramodyamam ||**

**śrīdharaḥ : **śokāmarṣābhyāṁ yuktyā ruṣā krodhenānvita indraṁ hantuṁ paramodyogaṁ cakāra ||29||

**krama-sandarbhaḥ : **namucir iti śokāj jāto yo’marṣo’sahiṣṇutā, tasmāj jātā yā ruṭ jighāṁsā tayānvito yuktaḥ ||29||

**viśvanāthaḥ : _na vyākhyātam._**

—o)0(o—

**|| 8.11.30 ||**

**aśmasāra-mayaṁ śūlaṁ ghaṇṭāvad dhema-bhūṣaṇam |**

**pragṛhyābhyadravat kruddho hato’sīti vitarjayan ||**

**prāhiṇod deva-rājāya ninadan mṛga-rāḍ iva**

**śrīdharaḥ : **ghaṇṭāvad ghaṇṭābhir yuktam ||30||

**krama-sandarbhaḥ : **aśmeti sārdhakam |prāhiṇoc ca ||30||

**viśvanāthaḥ :** ghaṇṭāvad ghaṇṭā-yuktam ||30||

—o)0(o—

**|| 8.11.31 ||**

**tadāpatad gagana-tale mahā-javaṁ**

**vicicchide harir iṣubhiḥ sahasradhā |**

**tam āhanan nṛpa kuliśena kandhare**

**ruṣānvitas tridaśa-patiḥ śiro haran ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** śiro haran hartum ||31||

—o)0(o—

**|| 8.11.32 ||**

**na tasya hi tvacam api vajra ūrjito**

**bibheda yaḥ sura-patinaujaseritaḥ |**

**tad adbhutaṁ param ativīrya-vṛtra-bhit**

**tiraskṛto namuci-śirodhara-tvacā ||**

**śrīdharaḥ : **ativīryaṁ vṛtram abhinad iti tathā ||32||

**krama-sandarbhaḥ : _na vyākhyātam._**

**viśvanāthaḥ : **ativīryaṁ vṛtram apy abhinad yaḥ so’pi vajraḥ ||32||

—o)0(o—

**|| 8.11.33 ||**

**tasmād indro’bibhec chatror vajraḥ pratihato yataḥ |**

**kim idaṁ daiva-yogena bhūtaṁ loka-vimohanam ||**

**śrīdharaḥ :_na vyākhyātam._**

**krama-sandarbhaḥ : **bhūtaṁ lokaṁ vimohayad ity eva pāṭhaḥ ||33||

**viśvanāthaḥ :** abibhet bhīto’bhūt | loka-vimohanaṁ lokaṁ vimohayad iti ca pāṭhaḥ ||33||

—o)0(o—

**|| 8.11.34 ||**

**yena me pūrvam adrīṇāṁ pakṣa-cchedaḥ prajātyaye |**

**kṛto niviśatāṁ bhāraiḥ patattraiḥ patatāṁ bhuvi ||**

**śrīdharaḥ : **tathā patatraiḥ pakṣaiḥ ||34||

**krama-sandarbhaḥ : **patatraiḥ patatām utpatatāṁ bhuvi[^82] nirviśamānānām ||34||

**viśvanāthaḥ : **patatraiḥ pakṣaiḥ | nirviśatāṁ nirviśamānānāṁ praviśatām ity arthaḥ | tathā bhāvaiḥ svīyaiḥ bhuvi patatām ||34||

—o)0(o—

**|| 8.11.35 ||**

**tapaḥ-sāramayaṁ tvāṣṭraṁ vṛtro yena vipāṭitaḥ |**

**anye cāpi balopetāḥ sarvāstrair akṣata-tvacaḥ ||**

**śrīdharaḥ : **sāra-mayaṁ vīryāghikaṁ tvāṣṭraṁ tapa eva vṛtraḥ sa yena vajreṇa mayā vipāṭitaḥ ||35||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.11.36 ||**

**so’yaṁ pratihato vajro mayā mukto’sure’lpake |**

**nāhaṁ tad ādade daṇḍaṁ brahma-tejo’py akāraṇam ||**

**śrīdharaḥ : **daṇḍaṁ laguḍa-tulyaṁ kuliśam | brahma-tejo dadhīceḥ sāmarthyam ||36||

**krama-sandarbhaḥ : **nāham iti | nādade nādāsye ity arthaḥ | “dada dāne” ity asmāl laṭi rūpam ||36||

**viśvanāthaḥ : **daṇḍaṁ laguḍa-tulyam ||36||

—o)0(o—

**|| 8.11.37 ||**

**iti śakraṁ viṣīdantam āha vāg aśarīriṇī |**

**nāyaṁ śuṣkair atho nārdrair vadham arhati dānavaḥ ||**

_na katamenāpi vyākhyātam._

—o)0(o—

**|| 8.11.38 ||**

**mayāsmai yad varo datto mṛtyur naivārdra-śuṣkayoḥ |**

**ato’nyaś cintanīyas te upāyo maghavan ripoḥ ||**

**śrīdharaḥ : **ārdra-śuṣkābhyāṁ mṛtyur naiveti ||38||

**krama-sandarbhaḥ, viśvanāthaḥ :_na vyākhyātam._**

—o)0(o—

**|| 8.11.39 ||**

**tāṁ daivīṁ giram ākarṇya maghavān susamāhitaḥ |**

**dhyāyan phenam athāpaśyad upāyam ubhayātmakam ||**

**śrīdharaḥ, viśvanāthaḥ :_na vyākhyātam._**

**krama-sandarbhaḥ : **phenaṁ jale dṛśyamānam ubhayātmakaṁ śuṣkatvārdratvād virodhābhāva-dvayātmakaṁ jala-vikāratvāt śuṣkatvābhāvenānumiteḥ rasānupalambhād ārdratvābhāvena pratyakṣīkṛteś ca ||39||

—o)0(o—

**|| 8.11.40 ||**

**na śuṣkeṇa na cārdreṇa jahāra namuceḥ śiraḥ |**

**taṁ tuṣṭuvur muni-gaṇā mālyaiś cāvākiran vibhum ||**

**śrīdharaḥ : **ubhayātmakatvam evāha—na śuṣkeṇa na cārdreṇa phenena | tathā ca śrutiḥ—apāṁ phenena namuceḥ śira indrodavatayat [ṛ.ve. 8.14.16] iti ||40||

**krama-sandarbhaḥ : _na vyākhyātam._**

**viśvanāthaḥ : **ubhayātmakatvam evāha—neti | tathā ca śrutiḥ—apāṁ phenena namuceḥ śira indrodavatayat [ṛ.ve. 8.14.16] iti ||40||

—o)0(o—

**|| 8.11.41-43 ||**

**gandharva-mukhyau jagatur viśvāvasu-parāvasū |**

**deva-dundubhayo nedur nartakyo nanṛtur mudā ||**

**anye’py evaṁ pratidvandvān vāyv-agni-varuṇādayaḥ |**

**sūdayām āsur asurān mṛgān kesariṇo yathā ||**

**brahmaṇā preṣito devān devarṣir nārado nṛpa |**

**vārayām āsa vibudhān dṛṣṭvā dānava-saṅkṣayam ||**

_na katamenāpi vyākhyātam._

—o)0(o—

**|| 8.11.44 ||**

**śrī-nārada uvāca—**

**bhavadbhir amṛtaṁ prāptaṁ nārāyaṇa-bhujāśrayaiḥ |**

**śriyā samedhitāḥ sarva upāramata vigrahāt ||**

_na katamenāpi vyākhyātam._

—o)0(o—

**|| 8.11.45 ||**

**śrī-śuka uvāca—**

**saṁyamya manyu-saṁrambhaṁ mānayanto muner vacaḥ |**

**upagīyamānānucarair yayuḥ sarve triviṣṭapam ||**

**śrīdharaḥ : **anucarair anugīyamānā ity arthaḥ | upagīyamānair anucaraiḥ saheti vā ||45||

**krama-sandarbhaḥ : _na vyākhyātam._**

**viśvanāthaḥ : **upagīyamānā anucarair iti sandhir ārṣaḥ ||45||

—o)0(o—

**|| 8.11.46 ||**

**ye’vaśiṣṭā raṇe tasmin nāradānumatena te |**

**baliṁ vipannam ādāya astaṁ girim upāgaman ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **astam iti | tatraiva tadānīṁ teṣāṁ vigrahāt[^83] sa ca tatratyānāṁ sūryāsta-deśo jñeyaḥ ||46||

—o)0(o—

**|| 8.11.47 ||**

**tatrāvinaṣṭāvayavān vidyamāna-śirodharān |**

**uśanā jīvayām āsa saṁjīvanyā sva-vidyayā ||**

**śrīdharaḥ : **avinaṣṭā avayavā yeṣām | vidyamānā śiro-dharā yeṣāṁ tān ||47||

**krama-sandarbhaḥ : **avinaṣṭāvayavādīn eva jīvayāmāseti, teṣāṁ mantrāṇāṁ prabhāvaḥ sūcitaḥ ||47||

**viśvanāthaḥ :_na vyākhyātam._**

—o)0(o—

**|| 8.11.48 ||**

**baliś cośanasā spṛṣṭaḥ pratyāpannendriya-smṛtiḥ |**

**parājito’pi nākhidyal loka-tattva-vicakṣaṇaḥ ||**

**śrīdharaḥ : **pratyāpannāni punaḥ prāptānīndriyāṇi smṛtiś ca yena saḥ |

**krama-sandarbhaḥ, viśvanāthaḥ : _na vyākhyātam._**

—o)0(o—

iti sārārtha-darśinyāṁ harṣiṇyāṁ bhakta-cetasām |

ekādaśaś cāṣṭamasya saṅgataḥ saṅgataḥ satām ||


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    devāsura-yuddhaṁ nāma 


    ekādaśo’dhyāyaḥ |

|| 8.11 ||

(8.12)


### dvādaśo’dhyāyaḥ 

**|| 8.12.1-2 ||**

**śrī-bādarāyaṇir uvāca**

**vṛṣa-dhvajo niśamyedaṁ yoṣid-rūpeṇa dānavān |**

**mohayitvā sura-gaṇān hariḥ somam apāyayat ||**

**vṛṣam āruhya giriśaḥ sarva-bhūta-gaṇair vṛtaḥ |**

**saha devyā yayau draṣṭuṁ yatrāste madhusūdanaḥ ||**

**śrīdharaḥ :**

dvādaśe mohinī-rūpa- vibhramālokanotsukam |

bhavaṁ saṁmohayām āsa hariḥ punar asāntvayat ||

amuhyann asurā viṣṇu- māyayā na tad adbhutam |

iti vaktuṁ mahā-deva- moho’yam upavarṇyate ||

hariḥ somam apāyayad itīdaṁ niśamya sa yatrāste tatra tad rūpaṁ draṣṭuṁ yayāv ity uttareṇānvayaḥ ||1||

**krama-sandarbhaḥ : _na vyākhyātam._**

**viśvanāthaḥ :**

māyā-maugdhyād avaidagdhyād daityānāṁ mohanena kim |

iti mohayituṁ śambhum anaiṣīt svāntikaṁ hariḥ ||

dvādaśe mohayan śambhuṁ śapantyāḥ śambhu-yoṣitāḥ |

mohinyā vibhramasyāsādhāraṇyaṁ tāv abūbudhat ||1||

—o)0(o**—**

**|| 8.12.3 || **

**sabhājito bhagavatā sādaraṁ somayā bhavaḥ |**

**sūpaviṣṭa uvācedaṁ pratipūjya smayan harim ||**

**śrīdharaḥ, viśvanāthaḥ : **somayā umayā saha ||3||

**krama-sandarbhaḥ : _na vyākhyātam._**

—o)0(o**—**

**|| 8.12.4 ||**

**śrī-mahādeva uvāca—**

**deva-deva jagad-vyāpin jagad-īśa jagan-maya |**

**sarveṣām api bhāvānāṁ tvam ātmā hetur īśvaraḥ ||**

**śrīdharaḥ : **


    tvayi kiñcin na cāścaryaṁ vayaṁ tv aścarya-mānasāḥ | 


    iti vakṣyan mahā-devas tuṣṭāva harim aṣṭabhiḥ || iti | 

tvayi mahā-māyāvini parameśvare na hi kiñcid aghaṭitam iva, vayaṁ tu parama-kautūhalena draṣṭum āgatā iti bahudhā saṁbodhayan stauti | he deva-deva ! kuto’haṁ devaḥ ? ity ata āha—he jagad-vyāpin ! tat kutaḥ ? he jagan-maya | tarhi kiṁ pradhānam ? na, he jagad-īśa ! tac ca kutaḥ ? tatrāha—sarveṣām api tvaṁ hetuḥ, ata īśvaraḥ | ātmatvāc ca na jaḍaṁ pradhānaṁ tvam ity arthaḥ ||4||

**krama-sandarbhaḥ : **prathamaṁ bhagavattvaṁ darśayann āha—deva-deveti ||4||

**viśvanāthaḥ :** he deva-deva ! nanu tvam api deveṣu dīvyasīti tatrāha—he jagad-vyāpin ! mama jagan-madhya-vartitvān mām api tvaṁ vyāpnoṣīty arthaḥ | ato mat-sahitaṁ jagad idaṁ tava īśitavyam evety āha—he jagadīśa ! nanu, viśveśvaratvena tvam ucyase lokais tatrāha, he jagan-maya ! tvaṁ cinmayo’pi jaganmayaḥ jagan-mayatvād īśitavyo’pi īśvaraḥ | na tv aham īdṛśaḥ kintu brahmedrādivad upacārād eva viśveśvara iti bhāvaḥ | nanu tarhi māṁ tvaṁ pradhāna-svarūpaṁ brūṣe tasyaiva jagad-upādānatva-prasiddher jagad-vapuṣṭvam | tatrāha—sarveṣāṁ bhāvānāṁ vastūnāṁ tvam ātmā cetayitā ca hetuś ca ity atas tvam eveśvara iti bhāvaḥ ||4||

—o)0(o**—**

**|| 8.12.5 || **

**ādy-antāv asya yan madhyam idam anyad ahaṁ bahiḥ |**

**yato’vyayasya naitāni tat satyaṁ brahma cid bhavān ||**

**śrīdharaḥ : **nanu jagan-mayatvoktyā jagata utpatty-ādinā’satyatvena jāḍyena ca mamāpi kiṁ tathātvaṁ brūṣe, na hi nahīty āha, ādy-antau madhyaṁ cāsya jagato yato brahmaṇo bhavanti | yasya cāvyayasyaitāny ādy-anta-madhyāni na santi | yac ca brahma, idaṁ kārāspadaṁ dṛśyam, ahaṅkārāspadaṁ draṣṭṛ ca, bahir bhogyam anyad-bhoktṛ ca, tat satyaṁ ca cid-rūpaṁ ca brahmaiva bhavān | ato na tava vikārādi-śaṅkety arthaḥ ||5||

**caitanya-mata-mañjuṣā : **ādy-antāv asyety-ādi | yad yato’sya viśvasyādy-antādīni idam ādīny avyayasya naitāni | brahma cid-rūpaṁ satyaṁ bhavān tad-adhikaṁ, na ca tad ity arthaḥ ||5||

**krama-sandarbhaḥ : **atha brahmatvaṁ darśayann āha—ādy-antāv iti ||5||

**viśvanāthaḥ : **nanu jagan-mayatvoktyā jagata utpatty-ādīnāṁ naśvaratvena jāḍyena ca mamāpi kiṁ tathātvaṁ brūṣe ? nahi nahīty aha—ādy-antāv iti | asya jagataḥ yau ādy-antau janma-mṛtyū yac ca madhyaṁ jīvanaṁ yad idaṁ pratyakṣaṁ vastu anyat parokṣam | aham ahaṅkārāspadam | bahir mamakārāspadaṁ ca vastu yato bhavati tad brahma cid-rūpo bhavān avyayasya brahmaṇas tavādy-antādīni na santi ||5||

—o)0(o**—**

**|| 8.12.6 || **

**tavaiva caraṇāmbhojaṁ śreyas-kāmā nirāśiṣaḥ |**

**visṛjyobhayataḥ saṅgaṁ munayaḥ samupāsate ||**

**śrīdharaḥ : **tavaivaṁ-bhūtatve mumukṣūṇām ācāraḥ pramāṇam ity āha, tavaiveti | ubhayata ihāmutra ca saṅgaṁ tyaktvā ||6||

**caitanya-mata-mañjuṣā : **tavaivety-ādi | tavaiva caraṇāmbhojaṁ śreyaskāmā bhavantas te upāsate, na ca brahma, na ca mādṛśān api ||6||

**krama-sandarbhaḥ : **atas tathā sphūrtaye tvac-caraṇābhojam eva sevyam ity āha—tavaiveti | śreyaskāmās tvad-bhakti-tvad-upayogi maṅgala-kāmāḥ, nirāśiṣas tad-itara-kāmanā-śūnyāḥ ||6||

**viśvanāthaḥ :** tavaivambhūtatve mahatām ācāra eva pramāṇam ity āha—tavaiva, na tu mama | mama tu sakāmā eveti bhāvaḥ | śreyaskāmā bhaktīcchavaḥ | ubhayatra ihāmutra ca ||6||

—o)0(o**—**

**|| 8.12.7 || **

**tvaṁ brahma pūrṇam amṛtaṁ viguṇaṁ viśokam**

**ānanda-mātram avikāram ananyad anyat |**

**viśvasya hetur udaya-sthiti-saṁyamānām **

**ātmeśvaraś ca tad-apekṣatayānapekṣaḥ ||**

**śrīdharaḥ : **nanu brahmaiva ced ahaṁ tarhy asaṅgodāsīnasya mama caraṇāmbhojopāsanayā kiṁ teṣām ? tatrāha—tvam iti | brahmatve’pi tvaṁ nātyantam udāsīnaḥ, kintu viśvasya prapañcasyodayādīnāṁ hetuḥ | tad-upādhīnām ātmanāṁ jīvām īśvaraś ca tat-tat-phala-dātā | tarhi kiṁ rājādivat kayāpy apekṣayā sevakebhyaḥ phalaṁ dadāmi ? na hi na hi, anapekṣa eva tvam | tarhi kim īśvaratvena ? tatrāha—tair ātmabhis tat-phala-dānārtham apekṣyata iti tad-apekṣas tasya bhāvas tad-apekṣatā tayā | anapekṣatvam eva darśayituṁ tadīyaṁ brahmatvaṁ viśinaṣṭi—pūrṇam amṛtaṁ ca sukha-rūpam | viṣaya-sukha-vailakṣaṇyārtham āha—avikāraṁ nityam ānanda-mātraṁ ca | kutaḥ ? viśokam | tat kutaḥ ? viguṇam | kiṁ ca, ananyat | na vidyate’nyad yasmāt, brahma-vyatiriktābhāvād api nirapekṣas tvam ity arthaḥ | tarhi sarvātmakatve tat-tad-vikāra-prasaṅgo durvāras tatrāha—anyat sarvato vyatiriktaṁ ca, kāraṇatvāt | na hy evaṁ-bhūta-sukhātmaka-brahma-svarūpasya tavānyāpekṣāsti | ataḥ kevalaṁ bhaktānugrahārtham eva tavaiśvaryaṁ na svārtham ity arthaḥ ||7||

**caitanya-mata-mañjuṣā : **ity eva draḍhayati—tvam ity-ādi | tvaṁ purṇaṁ brahma ||7||

**krama-sandarbhaḥ : **katham ekasya mama brahmatvaṁ bhagavattvaṁ ca ? tatrāha--tvaṁ brahmeti, ānanda-mātra-lakṣaṇa-viśeṣyāṁśena tvaṁ brahmākhyaḥ | viśva-hetu-śaktimatā vaiśiṣṭyena tu tvaṁ bhagavān ity arthaḥ | tarhi kathaṁ sāpekṣo’ham ? nety āha--tena viśvenāpekṣyas tvaṁ yasmāt, tasmāt tvam anapekṣya eva, lokaval līlā-kaivalyena tu tat-sṛṣṭy-ādau pravṛttir iti bhāvaḥ ||7||

**viśvanāthaḥ : **yathā tvad-bhaktā nirāśiṣaḥ, tathā tvam api nirāśīr na tv asmad-ādir ivaiśvarya-kāmanayā sevakasyāpekṣo yatas tvaṁ viśvasmāt vilakṣaṇa-svarūpa evety āha—tvam iti | brahma cin-mayaṁ viśvaṁ tv acit evaṁ pūrṇam ity-ādi-viśeṣaṇair viśvam apūrṇaṁ sa-mṛtikaṁ sa-guṇaṁ sa-śokaṁ sukha-duḥkhātmakaṁ sa-vikāraṁ tathā na vidyate anyat yataḥ sad brahma ananyat sarva-kāraṇatvāt brahma-kāryatvam eva spaṣṭayati viśvasya udayādīnāṁ hetuḥ tad-upādhīnām ātmanāṁ jīvānām īśvaraś ca tat-phala-dātā, tarhi kiṁ rājādivat kayāpy apekṣayā sevakebhyaḥ phalaṁ dadāmi, nahi nahi, tad-apekṣatayā teṣām apekṣā yatra sa tad-apekṣas tasya bhāvas tattā tayaiva phalaṁ dadāsi, na tu svāpekṣayā | tair jīvair eva sva-sva-phala-prāpty-arthaṁ tvam apekṣyase ity arthaḥ | tvaṁ tu anapekṣaḥ sva-prayojanārthaḥ, tān nāpekṣase ||7||

—o)0(o**—**

**|| 8.12.8 || **

**ekas tvam eva sad asad dvayam advayaṁ ca**

**svarṇaṁ kṛtākṛtam iveha na vastu-bhedaḥ |**

**ajñānatas tvayi janair vihito vikalpo**

**yasmād guṇa-vyatikaro nirupādhikasya ||**

**śrīdharaḥ : **anyatvam ananyatvaṁ caikasya kutaḥ ? ity āśaṅkya dṛṣṭāntenopapādayati—sad-asat-kāraṇa-rūpaṁ dvayam advayaṁ ca parama-kāraṇaṁ tvam evaikaḥ | kṛtaṁ kuṇḍalādi-rūpaṁ dvayam akṛtaṁ ca kevalam advayaṁ svarṇaṁ yathaikam eva tadvad eveha tvayi vastuto bhedo nāsti | kathaṁ tarhi bheda-pratītiḥ ? tatrāha—ajñānata iti | kutaḥ ? yasmān nirupādhikasyaiva tavāyaṁ guṇair vyatikaro bhedo na svataḥ ||8||

**krama-sandarbhaḥ : **eka iti | etāvatā tvayi suvarṇa iva vastu-bhedo nāsti, sva-kārye suvarṇatvāvyabhicāravat tvad-rūpatvāvyabhicārāt | tathāpi suvarṇa iva tvayi śuddhe janair yo vikalpo vividha-kalpanā vihito mataḥ, sa punar ajñānata eva | kutaḥ? yasmāt sūryavan nirupādhikasyaiva satas tava ye guṇāḥ raśmi-praticchavi-vaicitrīvad bahiraṅga-śakty-aṁśāḥ sattvādayaḥ, teṣām eva vyatikaro vikalpo’yaṁ, tathāpi sūryaṁ vinā tad-abhāvāt sūryatvam eva tatra parāmṛśyam iti suvarṇa-dṛṣṭānto’pi siddha iti bhāvaḥ ||8||

**viśvanāthaḥ :** kiṁ ca, jīvānāṁ tvadīya-taṭa-śakti-kāryatvāt tad-upādher viśvasya tvadīya-māyā-śakti-kāryatvād idaṁ cij-jaḍātmakaṁ jagad api tvam evety āha—eka iti | sad-asat-kārya-kāraṇātmakaṁ jagat tatra dvayaṁ kāryaṁ virāṭ | advayaṁ kāraṇaṁ mahad-ādi, kim iva kṛtākṛtaṁ svarṇam iva | kṛtaṁ kuṇḍalādi akṛtaṁ kevala-svarṇam | iha virāṇ mahad-ādyoḥ kārya-kāraṇayoḥ vastunaḥ parama-kāraṇatvāt tvatto bhedo nāsti kārya-kāraṇayor abhedāvagamāt, virājo mahad-ādi-kāryatvāt mahad-āder māyā-kāryatvāt māyāyās tvac-chaktitvena tvad-rūpatvād iti bhāvaḥ | ata etad ajñānata eva tvayi ekasminn eva janair vikalpo vihitaḥ | jagat-kāraṇaṁ brahmeti māyeti ajñānam iti karmeti vividhā kalpanā kṛtā yasmān nirupādhikasya guṇātīta-svarūpasya tava guṇair eva vyatikaro vyasanaṁ vividha-rūpāvipattir iti yāvat, 


    yac-chaktayo vadatāṁ vādināṁ vai


    vivāda-saṁvāda-bhuvo bhavanti | [bhā.pu. 6.4.31] iti haṁsaguhyokteḥ |

ataḥ vyatikaraḥ puṁsi vyasana-vyatisaṅgayor iti medinī ||8||

**—**o)0(o**—**

**|| 8.12.9 || **

**tvāṁ brahma kecid avayanty uta dharmam eke**

**eke paraṁ sad-asatoḥ puruṣaṁ pareśam |**

**anye’vayanti nava-śakti-yutaṁ paraṁ tvāṁ**

**kecin mahā-puruṣam avyayam ātma-tantram ||**

**śrīdharaḥ : **ata eva tvāṁ bahudhā varṇayanti tattvatas tu ke’pi na jānantīty āha dvābhyām | tvāṁ brahma vedāntino’vayanti manyante | tvām eva dharmaṁ mīmāṁsakā manyante | prakṛti-puruṣayoḥ paraṁ pumāṁsaṁ sāṅkhyāḥ | vimalotkarṣiṇī jñānā kriyā yogā prahvī satyā īśānā anugrahā cety evaṁ nava-śakti-yutaṁ paraṁ pāñcarātrāḥ | mahā-puruṣaṁ pātañjalāḥ ||9||

**caitanya-mata-mañjuṣā : **tvām ity-ādi | kecid brahmety avayanti jānanti, kecid dharmam iti, kecid sad-asatoḥ kārya-kāraṇayoḥ paraṁ pareśaṁ puruṣaṁ śrī-kṛṣṇam ||9||

**krama-sandarbhaḥ : **sarvāṁśatas tu tvāṁ ke’pi na jānantīty āha—tvām iti ||9||

**viśvanāthaḥ : **tad evaṁ sva-sva-maty-anusāreṇa tvām ṛṣayo bahudhā varṇayantīty āha—pareśaṁ parameśvaraṁ tvāṁ brahma vedāntino’vayanti manyante | dharmaṁ mīmāṁsakāḥ, prakṛti-puruṣayoḥ paraṁ sāṅkhyāḥ | anye vimalotkarṣiṇī jñānā kriyā yogā prahvī satyā īśānā anugrahā cety evaṁ navabhiś cic-chaktibhir yutaṁ miśritaṁ māyā-śaktes tu paraṁ pāñcarātrāḥ | mahā-puruṣaṁ pātañjalāḥ ||9||

—o)0(o**—**

**|| 8.12.10 || **

**nāhaṁ parāyur ṛṣāyo na marīci-mukhyā**

**jānanti yad viracitaṁ khalu sattva-sargāḥ |**

**yan-māyayā muṣita-cetasa īśa daitya- **

**martyādayaḥ kim uta śaśvad-abhadra-vṛttāḥ ||**

**śrīdharaḥ : **parāyur brahmā | sattva-guṇena sraṣṭā api yena tvayā viracitaṁ viśvam api khalu tattvato na jānanti, kiṁ punas tvām | he īśa ! abhadraṁ rājasaṁ tāmasaṁ ca vṛttam utpattir yeṣāṁ te na jānantīti kim u vaktavyam ||10||

**caitanya-mata-mañjuṣā : **nāham ity-ādi | ahaṁ parāyur api marīci-miśrā ṛṣayo’pi yad viracitaṁ na jānanti, martyādayaḥ kim uta śaśvad abhadra-vṛttāḥ ||10||

**krama-sandarbhaḥ : _na vyākhyātam._**

**viśvanāthaḥ : **yadyapi sarva-mateṣu madhye pañcarātram eva bhagavan-mataṁ, purāṇasya kṛtasyanasya vaktā tu bhagavān svayam ity-ukteḥ, 


    tubhyaṁ ca nārada bhṛśaṁ bhagavān vivṛddha-


    bhāvena sādhu parituṣṭa uvāca yogam |


    jñānaṁ ca bhāgavatam ātma-sa-tattva-dīpaṁ


    yad vāsudeva-śaraṇā vidur añjasaiva || [bhā.pu. 2.7.19] ity ukteḥ,

tad eva tattvaṁ, tad eva mahā-bhaktasya śabhor api mataṁ, tad api jānīma ity abhimānino na jānantīty āśayenāha—neti | na kevalam ahaṁ na jānāmi, kintuparāyur dviparārdha-jīvī brahmā sattva-guṇena sraṣṭā api yena tvayā viracitaṁ viśvam api khalu tattvato na jānanti, kiṁ punas tvām | he īśa ! abhadraṁ rājasaṁ tāmasaṁ ca vṛttam yeṣāṁ te, taṁ tvāṁ na jānantīti kim uta vaktavyam, tena pūrvoktāḥ śāstra-kṛto’py abhimānino na jānantīti bhāvaḥ ||10||

—o)0(o**—**

**|| 8.12.11 || **

**sa tvaṁ samīhitam adaḥ sthiti-janma-nāśaṁ**

**bhūtehitaṁ ca jagato bhava-bandha-mokṣau |**

**vāyur yathā viśati khaṁ ca carācarākhyaṁ**

**sarvaṁ tad-ātmakatayāvagamo’varuntse ||**

**śrīdharaḥ : **kintu tvaṁ tat sarvaṁ jānāsīty āha—sa tvaṁ sarvam avaruntse vyāpnoṣi jānāsi | kiṁ tat sarvam ? samīhitaṁ sva-kṛtam adaḥ sthiti-janma-nāśam amuṣya jagato janmādi-bhūtānām īhitaṁ ca jagato bhava-bandha-mokṣau ca | vyāptau dṛṣṭāntaḥ**—**carācarākhyaṁ deha-jātaṁ khaṁ ca yathā vāyur āviśati tathā | katham avaruntse ? tad-ātmakatayā tasya sarvasyātmatayety arthaḥ | ātmatve hetuḥ**—**avagamo jñāna-rūpa iti ||11||

**krama-sandarbhaḥ : **sa tvam iti ṭīkāyām avaruntse vyāpnoṣi jānāsi cety arthaḥ | ity eva vyākhyeyā ||11||

**viśvanāthaḥ : **tarhi ko jānātīti cet, tatrāha—tvam eva svaṁ paraṁ ca jānāsīty āha | sa prasiddhas tvaṁ sarvam avagamaḥ avagacchan jānann eva sann avaruntse vyāpnoṣi | kiṁ tat sarvam ? samīhitaṁ sva-kṛtam amuṣya jagato sthity-ādi-bhūtānām prāṇi-mātrāṇām īhitaṁ bhava-bandhaṁ ca tasmān mokṣaṁ ca | bandha-mokṣa-prakāraṁ jānāsīty arthaḥ | vyāpti-mātre dṛṣṭāntaḥ**—vāyur iti | khaṁ mahākāśaṁ sva-sthānaṁ **carācarākhyaṁ deha-jātaṁ ca yathā viśati, tathaiva tvaṁ nija-dhāma-vaikuṇṭham adhyāsīna eva tad-ātmakatayā tasya sarvasyātmatayety arthaḥ ||11||

—o)0(o**—**

**|| 8.12.12-13 || **

**avatārā mayā dṛṣṭā ramamāṇasya te guṇaiḥ |**

**so’haṁ tad draṣṭum icchāmi yat te yoṣid-vapur dhṛtam ||**

**yena sammohitā daityāḥ pāyitāś cāmṛtaṁ surāḥ |**

**tad didṛkṣava āyātāḥ paraṁ kautūhalaṁ hi naḥ ||**

**śrīdharaḥ : **evaṁ stutvā prastutaṁ vijñāpayati, avatārā iti dvābhyām ||12||

**krama-sandarbhaḥ : _na vyākhyātam._**

**viśvanāthaḥ :** abhilaṣitaṁ brūhīti cet tam āha—te guṇair bhakta-vātsalyādibhiḥ ||12-13 ||

—o)0(o**—**

**|| 8.12.14 ||**

**śrī-śuka uvāca—**

**evam abhyarthito viṣṇur bhagavān śūla-pāṇinā |**

**prahasya bhāva-gambhīraṁ giriśaṁ pratyabhāṣata ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** prahasyeti svasya yogeśvaratvaṁ lokeṣu prakhyāpayituṁ mohinīṁ didṛkṣase cet satyaṁ te tat sarvaṁ vyaktībhaviṣyatīti bhāvaḥ | bhāva-gambhīraṁ mahādevenāpi duṣpraveśam ||14||

—o)0(o**—**

**|| 8.12.15 ||**

**śrī-bhagavān uvāca—**

**kautūhalāya daityānāṁ yoṣid-veṣo mayā dhṛtaḥ |**

**paśyatā sura-kāryāṇi gate pīyūṣa-bhājane ||**

**śrīdharaḥ : **sura-kāryāṇi yoṣid-veṣeṇa bhaviṣyantīti paśyatā | ayaṁ bhāvaḥ—avaśyaṁ tāvad unmattān daityān vañcayitvā devebhyo’mṛtaṁ deyam, na caivaṁ vaiṣamyaṁ rūpāntareṇa kartum ucitam, ato vañcana-mohanādi-sāraṁ kāminī-rūpaṁ mayā dhṛtam iti ||15||

**krama-sandarbhaḥ : **daityānāṁ kautūhalāya, tad-dvārā vañcanāya ||15||

**viśvanāthaḥ : **daityānāṁ kautūhalāyeti | tādṛśānāṁ moha-janakaṁ, tad ati vismayāspadaṁ yoṣid-vapuḥ yuṣmākaṁ yogeśvarāṇāṁ tu tad akiñcit-karaṁ, na hi mṛgayuṁ mṛgo hiṁsituṁ kṣamata iti bhāvaḥ | daityānām iti tatraiva sthitāḥ sāttvikatvād devā api naiva mumuhur iti bhāvaḥ | nanu daityānāṁ tucchānāṁ kṛte ko’yaṁ te yatnaḥ ? tatrāha—paśyeti | gaty-antarābhāvād iti bhāvaḥ ||15||

—o)0(o**—**

**|| 8.12.16 || **

**tat te’haṁ darśayiṣyāmi didṛkṣoḥ sura-sattama |**

**kāmināṁ bahu mantavyaṁ saṅkalpa-prabhavodayam ||**

**śrīdharaḥ : **tad rūpaṁ darśayiṣyāmi | saṅkalpa-prabhavaḥ kāmas tasyodayo yasmāt ||16||

**krama-sandarbhaḥ : **saṅkalpa-prabhavodayam upāsanayā vara-yoṣit-pradam ||17||

**viśvanāthaḥ :** bhavatu, yathā yathā tad api tad-artham etāvad dūra-gamanaṁ tava na moghaṁ bhavitum arhatīty āha—tad iti | didṛkṣur ity anyathā te tatraiva viśiṣṭa-buddhir nāpayāsyaty eveti bhāvaḥ | saṅkalpa-prabhavaḥ kāmas tasyodayo yasmāt | ataḥ kāmināṁ bahu mantavyam | tava tu kāma-śatroḥ kāma udbhavayitum naiva śaknoti, tad api kautukaṁ cet paśyeti bhāvo bāhyaḥ | ābhyantaraṁ tu kāma-jetur api mahā-yogīśvarasyāpi tava tad-didṛkṣaiva kāma-sindhu-mahāvarta-niḥkṣepe hetur abhūn mama nātra doṣa iti bhāvaḥ ||16||

—o)0(o**—**

**|| 8.12.17 ||**

**śrī-śuka uvāca—**

**iti bruvāṇo bhagavāṁs tatraivāntaradhīyata |**

**sarvataś cārayaṁś cakṣur bhava āste sahomayā ||**

_na katamenāpi vyākhyām ||_

—o)0(o**—**

**|| 8.12.18 || **

**tato dadarśopavane vara-striyaṁ**

**vicitra-puṣpāruṇa-pallava-drume |**

**vikrīḍatīṁ kanduka-līlayā lasad-**

**dukūla-paryasta-nitamba-mekhalām ||**

**śrīdharaḥ : **vicitrāṇi puṣpāṇy aruṇāḥ pallavāś ca yeṣāṁ te drumā yasmin | lasad-dukūlena paryaste parivṛtte nitambe mekhalā yasyās tām ||18||

**krama-sandarbhaḥ : **tata iti catuṣkam |_|_18||

**viśvanāthaḥ :** lasad-dukūlena hetunā pari sarvato-bhāvena āste adarśanaṁ prāpte nitambe mekhalā yasyās tām ||18||

—o)0(o**—**

**|| 8.12.19 || **

**āvartanodvartana-kampita-stana-**

**prakṛṣṭa-hāroru-bharaiḥ pade pade |**

**prabhajyamānām iva madhyataś calat-**

**pada-pravālaṁ nayatīṁ tatas tataḥ ||**

**śrīdharaḥ : **utpatat patat kanduka-līlā-vaśena ye āvartanodvartane namanonnamane tābhyāṁ kampitayoḥ stanayoḥ prakṛṣṭa-hārāṇāṁ coru-bhāraiḥ pratipadaṁ madhye prabhajyamānām iva | calat-padam eva pravālavat komalaṁ, tatas tato nayantīm ||19||

**krama-sandarbhaḥ : _na vyākhyātam._**

**viśvanāthaḥ : **ūrdhvam utkṣiptaṁ kandukaṁ grahītuṁ yat khalv āvartanam āvṛttiḥ, tad-anantaram udvartanam unmukhatvena vṛttiḥ, tena kampitayoḥ prakṛṣṭa-hārāṇāṁ coru-bhāraiḥ pratipadaṁ madhyataḥ madhya-deśe bhajyamānām iva calat-padam eva pravālavad aruṇaṁ tatas tato nayantīm ||19||

—o)0(o**—**

**|| 8.12.20 || **

**dikṣu bhramat-kanduka-cāpalair bhṛśaṁ**

**prodvigna-tārāyata-lola-locanām |**

**sva-karṇa-vibhrājita-kuṇḍalollasat-**

**kapola-nīlālaka-maṇḍitānanām ||**

**śrīdharaḥ : **dikṣu bhramataḥ kandukasya cāpalaiś cāñcalyair bhṛśaṁ prodvigna-tāre āyate lole cañcale locane yasyāḥ | sva-karṇābhyāṁ vibhrājite ye kuṇḍale, tābhyām ullasantau kapolau tābhyāṁ nīlālakaiś ca maṇḍitam ānanaṁ yasyāḥ ||20||

**krama-sandarbhaḥ : _na vyākhyātam._**

**viśvanāthaḥ : **dikṣu bhramataḥ kadācit catur-dikṣu kṣpiyamānasya kandukasya cāpalaiś cāñcalyair hetubhiḥ prodvigna-tāre āyate lole locane yasyās tām ||20||

—o)0(o**—**

**|| 8.12.21 || **

**ślathad dukūlaṁ kabarīṁ ca vicyutāṁ**

**sannahyatīṁ vāma-kareṇa valgunā |**

**vinighnatīm anya-kareṇa kandukaṁ**

**vimohayantīṁ jagad-ātma-māyayā ||**

**śrīdharaḥ : **sannahyantīṁ badhnantīm | jagad-vimohayantīm ||21||

**krama-sandarbhaḥ : _na vyākhyātam._**

**viśvanāthaḥ :**sannahyantīṁ badhnantīm | ātmano māyayā bahiraṅga-śaktyaiva jagan mohayantīṁ, samprati jita-māyam ātmārāmam api śambhum ātma-svarūpeṇaiva mohayantīm iti bhāvaḥ ||21||

—o)0(o**—**

**|| 8.12.22 || **

**tāṁ vīkṣya deva iti kanduka-līlayeṣad-**

**vrīḍāsphuṭa**[^84]**-smita-visṛṣṭa-kaṭākṣa-muṣṭaḥ |**

**strī-prekṣaṇa-pratisamīkṣaṇa-vihvalātmā**

**nātmānam antika umāṁ sva-gaṇāṁś ca veda ||**

**śrīdharaḥ : **tāṁ vīkṣya devaḥ śrī-rudra ātmānam antike sthitām umāṁ sva-gaṇāṁś ca na veda | kathaṁ-bhūtaḥ ? iti evaṁ-bhūtayā kanduka-līlayā yā īṣad-vrīḍā, tayā’sphuṭaṁ smitaṁ, tena saha visṛṣṭo yaḥ kaṭākṣaḥ, tena muṣṭo vañcitaḥ | ata eva svayaṁ yat striyāḥ prekṣaṇaṁ, tayā ca pratisamīkṣaṇaṁ, tābhyāṁ vihvala ātmā mano yasya ||22||

**krama-sandarbhaḥ : _na vyākhyātam._**

**viśvanāthaḥ : **devaḥ śrī-rudraḥ | ity evaṁ-bhūtayā kanduka-līlayā māṁ kaścit sundaraḥ puruṣaḥ paśyatīti pratyāyitayā buddhyā yā īṣad-vrīḍā kandarpa-vikāra-dyotakī-kṛtaṁ yat sphuṭa-smitaṁ, tābhyām saha visṛṣṭo yaḥ kaṭākṣaḥ, tena muṣṭaś corita-yogaiśvarya-dhairya-vivekāditvāj jaḍībhūta ity arthaḥ | svayaṁ striyāḥ prekṣaṇaṁ, tayā ca pratisamīkṣaṇaṁ, tābhyāṁ vihvala ātmā mano yasya saḥ ||22||

—o)0(o**—**

**|| 8.12.23 || **

**tasyāḥ karāgrāt sa tu kanduko yadā**

**gato vidūraṁ tam anuvrajat-striyāḥ |**

**vāsaḥ sasūtraṁ laghu māruto’harad**

**bhavasya devasya kilānupaśyataḥ ||**

**śrīdharaḥ : **taṁ kandukam anuvrajantyāḥ striyāḥ | laghu sūkṣmaṁ vāsaḥ | sa-sūtraṁ kāñcī-sahitam ||23||

**krama-sandarbhaḥ : _na vyākhyātam._**

**viśvanāthaḥ : **taṁ kandukam anuvrajantyāḥ striyāḥ | laghu sūkṣmaṁ vāsaḥ | sūkṣma-śāṭikāṁ sa-sūtraṁ sūtra-baddham aharat uccikṣepa ||23||

—o)0(o**—**

**|| 8.12.24 || **

**evaṁ tāṁ rucirāpāṅgīṁ darśanīyāṁ manoramām |**

**dṛṣṭvā tasyāṁ manaś cakre viṣajjantyāṁ bhavaḥ kila ||**

**śrīdharaḥ : **viṣajjantyāṁ kuñcita-kaṭākṣair ātmānaṁ nirīkṣamāṇāyām ||24||

**krama-sandarbhaḥ : _na vyākhyātam._**

**viśvanāthaḥ : **visajjantyāṁ māṁ pāśyati na paśyatīti dyotakaiḥ kuñcita-kaṭākṣair mahādeve svāsaktim abhinayantyām ||24||

—o)0(o**—**

**|| 8.12.25 || **

**tayāpahṛta-vijñānas tat-kṛta-smara-vihvalaḥ |**

**bhavānyā api paśyantyā gata-hrīs tat-padaṁ yayau ||**

**śrīdharaḥ : **tat-padaṁ tasyāḥ samīpaṁ yayau ||25||

**krama-sandarbhaḥ : _na vyākhyātam._**

**viśvanāthaḥ : **tat-padaṁ tasyāḥ sthānam ||25||

—o)0(o**—**

**|| 8.12.26 || **

**sā tam āyāntam ālokya vivastrā vrīḍitā bhṛśam |**

**nilīyamānā vṛkṣeṣu hasantī nānvatiṣṭhata ||**

**śrīdharaḥ :_na vyākhyātam._**

**krama-sandarbhaḥ : **vivastrā skhalad-uttarīyā ||26||

**viśvanāthaḥ : **vivastrā skhalad-uttarīyā nānvatiṣṭhata bhavam anulakṣīkṛtya na sthitavatī, kintu dudrāvaiva ||26||

—o)0(o**—**

**|| 8.12.27-28 || **

**tām anvagacchad bhagavān bhavaḥ pramuṣitendriyaḥ |**

**kāmasya ca vaśaṁ nītaḥ kareṇum iva yūthapaḥ ||**

**so’nuvrajyātivegena gṛhītvānicchatīṁ striyam |**

**keśa-bandha upānīya bāhubhyāṁ pariṣasvaje ||**

_na katamenāpi vyākhyātam._

—o)0(o**—**

**|| 8.12.29-30 || **

**sopagūḍhā bhagavatā kariṇā kariṇī yathā |**

**itas tataḥ prasarpantī viprakīrṇa-śiroruhā ||**

**ātmānaṁ mocayitvāṅga surarṣabha-bhujāntarāt |**

**prādravat sā pṛthu-śroṇī māyā deva-vinirmitā ||**

**śrīdharaḥ : **aṅga he rājan ||30||

**krama-sandarbhaḥ : **sopagūḍheti yugmakam | māyeti, māyayāveśa-mātraṁ, na tu strītvam iti bodhitam ||29-30||

**viśvanāthaḥ : **māyayā yoga-māyayā devena hariṇā vinirmitā prakaṭīkṛtā ||29-30||

—o)0(o**—**

**|| 8.12.31 || **

**tasyāsau padavīṁ rudro viṣṇor adbhuta-karmaṇaḥ |**

**pratyapadyata kāmena vairiṇeva vinirjitaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **ivety utprekṣā-dyotakam | vastuto bhagavataiva vinirjita ity arthaḥ ||31||

—o)0(o**—**

**|| 8.12.32 || **

**tasyānudhāvato retaś caskandāmogha-retasaḥ |**

**śuṣmiṇo yūthapasyeva vāsitām anudhāvataḥ ||**

**śrīdharaḥ : _na vyākhyātam._**

**krama-sandarbhaḥ : **yūthapasya karīndrasya ṛtumatīṁ kariṇīm ||32||

**viśvanāthaḥ :** śuṣmiṇo mattasya yūthapasya hastīndrasya, retaso’moghatvaṁ svarṇatvena pariṇāmāt ||32||

—o)0(o**—**

**|| 8.12.33 || **

**yatra yatrāpatan mahyāṁ retas tasya mahātmanaḥ |**

**tāni rūpyasya hemnaś ca kṣetrāṇy āsan mahī-pate ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** rudrasyeti | tāni kṣetrāṇi rudra-daivatāni ity atas tebhyo hema-lipsubhiḥ prathamaṁ rudraḥ prasādanīya iti bhāvaḥ ||33||

—o)0(o**—**

**|| 8.12.34 || **

**sarit-saraḥsu śaileṣu vaneṣūpavaneṣu ca |**

**yatra kva cāsann ṛṣayas tatra sannihito haraḥ ||**

**śrīdharaḥ : **evaṁ tām anudhāvan haraḥ sarit sarassu śailādiṣu ca sannihito babhūva ||34||

**krama-sandarbhaḥ : **tatra ca hema-kṣetrāt rūdra-kṣetraṁ vivicyāha—sarid iti | sarid-ādiṣu viśeṣaṁ darśayati—yatra kva ceti ||34||

**viśvanāthaḥ : **evaṁ tām anudhāvan haraḥ sarid-ādiṣu sannihito babhūveti mohinyās tatra tatra dhāvanaṁ tatra tatra sthānuṣīn harasya yoga-bhraṁśaṁ sākṣād darśayitum iti dhvaniḥ | tena munibhir yogārūḍhair api vijitam api sva-mano yuvatīṣu na viśvasanīyam iti śikṣaṇam anudhvaniḥ ||34||

—o)0(o**—**

**|| 8.12.35 || **

**skanne retasi so’paśyad ātmānaṁ deva-māyayā |**

**jaḍīkṛtaṁ nṛpa-śreṣṭha sannyavartata kaśmalāt ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** skanne sampūrṇe satīty arthaḥ | mohinī-prathama-darśana-kṣaṇam ārabhyaivātmā jaḍīkṛta evāsīt, tadānīm apaśyad iti jaḍīkṛtatvenānusandadhāv ity arthaḥ | kaśmalāt mohiny-anudhāvanāt ||35||

—o)0(o**—**

**|| 8.12.36 || **

**athāvagata-māhātmya ātmano jagad-ātmanaḥ |**

**aparijñeya-vīryasya na mene tad u hādbhutam ||**

**śrīdharaḥ : **tad uha deva-māyayā jaḍī-karaṇam ||36||

**krama-sandarbhaḥ : **ātmanaḥ svīya-parama-svarūpasya jagato’pi parama-svarūpasya tad-antaryāmiṇaś ca ||36||

**viśvanāthaḥ :** atha sva-vivekotpatti-kṣaṇa eva mohinīm antarhitām ālakṣya avagataṁ sva-moha-vivekau bhagavad-adhīnāv iti māhātmyaṁ yena saḥ | ātmano hareḥ | yad vā, ātmanaḥ svasya avagata-māhātmyaḥ jñāta-yogaiśvarya-prabhāvaḥ | tat jaḍīkaraṇaṁ viveka-pradānaṁ ca adbhutaṁ na mene | tatra hetuḥ—jagad-ātmanaḥ jagan-madhya-vartinaṁ mām api mohayitum prabodhayitum ca samarthasyaivety arthaḥ ||36||

—o)0(o**—**

**|| 8.12.37 || **

**tam aviklavam avrīḍam ālakṣya madhusūdanaḥ |**

**uvāca parama-prīto bibhrat svāṁ pauruṣīṁ tanum ||**

**śrīdharaḥ :_na vyākhyātam._**

**krama-sandarbhaḥ : **tad-rūpatā-sphuraṇād evāviklavaṁ, sva-parābhavaja-glāni-rahitam avrīḍaṁ ca ||37||

**viśvanāthaḥ :** hanta hanta mahā-yogeśvaro’py ahaṁ viṣayāndha evābhūvam ity anutāpa-rāhityād aviklavam | svāntaryāmiṇi kā lajjety avrīḍam | ayaṁ bhāvaḥ—nāham anyena kenāpi mohituṁ śakyaḥ | mat-prabhunā tu man-mohanaṁ na dūṣaṇāvahaṁ, pratyuta bhūṣaṇāvaham eva | mamāpi mohanaṁ vinā mat-prabhor ātyantikaṁ prabhutvam eva kuta iti prabhutvātiśayo dāsasya me bhakty-utkarṣam eva puṣyatīti ||37||

—o)0(o**—**

**|| 8.12.38 ||**

**śrī-bhagavān uvāca—**

**diṣṭyā tvaṁ vibudha-śreṣṭha svāṁ niṣṭhām ātmanā sthitaḥ |**

**yan me strī-rūpayā svairaṁ mohito’py aṅga māyayā ||**

**śrīdharaḥ : **svāṁ niṣṭhāṁ prakṛtim ||38||

**krama-sandarbhaḥ : _na vyākhyātam._**

**viśvanāthaḥ :** strī-rūpayā mohinyākhya-svarūpa-bhūtayā māyayā mohito’pi svāṁ niṣṭhāṁ bhakty-uttha-dainya-mayīṁ nirahaṅkāratām ity arthaḥ ||38||

—o)0(o**—**

**|| 8.12.39 || **

**ko nu me’titaren māyāṁ viṣaktas tvad-ṛte pumān |**

**tāṁs tān visṛjatīṁ bhāvān dustarām akṛtātmabhiḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** jagan-mohinyā mad-bahiraṅga-māyayā tu tvaṁ naiva mohito vartasa ity āha—ko nv iti | viṣaktaḥ māyika-viṣayāsaktaḥ san ko māyāṁ taret ? tvad-ṛte tvāṁ vinā tvaṁ tu māyāyām āsakto’pi māyām atara ity arthaḥ | māyāṁ viśinaṣṭi bhāvān rajas-tamo-mayān kāmādīn ||39||

—o)0(o**—**

**|| 8.12.40 || **

**seyaṁ guṇa-mayī māyā na tvām abhibhaviṣyati |**

**mayā sametā kālena kāla-rūpeṇa bhāgaśaḥ ||**

**śrīdharaḥ : **kālena sṛṣṭy-ādi-nimittena | mayā kāla-rūpeṇa | bhāgaśo raja-ādy-aṁśena sametā mad-adhīnā satī ||40||

**krama-sandarbhaḥ : **seyam iti pūrvaṁ tu mad-icchayā tayā mohitatvāt ||40||

**viśvanāthaḥ :** saiva kā ? iti ced ataḥ svāṅgulyā tat-samīpa-sthāṁ durgāṁ darśayati—seyam iti | kālena kāraṇena mayā jagat sṛjatā sametā sahitā | mayā kīdṛśena ? bhāgaśo’ṁśena kalayati īkṣaṇenāṅgīkarotīti kālaḥ puruṣo rūpaṁ yasya tena ||40||

—o)0(o**—**

**|| 8.12.41 ||**

**śrī-śuka uvāca—**

**evaṁ bhagavatā rājan śrīvatsāṅkena sat-kṛtaḥ |**

**āmantrya taṁ parikramya sagaṇaḥ svālayaṁ yayau ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** śrīvatsāṅgenety anena praṇataḥ sa utthāpya vakṣasā saṁspṛśya āliṅgita ity arthaḥ ||41||

—o)0(o**—**

**|| 8.12.42 || **

**ātmāṁśa-bhūtāṁ tāṁ māyāṁ bhavānīṁ bhagavān bhavaḥ |**

**sammatām ṛṣi-mukhyānāṁ prītyācaṣṭātha bhārata ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** śaṁsatāṁ praśaṁsatas tān munīn anādṛtya ||42||

—o)0(o**—**

**|| 8.12.43 || **

**ayi vyapaśyas tvam ajasya māyāṁ**

**parasya puṁsaḥ para-devatāyāḥ |**

**ahaṁ kalānām ṛṣabho’pi muhye**

**yayāvaśo’nye kim utāsvatantrāḥ ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **“ayi! vyapaśyas tvam ajasya māyām” ity anena svāṁśa-bhūtāyā māyāyā devyāḥ sakāśād asyāḥ parama-vailakṣaṇyaṁ darśitam ||43||

—o)0(o**—**

**|| 8.12.44 || **

**yaṁ mām apṛcchas tvam upetya yogāt**

**samā-sahasrānta upārataṁ vai |**

**sa eṣa sākṣāt puruṣaḥ purāṇo**

**na yatra kālo viśate na vedaḥ ||**

**śrīdharaḥ :_na vyākhyātam._**

**krama-sandarbhaḥ : **yaṁ mām ity-ādikaṁ bhagavat-sandarbhe bhagavata eva[^85] parama-tattva-rūpatve samudāhāryam ||44||

**viśvanāthaḥ :** na viśata iti | kālaḥ sarvatra prabhavituṁ viśann api yatra na viśati, vedaḥ sarvaṁ jānann api yatra jñātuṁ na viśati, kāla-vedayor api yo na gamya ity arthaḥ ||44||

—o)0(o**—**

**|| 8.12.45 ||**

**śrī-śuka uvāca—**

**iti te’bhihitas tāta vikramaḥ śārṅga-dhanvanaḥ |**

**sindhor nirmathane yena dhṛtaḥ pṛṣṭhe mahācalaḥ ||**

**śrīdharaḥ : **aṣṭādhyāyārtha-nigamanam—itīti ||45||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.12.46 || **

**etan muhuḥ kīrtayato’nuśṛṇvato**

**na riṣyate jātu samudyamaḥ kvacit |**

**yad uttamaśloka-guṇānuvarṇanaṁ**

**samasta-saṁsāra-pariśramāpaham ||**

**śrīdharaḥ : **etat kīrtanādau phalam āha**—**etad iti ||46||

**krama-sandarbhaḥ : _na vyākhyātam._**

**viśvanāthaḥ :** na riṣyate na naśyati ||46||

—o)0(o**—**

**|| 8.12.47 || **

**asad-aviṣayam aṅghriṁ bhāva-gamyaṁ prapannān**

**amṛtam amara-varyān āśayat sindhu-mathyam |**

**kapaṭa-yuvati-veṣo mohayan yaḥ surārīṁs**

**tam aham upasṛtānāṁ kāma-pūraṁ nato’smi ||**

**śrīdharaḥ : **bhagavatā kṛtaṁ bhakta-pakṣa-pātaṁ smaran namaskaroti—asatām aviṣayam | bhāvo bhajanaṁ tena gamyam aṅghriṁ prapannān śaraṇāgatān sindhu-madhyaṁ sindhor mathanena jātam amṛtaṁ ya āśayad abhojayat ||47||

**krama-sandarbhaḥ : **asad-aviṣayam ity-ādinā bahirmukha-niṣkāma-sakāma-bhaktāḥ krameṇa darśitāḥ ||47||

**viśvanāthaḥ : **aṅghriṁ prapannān amara-varyān sindhu-mathyaṁ sindhu-mathanodbhutam amṛtaṁ ya āśayat abhojayat | kapaṭaḥ yuvatī-veśo yasya saḥ ||47||

—o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭame dvādaśo’dhyāyaḥ saṅgataḥ saṅgataḥ satām ||*||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    śaṅkara-mohanaṁ nāma


    dvādaśo’dhyāyaḥ |

||12||

(8.13)


### atha trayodaśo’dhyāyaḥ


# manvantarānuvarṇanam

**|| 8.13.1 ||**

**śrī-śuka uvāca—**

**manur vivasvataḥ putraḥ śrāddhadeva iti śrutaḥ |**

**saptamo vartamāno yas tad-apatyāni me śṛṇu ||**

**śrīdharaḥ :**

trayodaśe tu varṇyante saptamādīny anukramāt |

manv-antarāṇi sarvāṇi ṣaḍ-vidhāni pṛthak pṛthak ||

saptamādi-manv-antarāṇy āha—manur ity-ādinā yāvad adhyāya-samāpti ||1||

**krama-sandarbhaḥ : _na vyākhyātam._**

**viśvanāthaḥ :**

manvantarāṇi manv-ādi-ṣaṭkavanti samāsataḥ |

saptamādīni kathyante kramād atra trayodaśe ||1||

—o)0(o**—**

**|| 8.13.2-3 || **

**ikṣvākur nabhagaś caiva dhṛṣṭaḥ śaryātir eva ca |**

**nariṣyanto’tha nābhāgaḥ saptamo diṣṭa ucyate ||**

**tarūṣaś ca pṛṣadhraś ca daśamo vasumān smṛtaḥ |**

**manor vaivasvatasyaite daśa-putrāḥ parantapa ||**

_na katamenāpi vyākhyātam._

**—**o)0(o**—**

**|| 8.13.4 || **

**ādityā vasavo rudrā viśvedevā marud-gaṇāḥ |**

**aśvināv ṛbhavo rājann indras teṣāṁ purandaraḥ ||**

**śrīdharaḥ, viśvanāthaḥ : **ādity-ādayo devā ity anvayaḥ ||4||

**krama-sandarbhaḥ : _na vyākhyātam._**

—o)0(o**—**

**|| 8.13.5 || **

**kaśyapo’trir vasiṣṭhaś ca viśvāmitro’tha gautamaḥ |**

**jamadagnir bharadvāja iti saptarṣayaḥ smṛtāḥ ||**

_na katamenāpi vyākhyātam._

**—**o)0(o**—**

**|| 8.13.6 || **

**atrāpi bhagavaj-janma kaśyapād aditer abhūt |**

**ādityānām avarajo viṣṇur vāmana-rūpa-dhṛk ||**

**śrīdharaḥ : **bhagavato janma avatāraḥ | tam evāha—ādityānāṁ vivasvān aryamā pūṣety-ādy-uktānāṁ madhye avaraṁ janma yasya saḥ ||6||

**krama-sandarbhaḥ : **atrāpīti padyaṁ svāmy-asammataṁ, kintu pustakeṣu dṛśyate ||6||

**viśvanāthaḥ :_na vyākhyātam._**

**—**o)0(o**—**

**|| 8.13.7 || **

**saṅkṣepato mayoktāni sapta-manvantarāṇi te |**

**bhaviṣyāṇy atha vakṣyāmi viṣṇoḥ śaktyānvitāni ca ||**

**śrīdharaḥ : **śaktyā’vatāreṇānvitāni ||7||

**krama-sandarbhaḥ, viśvanāthaḥ : _na vyākhyātam_**

**—**o)0(o**—**

**|| 8.13.8 || **

**vivasvataś ca dve jāye viśvakarma-sute ubhe |**

**saṁjñā chāyā ca rājendra ye prāg abhihite tava ||**

**śrīdharaḥ : **aṣṭamaṁ manuṁ vaktuṁ kathām āha**—**vivasvata iti tribhiḥ ||8||

**krama-sandarbhaḥ, viśvanāthaḥ : _na vyākhyātam_**

**—**o)0(o**—**

**|| 8.13.9 || **

**tṛtīyāṁ vaḍavām eke tāsāṁ saṁjñā-sutās trayaḥ |**

**yamo yamī śrāddha-devaś chāyāyāś ca sutān chṛṇu ||**

**śrīdharaḥ : **eke vaḍavāṁ tṛtīyām āhuḥ, mama tu saṁjñaiva vaḍaveti matam | tad uktaṁ ṣaṣṭhe—saiva bhūtvātha vaḍavā nāsatyau suṣuve bhuvi iti. yamaś ca yamī ca yamunā śrāddha-devaś ceti trayaḥ sutāḥ ||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.13.10 || **

**sāvarṇis tapatī kanyā bhāryā saṁvaraṇasya yā |**

**śanaiścaras tṛtīyo’bhūd aśvinau vaḍavātmajau ||**

**śrīdharaḥ :** sāvarṇiḥ putraḥ ||10||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.13.11-12 || **

**aṣṭame’ntara āyāte sāvarṇir bhavitā manuḥ |**

**nirmoka-virajaskādyāḥ sāvarṇi-tanayā nṛpa ||**

**tatra devāḥ sutapaso virajā amṛtaprabhāḥ |**

**teṣāṁ virocana-suto balir indro bhaviṣyati ||**

_na katamenāpi vyākhyātam._

—o)0(o**—**

**|| 8.13.13 || **

**dattvemāṁ yācamānāya viṣṇave yaḥ pada-trayam |**

**rāddham indra-padaṁ hitvā tataḥ siddhim avāpsyati ||**

**śrīdharaḥ :** pada-trayaṁ yācamānāyemāṁ sarvāṁ mahīṁ saptame manv-antare dattvā’ṣṭame manv-antare viṣṇoḥ prasādena ca rāddhaṁ labdham indra-padaṁ hitvety arthaḥ ||13||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.13.14 || **

**yo’sau bhagavatā baddhaḥ prītena sutale punaḥ |**

**niveśito’dhike svargād adhunāste sva-rāḍ iva ||**

**śrīdharaḥ :_na vyākhyātam._**

**krama-sandarbhaḥ, viśvanāthaḥ : **yo’sāv iti punar niveśita ity anvayaḥ _||14||_

—o)0(o**—**

**|| 8.13.15-16 || **

**gālavo dīptimān rāmo droṇa-putraḥ kṛpas tathā |**

**ṛṣyaśṛṅgaḥ pitāsmākaṁ bhagavān bādarāyaṇaḥ ||**

**ime saptarṣayas tatra bhaviṣyanti sva-yogataḥ |**

**idānīm āsate rājan sve sva āśrama-maṇḍale ||**

**śrīdharaḥ : **rāmaḥ paraśurāmaḥ. droṇa-putro’śvatthāmā | idānīṁ tu sva-yogata āsate ||15-16||

**krama-sandarbhaḥ, viśvanāthaḥ : _na vyākhyātam_**

**—**o)0(o**—**

**|| 8.13.17-21 || **

**devaguhyāt sarasvatyāṁ sārvabhauma iti prabhuḥ |**

**sthānaṁ purandarād dhṛtvā balaye dāsyatīśvaraḥ ||**

**navamo dakṣa-sāvarṇir manur varuṇa-sambhavaḥ |**

**bhūtaketur dīptaketur ity ādyās tat-sutā nṛpa ||**

**pārā-marīcigarbhādyā devā indro’dbhutaḥ smṛtaḥ |**

**dyutimat-pramukhās tatra bhaviṣyanty ṛṣayas tataḥ ||**

**āyuṣmato’mbudhārāyām ṛṣabho bhagavat-kalā |**

**bhavitā yena saṁrāddhāṁ tri-lokīṁ bhokṣyate’dbhutaḥ ||**

**daśamo brahma-sāvarṇir upaśloka-suto manuḥ |**

**tat-sutā bhūriṣeṇādyā haviṣmat pramukhā dvijāḥ ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ :** adbhuta indraḥ ||19||

**—**o)0(o**—**

**|| 8.13.22 || **

**haviṣmān sukṛtaḥ satyo jayo mūrtis tadā dvijāḥ |**

**suvāsana-viruddhādyā devāḥ śambhuḥ sureśvaraḥ ||**

**śrīdharaḥ : **haviṣmat-pramukhā ity uktānām eva keṣāñcin nāmāny āha**—**haviṣmān iti ||22||

**krama-sandarbhaḥ, viśvanāthaḥ : _na vyākhyātam_**

—o)0(o**—**

**|| 8.13.23 || **

**viṣvakseno viṣūcyāṁ tu śambhoḥ sakhyaṁ kariṣyati |**

**jātaḥ svāṁśena bhagavān gṛhe viśvasṛjo vibhuḥ ||**

**śrīdharaḥ, viśvanāthaḥ : _na vyākhyātam_**

**krama-sandarbhaḥ :**viṣūcyāṁ jātaḥ san ||23||

—o)0(o**—**

**|| 8.13.24 || **

**manur vai dharma-sāvarṇir ekādaśama ātmavān |**

**anāgatās tat-sutāś ca satyadharmādayo daśa ||**

**śrīdharaḥ : **ekādaśam ity-ādir ārṣaḥ ||24||

**krama-sandarbhaḥ, viśvanāthaḥ : _na vyākhyātam_**

—o)0(o**—**

**|| 8.13.25-28 || **

**vihaṅgamāḥ kāmagamā nirvāṇarucayaḥ surāḥ |**

**indraś ca vaidhṛtas teṣām ṛṣayaś cāruṇādayaḥ ||**

**āryakasya sutas tatra dharmasetur iti smṛtaḥ |**

**vaidhṛtāyāṁ harer aṁśas tri-lokīṁ dhārayiṣyati ||**

**bhavitā rudra-sāvarṇī rājan dvādaśamo manuḥ |**

**devavān upadevaś ca devaśreṣṭhādayaḥ sutāḥ ||**

**ṛtadhāmā ca tatrendro devāś ca haritādayaḥ |**

**ṛṣayaś ca tapomūrtis tapasvy āgnīdhrakādayaḥ ||**

_na katamena vyākhyātam._

—o)0(o**—**

**|| 8.13.29 || **

**svadhāmākhyo harer aṁśaḥ sādhayiṣyati tan-manoḥ |**

**antaraṁ satyasahasaḥ sunṛtāyāḥ suto vibhuḥ ||**

**śrīdharaḥ : **tasya manor antaraṁ sādhayiṣyati, satyasahasaḥ sūnṛtāyāś ca sutaḥ san ||29||

**krama-sandarbhaḥ : _na vyākhyātam._**

**viśvanāthaḥ : **manor antaraṁ manvantaram ity arthahetu | sahasaḥ pituḥ ||29||

—o)0(o**—**

**|| 8.13.30 || **

**manus trayodaśo bhāvyo deva-sāvarṇir ātmavān |**

**citrasena-vicitrādyā deva-sāvarṇi-dehajāḥ ||**

**devāḥ sukarma-sutrāma- saṁjñā indro divaspatiḥ |**

**nirmoka-tattvadarśādyā bhaviṣyanty ṛṣayas tadā ||**

_na katamenāpi vyākhyātam._

—o)0(o**—**

**|| 8.13.32 || **

**devahotrasya tanaya upahartā divaspateḥ |**

**yogeśvaro harer aṁśo bṛhatyāṁ sambhaviṣyati ||**

**śrīdharaḥ : **divaspater indrasyopahartā saṁpādakaḥ saṁbhaviṣyati ||32||

**krama-sandarbhaḥ : _na vyākhyātam._**

**viśvanāthaḥ : **divaspater indrasya upahartā upakartā ||32||

—o)0(o**—**

**|| 8.13.33 || **

**manur vā indra-sāvarṇiś caturdaśama eṣyati |**

**uru-gambhīra-budhādyā indra-sāvarṇi-vīryajāḥ ||**

_na katamenāpi vyākhyātam._

—o)0(o**—**

**|| 8.13.34 || **

**pavitrāś cākṣuṣā devāḥ śucir indro bhaviṣyati |**

**agnir bāhuḥ śuciḥ śuddho māgadhādyās tapasvinaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **tapasvina ṛṣayaḥ ||34||

—o)0(o**—**

**|| 8.13.35 || **

**satrāyaṇasya tanayo bṛhadbhānus tadā hariḥ |**

**vitānāyāṁ mahārāja kriyā-tantūn vitāyitā ||**

**śrīdharaḥ : **kriyātantūn karma-santatīḥ | vitāyitā vistārayiṣyati ||35||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.13.36 || **

**rājaṁś caturdaśaitāni tri-kālānugatāni te |**

**proktāny ebhir mitaḥ kalpo yuga-sāhasra-paryayaḥ ||**

**śrīdharaḥ : **yuga-sāhasreṇa paryayaḥ parivarto yasya. yuga-sahasra-pramāṇa ity arthaḥ ||

**krama-sandarbhaḥ : _na vyākhyātam._**

**viśvanāthaḥ : **yuga-sahasreṇa paryāyo’nto yasya saḥ |

iti sārārtha-darśinyāṁ harṣiṇyāṁ bhakta-cetasām |

trayodaśo’ṣṭamasyāyaṁ saṅgataḥ saṅgataḥ satām ||*||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    manvantarānuvarṇanaṁ nāma 


    trayodaśo’dhyāyaḥ |

||13||

—o)0(o**—**

(8.14)


### atha caturdaśo’dhyāyaḥ

**|| 8.14.1 ||**

**śrī-rājovāca—**

**manvantareṣu bhagavan yathā manv-ādayas tv ime |**

**yasmin karmaṇi ye yena niyuktās tad vadasva me ||**

**śrīdharaḥ : **

caturdaśe tu sarveṣāṁ manv-ādīnāṁ yathāyatham |

pṛthak karmāṇi varṇyante bhagavad-vaśa-vartinām ||

**krama-sandarbhaḥ : _na vyākhyātam._**

**viśvanāthaḥ :**

manv-ādīnāṁ tu karmāṇi ṣaṇṇāṁ yāni bhavanty atha |

caturdaśe prakathyante teṣāṁ tāni pṛthak pṛthak ||

—o)0(o**—**

**|| 8.14.2 ||**

**śrī-ṛṣir uvāca—**

**manavo manu-putrāś ca munayaś ca mahī-pate |**

**indrāḥ sura-gaṇāś caiva sarve puruṣa-śāsanāḥ ||**

**śrīdharaḥ : **puruṣeṇeśvareṇa yajñādy-avatāraiḥ śāsyante niyujyante iti tathā ||2||

**krama-sandarbhaḥ : _na vyākhyātam._**

**viśvanāthaḥ : **puruṣeṇa yajñādy-avatāra-rūpeṇa śāsyanta iti te tathā ||2||

—o)0(o—

**|| 8.14.3 ||**

**yajñādayo yāḥ kathitāḥ pauruṣyas tanavo nṛpa |**

**manv-ādayo jagad-yātrāṁ nayanty ābhiḥ pracoditāḥ ||**

**śrīdharaḥ : **tad evāha—yajñādaya iti ||3||

**krama-sandarbhaḥ : _na vyākhyātam._**

**viśvanāthaḥ : **śāsanam āha—yajñādaya iti ||3||

—o)0(o—

**|| 8.14.4 ||**

**catur-yugānte kālena grastān chruti-gaṇān yathā |**

**tapasā ṛṣayo’paśyan yato dharmaḥ sanātanaḥ ||**

**śrīdharaḥ : **ṛṣy-ādīnāṁ karmāṇy āha—catur-yugānta iti caturbhiḥ, yato yebhyaḥ śruti-gaṇebhyaḥ ||4||

**krama-sandarbhaḥ : **catur-yugānte iti | vyāsas tu tān śruti-gaṇān vyasyatīti bhāvaḥ ||4||

**viśvanāthaḥ : **ṛṣy-ādīnāṁ karmāṇy āha—catur-yugānte | yato yebhyaḥ ||4||

—o)0(o—

**|| 8.14.5 ||**

**tato dharmaṁ catuṣpādaṁ manavo hariṇoditāḥ |**

**yuktāḥ sañcārayanty addhā sve sve kāle mahīṁ nṛpa ||**

**śrīdharaḥ : **uditā uktāḥ yuktāḥ saṁyatāḥ santo mahīṁ dharmaṁ sañcārayanti | mahyāṁ dharmaṁ pravartayantīty arthaḥ ||5||

**krama-sandarbhaḥ : _na vyākhyātam._**

**viśvanāthaḥ : **mahīṁ dharmaṁ sañcārayanti | mahyāṁ dharmaṁ pravartayantīty arthaḥ ||5||

—o)0(o—

**|| 8.14.6 ||**

**pālayanti prajā-pālā yāvad antaṁ vibhāgaśaḥ |**

**yajña-bhāga-bhujo devā ye ca tatrānvitāś ca taiḥ ||**

**śrīdharaḥ : **prajā-pālā manu-putrās taṁ dharmaṁ pālayanti yāvad antaṁ yāvan manvantarāvasānam | vibhāgaśaḥ putra-pautrādi-krameṇa | ye cānye dyāv ā-pṛthivy-ādayo yatra karmaṇi bhoktṛtvenānvitās taiś ca saha ||6||

**krama-sandarbhaḥ : **tatrānvitāś ca tair ity eva pāṭhaḥ prāyaḥ sarvatra | yatrānvitāś ca tair ity eva pāṭhaḥ svāmi-sammataḥ ||6||

**viśvanāthaḥ : **prajā-pālā manu-putrās taṁ dharmaṁ pālayanti yāvad antaṁ manvantara-paryantam | vibhāgaśaḥ putra-pautrādi-krameṇa | ye ca devās te ca pālayanti ||6||

—o)0(o—

**|| 8.14.7 ||**

**indro bhagavatā dattāṁ trailokya-śriyam ūrjitām |**

**bhuñjānaḥ pāti lokāṁs trīn kāmaṁ loke pravarṣati ||**

_na katamenāpi vyākhyātam._

—o)0(o—

**|| 8.14.8 ||**

**jñānaṁ cānuyugaṁ brūte hariḥ siddha-svarūpa-dhṛk |**

**ṛṣi-rūpa-dharaḥ karma yogaṁ yogeśa-rūpa-dhṛk ||**

**śrīdharaḥ : **prasaṅgād rūpāntarair api jagad-yātrā-pravartanam āha—jñānam iti dvābhyām | siddhāḥ sanakādayaḥ | ṛṣayo yājñavalkyādayaḥ | yogeśā dattātreyādayaḥ | tat-tad-rūpaḥ san jñānaṁ karma ca yogaṁ ca brūte ||8||

**krama-sandarbhaḥ : _na vyākhyātam._**

**viśvanāthaḥ : **manv-ādi-rūpeṇa harir eva sarvaṁ karotīti jñāpayan manv-ādīnāṁ ṣaṭkam api na niyatam ity uktān uktaṁ saṅkṣepeṇāha—jñānam iti dvābhyām | siddhāḥ sanakādayaḥ | yogeśā dattātreyādayaḥ ||8||

—o)0(o—

**|| 8.14.9 ||**

**sargaṁ prajeśa-rūpeṇa dasyūn hanyāt svarāḍ-vapuḥ |**

**kāla-rūpeṇa sarveṣām abhāvāya pṛthag guṇaḥ ||**

**śrīdharaḥ : **prajeśā marīcy-ādayas tena rūpeṇa sarga karotīti śeṣaḥ | svarāḍ-vapū rāja-mūrtiḥ | sarveṣām abhāvāya bhavati | pṛthag-vidhā guṇāḥ śītoṣṇādayo yasya ||9||

**krama-sandarbhaḥ : _na vyākhyātam._**

**viśvanāthaḥ : **prajeśā marīcy-ādayaḥ | svarājo manu-putrāḥ | kālā yauvana-vārdhaky-ādayaḥ | abhāvāya nāśāya bhavati | pṛthag-vidhāḥ sthaulya-kārśnya-vādhirya-pālityādayo guṇā yataḥ saḥ ||9||

—o)0(o—

**|| 8.14.10 ||**

**stūyamāno janair ebhir māyayā nāma-rūpayā |**

**vimohitātmabhir nānā- darśanair na ca dṛśyate ||**

**śrīdharaḥ : **nāma-rūpātmikayā māyayā vimohitātmabhir janair nānā-darśanaiḥ śāstraiḥ stūyamāno nirūpyamāṇo’pi naiva dṛśyata ity arthaḥ ||10||

**krama-sandarbhaḥ : **janair naiva dṛśyata ity anvayaḥ ||10||

**viśvanāthaḥ :** icchā-mātreṇaiva sarvadā sarvaṁ kartuṁ samarthasya bhagavata etāvadbhiḥ pṛthak pṛthak prayāsavadbhī rūpaiḥ kim ? iti cet, tatrāha—nāma-rūpātmikayā māyayā vimohitātmabhir ebhiḥ śāstrajñair janaiḥ stūyamāno nirūpyamāṇo’pi nyāyādi-nānā-darśanair naiva dṛśyate jñāyate ity arthaḥ | tena tasya līlaiva kīrtyate vidhitsitaṁ tv atidurgamam iti bhāvaḥ ||10||

—o)0(o—

**|| 8.14.11 ||**

**etat kalpa-vikalpasya pramāṇaṁ parikīrtitam |**

**yatra manvantarāṇy āhuś caturdaśa purāvidaḥ ||**

**śrīdharaḥ : **prāsaṅgikaṁ nirūpya prastutam evopasaṁharati, etat kalpa-vikalpasyāvāntara-kalpasya ||11||

**krama-sandarbhaḥ : **etad iti | kalpāḥ brahma-dināni | teṣu ye vikalpāḥ, nānā-prakārās teṣām ekasya prakārasyety arthaḥ ||11||

**viśvanāthaḥ :** evaṁ yatra caturdaśa-manvāntarāṇy āhuḥ | etat kalpa-vikalpasya mahā-kalpāvāntara-kalpasya naimittikasya pramāṇam ||11||

—o)0(o—

iti sārārtha-darśinyāṁ harṣiṇyāṁ bhakta-cetasām |

caturdaśo’ṣṭamasyāyaṁ saṅgataḥ saṅgataḥ satām ||*||


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    caturdaśo’dhyāyaḥ |

||14||

(8.15)


### atha pañcadaśo’dhyāyaḥ

**|| 8.15.1-2 ||**

**śrī-rājovāca—**

**baleḥ pada-trayaṁ bhūmeḥ kasmād dharir ayācata |**

**bhūteśvaraḥ kṛpaṇa-val labdhārtho’pi babandha tam ||**

**etad veditum icchāmo mahat kautūhalaṁ hi naḥ |**

**yajñeśvarasya pūrṇasya bandhanaṁ cāpy anāgasaḥ ||**

**śrīdharaḥ :**

baliṁ pañcadaśe viśva- jitācārya ayājayan |

tato’sau svargam ajayad bhayād devā nililyire ||

atreryate navādhyāyyā vāmaṁ vāmana-ceṣṭitam |

nigrahac chalato yatra baler bhūyān anugrahaḥ ||

īśvaraḥ svayaṁ kṛpaṇa-vat kasmād dhetor ayācata | labdhārtho bhūtvāpi taṁ kasmād babandha ||1-2||

**krama-sandarbhaḥ : _na vyākhyātam._**

**viśvanāthaḥ :**

balir labdha-rathāśvādi kṛtād viśvajito makhāt |

svargam gataḥ surā lilyur iti pañcadaśe kathā ||1||

—o)0(o—

**|| 8.15.3 ||**

**śrī-śuka uvāca—**

**parājita-śrīr asubhiś ca hāpito**

**hīndreṇa rājan bhṛgubhiḥ sa jīvitaḥ |**

**sarvātmanā tān abhajad bhṛgūn baliḥ**

**śiṣyo mahātmārtha-nivedanena ||**

**śrīdharaḥ : **tatra tāvad bales tri-lokīm apahartuṁ yācñādi-cchalanaṁ kṛtavān iti vaktuṁ brāhmaṇārādhanena baler akāṇḍa eva svarga-vijaya-kramam āha—parājita-śrīr ity-ādinā yāvad adhyāya-samāpti | yuddhe parājitā śrīr yena saḥ | indreṇāsubhiś ca tyājitaḥ san | bhṛgūn bhṛgor vaṁśyān śukrādīn | mahātmā udāra-cittaḥ | arthānāṁ nivedanenārpaṇena ||3||

**krama-sandarbhaḥ : _na vyākhyātam._**

**viśvanāthaḥ : **yuddhe devaiḥ parājitā śrīr yasya saḥ | hāpitas tyājitaḥ | mahātmā udāra-cittaḥ | arthānāṁ samarpaṇena ||3||

—o)0(o—

**|| 8.15.4 ||**

**taṁ brāhmaṇā bhṛgavaḥ prīyamāṇā**

**ayājayan viśvajitā tri-ṇākam |**

**jigīṣamāṇaṁ vidhinābhiṣicya**

**mahābhiṣekeṇa mahānubhāvāḥ ||**

**śrīdharaḥ : **tri-ṇākaṁ svargaṁ jetum icchantaṁ viśva-jitā yāgenāyājayan mahābhiṣekeṇa indreṇa bahv-ṛca-brāhmaṇa-prasiddhena ||4||

**krama-sandarbhaḥ : _na vyākhyātam._**

**viśvanāthaḥ :** viśvajitā yajñena ||4||

—o)0(o—

**|| 8.15.5 ||**

**tato rathaḥ kāñcana-paṭṭa-naddho**

**hayāś ca haryaśva-turaṅga-varṇāḥ |**

**dhvajaś ca siṁhena virājamāno**

**hutāśanād āsa havirbhir iṣṭāt ||**

**śrīdharaḥ : **hary-aśvasyendrasya ye turaṅgās teṣām iva varṇo harito yeṣām ||5||

**krama-sandarbhaḥ : _na vyākhyātam._**

**viśvanāthaḥ : **hary-aśvasyendrasya ye turaṅgāṇām iva varṇā harito yeṣām te ||5||

—o)0(o—

**|| 8.15.6 ||**

**dhanuś ca divyaṁ puraṭopanaddhaṁ**

**tūṇāv ariktau kavacaṁ ca divyam |**

**pitāmahas tasya dadau ca mālām**

**amlāna-puṣpāṁ jalajaṁ ca śukraḥ ||**

**śrīdharaḥ : **puraṭaṁ suvarṇam | tūṇāv iṣu-dhī ariktāv akṣayya-śarau | pitāmahaḥ prahrādaḥ | jala-jaṁ śaṅkham ||6||

**krama-sandarbhaḥ : _na vyākhyātam._**

**viśvanāthaḥ : **pitāmahaḥ prahlādaḥ | jalajaṁ śaṅkham ||6||

—o)0(o—

**|| 8.15.7 ||**

**evaṁ sa viprārjita-yodhanārthas**

**taiḥ kalpita-svastyayano’tha viprān |**

**pradakṣiṇī-kṛtya kṛta-praṇāmaḥ**

**prahrādam āmantrya namaś-cakāra ||**

**śrīdharaḥ : **viprair arjitaḥ saṁpādito yodhanārtho yuddha-parikaro yasya tair eva kalpitaṁ kṛtaṁ svasty-ayanaṁ maṅgala-vācanādi yasya | āmantrya pṛṣṭvā ||7||

**krama-sandarbhaḥ : _na vyākhyātam._**

**viśvanāthaḥ : **viprair arjitāḥ saṁpāditā yodhanārthā yuddhārthaka-vastūni yasya saḥ | āmantrya pṛṣṭvā ||7||

—o)0(o—

**|| 8.15.8 ||**

**athāruhya rathaṁ divyaṁ bhṛgu-dattaṁ mahārathaḥ |**

**susrag-dharo’tha sannahya dhanvī khaḍgī dhṛteṣudhiḥ ||**

**śrīdharaḥ : **athāruhya rarājeti dvayor anvayaḥ | susrag dharaḥ śobhana-mālā-dharaḥ |

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.15.9 ||**

**hemāṅgada-lasad-bāhuḥ sphuran-makara-kuṇḍalaḥ |**

**rarāja ratham ārūḍho dhiṣṇya-stha iva havyavāṭ ||**

**śrīdharaḥ : **hemāṅgadābhyāṁ lasantau bāhū yasya | dhiṣṇya-stho vane prajvalitaḥ, kuṇḍa-stha āhavanīya iveti vā ||9||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.15.10 ||**

**tulyaiśvarya-bala-śrībhiḥ sva-yūthair daitya-yūthapaiḥ |**

**pibadbhir iva khaṁ dṛgbhir dahadbhiḥ paridhīn iva ||**

**śrīdharaḥ : **tulyam aiśvaryaṁ balaṁ ca śrīś ca yeṣāṁ tair daitya-yūthapair vṛto yayāv iti dvayor anvayaḥ | paridhīn diśaḥ ||10||

**krama-sandarbhaḥ : **tulyaiśvarya ity-ādi-trayodaśakam ||10||

**viśvanāthaḥ : **daitya-yūthapair sann indra-purīṁ yayāv iti dvitīyenānvayaḥ | paridhīn diśaḥ ||10||

—o)0(o—

**|| 8.15.11 ||**

**vṛto vikarṣan mahatīm āsurīṁ dhvajinīṁ vibhuḥ |**

**yayāv indra-purīṁ svṛddhāṁ kampayann iva rodasī ||**

**śrīdharaḥ : **sv-ṛddhām ati-samṛddhām ||11||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.15.12 ||**

**ramyām upavanodyānaiḥ śrīmadbhir nandanādibhiḥ |**

**kūjad-vihaṅga-mithunair gāyan-matta-madhuvrataiḥ ||**

**śrīdharaḥ : **dhig grāmya-sukhaṁ, tathā tathā-vidhāṁ purīm akasmād eva parityajyendrādayaḥ palāyitā iti vairāgyārtham indra-purīm anuvarṇayati—ramyām iti sārdhair ekādaśabhiḥ | upavanāni phala-pradhānāni nikaṭāni vā, udyānāni puṣpa-pradhānāni dūra-sthāni vā taiḥ ramyām | kūjanti vihaṅga-mithunāni yeṣu | gāyanto mattā madhu-vratā yeṣu ||12||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.15.13 ||**

**pravāla-phala-puṣporu- bhāra-śākhāmara-drumaiḥ |**

**haṁsa-sārasa-cakrāhva- kāraṇḍava-kulākulāḥ |**

**nalinyo yatra krīḍanti pramadāḥ sura-sevitāḥ ||**

**śrīdharaḥ : **pravālādīnām urur bhāro yāsu tāḥ śākhā yeṣāṁ te’mara-drumā yeṣu taiḥ | yatra yāsu sura-sevitāḥ pramadāḥ krīḍanti tā haṁsādi-kulair ākulā vyāptā nalinyaḥ sarāṁsi yatra yeṣu santi tair upavanodyānai ramyām iti pūrveṇaivānvayaḥ ||13||

**krama-sandarbhaḥ : _na vyākhyātam._**

**viśvanāthaḥ : **pravālādīnām urur bhāro yāsu tāḥ śākhā yeṣāṁ te’mara-drumā yeṣu taiḥ | yatra nandan’adi-vaneṣu nalinyaḥ sarasyaḥ santi | yāsu nalinīṣu pramadāḥ striyaḥ ||13||

—o)0(o—

**|| 8.15.14 ||**

**ākāśa-gaṅgayā devyā vṛtāṁ parikha-bhūtayā |**

**prākāreṇāgni-varṇena sāṭṭālenonnatena ca ||**

**śrīdharaḥ : **kiṁ ca, parikhā-bhūtayā ākāśa-gaṅgayā vṛtām | prākāreṇa sauvarṇena cāvṛtām | aṭṭālāḥ prākāropari racitāny unnatāni yuddha-sthānāni tat-sahitena ||14||

**krama-sandarbhaḥ : _na vyākhyātam._**

**viśvanāthaḥ :** purīṁ viśinaṣṭi | ākāśety-ādi | parikhā-bhūtayā parikhā-rūpayā ||14||

—o)0(o—

**|| 8.15.15 ||**

**rukma-paṭṭa-kapāṭaiś ca dvāraiḥ sphaṭika-gopuraiḥ |**

**juṣṭāṁ vibhakta-prapathāṁ viśvakarma-vinirmitām ||**

**śrīdharaḥ : **rukma-paṭṭāni kapāṭāni yeṣu tair dvārair avāntaraiḥ sphaṭika-mayair gopuraiś ca pura-dvārair juṣṭām | vibhaktāḥ prapathā rāja-mārgā yasyām ||15||

**krama-sandarbhaḥ : _na vyākhyātam._**

**viśvanāthaḥ : **gopuraṁ pura-dvāram | vibhaktāḥ prapathā rāja-mārgā yasyām tām ||15||

—o)0(o—

**|| 8.15.16 ||**

**sabhā-catvara-rathyāḍhyāṁ vimānair nyarbudair yutām |**

**śṛṅgāṭakair maṇimayair vajra-vidruma-vedibhiḥ ||**

**śrīdharaḥ : **sabhā upaveśa-sthānāni, catvarāṇy aṅganāni, rathyā upamārgās tair āḍhyāṁ saṁpannām | nyarbudaṁ daśa-koṭayas tair gaṇanīyair anantair vimānair yutām | vajra-vidruma-mayyo vedayo yeṣu taiḥ | śṛṅgāṭakaiś catuṣpathair yutām ||16||

**krama-sandarbhaḥ : _na vyākhyātam._**

**viśvanāthaḥ : **sabhā upaveśa-sthānāni, catvarāṇy aṅganāni, rathyā upamārgāḥ, śṛṅgāṭakaiś catuṣpathaiḥ ||16||

—o)0(o—

**|| 8.15.17 ||**

**yatra nitya-vayo-rūpāḥ śyāmā viraja-vāsasaḥ |**

**bhrājante rūpavan-nāryo hy arcirbhir iva vahnayaḥ ||**

**śrīdharaḥ : **nityaṁ vayas tāruṇyaṁ rūpaṁ ca saukumāryaṁ yāsāṁ tāḥ rūpa-van-nāryaḥ sv-alaṅkṛtāḥ striyaḥ yatra yasyāṁ bhrājante ||17||

**krama-sandarbhaḥ : **tatra nārya arcirbhir iti plutatvād utvā-bhāvaḥ ||17||

**viśvanāthaḥ : **


    śīta-kāle bhaved uṣṇā uṣma-kāle suśītalāḥ |


    stanau sukaṭhinau yāsāṁ tāḥ śyāmāḥ parikīrtitāḥ ||17||

—o)0(o—

**|| 8.15.18 ||**

**sura-strī-keśa-vibhraṣṭa- nava-saugandhika-srajām |**

**yatrāmodam upādāya mārga āvāti mārutaḥ ||**

**śrīdharaḥ : **sura-strīṇāṁ keśebhyo vibhraṣṭānāṁ nava-saugandhika-srajām āmodam ||18||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.15.19 ||**

**hema-jālākṣa-nirgacchad- dhūmenāguru-gandhinā |**

**pāṇḍureṇa praticchanna- mārge yānti sura-priyāḥ ||**

**śrīdharaḥ : **hema-gavākṣebhyo nirgacchatā dhūmena | sura-priyā apsarasaḥ ||19||

**krama-sandarbhaḥ : _na vyākhyātam._**

**viśvanāthaḥ : **hema-mayebhyo jālaākṣebhyo gavākṣebhyaḥ | sura-priyā apsarasaḥ ||19||

—o)0(o—

**|| 8.15.20 ||**

**muktā-vitānair maṇi-hema-ketubhir**

**nānā-patākā-valabhībhir āvṛtām |**

**śikhaṇḍi-pārāvata-bhṛṅga-nāditāṁ**

**vaimānika-strī-kala-gīta-maṅgalām ||**

**śrīdharaḥ : **muktā-mayair vitānair maṇi-hema-mayaiḥ ketubhiś ca dhvajair nānā-patākā-yuktābhir valabhībhiś ca vimānānāṁ purobhāgair āvṛtāṁ vyāptām | vaimānika-strīnāṁ kala-gītair maṅgalām ||20||

**krama-sandarbhaḥ : _na vyākhyātam._**

**viśvanāthaḥ : **muktā-mayair vitānaiś candrātapair maṇi-hema-mayaiḥ ketubhir dhvajaiḥ patākā-yuktābhir valabhībhir aṭṭopari-varti-gṛhaiḥ ||20||

—o)0(o—

**|| 8.15.21 ||**

**mṛdaṅga-śaṅkhānaka-dundubhi-svanaiḥ**

**satāla-vīṇā-murajeṣṭa-veṇubhiḥ |**

**nṛtyaiḥ savādyair upadeva-gītakair**

**manoramāṁ sva-prabhayā jita-prabhām ||**

**śrīdharaḥ : **upadevānāṁ gandharvādīnāṁ gītakaiś ca manoramām | jitā prabhā sākṣād dīpty-adhiṣṭhātrī devatā yayā tām | anyair ajita-prabhām iti vā | pāṭhāntare jitā grahāḥ sūryādayo yayā ||21||

**krama-sandarbhaḥ : _na vyākhyātam._**

**viśvanāthaḥ : **jita-prabhā sākṣāt tad-dīpty-adhiṣṭhātrī devatāpi yayā tām | jita-grahām iti pāṭhe jita-sūryādikam ||21||

—o)0(o—

**|| 8.15.22 ||**

**yāṁ na vrajanty adharmiṣṭhāḥ khalā bhūta-druhaḥ śaṭhāḥ |**

**māninaḥ kāmino lubdhā ebhir hīnā vrajanti yat ||**

**śrīdharaḥ : **yat yām ||22||

**krama-sandarbhaḥ : **yām iti mānina ity-ādaya aihikā eva jñeyāḥ ||22||

**viśvanāthaḥ :** ebhiḥ khalatvādibhiḥ ||22||

—o)0(o—

**|| 8.15.23 ||**

**tāṁ deva-dhānīṁ sa varūthinī-patir**

**bahiḥ samantād rurudhe pṛtanyayā |**

**ācārya-dattaṁ jalajaṁ mahā-svanaṁ**

**dadhmau prayuñjan bhayam indra-yoṣitām ||**

**śrīdharaḥ, viśvanāthaḥ : **pṛtanyayā senayā ||23||

**krama-sandarbhaḥ : _na vyākhyātam._**

—o)0(o—

**|| 8.15.24 ||**

**maghavāṁs tam abhipretya baleḥ paramam udyamam |**

**sarva-deva-gaṇopeto gurum etad uvāca ha ||**

_na katamenāpi vyākhyātam._

—o)0(o—

**|| 8.15.25 ||**

**bhagavann udyamo bhūyān baler naḥ pūrva-vairiṇaḥ |**

**aviṣahyam imaṁ manye kenāsīt tejasorjitaḥ ||**

**śrīdharaḥ : **kena hetunaivaṁ tejasorjita āsīt ||25||

**krama-sandarbhaḥ : _na vyākhyātam._**

**viśvanāthaḥ :** imam udyamaṁ baliṁ vā, āsīt abhūt ||25||

—o)0(o—

**|| 8.15.26 ||**

**nainaṁ kaścit kuto vāpi prativoḍhum adhīśvaraḥ |**

**pibann iva mukhenedaṁ lihann iva diśo daśa |**

**dahann iva diśo dṛgbhiḥ saṁvartāgnir ivotthitaḥ ||**

**śrīdharaḥ : **prativoḍhum apākartum ||26||

**krama-sandarbhaḥ : _na vyākhyātam._**

**viśvanāthaḥ : **prativoḍhum yuddhādibhiḥ pratikartum | yataḥ pibann ivāyaṁ baliḥ ||26||

—o)0(o—

**|| 8.15.27 ||**

**brūhi kāraṇam etasya durdharṣatvasya mad-ripoḥ |**

**ojaḥ saho balaṁ tejo yata etat samudyamaḥ ||**

**śrīdharaḥ, viśvanāthaḥ : **yataḥ kāraṇād oja-ādi | yataś ca oja-āder etasya samudyamaḥ ||27||

**krama-sandarbhaḥ : _na vyākhyātam._**

—o)0(o—

**|| 8.15.28 ||**

**śrī-gurur uvāca—**

**jānāmi maghavan chatror unnater asya kāraṇam |**

**śiṣyāyopabhṛtaṁ tejo bhṛgubhir brahma-vādibhiḥ ||**

**śrīdharaḥ : **upabhṛtaṁ sañcitam ||28||

**krama-sandarbhaḥ : _na vyākhyātam._**

**viśvanāthaḥ :** śiṣyāya śraddha-bhakty-atiśayena sva-sarvasvopahārakāya balaye tejaḥ svīyam eva upabhṛtaṁ pratyupahāratvena dattam ity arthaḥ | tasmād idaṁ na bales tejaḥ, kintu brahma-teja eva | ataḥ sutarāṁ bhavadbhir durvāram iti bhāvaḥ | tena tebhyo bhṛgubhyo na nyūnā vayam api tathaiva śraddhā-bhakty-ādinā tvayā prasāditā yady abhaviṣyāma, tadā samprati tvam apy asmat-tejasā paripūrṇa imaṁ balim ajeṣya evety upālambho’nudhvanitaḥ ||28||

—o)0(o—

**|| 8.15.29-30 ||**

**ojasvinaṁ baliṁ jetuṁ na samartho’sti kaścana |**

**bhavad-vidho bhavān vāpi varjayitveśvaraṁ harim ||**

**vijeṣyati na ko’py enaṁ brahma-tejaḥ-samedhitam |**

**nāsya śaktaḥ puraḥ sthātuṁ kṛtāntasya yathā janāḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** yoddhum anenādhunā nirgacchāmi na veti ced ata āha—bhavad-vidha iti ||29||

—o)0(o—

**|| 8.15.31 ||**

**tasmān nilayam utsṛjya yūyaṁ sarve tri-viṣṭapam |**

**yāta kālaṁ pratīkṣanto yataḥ śatror viparyayaḥ ||**

**śrīdharaḥ : **tatrocitaṁ mantram āha—tasmād yūyaṁ tri-viṣṭapam utsṛjya nilayam adarśanaṁ yāta | yataḥ kālāt ||31||

**krama-sandarbhaḥ : _na vyākhyātam._**

**viśvanāthaḥ :** etat-samayocitaṁ mantraṁ brūhīti ced ata āha—tasmād iti | yataḥ kālāt śatror viparyayaḥ parābhavo bhāvī, taṁ kālaṁ pratīkṣamāṇā ity arthaḥ ||31||

—o)0(o—

**|| 8.15.32 ||**

**eṣa vipra-balodarkaḥ sampraty ūrjita-vikramaḥ |**

**teṣām evāpamānena sānubandho vinaṅkṣyati ||**

**śrīdharaḥ : **kenāsya viparyayaḥ syād ity ata āha—eṣa iti | viprāṇāṁ balenodarka uttarottaram adhikaṁ phalaṁ yasya saḥ ||32||

**krama-sandarbhaḥ : **teṣām evāpamāneneti | yadyapi bhagavat-pakṣapātena vyāvahārika-gurūṇāṁ vacanātikrama-rūpo’vamāno na doṣāvahaḥ, gurur na sa syāt [bhā.pu. 5.5.18] ity-ādy-ukteḥ, tathāpy evaṁ kevalam anena vyavahāra-dṛṣṭyaivoktaṁ, tādṛśa-tat-pakṣapātas tu tad-vidhānām ayogyaḥ[^86] | vyavahāra-sukhābhidha-duḥkham añjasā parityajya bhagavad-bhakti-maya-parama-sukhaṁ dattvā parama-guṇāyaiva sampadyate sma | tathaiva svayaṁ tenaiva vibhāvitaṁ[^87] yat, tad darśitaṁ ca pañcama-skandhe—nūnaṁ batāyaṁ bhagavān artheṣu na niṣṇāto yo’sāv indro yasya sacivo mantrāya vṛtaḥ [bhā.pu. 5.24.24] ity-ādinā | yatra bhagavān api dvāra-pālāyitatayā parama-vaśo jātaḥ | kiyad vā, svarga-rājyaṁ yatraivānuṣaṅgikatayā svargādhikaṁ pātāla-rājyaṁ manvantarāntare tad aindryaṁ ceti ||31||

**viśvanāthaḥ : _na vyākhyātam._**

—o)0(o—

**|| 8.15.33 ||**

**evaṁ sumantritārthās te guruṇārthānudarśinā |**

**hitvā tri-viṣṭapaṁ jagmur gīrvāṇāḥ kāma-rūpiṇaḥ ||**

**śrīdharaḥ : **sumantrito’rthaḥ kāryaṁ yeṣāṁ te | nilayaṁ jagmuḥ ||33||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.15.34 ||**

**deveṣv atha nilīneṣu balir vairocanaḥ purīm |**

**deva-dhānīm adhiṣṭhāya vaśaṁ ninye jagat-trayam ||**

_na katamenāpi vyākhyātam._

—o)0(o—

**|| 8.15.35 ||**

**taṁ viśva-jayinaṁ śiṣyaṁ bhṛgavaḥ śiṣya-vatsalāḥ |**

**śatena hayamedhānām anuvratam ayājayan ||**

**śrīdharaḥ : **evaṁ prāptam indra-padaṁ sthirī-kartum ayājayan | anuvratam anuvartinam ||35||

**krama-sandarbhaḥ : _na vyākhyātam._**

**viśvanāthaḥ : **ayājayan tadīyendra-pada-sthirī-bhāvārtham iti bhāvaḥ ||35||

—o)0(o—

**|| 8.15.36 ||**

**tatas tad-anubhāvena bhuvana-traya-viśrutām |**

**kīrtiṁ dikṣu-vitanvānaḥ sa reja uḍurāḍ iva ||**

_na katamenāpi vyākhyātam._

—o)0(o—

**|| 8.15.37 ||**

**bubhuje ca śriyaṁ svṛddhāṁ dvija-devopalambhitām |**

**kṛta-kṛtyam ivātmānaṁ manyamāno mahāmanāḥ ||**

**śrīdharaḥ : **dvija-devair brāhmaṇair upalambhitāṁ prāpitām ||37||

**krama-sandarbhaḥ : _na vyākhyātam._**

**viśvanāthaḥ :** dvija-devā viprāḥ ||37||

—o)0(o—

iti sārārtha-darśinyāṁ harṣiṇyāṁ bhakta-cetasām |

aṣṭame’sau pañcadaśaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    bali-vijayo nāma 


    pañcadaśo’dhyāyaḥ |

|| 8.15 ||

(8.16)


### atha ṣoḍaśo’dhyāyaḥ


## kaśyapāditi-saṁvāde payo-vrata-kathanaṁ

**|| 8.16.1 ||**

**śrī-śuka uvāca—**

**evaṁ putreṣu naṣṭeṣu deva-mātāditis tadā |**

**hṛte tri-viṣṭape daityaiḥ paryatapyad anāthavat ||**

**śrīdharaḥ :**

ṣoḍaśe putra-nāśena śocantyā aditeḥ patiḥ |

prārthitaḥ kaśyapaḥ prāha payo-vratam itīryate ||

idānīṁ śrī-vāmanāvatāra-prasaṅgam āha—evam ity-ādi yāvat samāpti | naṣṭeṣv adṛṣṭeṣu satsu ||1||

**krama-sandarbhaḥ : _na vyākhyātam._**

**viśvanāthaḥ :**

ṣoḍaśe kaśyapa-praśnair aditis taṁ nyavedayat |

sva-putra-duḥkha-tac-chāntyai sa provāca payo-vratam ||

naṣṭeṣv adṛṣṭeṣu satsu ||1||

**—**o)0(o**—**

**|| 8.16.2 ||**

**ekadā kaśyapas tasyā āśramaṁ bhagavān agāt |**

**nirutsavaṁ nirānandaṁ samādher virataś cirāt ||**

_na katamenāpi vyākhyātam._

**—**o)0(o**—**

**|| 8.16.3 ||**

**sa patnīṁ dīna-vadanāṁ kṛtāsana-parigrahaḥ |**

**sabhājito yathā-nyāyam idam āha kurūdvaha ||**

**śrīdharaḥ : **sa kaśyapaḥ patnīm idam āha ||3||

**krama-sandarbhaḥ :_na vyākhyātam._**

**viśvanāthaḥ : **sa kaśyapaḥ ||3||

**—**o)0(o**—**

**|| 8.16.4 ||**

**apy abhadraṁ na viprāṇāṁ bhadre loke’dhunāgatam |**

**na dharmasya na lokasya mṛtyoś chandānuvartinaḥ ||**

**śrīdharaḥ : **dīna-vadanatvādikam ālakṣya bahudhā vikalpayan pṛcchati—apy abhadram iti saptabhiḥ | he bhadre ! mṛtyoś chandam icchām anuvartata iti tathā, mṛtyu-vaśa-vartino janasyety arthaḥ ||4||

**krama-sandarbhaḥ : **api praśne | viprāṇām abhadraṁ nāgataṁ na prāptaṁ, na vā dharmasya, na vā lokasya | lokaṁ viśinaṣṭi—mṛtyoś chandānuvartinaḥ ||4||

**viśvanāthaḥ : **dīna-vadanatvādeḥ kāraṇaṁ vikalpayan bahudhā pṛcchati—apy abhadram iti saptabhiḥ | apīti praśne | viprāṇām abhadraṁ nāgataṁ na prāptaṁ na vā dharmasya na vā lokasya | lokaṁ viśinaṣṭi—mṛtyoś chandam icchām anuvartata iti tasya ||4||

**—**o)0(o**—**

**|| 8.16.5 ||**

**api vākuśalaṁ kiñcid gṛheṣu gṛha-medhini |**

**dharmasyārthasya kāmasya yatra yogo hy ayoginām ||**

**śrīdharaḥ : **he gṛha-medhini ! api vā kiṁ vā gṛheṣu dharmādeḥ kiñcid akuśalam iti kākvā praśnaḥ | yatra yeṣu gṛheṣu | ayoginām api yogaḥ sva-dharmādinā yoga-phalaṁ bhavati ||5||

**krama-sandarbhaḥ :_na vyākhyātam._**

**viśvanāthaḥ : **akuśalam vā dharmādeḥ | yatra gṛheṣu ayoginām karmiṇām api yogaḥ yoga-phala-prāptiḥ ||5||

**—**o)0(o**—**

**|| 8.16.6 ||**

**api vātithayo’bhyetya kuṭumbāsaktayā tvayā |**

**gṛhād apūjitā yātāḥ pratyutthānena vā kvacit ||**

**śrīdharaḥ : **kiṁ vā, tvayā apūjitā evābhyetya gṛhād yātāḥ ||6||

**krama-sandarbhaḥ :_na vyākhyātam._**

**viśvanāthaḥ :** pṛatyutthānenāpy apūjitāḥ ||6||

**—**o)0(o**—**

**|| 8.16.7 ||**

**gṛheṣu yeṣv atithayo nārcitāḥ salilair api |**

**yadi niryānti te nūnaṁ pherurāja-gṛhopamāḥ ||**

**śrīdharaḥ : **nārcitā anarcitāḥ santo yadi nirgacchanti te gṛhaḥ pheru-rājaḥ śṛgāla-rājas tadīya-vivara-tulyāḥ ||7||

**krama-sandarbhaḥ : _na vyākhyātam._**

**viśvanāthaḥ :** pheruḥ śṛgālaḥ ||7||

**—**o)0(o**—**

**|| 8.16.8 ||**

**apy agnayas tu velāyāṁ na hutā haviṣā sati |**

**tvayodvigna-dhiyā bhadre proṣite mayi karhicit ||**

**śrīdharaḥ : **velāyāṁ homa-kāle karhicin na hutāḥ kim ? ||8||

**krama-sandarbhaḥ, viśvanāthaḥ : _na vyākhyātam._**

**—**o)0(o**—**

**|| 8.16.9 ||**

**yat-pūjayā kāma-dughān yāti lokān gṛhānvitaḥ |**

**brāhmaṇo’gniś ca vai viṣṇoḥ sarva-devātmano mukham ||**

_na katamenāpi vyākhyātam._

**—**o)0(o**—**

**|| 8.16.10 ||**

**api sarve kuśalinas tava putrā manasvini |**

**lakṣaye’svastham ātmānaṁ bhavatyā lakṣaṇair aham ||**

**śrīdharaḥ : **bhavatyā ātmānaṁ manaḥ asva-stham aprakṛti-sthaṁ lakṣaṇair mukha-mlāny-ādibhir lakṣayāmi ||10||

**krama-sandarbhaḥ, viśvanāthaḥ : _na vyākhyātam._**

**—**o)0(o**—**

**|| 8.16.11 ||**

**śrī-aditir uvāca |**

**bhadraṁ dvija-gavāṁ brahman dharmasyāsya janasya ca ||**

**tri-vargasya paraṁ kṣetraṁ gṛhamedhin gṛhā ime**

**śrīdharaḥ : **asvāsthya-kāraṇam anyad astīti vaktuṁ tvat-pṛṣṭam abhadrādikaṁ nāstīty āha—bhadram iti dvābhyām | ime gṛhās tri-vargasya paraṁ kṣetram udbhava-sthānam | tri-vargo’pi yathāvad vartata ity arthaḥ ||11||

**krama-sandarbhaḥ : **dvija-gavām iti dvijopalakṣaṇatvād gāvo’pi pṛṣṭā ity abhiprāyāt ||11||

**viśvanāthaḥ : **tri-vargasya kṣetram udbhava-sthānam | tri-vargo’pi yathocitaṁ vartata ity arthaḥ ||11||

**—**o)0(o**—**

**|| 8.16.12 ||**

**agnayo’tithayo bhṛtyā bhikṣavo ye ca lipsavaḥ |**

**sarvaṁ bhagavato brahmann anudhyānān na riṣyati ||**

**śrīdharaḥ : **bhagavatas tavānudhyānaṁ yan mayā kriyate, tasmād agnayo’tithaya ity-ādi sarvaṁ na riṣyati na hīyate ||12||

**krama-sandarbhaḥ : **sarvam ity ādau, tathāpi putra-gata-duḥkhaṁ bhavaty evāparādhata iti bhāvaḥ ||12||

**viśvanāthaḥ :** bhagavatas tava | tvat-karmakād anudhyānān na riṣyati na hīyate ||12||

**—**o)0(o**—**

**|| 8.16.13 ||**

**ko nu me bhagavan kāmo na sampadyeta mānasaḥ |**

**yasyā bhavān prajādhyakṣa evaṁ dharmān prabhāṣate ||**

**śrīdharaḥ : **prastutaṁ vijñāpayitum āha—ko nv iti ||13||

**krama-sandarbhaḥ, viśvanāthaḥ : _na vyākhyātam._**

**—**o)0(o**—**

**|| 8.16.14 ||**

**tavaiva mārīca manaḥ-śarīrajāḥ**

**prajā imāḥ sattva-rajas-tamo-juṣaḥ|**

**samo bhavāṁs tāsv asurādiṣu prabho**

**tathāpi bhaktaṁ bhajate maheśvaraḥ ||**

**śrīdharaḥ : **saṁpādyaṁ kāmam āha—tavaiveti caturbhiḥ ||14||

**krama-sandarbhaḥ : **mārīceti pitṛ-kramāgata-prabhāvaṁ sūcayati ||14||

**viśvanāthaḥ :** tad api kṛpayā yady evaṁ pṛcchasi, tarhi mad-duḥkhopaśamas tvayā sukara evety āha—tavaiveti caturbhiḥ | maheśvaro bhagavān jagati sarvatra samo’pi bhaktaṁ yathā bhajat, tathaiva tvaṁ putreṣu madhye bhaktimantam indraṁ pālayitum arhasīti bhāvaḥ ||14||

**—**o)0(o**—**

**|| 8.16.15 ||**

**tasmād īśa bhajantyā me śreyaś cintaya suvrata |**

**hṛta-śriyo hṛta-sthānān sapatnaiḥ pāhi naḥ prabho ||**

**śrīdharaḥ : **sapatnair daityair hṛtā śrīr yeṣām | hṛtaṁ sthānaṁ yeṣām iti putrābhiprāyeṇa bahu-vacanam ||15||

**krama-sandarbhaḥ : **nanu, te śrīmantaḥ, na tu bhaktāḥ ? tatrāha—tasmād īśeti ||15||

**viśvanāthaḥ :** na iti putra-sāhityād bahu-vacanam ||15||

**—**o)0(o**—**

**|| 8.16.16-17 ||**

**parair vivāsitā sāhaṁ magnā vyasana-sāgare |**

**aiśvaryaṁ śrīr yaśaḥ sthānaṁ hṛtāni prabalair mama ||**

**yathā tāni punaḥ sādho prapadyeran mamātmajāḥ |**

**tathā vidhehi kalyāṇaṁ dhiyā kalyāṇa-kṛttama ||**

_na katamenāpi vyākhyātam._

**—**o)0(o**—**

**|| 8.16.18 ||**

**śrī-śuka uvāca—**

**evam abhyarthito’dityā kas tām āha smayann iva ||**

**aho māyā-balaṁ viṣṇoḥ sneha-baddham idaṁ jagat**

**śrīdharaḥ : **kaḥ kaśyapaḥ | prathamaṁ tāvat putra-snehaṁ tyājayituṁ vismaya-vyājenaiva tattvam upadiśati, aho iti sārdhena ||18||

**krama-sandarbhaḥ :_na vyākhyātam._**

**viśvanāthaḥ : **kaḥ kaśyapaḥ | iveti vastuto na smayamānaḥ tasyā duḥkhenāntar-duḥkhitatvāt ||18||

**—**o)0(o**—**

**|| 8.16.19 ||**

**kva deho bhautiko’nātmā kva cātmā prakṛteḥ paraḥ |**

**kasya ke pati-putrādyā moha eva hi kāraṇam ||**

**śrīdharaḥ :_na vyākhyātam._**

**krama-sandarbhaḥ : **ātmā nityaś cintanīyaḥ anātma-bhūte dehādau pati-putrādi-buddhyā atisnehaḥ tad anyeṣu droho na kartavya iti tattva-jñānaṁ tāṁ praty āha—ātmā jīvaḥ ||19||

**viśvanāthaḥ : **ātmā jīvaḥ | prakṛteḥ prākṛtād dehāt paro’nyaḥ ||19||

**—**o)0(o**—**

**|| 8.16.20 ||**

**upatiṣṭhasva puruṣaṁ bhagavantaṁ janārdanam |**

**sarva-bhūta-guhā-vāsaṁ vāsudevaṁ jagad-gurum ||**

**śrīdharaḥ : **atrāparituṣyantīṁ pratyāha—upatiṣṭhasveti dvābhyām ||20||

**krama-sandarbhaḥ : **uktārthe’dattacittāṁ pratyāha—upatiṣṭhasveti dvābhyām | upatiṣṭhasva bhaja ||20||

**viśvanāthaḥ : **tad api putra-snehena rudatīṁ kṛpayā punar āha—upatiṣṭhasveti puruṣaṁ vastutaḥ patim ahaṁ tu te laukika eva patir iti bhāvaḥ | bhagavantaṁ sarvajñam iti tvat-putrāṇāṁ kalyāṇopāyaṁ sa eva jānātīti bhāvaḥ | jananāmno’surasyārdanaṁ tvat-sapatnān hantum api sa eva samartha iti bhāvaḥ | janaṁ sva-bhaktaṁ baliṁ trilokīm ardiṣyati, indrārthaṁ yāciṣyate iti tam iti tu vāstavo’rthaḥ | sarva-bhūteti baler antaḥ-karaṇaṁ prerya guru-helanam api sa eva taṁ kārayiṣyate iti bhāvaḥ | vāsudeve śuddha-sattve āvirbhāvatīti vāsudevam iti bhaktyā svāntaḥ-karaṇaṁ śuddhīkṛtya tatraiva taṁ dhāyantyāṁ tvayi sa dayā-sindhur āvirbhāvitum api na vilambiṣyate iti bhāvaḥ | jagad-gurum iti tava mama baler indrasya sarva-jagato’pi gaṅgā-prādurbhāvādinā hitaṁ vidhāsyatīti bhāvaḥ ||20||

**—**o)0(o**—**

**|| 8.16.21 ||**

**sa vidhāsyati te kāmān harir dīnānukampanaḥ |**

**amoghā bhagavad-bhaktir netareti matir mama ||**

**śrīdharaḥ :** nanv evambhūta-kāma-prāpti-hetur devāntara-sevā prasiddhā ? tatrāha—amogheti ||21||

**caitanya-mata-mañjuṣā : **amoghā bhagavat-sevā, netarā iti mama matir bhagavataḥ śrī-kṛṣṇasya | netarā viṣayā me matir mama vicāraḥ ||21||

**krama-sandarbhaḥ : _na vyākhyātam._**

**viśvanāthaḥ :** haris tvad-duḥkha-hartā ||21||

**—**o)0(o**—**

**|| 8.16.22 ||**

**śrī-aditir uvāca—**

**kenāhaṁ vidhinā brahmann upasthāsye jagat-patim |**

**yathā me satya-saṅkalpo vidadhyāt sa manoratham ||**

**śrīdharaḥ : **upasthāsye bhajeyam ||22||

**krama-sandarbhaḥ :_na vyākhyātam._**

**viśvanāthaḥ :** satyaḥ saṅkalpo yasmāt ||22||

**—**o)0(o**—**

**|| 8.16.23 ||**

**ādiśa tvaṁ dvija-śreṣṭha vidhiṁ tad-upadhāvanam |**

**āśu tuṣyati me devaḥ sīdantyāḥ saha putrakaiḥ ||**

**śrīdharaḥ, viśvanāthaḥ :_na vyākhyātam._**

**krama-sandarbhaḥ : **yena deva āśu tuṣyati, tat tam upadhāvanam ārādhana-rūpaṁ vidhim ādiśa ||23||

**—**o)0(o**—**

**|| 8.16.24 ||**

**śrī-kaśyapa uvāca—**

**etan me bhagavān pṛṣṭaḥ prajā-kāmasya padmajaḥ |**

**yad āha te pravakṣyāmi vrataṁ keśava-toṣaṇam ||**

**śrīdharaḥ, viśvanāthaḥ :_na vyākhyātam._**

**krama-sandarbhaḥ : **me mayā pṛṣṭaḥ padmajaḥ prajā-kāmasya janasya yad vrataṁ me āha—

etat te pravakṣyāmīty anvayaḥ ||24||

**—**o)0(o**—**

**|| 8.16.25 ||**

**phālgunasyāmale pakṣe dvādaśāhaṁ payo-vratam |**

**arcayed aravindākṣaṁ bhaktyā paramayānvitaḥ ||**

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** payasā vrataṁ yasya saḥ payaḥ-pāyīty arthaḥ ||25||

**—**o)0(o**—**

**|| 8.16.26 ||**

**sinīvālyāṁ mṛdālipya snāyāt kroḍa-vidīrṇayā |**

**yadi labhyeta vai srotasy etaṁ mantram udīrayet ||**

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** tatrādau pūrvedyuḥ kṛtyam āha—sinīvālyām amāvasyāyāṁ kroḍa-vidīrṇayā varāhotkhātayā mṛdā | yadi labhyetaitat kākākṣi-golaka-nyāyenobhayatrānvitam ||26||

**—**o)0(o**—**

**|| 8.16.27 ||**

**tvaṁ devy ādi-varāheṇa rasāyāḥ sthānam icchatā |**

**uddhṛtāsi namas tubhyaṁ pāpmānaṁ me praṇāśaya ||**

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** tatrāvāhanādau nava-mantrān āha—nama iti ||27||

**—**o)0(o**—**

**|| 8.16.28-29 ||**

**nirvartitātma-niyamo devam arcet samāhitaḥ |**

**arcāyāṁ sthaṇḍile sūrye jale vahnau gurāv api ||**

**namas tubhyaṁ bhagavate puruṣāya mahīyase |**

**sarva-bhūta-nivāsāya vāsudevāya sākṣiṇe ||**

_na katamenāpi vyākhyātam._

**—**o)0(o**—**

**|| 8.16.30 ||**

**namo’vyaktāya sūkṣmāya pradhāna-puruṣāya ca |**

**catur-viṁśad-guṇa-jñāya guṇa-saṅkhyāna-hetave ||**

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** caturviṁśatiṁ guṇān vaiśeṣikoktān rūpādīn sāṅkhyoktāni tattvāni vā jānātīti tasmai | guṇa-saṅkhyānasya sāṅkhya-śāstrasya hetave pravartakāya ||30||

**—**o)0(o**—**

**|| 8.16.31 ||**

**namo dvi-śīrṣṇe tri-pade catuḥ-śṛṅgāya tantave |**

**sapta-hastāya yajñāya trayī-vidyātmane namaḥ ||**

**śrīdharaḥ : **evaṁ sāmānyato natvā guṇāvatārān praṇamati tribhiḥ, tatrādau mantrokta-yajña-rūpeṇa viṣṇoḥ praṇāmo nama iti | dve śīrṣe yasya | trayaḥ pādā yasya | tantave phala-vistārakāya | trayyāṁ vidyāyām ātmā yasyeti, tridhā baddhaḥ ity asyārtha uktaḥ | tathā ca mantraḥ—


    catvāri śṛṅgā trayo asya pādā dve śīrṣe sapta hastāso asya | 


    tridhā baddho vṛṣabho roravīti maho devo martyām ā viveśa || [ṛ.ve. 4.58.3]


    mārga-mudgavadālūnaḥ so’yaṁ prājñair yathā-yatham | 


    viṣṇus tu yajña-rūpeṇa stūyate’nena tattvataḥ || iti | 

tathā ca yāskaḥ—


    catvāri śṛṅgeti vedā vā eta uktās trayo’sya pādāḥ savanāni triṇi dve śīrṣe prāyaṇīyodayanīye sapta-hastāsaḥ sapta-cchandāṁsi tri-dhā baddhas tredhā baddho mantra-brāhmaṇa-kalpair vṛṣabho roravīti roravaṇam asya savana-krameṇa ṛgbhir yajurbhiḥ sāmabhir yad enam ṛgbhiḥ śaṁsanti yajurbhir yajanti sāmabhiḥ stuvanti maho deva ity eṣa hi mahān devo yad yajño martyām āviveśety eṣa hi manuṣyān āviśati yajanāya iti ||31||

**krama-sandarbhaḥ :_na vyākhyātam._**

**viśvanāthaḥ :** guṇāvatārān praṇamati tribhiḥ | tatrādau mantroktaṁ yajña-rūpiṇaṁ viṣṇuṁ praṇamati—nama iti | tantave phala-vistārakāya | trayyāṁ vidyāyām ātmā yasyeti, tridhā baddhaḥ ity asyārtha uktaḥ | tathā ca mantraḥ—


    catvāri śṛṅgāṇi trayo’sya pādā dve śīrṣe sapta-hastāḥ, so’sya tridhā baddho vṛṣabho roravīti mahā-devo martyām āviveśa || iti | 


    mārga-mudgavadālūnaḥ so’yaṁ prājñair yathā-yatham | 


    viṣṇus tu yajña-rūpeṇa stūyate’nena tattvataḥ || iti | 

tathā ca yāskaḥ—


    catvāri śṛṅgeti vedā vā eta uktās trayo’sya pādāḥ savanāni triṇi dve śīrṣe prāyaṇīyodayanīye sapta-hastāsaḥ sapta-cchandāṁsi tri-dhā baddhas tredhā baddho mantra-brāhmaṇa-kalpair vṛṣabho roravīti roravaṇam asya savana-krameṇa ṛgbhir yajurbhiḥ sāmabhir yad enam ṛgbhiḥ śaṁsanti yajurbhir yajanti sāmabhiḥ stuvanti maho deva ity eṣa hi mahān devo yad yajño martyām āviveśety eṣa hi manuṣyān āviśati yajanāya iti ||31||

**—**o)0(o**—**

**|| 8.16.32 ||**

**namaḥ śivāya rudrāya namaḥ śakti-dharāya ca |**

**sarva-vidyādhipataye bhūtānāṁ pataye namaḥ ||**

_na katamenāpi vyākhyātam._

**—**o)0(o**—**

**|| 8.16.33 ||**

**namo hiraṇyagarbhāya prāṇāya jagad-ātmane |**

**yogaiśvarya-śarīrāya namas te yoga-hetave ||**

**śrīdharaḥ : **prāṇāya sūtrātmane | yogaiśvaryaṁ śarīraṁ yasya ||33||

**krama-sandarbhaḥ :_na vyākhyātam._**

**viśvanāthaḥ : **prāṇāya sūtrātmane | yogaiśvarya-mayaṁ śarīraṁ yasya tasmai ||33||

**—**o)0(o**—**

**|| 8.16.34-35 ||**

**namas ta ādi-devāya sākṣi-bhūtāya te namaḥ |**

**nārāyaṇāya ṛṣaye narāya haraye namaḥ ||**

**namo marakata-śyāma- vapuṣe’dhigata-śriye |**

**keśavāya namas tubhyaṁ namas te pīta-vāsase ||**

**śrīdharaḥ : **adhigatā prāptā śrīr yaṁ tasmai ||35||

**krama-sandarbhaḥ, viśvanāthaḥ :_na vyākhyātam._**

**—**o)0(o**—**

**|| 8.16.36 ||**

**tvaṁ sarva-varadaḥ puṁsāṁ vareṇya varadarṣabha |**

**atas te śreyase dhīrāḥ pāda-reṇum upāsate ||**

_na katamenāpi vyākhyātam._

**—**o)0(o**—**

**|| 8.16.37 ||**

**anvavartanta yaṁ devāḥ śrīś ca tat-pāda-padmayoḥ |**

**spṛhayanta ivāmodaṁ bhagavān me prasīdatām ||**

**śrīdharaḥ, viśvanāthaḥ : **tat-pāda-padmayor āmodaṁ spṛhayanta iva devāś ca śrīś ca yam anvavartanta sa me prasīdatu ||37||

**krama-sandarbhaḥ :_na vyākhyātam._**

**—**o)0(o**—**

**|| 8.16.38 ||**

**etair mantrair hṛṣīkeśam āvāhana-puraskṛtam |**

**arcayec chraddhayā yuktaḥ pādyopasparśanādibhiḥ ||**

**śrīdharaḥ : **āvāhane puras-kṛtaṁ saṁmānitam ||38||

**krama-sandarbhaḥ :_na vyākhyātam._**

**viśvanāthaḥ :** etair mantrair āvāhanena puraskṛtaṁ saṁmānitaṁ svaḥ-purasthīkṛtam iti vā | upasparśanam ācamanīyam ||38||

**—**o)0(o**—**

**|| 8.16.39 ||**

**arcitvā gandha-mālyādyaiḥ payasā snapayed vibhum |**

**vastropavītābharaṇa- pādyopasparśanais tataḥ |**

**gandha-dhūpādibhiś cārced dvādaśākṣara-vidyayā ||**

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** prathamaṁ pādyādibhir arcitvā snāpayet | snāpá vastropavītābharaṇa-paridhāpanānantaraṁ punar api pādyādibhiś ca-kāreṇānyair api bahubhir upacāraiḥ | pādyādi-dāne sarvatra mantram āha—dvādaśeti ||39||

**—**o)0(o**—**

**|| 8.16.40 ||**

**śṛtaṁ payasi naivedyaṁ śāly-annaṁ vibhave sati |**

**sasarpiḥ saguḍaṁ dattvā juhuyān mūla-vidyayā ||**

**śrīdharaḥ : **payasi śṛtaṁ pakvaṁ pāyasam | mūla-vidyayā dvādaśākṣareṇaiva ||40||

**krama-sandarbhaḥ :_na vyākhyātam._**

**viśvanāthaḥ :** payasi śṛtaṁ pakvam paramānnam ||40||

**—**o)0(o**—**

**|| 8.16.41 ||**

**niveditaṁ tad-bhaktāya dadyād bhuñjīta vā svayam |**

**dattvācamanam arcitvā tāmbūlaṁ ca nivedayet ||**

**śrīdharaḥ : _na vyākhyātam._**

**caitanya-mata-mañjuṣā :**niveditam ity-ādi | tad-bhaktāya dadyāt | svayaṁ ca bhuñjīta | vā-śabdaḥ samuccayathārthaḥ | nivedita-bhakṣaṇaṁbhakty-aṅgam iti bhāvaḥ ||41||

**krama-sandarbhaḥ : **niveditam ity ardhakam | bhūñjīta veti vā-śabdaḥ samuccaye ||41||

**viśvanāthaḥ : **niveditam sarvam eva dadyāt kiñcid dattvā vā bhūñjītety arthaḥ ||41||

**—**o)0(o**—**

**|| 8.16.42 ||**

**japed aṣṭottara-śataṁ stuvīta stutibhiḥ prabhum |**

**kṛtvā pradakṣiṇaṁ bhūmau praṇamed daṇḍavan mudā ||**

**śrīdharaḥ : **pūrvoktābhir anyābhiś ca stutibhiḥ |

**krama-sandarbhaḥ, viśvanāthaḥ :_na vyākhyātam._**

**—**o)0(o**—**

**|| 8.16.43 ||**

**kṛtvā śirasi tac-cheṣāṁ devam udvāsayet tataḥ |**

**dvy-avarān bhojayed viprān pāyasena yathocitam ||**

**śrīdharaḥ : **tasya śeṣāṁ nirmālyam | dvāv avarau yeṣāṁ tān | asaṁbhave dvāv api bhojayed ity arthaḥ ||43||

**krama-sandarbhaḥ : **dvau avarau kaniṣṭha-pakṣau yeṣāṁ, dvau avara-saṅkhyau yeṣāṁ tāṁ, stry-ādīn iti vā ||43||

**viśvanāthaḥ :** śeṣāṁ nirmālyaṁ, udvāso visarjanam ||43||

**—**o)0(o**—**

**|| 8.16.44-45 ||**

**bhuñjīta tair anujñātaḥ seṣṭaḥ śeṣaṁ sabhājitaiḥ |**

**brahmacāry atha tad-rātryāṁ śvo bhūte prathame’hani ||**

**snātaḥ śucir yathoktena vidhinā susamāhitaḥ |**

**payasā snāpayitvārced yāvad vrata-samāpanam ||**

**śrīdharaḥ : **sabhajitais tair anujñātaḥ san | seṣṭo bandhubhiḥ sahitaḥ tasyāṁ rātryāṁ brahma-cārī san | śvo-bhūte prabhāte sati ||43||

**krama-sandarbhaḥ :_na vyākhyātam._**

**viśvanāthaḥ :** dvau avarau yeṣām asāmarthey dvāv api bhojayet | sabhājitaiḥ srak-tāmbūlādinā pūjitais tair dattājñaḥ san seṣṭaḥ bandhu-sahitaḥ, śvo-bhūte prabhāte sati ||44-45||

**—**o)0(o**—**

**|| 8.16.46-47 ||**

**payo-bhakṣo vratam idaṁ cared viṣṇv-arcanādṛtaḥ |**

**pūrvavaj juhuyād agniṁ brāhmaṇāṁś cāpi bhojayet ||**

**evaṁ tv ahar ahaḥ kuryād dvādaśāhaṁ payo-vratam |**

**harer ārādhanaṁ homam arhaṇaṁ dvija-tarpaṇam ||**

**śrīdharaḥ : **paya eva bhakṣa āhāro yasya |

**krama-sandarbhaḥ, viśvanāthaḥ :_na vyākhyātam._**

**—**o)0(o**—**

**|| 8.16.48 ||**

**pratipad-dinam ārabhya yāvac chukla-trayodaśīm |**

**brahmacaryam adhaḥ-svapnaṁ snānaṁ tri-savanaṁ caret ||**

**śrīdharaḥ : **adhaḥ svapnaṁ śayanam ||48||

**krama-sandarbhaḥ :_na vyākhyātam._**

**viśvanāthaḥ :** śukla-trayodaśrīīti prathamānto dvitīyāntaś ca kvācitkaḥ pāṭhaḥ | svapnaṁ śayanam ||48||

**—**o)0(o**—**

**|| 8.16.49 ||**

**varjayed asad-ālāpaṁ bhogān uccāvacāṁs tathā |**

**ahiṁsraḥ sarva-bhūtānāṁ vāsudeva-parāyaṇaḥ ||**

_na katamenāpi vyākhyātam._

**—**o)0(o**—**

**|| 8.16.50 ||**

**trayodaśyām atho viṣṇoḥ snapanaṁ pañcakair vibhoḥ |**

**kārayec chāstra-dṛṣṭena vidhinā vidhi-kovidaiḥ ||**

**śrīdharaḥ, viśvanāthaḥ : **pañcakaiḥ pañcāmṛtaiḥ ||50||

**krama-sandarbhaḥ :_na vyākhyātam._**

**—**o)0(o**—**

**|| 8.16.51-57 ||**

**pūjāṁ ca mahatīṁ kuryād vitta-śāṭhya-vivarjitaḥ |**

**caruṁ nirūpya payasi śipiviṣṭāya viṣṇave ||**

**sūktena tena puruṣaṁ yajeta susamāhitaḥ |**

**naivedyaṁ cātiguṇavad dadyāt puruṣa-tuṣṭidam ||**

**ācāryaṁ jñāna-sampannaṁ vastrābharaṇa-dhenubhiḥ |**

**toṣayed ṛtvijaś caiva tad viddhy ārādhanaṁ hareḥ ||**

**bhojayet tān guṇavatā sad-annena śuci-smite |**

**anyāṁś ca brāhmaṇān chaktyā ye ca tatra samāgatāḥ ||**

**dakṣiṇāṁ gurave dadyād ṛtvigbhyaś ca yathārhataḥ |**

**annādyenāśva-pākāṁś ca prīṇayet samupāgatān ||**

**bhuktavatsu ca sarveṣu dīnāndha-kṛpaṇādiṣu |**

**viṣṇos tat prīṇanaṁ vidvān bhuñjīta saha bandhubhiḥ ||**

**nṛtya-vāditra-gītaiś ca stutibhiḥ svasti-vācakaiḥ |**

**kārayet tat-kathābhiś ca pūjāṁ bhagavato’nvaham ||**

_na katamenāpi vyākhyātam._

**—**o)0(o**—**

**|| 8.16.58 ||**

**etat payo-vrataṁ nāma puruṣārādhanaṁ param |**

**pitāmahenābhihitaṁ mayā te samudāhṛtam ||**

**śrīdharaḥ : **maya ca te samudāhṛtam ||58||

**krama-sandarbhaḥ, viśvanāthaḥ :_na vyākhyātam._**

**—**o)0(o**—**

**|| 8.16.59 ||**

**tvaṁ cānena mahā-bhāge samyak cīrṇena keśavam |**

**ātmanā śuddha-bhāvena niyatātmā bhajāvyayam ||**

_na katamenāpi vyākhyātam._

**—**o)0(o**—**

**|| 8.16.60 ||**

**ayaṁ vai sarva-yajñākhyaḥ sarva-vratam iti smṛtam |**

**tapaḥ-sāram idaṁ bhadre dānaṁ ceśvara-tarpaṇam ||**

**śrīdharaḥ : **sarva-yajñākhyo’yaṁ yajñaḥ | sarva-vratam iti ca smṛtam atad-vratam ||60||

**krama-sandarbhaḥ :_na vyākhyātam._**

**viśvanāthaḥ : **sarva-yajñākhyo’yaṁ yajña ity anenaikenaiva sarva-yajñāḥ kṛtā bhavantīty arthaḥ | evam idaṁ sarva-vratam tapaḥ-sāram iti asya sarva-tapastvād iti bhāvaḥ | tena yajña-sāra-vrata-sāra-dāna-sāra-śabdenāpīdaṁ vācyam iti dyotitam | īśvara-tarpaṇaṁ cet ca-kārād īśvara-tarpaṇo’yaṁ yajñaḥ īśvara-tarpaṇaṁ vratam ity evaṁ ca vācyam ||60||

**—**o)0(o**—**

**|| 8.16.61 ||**

**ta eva niyamāḥ sākṣāt ta eva ca yamottamāḥ |**

**tapo dānaṁ vrataṁ yajño yena tuṣyaty adhokṣajaḥ ||**

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** īśvara-tarpaṇaṁ vinā sarvam eva viphalam iti dig-darśanenāha ta eveti | anye niyamādyā eva na syuḥ | yeneti napuṁsakam anapuṁsakenety-ādi naikatvam ||61||

**—**o)0(o**—**

**|| 8.16.62 ||**

**tasmād etad vrataṁ bhadre prayatā śraddhayācara |**

**bhagavān parituṣṭas te varān āśu vidhāsyati ||**

_na katamenāpi vyākhyātam._

**—**o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭame ṣoḍaśo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ navama-skandhe 


    kaśyapāditi-saṁvāde payo-vrata-kathanaṁ nāma


    ṣoḍaśo’dhyāyaḥ |

|| 8.16 ||

(8.17) 


### atha saptadaśo’dhyāyaḥ


## vāmana-devāvirbhāvaḥ 

aḥ

**|| 8.17.1 ||**

**śrī-śuka uvāca—**

**ity uktā sāditī rājan sva-bhartrā kaśyapena vai | |**

**atiṣṭhad vratam idaṁ dvādaśāham atandritā || ||**

**śrīdharaḥ :**

tataḥ saptadaśe’dityā kṛte tasmin vrate hariḥ |

tat kāma-pūraṇāyādau tat putro’bhūd itīryate ||1||

**krama-sandarbhaḥ : _na vyākhyātam._**

**viśvanāthaḥ :**

vratiny evāditir viṣṇuṁ paśyantī tuṣṭuve sa tām |

āśvāsyābhūt suto brahma stutaḥ saptadaśe prabhuḥ ||1||

—o)0(o—

**|| 8.17.2-3 ||**

**cintayanty ekayā buddhyā mahā-puruṣam īśvaram |**

**pragṛhyendriya-duṣṭāśvān manasā buddhi-sārathiḥ ||**

**manaś caikāgrayā buddhyā bhagavaty akhilātmani |**

**vāsudeve samādhāya cacāra ha payo-vratam ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** manasā pragṛhya pragraha-rūpeṇa manasā vaśīkṛtyety arthaḥ | mano-raśmir buddhi-sūta iti pūrvokteḥ | ekāgrayā ekāgrīkṛtayā saubhāgyā manaś ca vaśīkṛtaṁ vāsudeve samyag arpá ||2-3||

—o)0(o—

|**| 8.17.4-5 ||**

**tasyāḥ prādurabhūt tāta bhagavān ādi-puruṣaḥ |**

**pīta-vāsāś catur-bāhuḥ śaṅkha-cakra-gadā-dharaḥ ||**

**taṁ netra-gocaraṁ vīkṣya sahasotthāya sādaram |**

**nanāma bhuvi kāyena daṇḍavat-prīti-vihvalā ||**

_na katamenāpi vyākhyātam._

—o)0(o—

**|| 8.17.6 ||**

**sotthāya baddhāñjalir īḍituṁ sthitā**

**notseha ānanda-jalākulekṣaṇā |**

**babhūva tūṣṇīṁ pulakākulākṛtis**

**tad-darśanātyutsava-gātra-vepathuḥ ||**

**śrīdharaḥ : **prīti-vihvalatvād eva sā baddhāñjaliḥ satī sthitā kevalam īḍituṁ punar notsehe na śaśāka, api tu tūṣṇīṁ babhūva | kathaṁ-bhūtā ? ānanda-jalair ākule īkṣaṇe yasyāḥ | pulakair ākulā ākṛtir deho yasyāḥ | tasya darśanena yo’tyutsavas tena gātre vepathuḥ kampo yasyāḥ ||6||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.17.7 ||**

**prītyā śanair gadgadayā girā hariṁ**

**tuṣṭāva sā devy aditiḥ kurūdvaha |**

**udvīkṣatī sā pibatīva cakṣuṣā**

**ramā-patiṁ yajña-patiṁ jagat-patim ||**

**śrīdharaḥ : **tuṣṭāva pibatīvodvīkṣyamāṇeti ca kriyā-bhedāt sety asya padasya dvir-uktir adoṣaḥ ||7||

**krama-sandarbhaḥ : **punaḥ sā cakṣuṣā pibantīvodvīkṣyamāṇā babhūvety arthaḥ ||7||

**viśvanāthaḥ :** udvīkṣatī utkarṣeṇa tathā vīkṣyamāṇo yathā cakṣuṣā taṁ pibatīvotprekṣate ity arthaḥ | ramā-patiṁ tat-putrebhyaḥ sarva-sampat-pradātāraṁ yajña-patiṁ yajña-sārākhya-vratād āvirbhavantaṁ jagat-patim avatīrya jagad-uddhartāram ||7||

—o)0(o—

**|| 8.17.8 ||**

**śrī-aditir uvāca—**

**yajñeśa yajña-puruṣācyuta tīrtha-pāda |**

**tīrtha-śravaḥ śravaṇa-maṅgala-nāmadheya ||**

**āpanna-loka-vṛjinopaśamodayādya**

**śaṁ naḥ kṛdhīśa bhagavann asi dīna-nāthaḥ**

**śrīdharaḥ : **

ayatnato vinirjitya daityān atyūrjitān api |

bhaktān rakṣitum īśas tvam ity astaud aditis tribhiḥ || iti |

yajñeśety-ādi-daśabhiḥ saṁbodhanais tavāśakyaṁ kim api nāstīti vadantī prārthayate—

śaṁ naḥ kṛdhi | yato dīnānāṁ natho’si tvam | tīrthaṁ śravaḥ kīrtir yasya | śravaṇam eva maṅgalaṁ yasya, tan nāmadheyaṁ yasya | āpannānāṁ śaraṇa-gatānāṁ vṛjinopaśamāyodayo yasya ||8||

**krama-sandarbhaḥ : _na vyākhyātam._**

**viśvanāthaḥ :** yajñeśa he vrata-yajña-phala-prada ! yajña-puruṣa he majjanmāvadhi-yajanīya-puruṣa ! acyuta ! he sva-bhakta-śakrādi-cyuti-vināśin ! tīrtha-pāda ! he gaṅgotpādayiṣyac-caraṇa-padma ! tīrtha-śravaḥ ! he jagat-pāvanī-bhaviṣyad-bali-cchalanādi-kīrte ! he karṇānandi-bhaviṣyad-upendra-trivikramādi-nāman ! he vipanna-mad-vidha-jana-duḥkha-praśamakāvatārety eva bhāvārtha-sūcaka-sambodhana-padāny adityā mukhāt svayam eva niḥsṛtānīti jñeyam ||8||

—o)0(o—

**|| 8.17.9 ||**

**viśvāya viśva-bhavana-sthiti-saṁyamāya**

**svairaṁ gṛhīta-puru-śakti-guṇāya bhūmne |**

**sva-sthāya śaśvad-upabṛṁhita-pūrṇa-bodha-**

**vyāpāditātma-tamase haraye namas te ||**

**śrīdharaḥ :** bhūmne mahate namaḥ | mahattve hetavaḥ, viśvāya viśvasya bhavana-sthiti-saṁyam ārthaṁ svairaṁ gṛhītāḥ puruśakter māyāyā guṇa yena tasmai | tathāpi svasthāyāpracyuta-svarūpāya | kutaḥ ? śaśvad upabṛṁhito nityorjito yaḥ pūrṇa-bodhas tena vyāpāditaṁ nitya-nirastam ātmani tamo māyā-lakṣaṇaṁ yena tasmai ||9||

**krama-sandarbhaḥ : **viśvāya kāryasya kāraṇāvyatirekāt tad-rūpatvena vyapadiṣṭāya, svatas tu viśvasya bhavanādayo yasmāt, tat na svarūpāya | na kevalam etāvat tac-chaktitvaṁ, kintu svairam amaryādaṁ yathā syāt tathā gṛhītā dhṛtāḥ puravaḥ śaktayaḥ sākṣāc chrī-prabhṛtayas tad-vṛtti-bhūtā guṇā aiśvaryādyāś ca yena tasmai | ataḥ svarūpato bhūmne[^88] paripūrṇatamāya, ata eva svasthāya nityaika-rūpāya, ata eva śaśvad-upabṛṁhito bhaktānāṁ hṛdi nityam eva varddhito yaḥ pūrṇa-bodhaḥ svānubhavaḥ, tena vyāpāditaṁ nāśitam ātma-tama ātma-viṣayaḥ, tad-ajñānāṁśo yena tasmai haraye | sarva-duḥkha-haratvena sarva-manoharatvena tan-nāmne namaḥ ||9||

**viśvanāthaḥ : **tavaiśvaryam apāraṁ jñātvaivāha—tvām eva prapadye ity āha—viśvāyeti | bhūmne mahate namaḥ | sveṣu bhakteṣu tiṣṭhatīti tasmai śaśvad upabṛṁhito yaḥ pūrṇo bodhaḥ, tena vyāpāditaṁ nitya-nirastam ātmani tamo māyā-lakṣaṇaṁ yena tasmai ||9||

—o)0(o—

**|| 8.17.10 ||**

**āyuḥ paraṁ vapur abhīṣṭam atulya-lakṣmīr**

**dyo-bhū-rasāḥ sakala-yoga-guṇās tri-vargaḥ |**

**jñānaṁ ca kevalam ananta bhavanti tuṣṭāt**

**tvatto nṛṇāṁ kim u sapatna-jayādir āśīḥ ||**

**śrīdharaḥ : **asmadīya-mano-ratha-pūraṇam īṣat-karam eva taveti kaimutya-nyāyenāha—āyuḥ paraṁ brahmāyuḥ | punar api dyauś ca bhūś ca rasā-talaṁ ca dyo-bhū-rasāḥ | dyaur iti pṛthak pāṭhe bhūś ca rasāś ca bila-svargā iti vigrahaḥ | raseti pāṭhe trīṇi padāni | sakalā yoga-guṇā aṇimādayaḥ ||10||

**krama-sandarbhaḥ : _na vyākhyātam._**

**viśvanāthaḥ : **yad vāñchitaṁ tu tvaṁ pūrayiṣyasy eveti kaimutya-nyāyenāha—āyur iti | dyaur bhūrasā iti samāsenāsamāsena ca pāṭha-dvayam | yoga-guṇā aṇimādyāḥ ||10||

—o)0(o—

**|| 8.17.11 ||**

**śrī-śuka uvāca—**

**adityaivaṁ stuto rājan bhagavān puṣkarekṣaṇaḥ |**

**kṣetra-jñaḥ sarva-bhūtānām iti hovāca bhārata ||**

**śrīdharaḥ, viśvanāthaḥ : **kṣetra-jño’ntaryāmī ||11||

**krama-sandarbhaḥ : _na vyākhyātam._**

—o)0(o—

**|| 8.17.12 ||**

**śrī-bhagavān uvāca—**

**deva-mātar bhavatyā me vijñātaṁ cira-kāṅkṣitam |**

**yat sapatnair hṛta-śrīṇāṁ cyāvitānāṁ sva-dhāmataḥ ||**

**śrīdharaḥ : **sapatnair hṛtā śrīr yeṣāṁ sva-dhāmataś cyāvitānāṁ ca putrāṇāṁ saṁbandhi yat tad bhavatyāś ciram ākāṅkṣitaṁ mayā vijñātam ||12||

**krama-sandarbhaḥ : _na vyākhyātam._**

**viśvanāthaḥ : **tasyāḥ bhakteḥ sakāmatvaṁ vyañjayān nāha yat sapatnair iti | sva-patnaiś cyāvitānāṁ devānāṁ yac cira-kāṅkṣitaṁ tad eva bhavatyāś cira-kāṅkṣitaṁ mayā jñātam ||12||

—o)0(o—

**|| 8.17.13 ||**

**tān vinirjitya samare durmadān asurarṣabhān |**

**pratilabdha-jaya-śrībhiḥ putrair icchasy upāsitum ||**

**śrīdharaḥ : **kāṅkṣitam evāha—tān iti tribhiḥ | pratilabdho jayaś ca śrīś ca yaiḥ, taiḥ putraiḥ sahopāsitum ekatra sthātum icchasi ||13||

**krama-sandarbhaḥ : _na vyākhyātam._**

**viśvanāthaḥ : **putraiḥ saha upa ādhikyena āsitum sva-rājye upaviṣṭum icchasi | yad vā, taiḥ sahaiva mām upāsituṁ, na tv ekākinīty arthaḥ ||13||

—o)0(o—

**|| 8.17.14 ||**

**indra-jyeṣṭhaiḥ sva-tanayair hatānāṁ yudhi vidviṣām |**

**striyo rudantīr āsādya draṣṭum icchasi duḥkhitāḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** āsādya sva-sthānaṁ prāpya ||14||

—o)0(o—

**|| 8.17.15 ||**

**ātmajān susamṛddhāṁs tvaṁ pratyāhṛta-yaśaḥ-śriyaḥ |**

**nāka-pṛṣṭham adhiṣṭhāya krīḍato draṣṭum icchasi ||**

**śrīdharaḥ : **pratyāhṛtaṁ yaśaś ca śrīś ca yais tān ||15||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.17.16 ||**

**prāyo’dhunā te’sura-yūtha-nāthā**

**apāraṇīyā iti devi me matiḥ |**

**yat te’nukūleśvara-vipra-guptā**

**na vikramas tatra sukhaṁ dadāti ||**

**śrīdharaḥ : **apāraṇīyā anatikramaṇīyāḥ | yad yasmāt anukūla īśvaraḥ kālo yeṣāṁ tair viprair guptā rakṣitāḥ | anukūlair īśvaraiḥ samarthair viprair guptā iti vā ||16||

**krama-sandarbhaḥ : _na vyākhyātam._**

**viśvanāthaḥ : **anukūlair īśvaraiḥ samarthaiś ca viprai rakṣitāḥ ||16||

—o)0(o—

**|| 8.17.17 ||**

**athāpy upāyo mama devi cintyaḥ**

**santoṣitasya vrata-caryayā te |**

**mamārcanaṁ nārhati gantum anyathā**

**śraddhānurūpaṁ phala-hetukatvāt ||**

**śrīdharaḥ : **mama maya cintya eva | tatra hetuḥ—santoṣitasyety-ādi | śraddhānurūpam icchānusāreṇa phala-hetutvāt ||17||

**krama-sandarbhaḥ : **mamārcanaṁ kartṛ śraddhā’nurūpaṁ gantum arhati | yad yat phala-dātṛtvena pratīti-viṣayaḥ syāt, tat tat sarvam eva saṅgrahītuṁ yogyaṁ bhavati, nātrānyathā | kutaḥ? tatrāha—phala-hetukatvāt, phalam atrāvyabhicāri-bhakti-rūpa-kāraṇakatvād ity arthaḥ ||17||_._

**viśvanāthaḥ : **gantuṁ bhavituṁ phalasya hetukatvāt uttama-kāraṇatvam||17||

—o)0(o—

**|| 8.17.18 ||**

**tvayārcitaś cāham apatya-guptaye**

**payo-vratenānuguṇaṁ samīḍitaḥ |**

**svāṁśena putratvam upetya te sutān**

**goptāsmi mārīca-tapasy adhiṣṭhitaḥ ||**

**śrīdharaḥ : **mārīcasya tapasy adhiṣṭhāya sthitaḥ san goptāsmi pālayiṣyāmi ||18||

**krama-sandarbhaḥ : **nanv evaṁ sati samare śatru-nirjayādi-rūpo’pi mama manoratho’yam amogha-bhajanāt tvatta eva siddhyet ? tatrāha—tvayārcita iti | apatya-guptaya iti, tām eva saṅkalpayantīty arthaḥ | samprati mat-prāptyaiva tu manorathāntarāṇy api jātānīti bhāvaḥ | payo-vratenārcitaḥ tasyaivānuguṇam anurūpaṁ yathā syāt tathā samīḍitaś cāham ity anvayaḥ ||18||

**viśvanāthaḥ : **mārīcasya kaśyapasya tapaḥsu adhiṣṭhāya sthitaḥ san ||18||

—o)0(o—

**|| 8.17.19 ||**

**upadhāva patiṁ bhadre prajāpatim akalmaṣam |**

**māṁ ca bhāvayatī patyāv evaṁ rūpam avasthitam ||**

**śrīdharaḥ : **ataḥ patim upadhāva bhajasva ||19||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.17.20 ||**

**naitat parasmā ākhyeyaṁ pṛṣṭayāpi kathañcana |**

**sarvaṁ sampadyate devi deva-guhyaṁ susaṁvṛtam ||**

**śrīdharaḥ : devaṇāṁguhyaṁ** rahasyaṁ **sarvaṁ susaṁvṛtaṁ** suguptaṁ sat **sampadyate** siddhyati ||20||

**krama-sandarbhaḥ : **atra śrī-guroḥ śrī-bhagavato vā prasāda-labdhaṁ sādhana-sādhya-gataṁ svīya-sarvasva-bhūtaṁ yat kim api rahasyaṁ, tat tu na kasmaicit prakāśanīyaṁ, yathāha—naitad iti | **sampadayate** phaladaṁ bhavati ||20|| [bhakti-sandarbhaḥ 339]

**viśvanāthaḥ : _na vyākhyātam._**

—o)0(o—

**|| 8.17.21 ||**

**śrī-śuka uvāca—**

**etāvad uktvā bhagavāṁs tatraivāntaradhīyata |**

**aditir durlabhaṁ labdhvā harer janmātmani prabhoḥ |**

**upādhāvat patiṁ bhaktyā parayā kṛta-kṛtyavat ||**

**śrīdharaḥ : **prabhor harer ātmani janma labdhvā ||21||

**krama-sandarbhaḥ : _na vyākhyātam._**

**viśvanāthaḥ :** kṛta-kṛtyavat kṛtārtham eva ||21||

—o)0(o—

**|| 8.17.22 ||**

**sa vai samādhi-yogena kaśyapas tad abudhyata |**

**praviṣṭam ātmani harer aṁśaṁ hy avitathekṣaṇaḥ ||**

**śrīdharaḥ : **avitatham īkṣaṇaṁ dṛṣṭir yasya saḥ ||22||

**krama-sandarbhaḥ : _na vyākhyātam._**

**viśvanāthaḥ : **avitathekṣaṇaḥ avyartha-jñānaḥ ||22||

—o)0(o—

**|| 8.17.23 ||**

**so’dityāṁ vīryam ādhatta tapasā cira-sambhṛtam |**

**samāhita-manā rājan dāruṇy agniṁ yathānilaḥ ||**

**śrīdharaḥ : **anilo yathā sarvatra samo’pi dāruṇi saṅgharṣeṇa vana-dāhakam agnim ādhatte, evaṁ svayaṁ putreṣu samo’pi daitya-kṣapaṇaṁ vīryam ādhattety arthaḥ ||23||

**krama-sandarbhaḥ : **vīryaṁ bhagavad-rūpaṁ tejaḥ ||23||

**viśvanāthaḥ : **vīryaṁ bhagavad-rūpaṁ tejaḥ | samāhita-manā bhagavat-svarūpaikāgra-cittaḥ | anilo yathā saṅgharṣeṇa dārustham agnim eva mūrtaṁ dāru-garbhe prakaṭīkaroti tathaiva kaśyapo’ntaḥ-karaṇasthaṁ bhagavantam eva sva-deha-saṅgena tadīya-garbha-sthirīcakārety arthaḥ | yathaivāgnir anila-dārv-aṁśo na bhavati, tathaiva bhagavad-deho’pi kaśyapādity-aṁśo na bhavatīti śukra-śoṇita-sambandho nirastaḥ ||23||

—o)0(o—

**|| 8.17.24 ||**

**aditer dhiṣṭhitaṁ garbhaṁ bhagavantaṁ sanātanam |**

**hiraṇyagarbho vijñāya samīḍe guhya-nāmabhiḥ ||**

**śrīdharaḥ : **dhiṣṭhitam adhiṣṭhāya sthitam | samīḍe tuṣṭāvety arthaḥ ||24||

**krama-sandarbhaḥ : **guhyeti nāma-mātrasya rahasyatoktiḥ, na tv etāvatām eva, prāyeṇa veda tad idaṁ na mahā-jano’yam [bhā.pu. 6.3.25] ity-ādy-ukteḥ ||24||

**viśvanāthaḥ : **dhiṣṭhitam adhiṣṭhitam | guhya-nāmabhiḥ samīḍe iti stuti-miṣeṇa bhakti-vaśyasya bhagavato nāma-saṅkīrtana-lakṣaṇāṁ bhaktim eva cakārety arthaḥ ||24||

—o)0(o—

**|| 8.17.25 ||**

**śrī-brahmovāca—**

**jayorugāya bhagavann urukrama namo’stu te |**

**namo brahmaṇya-devāya tri-guṇāya namo namaḥ ||**

_na katamenāpi vyākhyātam._

—o)0(o—

**|| 8.17.26 ||**

**namas te pṛśni-garbhāya veda-garbhāya vedhase |**

**tri-nābhāya tri-pṛṣṭhāya śipi-viṣṭāya viṣṇave ||**

**śrīdharaḥ : **aditer eva pūrvasmiñ janmani pṛśnir iti nāma tasyā garbhāyārbhakāya | vedā garbhe yasya | yad vā, vedānāṁ garbhāya | vedeṣu prakāśamānāyety arthaḥ | trayo lokā nabhau yasya sa tri-nābhas tasmai | trayāṇāṁ lokānāṁ pṛṣṭhe upari sthitāya | śipi-śabdena paśavo jīvās teṣv antaryāmitayā praviṣṭāya, yajño vai viṣṇuḥ paśavaḥ śipir yajña eva paśuṣu pratitiṣṭhati iti śruteḥ | yad vā, śipayo raśmayas tair veṣṭitāyety arthaḥ | tathāpi viṣṇave vyāpine ||26||

**krama-sandarbhaḥ : _na vyākhyātam._**

**viśvanāthaḥ : **trayo lokā nābhau yasya tasmai | trayāṇām ūrdhvādho-madhya-varti-lokānāṁ pṛṣṭha-rūpa-vaikuṇṭha-sthitatvāt tripṛṣṭhāya | śipi-śabdena paśavo jīvāḥ, teṣv antaryāmitvena praviṣṭāya ||26||

—o)0(o—

**|| 8.17.27 ||**

**tvam ādir anto bhuvanasya madhyam**

**ananta-śaktiṁ puruṣaṁ yam āhuḥ |**

**kālo bhavān ākṣipatīśa viśvaṁ**

**sroto yathāntaḥ patitaṁ gabhīram ||**

**śrīdharaḥ : **antaḥ-patitaṁ tṛṇādi yathā gabhīraṁ srota ākṣipaty ākarṣati, tathā kālātmā bhavān viśvam ākṣipati ||27||

**krama-sandarbhaḥ : _na vyākhyātam._**

**viśvanāthaḥ : **gabhīraṁ nady-ādi-srotaḥ kartṛ yathā svāntaṁ patitaṁ tṛṇādikam ākarṣati ||27||

—o)0(o—

**|| 8.17.28 ||**

**tvaṁ vai prajānāṁ sthira-jaṅgamānāṁ**

**prajāpatīnām asi sambhaviṣṇuḥ |**

**divaukasāṁ deva divaś cyutānāṁ**

**parāyaṇaṁ naur iva majjato’psu ||**

**śrīdharaḥ : **prajāpatīnāṁ ca tvam eva sambhaviṣṇur utpādana-śīlo’si | ayaṁ bhāvaḥ—na hy evaṁ-bhūtasya tava janmādi-saṁbhavaḥ, kintu devānāṁ prajā-patīnāṁ prajānāṁ ca paramāśrayatvena tat kārya-sādhanāyāvatāro’yam | atas tān svarga-cyutān punaḥ svarge sthāpayeti ||28||

**krama-sandarbhaḥ : _na vyākhyātam._**

**viśvanāthaḥ :** sañcariṣṇur āvirbhaviṣṇuḥ san | prajāpatīnāṁ parāyaṇaṁ paramāśrayaḥ ||28||

—o)0(o—

iti sārārtha-darśinyāṁ harṣiṇyāṁ bhakta-cetasām |

aṣṭame’yaṁ saptadaśaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 

vāmana-devāvirbhāvo nāma


    saptadaśo’dhyāyaḥ |

|| 8.17 ||

(8.18)


### athāṣṭādaśo’dhyāyaḥ


## bali-vāmana-saṁvādaḥ 

**|| 8.18.1 ||**

**śrī-śuka uvāca—**

**itthaṁ viriñca-stuta-karma-vīryaḥ**

**prādurbabhūvāmṛta-bhūr adityām |**

**catur-bhujaḥ śaṅkha-gadābja-cakraḥ**

**piśaṅga-vāsā nalināyatekṣaṇaḥ ||**

**śrīdharaḥ :**

tatas tv aṣṭādaśe bhūtvā vāmanaḥ sat-kṛto’khilaiḥ |

yajñaṁ gatas tatas tena sat-kṛtyokto varān vṛṇu ||

itthaṁ viriñcena stutaṁ karma deva-kārya-lakṣaṇaṁ vīryaṁ ca prabhāvo yasya saḥ | harir adityāṁ prādur babhūveti trayāṇām anvayaḥ | amṛta-bhūr mṛtyu-janma-śūnyaḥ | śaṅkha-gadābja-cakrāṇy asya santīti tathā | arśa-āditvena matv-arthīyo’c-pratyayaḥ | avisarga-pāṭhe sa cāsau piśaṅga-vāsāś ca ||1||

**krama-sandarbhaḥ : **ittham iti trikam ||1||

**viśvanāthaḥ : **

aṣṭādaśe harir bhūtvā vāmano brahma-sūtra-bhṛt |

baler yajñaṁ gatas tena varān vṛṇv iti bhāṣitaḥ ||

amṛta-bhūḥ prākṛtānām iva na mṛtā na nāśavatī bhūr utpattir yasya saḥ | janma-karma ca me divyam [gītā 4.9] ity ukteḥ | śaṅkha-gadābja-cakra ity arśa-ādy-aj-antam | avisarga-pāṭhe sa cāsau piśaṅga-vāsāś ca ||1||

**—**o)0(o**—**

**|| 8.18.2 ||**

**śyāmāvadāto jhaṣa-rāja-kuṇḍala-**

**tviṣollasac-chrī-vadanāmbujaḥ pumān |**

**śrīvatsa-vakṣā balayāṅgadollasat-**

**kirīṭa-kāñcī-guṇa-cāru-nūpuraḥ ||**

**śrīdharaḥ : **jhaṣa-rājo makaras tad-ākārayoḥ kuṇḍalayos tviṣā ullasantī śrīr vadanāmbuje yasya | śrīvatso vakṣasi yasya valayair aṅgadaiś ca sahollasanti kirīṭādīni yasya ||2||

**krama-sandarbhaḥ : _na vyākhyātam._**

**viśvanāthaḥ : **śyāmaś cāsāv avadātaś cinmayatvena śuddhaś ceti saḥ |jhaṣa-rājo makaraḥ | valayair aṅgadaiś ca sahollasanti kirīṭādīni yasya saḥ ||2||

**—**o)0(o**—**

**|| 8.18.3 ||**

**madhu-vrāta-vrata-vighuṣṭayā svayā**

**virājitaḥ śrī-vanamālayā hariḥ |**

**prajāpater veśma-tamaḥ svarociṣā**

**vināśayan kaṇṭha-niviṣṭa-kaustubhaḥ ||**

**śrīdharaḥ : **śrīmatyā vana-mālayā virājitaḥ | veśma-gataṁ tamaḥ ||3||

**krama-sandarbhaḥ : _na vyākhyātam._**

**viśvanāthaḥ : **śrīmatyā vana-mālayā virājitaḥ ||3||

**—**o)0(o**—**

**|| 8.18.4 ||**

**diśaḥ praseduḥ salilāśayās tadā**

**prajāḥ prahṛṣṭā ṛtavo guṇānvitāḥ |**

**dyaur antarīkṣaṁ kṣitir agni-jihvā**

**gāvo dvijāḥ sañjahṛṣur nagāś ca ||**

**śrīdharaḥ, viśvanāthaḥ : **agni-jihvā devāḥ | nagāḥ parvatāḥ ||4||

**krama-sandarbhaḥ : _na vyākhyātam._**

**—**o)0(o**—**

**|| 8.18.5 ||**

**śroṇāyāṁ śravaṇa-dvādaśyāṁ**

**muhūrte’bhijiti prabhuḥ |**

**sarve nakṣatra-tārādyāś**

**cakrus taj-janma dakṣiṇam ||**

**śrīdharaḥ : **tat-prādurbhāva-samayam āha—śroṇāyām iti | bhādra-pada-śukla-dvādaśī śravaṇa-dvādaśīti prasiddhā tasyām | tatrāpi śroṇāyāṁ śravaṇa-sthe candra ity arthaḥ | tatrāpi śravaṇasya prathamāṁśe’bhijiti nakṣatre | tac ca śrutyā darśitam—abhijin nāma nakṣatram upariṣṭād aṣāḍhānām adhas tāc chroṇāyāḥ iti | evaṁ viśiṣṭe muhūrte prabhuḥ prādurbabhūvety arthaḥ | kiṁ ca, nakṣatrāṇy aśviny-ādīni tārā-śabdena grahā guru-śukrādayas te ādyā yeṣāṁ te sūryādayo’pi sarve tasya janma dakṣiṇam udāraṁ cakruḥ | janma-muhūrte guṇā bahavo babhūvur ity arthaḥ ||5||

**krama-sandarbhaḥ : **śroṇāyām abhijiti nakṣatre muhūrte cābhijitīty anvayaḥ ||5||

**viśvanāthaḥ : **tat-prādurbhāva-samayam āha—śroṇāyām iti | bhādra-śukla-dvādaśī śravaṇa-dvādaśīti prasiddhā, tasyām | tatrāpi śroṇāyāṁ śravaṇa-sthe candra ity arthaḥ | tatrāpi śravaṇasya prathamāṁśe’bhijiti nakṣatre | tac ca śrutyā darśitam—abhijin-nāma nakṣatram upariṣṭād aṣāḍhāyāḥ caraṇāravindāyāḥ adhastāditi | jyotiṣeṇa ca | uttarāṣāḍhāśeṣārdhāt caraṇāravindādau liptikā-catuṣke ca abhijit, tat-sthe khecare vijñeya rohiṇī-viddheti | muhūrte sva-janmocita-śubha-muhūrta ity arthaḥ | 

yad vā, abhi sarvato-bhāvena jit jayo yataḥ, tasmin muhūrte parama-śubha-lagna ity arthaḥ | jaya-lakṣaṇam evāha—tārāgrahā guru-śukrādayaḥ, te ādyā yeṣāṁ te sūryādayo’pi sarve taj-janma dakṣiṇam udāraṁ cakruḥ iti śrī-svāmi-caraṇaiḥ ||5||

**—**o)0(o**—**

**|| 8.18.6 ||**

**dvādaśyāṁ savitātiṣṭhan madhyandina-gato nṛpa |**

**vijayā-nāma sā proktā yasyāṁ janma vidur hareḥ ||**

**śrīdharaḥ : **viśeṣāntaram āha—yasyāṁ dvādaśyāṁ harer janma tat tasyām ahany eva viduḥ | tadā ca madhyan-dina-gataḥ savitātiṣṭhat | sā ca dvādaśī vijayā nāma proktety anvayaḥ ||6||

**krama-sandarbhaḥ : _na vyākhyātam._**

**viśvanāthaḥ :** ahani madhyandina-gataḥ savitā yadābhūt, tadā janmeti śeṣaḥ | yasyāṁ dvādaśyāṁ janma viduḥ sā vijayā proktā ||6||

**—**o)0(o**—**

**|| 8.18.7 ||**

**śaṅkha-dundubhayo nedur mṛdaṅga-paṇavānakāḥ |**

**citra-vāditra-tūryāṇāṁ nirghoṣas tumulo’bhavat ||**

**śrīdharaḥ : **śaṅkhādayo ye teṣām anyeṣāṁ ca citra-tūryāṇāṁ nirghoṣo’bhavat ||7||

**krama-sandarbhaḥ : _na vyākhyātam._**

**viśvanāthaḥ :** śaṅkhādayo nedur iti śeṣaḥ ||7||

**—**o)0(o**—**

**|| 8.18.8 ||**

**prītāś cāpsaraso’nṛtyan gandharva-pravarā jaguḥ |**

**tuṣṭuvur munayo devā manavaḥ pitaro’gnayaḥ ||**

**śrīdharaḥ, viśvanāthaḥ : **devā manava ity-ādīnāṁ kusumaiḥ samavākirann iti tṛtīyenānvayaḥ ||8||

**krama-sandarbhaḥ : _na vyākhyātam._**

**—**o)0(o**—**

**|| 8.18.9-10 ||**

**siddha-vidyādhara-gaṇāḥ sakimpuruṣa-kinnarāḥ |**

**cāraṇā yakṣa-rakṣāṁsi suparṇā bhujagottamāḥ ||**

**gāyanto’tipraśaṁsanto nṛtyanto vibudhānugāḥ |**

**adityā āśrama-padaṁ kusumaiḥ samavākiran ||**

_na katamenāpi vyākhyātam._

**—**o)0(o**—**

**|| 8.18.11 |**

**dṛṣṭvāditis taṁ nija-garbha-sambhavaṁ**

**paraṁ pumāṁsaṁ mudam āpa vismitā |**

**gṛhīta-dehaṁ nija-yoga-māyayā**

**prajāpatiś cāha jayeti vismitaḥ ||**

_na katamenāpi vyākhyātam._

**—**o)0(o**—**

**|| 8.18.12 ||**

**yat tad vapur bhāti vibhūṣaṇāyudhair**

**avyakta-cid-vyaktam adhārayad dhariḥ**

**babhūva tenaiva sa vāmano baṭuḥ**

**sampaśyator divya-gatir yathā naṭaḥ ||**

**śrīdharaḥ : **vismayāntaram āha—yat tad iti | yat tad vapur harir adhārayat prakaṭitavāṁs tenaiva vapuṣā mātā-pitroḥ saṁpaśyator eva vāmano baṭur babhūva | divya-gatir adbhuta-ceṣṭitaḥ | svayaṁ kathaṁ-bhūtaḥ ? avyakta-cid-rūpaḥ | katham adhārayat ? bhātir dīptir vibhūṣaṇāni cāyudhāni ca, tair vyaktaṁ yathā bhavati, tathā ||12||

**krama-sandarbhaḥ : **arthaś cāyam—yad vapuḥ śarīram avyaktaṁ, na kenāpi vyajyate, yac cit pūrṇānandas tat-svarūpam eva sad-vibhūṣaṇāyudhair bhāti, tad vapus tathā[^89] prapañce’pi vyaktaṁ yathā syāt, tathādhārayat sthāpitavān | punaś ca tenaiva vapuṣā vāmano baṭur babhūva hariḥ | eva-kāreṇa pariṇāma-veṣāntara-yogādikaṁ niṣiddham | kadā ? pitroḥ sampaśyatoḥ | tad-bhāve hetuḥ—divyāḥ paramācintyāḥ yad gataṁ bhavac ca bhaviṣyac ca[bṛ.ā.u. 3.9.3] ity-ādi-śruteḥ | svasminn eva nitya-sthitānāṁ nānā-saṁsthānānāṁ prakāśanāprakāśana-rūpā gatayaś ceṣṭā yasya saḥ | 

tatrālaksita-svadharma-mātrollāsāṁśe dṛṣṭānta-leśaḥ—yathā naṭa iti | naṭo’pi kaścid āścaryatamā divyā parama-vismāpikā gatir hastaka-rūpā ceṣṭā yasya, tathābhūtaḥ san | tenaiva rūpeṇa veṣa-māyādikam[^90] anurīkṛtyāpi nānākāratāṁ darśayati | svargyo naṭo vā divya-gatiḥ | tataś ca tat-tad-anukaraṇaṁ tasyātyanta-tad-ākāram eva bhavati | atra parameśvaraṁ vinā anyasya sarvāṁśe tādṛśatvābhāvāt na ca dṛṣṭānte khaṇḍatva-doṣaḥ prasañjanīyaḥ[^91] | yathā bhakṣita-kīṭa-pariṇāma-lālā-jāta-tantu-sādhano’py ūrṇa-nābhaḥ parameśvarasya jagat-sṛṣṭāv ananya-sādhakatve dṛṣṭāntaḥ śrūyate—yathorṇa-nābhir hṛdayāt [bhā.pu. 11.9.21] ity-ādi, tadvat ||12|| (bhagavat-sandarbha 40)

**viśvanāthaḥ :** vibhūṣaṇāyudhaiḥ saha yad vapur bhāti, vartamāna-nirdeśena vapuṣo nityatvaṁ vyañjitam | kiṁ ca, yad avyaktaṁ ca cit-svarūpaṁ ca, tad eva vyaktaṁ kṛpayaiva vyaktīkṛtam | adhārayat, na tv abhūta-caram eva taj jagrāhety arthaḥ | pitroḥ sukhārtham iti bhāvaḥ | tenaiva, na tu māyikena kenacid ity arthaḥ | divyā durgamāḥ satyā gatayaś ceṣṭā yasya tathā-bhūto mahā-yogeśvaro naṭaḥ sa hi sva-svarūpataḥ pṛthag-bhūtaṁ svarūpaṁ kurvann apy apṛthag-bhūtam eva karoti | tathaiva haris tena cinmaya-vapuṣaiva vapur babhūvety arthaḥ ||12||

**—**o)0(o**—**

**|| 8.18.13 ||**

**taṁ vaṭuṁ vāmanaṁ dṛṣṭvā modamānā maharṣayaḥ**

**karmāṇi kārayām āsuḥ puraskṛtya prajāpatim ||**

**śrīdharaḥ : **karmāṇi jāta-karmādīni ||13||

**krama-sandarbhaḥ : _na vyākhyātam._**

**viśvanāthaḥ : **karmāṇi cūḍopanayanādīni ||13||

**—**o)0(o**—**

**|| 8.18.14-16 ||**

**tasyopanīyamānasya sāvitrīṁ savitābravīt**

**bṛhaspatir brahma-sūtraṁ mekhalāṁ kaśyapo’dadāt ||**

**dadau kṛṣṇājinaṁ bhūmir daṇḍaṁ somo vanaspatiḥ**

**kaupīnācchādanaṁ mātā dyauś chatraṁ jagataḥ pateḥ ||**

**kamaṇḍaluṁ veda-garbhaḥ kuśān saptarṣayo daduḥ**

**akṣa-mālāṁ mahārāja sarasvaty avyayātmanaḥ ||**

**śrīdharaḥ : **vanaspatir vanānāṁ patiḥ somaḥ ||15||

**krama-sandarbhaḥ, viśvanāthaḥ : _na vyākhyātam._**

**—**o)0(o**—**

**|| 8.18.17 ||**

**tasmā ity upanītāya yakṣa-rāṭ pātrikām adāt**

**bhikṣāṁ bhagavatī sākṣād umādād ambikā satī ||**

**śrīdharaḥ, viśvanāthaḥ : **pātrikāṁ bhikṣā-pātrīm ||17||

**krama-sandarbhaḥ : _na vyākhyātam._**

**—**o)0(o**—**

**|| 8.18.18 ||**

**sa brahma-varcasenaivaṁ sabhāṁ sambhāvito vaṭuḥ**

**brahmarṣi-gaṇa-sañjuṣṭām atyarocata māriṣaḥ ||**

**śrīdharaḥ : **sa evaṁ saṁbhāvito maṛiṣaḥ śreṣṭho baṭur brahma-varcasena brahmarṣi-gaṇa-sañjuṣṭāṁ tāṁ sabhām atikramyārocata ||18||

**krama-sandarbhaḥ : _na vyākhyātam._**

**viśvanāthaḥ : **brahma-varcasena brahma-tejasā saṁbhāvitaḥ | kārita-sambhāvanaḥ | brahmacāritven a pratyāyita ity arthaḥ | atikramyārocata | māriṣaḥ śreṣṭhaḥ ||18||

**—**o)0(o**—**

**|| 8.18.19 ||**

**samiddham āhitaṁ vahniṁ kṛtvā parisamūhanam**

**paristīrya samabhyarcya samidbhir ajuhod dvijaḥ ||**

_na katamenāpi vyākhyātam._

**—**o)0(o**—**

**|| 8.18.20 ||**

**śrutvāśvamedhair yajamānam ūrjitaṁ**

**baliṁ bhṛgūṇām upakalpitais tataḥ**

**jagāma tatrākhila-sāra-sambhṛto**

**bhāreṇa gāṁ sannamayan pade pade ||**

**śrīdharaḥ : **yad-arthaṁ baṭur babhūva, tad āha—śrutvety-ādi yāvat samāpti | yajamānaṁ yajantam | bhṛgūṇāṁ bhṛgubhiḥ | upakalpitaiḥ pravartitaiḥ | akhilena sāreṇa balena saṁbhṛtaḥ saṁpūrṇaḥ ||20||

**krama-sandarbhaḥ : _na vyākhyātam._**

**viśvanāthaḥ : **bhṛgūṇām upakalpitaiḥ bhṛgubhiḥ sampāditaiḥ | akhilaiḥ sārair viveka-dhairya-pāṇḍityādibhiḥ saṁbhṛtaḥ pūrṇaḥ | bhāreṇa kṛpaiśvaryādi garimṇā gāṁ pṛthvīṁ samyaṅ-namaskāraṁ kārayan ||20||

**—**o)0(o**—**

**|| 8.18.21 ||**

**taṁ narmadāyās taṭa uttare baler**

**ya ṛtvijas te bhṛgukaccha-saṁjñake |**

**pravartayanto bhṛgavaḥ kratūttamaṁ**

**vyacakṣatārād uditaṁ yathā ravim ||**

**śrīdharaḥ : **narmadāyā uttare taṭe bhṛgu-kaccha-saṁjñake kṣetre kratūttamaṁ pravartayanto ye baler ṛtvijo bhṛgavas te taṁ vyacakṣatāpaśyan | ārāt samīpa evoditaṁ ravim iva ||21||

**krama-sandarbhaḥ, viśvanāthaḥ : _na vyākhyātam._**

**—**o)0(o**—**

**|| 8.18.22 ||**

**te ṛtvijo yajamānaḥ sadasyā**

**hata-tviṣo vāmana-tejasā nṛpa |**

**sūryaḥ kilāyāty uta vā vibhāvasuḥ**

**sanat-kumāro’tha didṛkṣayā kratoḥ ||**

**śrīdharaḥ : **ta ṛtvig-ādayaḥ sūryaḥ kilety evam ādi vyatarkayann iti śeṣaḥ ||22||

**krama-sandarbhaḥ : _na vyākhyātam._**

**viśvanāthaḥ : **ta ṛtvig-ādayaḥ evam vyatarkayann iti śeṣaḥ ||22||

**—**o)0(o**—**

**|| 8.18.23 ||**

**itthaṁ saśiṣyeṣu bhṛguṣv anekadhā**

**vitarkyamāṇo bhagavān sa vāmanaḥ |**

**chatraṁ sadaṇḍaṁ sajalaṁ kamaṇḍaluṁ**

**viveśa bibhrad dhayamedha-vāṭam ||**

**śrīdharaḥ : **haya-medha-vāṭam aśvamedha-maṇḍapaṁ viveśa ||23||

**krama-sandarbhaḥ : _na vyākhyātam._**

**viśvanāthaḥ :** ittham iti yathā ṛtvig-ādayo vyatarkayan itthaṁ bhṛguṣu bhṛgubhir api vitarkyamāṇaḥ | hayamedha-bāṭam aśvamedha-maṇḍapam ||23||

**—**o)0(o**—**

**|| 8.18.24-25 ||**

**mauñjyā mekhalayā vītam upavītājinottaram |**

**jaṭilaṁ vāmanaṁ vipraṁ māyā-māṇavakaṁ harim ||**

**praviṣṭaṁ vīkṣya bhṛgavaḥ saśiṣyās te sahāgnibhiḥ |**

**pratyagṛhṇan samutthāya saṅkṣiptās tasya tejasā ||**

**śrīdharaḥ : **upavītājinam upavītavad dhṛtam ajinam evottaram uttarīyaṁ yasya tam ||24|| saṅkṣiptā abhibhūtāḥ santaḥ ||25||

**krama-sandarbhaḥ : _na vyākhyātam._**

**viśvanāthaḥ : **vītaṁ yuktaṁ, upavītavad dhṛtam ajinam evottaram uttarīyaṁ yasya tam | māyayā svarūpeṇaiva māṇavakaṁ bālam | svarūpa-bhūtayā nitya-śaktyā māyākhyayā yutaḥ iti śruteḥ | pratyagṛhṇan yathā-vidhi nati-vinayārghyādi-dānena sammānayāmāsuḥ | 


    pratigrahaḥ svīkaraṇe sainya-pṛṣṭhe patadgrahe |


    dvijebhyo vidhivad deye iti medinī ||24-25||

**—**o)0(o**—**

**|| 8.18.26 ||**

**yajamānaḥ pramudito darśanīyaṁ manoramam |**

**rūpānurūpāvayavaṁ tasmā āsanam āharat ||**

**śrīdharaḥ : **rūpasyānurūpā avayavā yaya tam | dṛṣṭveti śeṣaḥ ||26||

**krama-sandarbhaḥ, viśvanāthaḥ :_na vyākhyātam._**

**—**o)0(o**—**

**|| 8.18.27 ||**

**svāgatenābhinandyātha pādau bhagavato baliḥ |**

**avanijyārcayām āsa mukta-saṅga-manoramam ||**

**śrīdharaḥ :_na vyākhyātam._**

**krama-sandarbhaḥ : **mukta-saṅgānām api manoramaṁ yathā syāt ||27||

**viśvanāthaḥ : **mukta-saṅgānām ātmārāmāṇāṁ mano ramayatīti tam ||27||

**—**o)0(o**—**

**|| 8.18.28 ||**

**tat-pāda-śaucaṁ jana-kalmaṣāpahaṁ**

**sa dharma-vin mūrdhny adadhāt sumaṅgalam |**

**yad deva-devo giriśaś candra-maulir**

**dadhāra mūrdhnā parayā ca bhaktyā ||**

**śrīdharaḥ : **candra-mauliś cety anvayaḥ | apy-arthe ca-kāraḥ | candra-maulir api gaṅgā-rūpaṁ yan-mūrdhnā dadhārety arthaḥ ||28||

**krama-sandarbhaḥ : **devadeva! sarvārādhyo’pi[^92] girau śete giriśaḥ paramānāsakto’pi candramauliḥ svabhāvata evāmṛta-sāra-sikta-tanur api ||28||

**viśvanāthaḥ : **candra-maulir lalāṭe dhṛta-candro’pi mūrdhnā candrasyāpy upari dadhāra iti bhāvaḥ ||28||

**—**o)0(o**—**

**|| 8.18.29 ||**

**śrī-balir uvāca—**

**svāgataṁ te namas tubhyaṁ brahman kiṁ karavāma te |**

**brahmarṣīṇāṁ tapaḥ sākṣān manye tvārya vapur-dharam ||**

**śrīdharaḥ : **he ārya ! tvā tvāṁ sākṣāt pratyakṣaṁ brahmarṣīṇāṁ tapa eva manye | kathaṁ-bhūtaṁ tapaḥ ? vapur-dharaṁ mūrti-dhāri ||29||

**krama-sandarbhaḥ : _na vyākhyātam._**

**viśvanāthaḥ : **tvā tvāṁ vapur-dharaṁ mūrtimat-tapa eva manye, sākṣān mat-pratyakṣībhūtam ||29||

**—**o)0(o**—**

**|| 8.18.30 ||**

**adya naḥ pitaras tṛptā adya naḥ pāvitaṁ kulam**

**adya sviṣṭaḥ kratur ayaṁ yad bhavān āgato gṛhān ||**

_na katamenāpi vyākhyātam._

**—**o)0(o**—**

**|| 8.18.31 ||**

**adyāgnayo me suhutā yathā-vidhi**

**dvijātmaja tvac-caraṇāvanejanaiḥ**

**hatāṁhaso vārbhir iyaṁ ca bhūr aho**

**tathā punītā tanubhiḥ padais tava ||**

**śrīdharaḥ : **tvac-caraṇāvanejanair vārbhir hatam aṁho yasya, tasya me punītā pavitrī-kṛtā ||31||

**krama-sandarbhaḥ : _na vyākhyātam._**

**viśvanāthaḥ : **tvac-caraṇāv anejanair vārbhiḥ | padaiś caraṇa-cihnair iyaṁ bhūḥ punītā pavitrīkṛtā ārṣaḥ prayogaḥ ||31||

**—**o)0(o**—**

**|| 8.18.32 ||**

**yad yad vaṭo vāñchasi tat pratīccha me**

**tvām arthinaṁ vipra-sutānutarkaye |**

**gāṁ kāñcanaṁ guṇavad dhāma mṛṣṭaṁ**

**tathānna-peyam uta vā vipra-kanyām | **

**grāmān samṛddhāṁs turagān gajān vā**

**rathāṁs tathārhattama sampratīccha ||**

**śrīdharaḥ : **me mattaḥ pratīccha gṛhāṇa | he arhattama pūjyatama ||32||

**krama-sandarbhaḥ, viśvanāthaḥ :_na vyākhyātam._**

**—**o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭame’ṣṭādaśo’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ navama-skandhe 


    bali-vāmana-saṁvādo nāma


    aṣṭādaśo’dhyāyaḥ |

|| 8.18 ||

(8.19)


### athonaviṁśo’dhyāyaḥ

**|| 8.19.1 ||**

**śrī-śuka uvāca—**

**iti vairocaner vākyaṁ dharma-yuktaṁ sa sūnṛtam |**

**niśamya bhagavān prītaḥ pratinandyedam abravīt ||**

**śrīdharaḥ :**

ūnaviṁśe tu hariṇā yācite ca pada-traye |

pratiśrute ca balinā jānan bhṛgur avārayat ||

dātuḥ stutiḥ svayaṁ tuṣṭir ity-ādi prastutocitam |

vaktavyam iti bhikṣūṁs tu śikṣayann āha vāmanaḥ ||1||

**krama-sandarbhaḥ : _na vyākhyātam._**

**viśvanāthaḥ :**

pada-traya-mitāṁ bhūmiṁ viṣṇunā prārthaitaṁ balim |

ditsantam asmai śukras tu nyayyaitasīd ūnaviṁśake ||1||

—o)0(o—

**|| 8.19.2 ||**

**śrī-bhagavān uvāca—**

**vacas tavaitaj jana-deva sūnṛtaṁ**

**kulocitaṁ dharma-yutaṁ yaśas-karam |**

**yasya pramāṇaṁ bhṛgavaḥ sāmparāye**

**pitāmahaḥ kula-vṛddhaḥ praśāntaḥ ||**

**śrīdharaḥ : **vacas tavaitad iti ṣoḍaśabhiḥ | he jana-deva, sāṁparāye pāra-laukike dharme pitāmahaś ca prahrādaḥ pramāṇam ||2||

**krama-sandarbhaḥ : _na vyākhyātam._**

**viśvanāthaḥ :** dātuḥ stutiṁ svalpa-yācñāṁ santoṣa-vyañjanāṁ dhṛtim | bhikṣūn bahutaraṁ lipsūn śikṣayann āha vāmanaḥ | vaca iti ṣoḍaśabhiḥ yasya tava aihike dharme bhṛgavaḥ pramāṇam | sāmparāye pāralaukike pitāmahaḥ prahlādaḥ ||2||

—o)0(o—

**|| 8.19.3 ||**

**na hy etasmin kule kaścin niḥsattvaḥ kṛpaṇaḥ pumān |**

**pratyākhyātā pratiśrutya yo vādātā dvijātaye ||**

**śrīdharaḥ : **niḥsattvasya lakṣaṇaṁ yo dvijātaye yācakāya pratyākhyātā na dadāmīti vaktā | kṛpaṇasya lakṣaṇaṁ prathamaṁ pratiśrutya yo vā na dāteti ||3||

**krama-sandarbhaḥ : _na vyākhyātam._**

**viśvanāthaḥ : **niḥsattvasya lakṣaṇaṁ—pratyākhyātā niḥsattva-viśeṣasya kṛpaṇasya lakṣaṇaṁ prathamaṁ pratiśrutya yo’dātā | vā-śabdāt pratyākhyātā ||3||

—o)0(o—

**|| 8.19.4 ||**

**na santi tīrthe yudhi cārthinārthitāḥ**

**parāṅmukhā ye tv amanasvino nṛpa |**

**yuṣmat-kule yad yaśasāmalena**

**prahrāda udbhāti yathoḍupaḥ khe ||**

**śrīdharaḥ : **tīrthe dānāvasare | yad yasmin yuṣmat-kule ||4||

**krama-sandarbhaḥ : _na vyākhyātam._**

**viśvanāthaḥ : **tīrthe dānāvasare arthino brāhmaṇādi-yācakenārthitā nṛpā dāna-parāṅmukhā yudhi yuddhāvasare arthinā kṣatriyādinā arthitā yuddha-parāṅmukhā ye amanasvinaḥ anudāra-cittā nṛpās te yuṣmat-kule na santīty arthaḥ | yeṣāṁ yaśasā ||4||

—o)0(o—

**|| 8.19.5 ||**

**yato jāto hiraṇyākṣaś carann eka imāṁ mahīm |**

**prativīraṁ dig-vijaye nāvindata gadāyudhaḥ ||**

**śrīdharaḥ : **yato yasmiñ jātaḥ ||5||

**krama-sandarbhaḥ : _na vyākhyātam._**

**viśvanāthaḥ :** yato yatra kule ||5||

—o)0(o—

**|| 8.19.6 ||**

**yaṁ vinirjitya kṛcchreṇa viṣṇuḥ kṣmoddhāra āgatam |**

**ātmānaṁ jayinaṁ mene tad-vīryaṁ bhūry anusmaran ||**

**śrīdharaḥ : **kṣmoddhāre bhūmyā uddharaṇe ||6||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.19.7-8 ||**

**niśamya tad-vadhaṁ bhrātā hiraṇyakaśipuḥ purā |**

**hantuṁ bhrātṛ-haṇaṁ kruddho jagāma nilayaṁ hareḥ ||**

**tam āyāntaṁ samālokya śūla-pāṇiṁ kṛtāntavat |**

**cintayām āsa kāla-jño viṣṇur māyāvināṁ varaḥ ||**

_na katamena vyākhyātam._

—o)0(o—

**|| 8.19.9 ||**

**yato yato’haṁ tatrāsau mṛtyuḥ prāṇa-bhṛtām iva |**

**ato’ham asya hṛdayaṁ pravekṣyāmi parāg-dṛśaḥ ||**

**śrīdharaḥ : **parāg dṛśo bahir dṛṣṭeḥ ||9||

**krama-sandarbhaḥ : _na vyākhyātam._**

**viśvanāthaḥ :** yatra yatrāhaṁ yāsyāmi | tatraivāsau mām na tyakṣyatīty arthaḥ | parāgdṛśaḥ parān śatrūn añcantyaḥ prāpnuvantyo dṛśo dṛṣṭayo yasya tasya, pakṣe bahir-darśinaḥ ||9||

—o)0(o—

**|| 8.19.10 ||**

**evaṁ sa niścitya ripoḥ śarīram**

**ādhāvato nirviviśe’surendra |**

**śvāsānilāntarhita-sūkṣma-dehas**

**tat-prāṇa-randhreṇa vivigna-cetāḥ ||**

**śrīdharaḥ : **ato hṛdaye sthitaṁ māṁ na jñāsyatīty evaṁ niścitya śvāsānile’ntarhitaḥ sūkṣmo deho yasya | vivignam ati-kampitaṁ ceto yasya | akampita-citta iti vāstavo’rthaḥ ||10||

**krama-sandarbhaḥ : _na vyākhyātam._**

**viśvanāthaḥ :**ato hṛdaye sthitaṁ māṁ na jñāsyatīty evaṁ niścitya śvāsānile’ntarhitaḥ sūkṣmo deho yasya | vivignam ati-kampitaṁ ceto yasya | akampita-citta iti vāstavo’rthaḥ ||10||

—o)0(o—

**|| 8.19.11 ||**

**sa tan-niketaṁ parimṛśya śūnyam**

**apaśyamānaḥ kupito nanāda |**

**kṣmāṁ dyāṁ diśaḥ khaṁ vivarān samudrān**

**viṣṇuṁ vicinvan na dadarśa ||**

**śrīdharaḥ : **na dadarśa, antaḥ-praviṣṭatvāt ||11||

**krama-sandarbhaḥ : **sa tan-niketam iti |tasya niketaṁ svarga-sthaṁ sthāna-viśeṣam ||11||

**viśvanāthaḥ :_na vyākhyātam._**

—o)0(o—

**|| 8.19.12 ||**

**apaśyann iti hovāca mayānviṣṭam idaṁ jagat |**

**bhrātṛ-hā me gato nūnaṁ yato nāvartate pumān ||**

**śrīdharaḥ : **pumān yataḥ sakāśān nāvartate, tad brahmaiva nūnaṁ gato nitya-muktatvād iti vāstavo’rthaḥ ||12||

**krama-sandarbhaḥ : **yataḥ prapañcātītāt mahā-vaikuṇṭhāt ||12||

**viśvanāthaḥ : **yato nāvartate pumān iti mad-bhayād eva mṛta ity arthaḥ | bauddhānāṁ mate maraṇasyaiva muktitvam | tad eva tasya matam | vastutas tu yataḥ pumāṁs tad-bhakto nāvartate, tat svīya-dhāmaiva gata ity arthaḥ ||12||

—o)0(o—

**|| 8.19.13 ||**

**vairānubandha etāvān āmṛtyor iha dehinām |**

**ajñāna-prabhavo manyur ahaṁ-mānopabṛṁhitaḥ ||**

**śrīdharaḥ : **evaṁ mṛtyu-paryantam akhaṇḍaṁ viṣṇau vairaṁ yat kṛtavāṁs tad ucitam eva tasyāprati-dvandva-mahā-bala-parākramasya śūrāhaṁ māna-vijṛmbhita-krodhānubandhasya kathaṁ nāmāsau śūra-śiro-maṇir jīvann eva kātara-vad vairam upekṣitavān ity āśaṅkyāha—vairānubandha etāvān āmṛtyor bhavati | dehināṁ dehe nigūḍhābhimāna-vatāṁ śūrāṇāṁ tathā’haṁ-mānenopabṛṁhito manyuś ca bhavaty eva | yato’jñāna-prabhavaḥ, ajñāna-nivṛtteḥ prākpauruṣa-tyāgo māndyam evety arthaḥ ||13||

**krama-sandarbhaḥ : _na vyākhyātam._**

**viśvanāthaḥ : **vairānubandhaḥ khalv etāvān eva yāvān hiraṇyakaśipoḥ āmṛtyoḥ mṛtyu-paryanto viṣṇu-paryantaś ca mahā-śauryotsāha-hetuka iti bhāvaḥ | iha saṁsāre dehinām anyeṣāṁ tu manyur ajñāna-prabhavo moha-hetukaḥ krodha-viśeṣa eva tathā ahaṁ-mānaḥ ahaṁ śūra iti mano’bhimāna-mātraṁ śauryābhāve’py ātmani śaurya-mananaṁ tena upabṛṁhito vistāritaḥ vairānubandhas tv ekasya hiraṇyakaśipor evātra jagati dṛṣṭe iti bhāvaḥ ||13||

—o)0(o—

**|| 8.19.14 ||**

**pitā prahrāda-putras te tad-vidvān dvija-vatsalaḥ |**

**svam āyur dvija-liṅgebhyo devebhyo’dāt sa yācitaḥ ||**

**śrīdharaḥ : **tad evaṁ pūrvajān stutvā tat-pitaraṁ stauti—piteti | dvija-veṣa-dhāriṇo mad-vairiṇo devā ete na tu dvijā iti tad vidvān api sa yācitaḥ san svīyam āyur devebhyo dadau ||14||

**krama-sandarbhaḥ : _na vyākhyātam._**

**viśvanāthaḥ :** tava pitā virocanas tu prahlādasya putraḥ tad vidvān vairānubandhaṁ jānann api dvija-liṅgebhyo dvija-veśa-dhāribhyo devebhyaḥ svam āyur adāt | yato dvija-vatsalaḥ | teṣāṁ vairitva-jñāne’pi dvija-veśa-dhāritva eva prītimān ||14||

—o)0(o—

**|| 8.19.15 ||**

**bhavān ācaritān dharmān āsthito gṛhamedhibhiḥ |**

**brāhmaṇaiḥ pūrvajaiḥ śūrair anyaiś coddāma-kīrtibhiḥ ||**

_na katamena vyākhyātam._

—o)0(o—

**|| 8.19.16 ||**

**tasmāt tvatto mahīm īṣad vṛṇe’haṁ varadarṣabhāt |**

**padāni trīṇi daityendra sammitāni padā mama ||**

**śrīdharaḥ : **mama padā saṁmitānīti trivikrama-padābhiprāyeṇa na cānṛta-vādaḥ, tatrāpi sva-padatvān apagamāt ||16||

**krama-sandarbhaḥ : _na vyākhyātam._**

**viśvanāthaḥ :** padāni trīṇīti | tribhiḥ kramair ity upariṣṭād uktes trīn pāda-vikṣepān vyāpya yā mahī tām īṣaṇ-mātrīm iti tāvatyaiva mahyā mama parṇa-śālā bhaviṣyati | vṛttis tv ājagarī mama bhūyasy eveti bhāvo baliṁ bodhayitum iṣṭaḥ, mama padā sasmitānīti trivikrama-padābhiprāyeṇa na cānṛta-vādaḥ, tatrāpi sva-padānapagamāt ||16||

—o)0(o—

**|| 8.19.17 ||**

**nānyat te kāmaye rājan vadānyāj jagad-īśvarāt |**

**nainaḥ prāpnoti vai vidvān yāvad-artha-pratigrahaḥ ||**

**śrīdharaḥ : **yāvad artham eva pratigraho yasya saḥ ||17||

**krama-sandarbhaḥ : _na vyākhyātam._**

**viśvanāthaḥ :** yāvata arthaḥ prayojanaṁ tāvata eva pratigraho yasya saḥ | tāvata eveti pada-dvayasya vṛttāv antarbhāvaḥ | pakṣe—yāvantas tavārthās teṣāṁ sarveṣām eva pratigraho yasya sa mal-lakṣaṇo’yaṁ vidvān na enaḥ kaṣṭaṁ prāpnoti ||17||

—o)0(o—

**|| 8.19.18 ||**

**śrī-balir uvāca—**

**aho brāhmaṇa-dāyāda vācas te vṛddha-sammatāḥ |**

**tvaṁ bālo bāliśa-matiḥ svārthaṁ praty abudho yathā ||**

**śrīdharaḥ : **īśvarasyāpi yācñā-prakāraṁ coktvā baler bandhana-praśnottaratvena tasya garvātirekeṇāḍhikṣepa-prakāram āha—aho iti tribhiḥ, te vāco vṛddhānāṁ saṁmatās tvaṁ tu bālo bāliśa-matiś ca bāliśānām ajñānām iva matir yasya | ata eva svārthaṁ prati yathāvad abudhaḥ vastutas tu bāla ivābāliśa-matiś ceti cchedaḥ | svārthaṁ praty abudha iti ca bhaktānām evārthaṁ budhyase na svārtham | paripūrṇasya tava tad vyatirekeṇa svārthābhāvād ity arthaḥ |

**krama-sandarbhaḥ : **aho brāhmaṇa-dāyāda! ity-ādikaṁ tasyedṛk vaktur bandhanaṁ loka-vyavahāre’pi nāsamañjasam iti bodhanārtham | paramārthatas tu kṛpayaiva kṛteti tatra tatra sphuṭam eveti bhāvaḥ ||18||

**viśvanāthaḥ : **brāhmaṇa-dāyāda ! he vipra-sūno ! brahmaṇyatvāt brāhmaṇebhyo dāyam ā samyaktayā dadātīti vastv-arthaḥ sarasvatī-prayuktaḥ, kintu tvaṁ bālaḥ yathānyo bāliśa-matis tathaiva svārthaṁ prati tvam abudhaḥ | vastuto mahābudho bhavann apīti bhāvaḥ | vastv-arthas tu tvaṁ bhakta-vatasalatvād bhaktārtham eva buddhyase | svārthaṁ prati tu na buddhyase, iva ity abudhaḥ | paripūrṇasya tava bhakta-prayojana-vyatirekeṇa sva-prayojanābhāvād iti ||18||

—o)0(o—

**|| 8.19.19 ||**

**māṁ vacobhiḥ samārādhya lokānām ekam īśvaram |**

**pada-trayaṁ vṛṇīte yo’buddhimān dvīpa-dāśuṣam ||**

**śrīdharaḥ : **abudhatvam evāha—mām iti | dvīpasya dāśuṣaṁ dātāram | abuddhimān vastutas tu buddhimān ity eva chedaḥ ||19||

**krama-sandarbhaḥ : _na vyākhyātam._**

**viśvanāthaḥ :** yo bhavān iti śeṣaḥ | buddhimān sann api dvīpa-dāyinam ||19||

—o)0(o—

**|| 8.19.20 ||**

**na pumān mām upavrajya bhūyo yācitum arhati |**

**tasmād vṛttikarīṁ bhūmiṁ vaṭo kāmaṁ pratīccha me ||**

**śrīdharaḥ : **kāmaṁ yathecchaṁ samyak pāda-prasāraṇenety arthaḥ | ata eva tatha kariṣyati ||20||

**krama-sandarbhaḥ : **kāmaṁ yatheṣṭam iti yāvatyā vṛttiḥ siddhyati, tāvatīm ity arthaḥ ||20||

**viśvanāthaḥ :_na vyākhyātam._**

—o)0(o—

**|| 8.19.21 ||**

**śrī-bhagavān uvāca—**

**yāvanto viṣayāḥ preṣṭhās tri-lokyām ajitendriyam |**

**na śaknuvanti te sarve pratipūrayituṁ nṛpa ||**

**śrīdharaḥ : **punar api nispṛhatvam evāviṣkurvann āha—yāvanta iti saptabhiḥ ||21||

**krama-sandarbhaḥ : _na vyākhyātam._**

**viśvanāthaḥ :** santuṣṭaṁ mām etāvataiva dānena pūraya | na hy asantuṣṭaṁ tvam api pūrayitum samartho’sīty āha yāvanta iti ||21||

—o)0(o—

**|| 8.19.22 ||**

**tribhiḥ kramair asantuṣṭo dvīpenāpi na pūryate |**

**nava-varṣa-sametena sapta-dvīpa-varecchayā ||**

**śrīdharaḥ : **nava-varṣa-sametena dvīpenāpi saptānāṁ dvīpa-varāṇām icchayā ||22||

**krama-sandarbhaḥ : _na vyākhyātam._**

**viśvanāthaḥ :**nava-varṣa-sametenāpi dvīpa-varāṇām icchayā ||22||

—o)0(o—

**|| 8.19.23 ||**

**sapta-dvīpādhipatayo nṛpā vaiṇya-gayādayaḥ |**

**arthaiḥ kāmair gatā nāntaṁ tṛṣṇāyā iti naḥ śrutam ||**

**śrīdharaḥ : **tṛṣṇāyā antaṁ na gatā ity asmābhiḥ śrutam ||23||

**krama-sandarbhaḥ, viśvanāthaḥ :_ na vyākhyātam._**

—o)0(o—

**|| 8.19.24 ||**

**yadṛcchayopapannena santuṣṭo vartate sukham |**

**nāsantuṣṭas tribhir lokair ajitātmopasāditaiḥ ||**

**śrīdharaḥ : **asantuṣṭa-prāptais tribhir lokair api na sukhaṁ vartate ||24||

**krama-sandarbhaḥ : _na vyākhyātam._**

**viśvanāthaḥ :** ajitātmā ajitendriyaḥ | upasāditaiḥ prāptaiḥ ||24||

—o)0(o—

**|| 8.19.25 ||**

**puṁso’yaṁ saṁsṛter hetur asantoṣo’rtha-kāmayoḥ |**

**yadṛcchayopapannena santoṣo muktaye smṛtaḥ ||**

_na katamenāpi vyākhyātam._

—o)0(o—

**|| 8.19.26 ||**

**yadṛcchā-lābha-tuṣṭasya tejo viprasya vardhate |**

**tat praśāmyaty asantoṣād ambhasevāśuśukṣaṇiḥ ||**

**śrīdharaḥ, viśvanāthaḥ : **āśuśukṣaṇir agniḥ ||26||

**krama-sandarbhaḥ : _na vyākhyātam._**

—o)0(o—

**|| 8.19.27 ||**

**tasmāt trīṇi padāny eva vṛṇe tvad varadarṣabhāt |**

**etāvataiva siddho’haṁ vittaṁ yāvat prayojanam ||**

**śrīdharaḥ : **siddho’haṁ kṛtārthaḥ | etāvataiva sarvasvāpahāra-siddher iti gūḍho’bhiprāyāḥ | tad evāha—vittaṁ hi yāvat prayojanam eva sukham | adhikasya kleśāvahatvād ity arthaḥ ||27||

**krama-sandarbhaḥ : _na vyākhyātam._**

**viśvanāthaḥ :** siddho’haṁ kṛtārtha ity etāvataiva sarvasvāpahāra-siddhir iti gūḍho’bhiprāyaḥ | yāvat yat-pramāṇakaṁ vittaṁ prayojanakaṁ bhavet tāvad eva grāhyam ity arthaḥ ||27||

—o)0(o—

**|| 8.19.28 ||**

**śrī-śuka uvāca—**

**ity uktaḥ sa hasann āha vāñchātaḥ pratigṛhyatām |**

**vāmanāya mahīṁ dātuṁ jagrāha jala-bhājanam ||**

_na katamenāpi vyākhyātam._

—o)0(o—

**|| 8.19.29 ||**

**viṣṇave kṣmāṁ pradāsyantam uśanā asureśvaram |**

**jānaṁś cikīrṣitaṁ viṣṇoḥ śiṣyaṁ prāha vidāṁ varaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** vidāṁ vara iti vāmanasya parokṣaṁ prāhety arthaḥ ||29||

—o)0(o—

**|| 8.19.30 ||**

**śrī-śukra uvāca—**

**eṣa vairocane sākṣād bhagavān viṣṇur avyayaḥ |**

**kaśyapād aditer jāto devānāṁ kārya-sādhakaḥ ||**

_na katamenāpi vyākhyātam._

—o)0(o—

**|| 8.19.31 ||**

**pratiśrutaṁ tvayaitasmai yad anartham ajānatā |**

**na sādhu manye daityānāṁ mahān upagato’nayaḥ ||**

**śrīdharaḥ : **anayo’nyāyaḥ ||31|| 

**krama-sandarbhaḥ : _na vyākhyātam._**

**viśvanāthaḥ :** upagataḥ prāptaḥ ||31||

—o)0(o—

**|| 8.19.32 ||**

**eṣa te sthānam aiśvaryaṁ śriyaṁ tejo yaśaḥ śrutam |**

**dāsyaty ācchidya śakrāya māyā-māṇavako hariḥ ||**

**śrīdharaḥ : **anyāyam evāha—eṣa iti ||32||

**krama-sandarbhaḥ : _na vyākhyātam._**

**viśvanāthaḥ :** hariḥ sarvasvaṁ hariṣyatīty arthaḥ | manaḥ-paryantaṁ ca iti vāstavaḥ ||32||

—o)0(o—

**|| 8.19.33 ||**

**tribhiḥ kramair imāl lokān viśva-kāyaḥ kramiṣyati |**

**sarvasvaṁ viṣṇave dattvā mūḍha vartiṣyase katham ||**

**śrīdharaḥ : **nanu mayā pada-trayam eva pratiśrutaṁ, nādhikam ? tatrāha—tribhir iti | kramatām iti cet tatrāha—sarvasvam iti ||33||

**krama-sandarbhaḥ : _na vyākhyātam._**

**viśvanāthaḥ :**nanu mayā pada-trayam eva pratiśrutaṁ, nādhikam ? tatrāha—tribhir iti | kramaiḥ pāda-vinyāsaiḥ, kramatām iti cet, tatrāha—sarvasvam iti ||33||

—o)0(o—

**|| 8.19.34 ||**

**kramato gāṁ padaikena dvitīyena divaṁ vibhoḥ |**

**khaṁ ca kāyena mahatā tārtīyasya kuto gatiḥ ||**

**śrīdharaḥ : **tathāpi pratiśrutaṁ saṁpādanīyam eveti cet tatrāha—kramata iti dvābhyām | ekena padā pāda-nyāsena bhūmiṁ kramamāṇasyety arthaḥ | tārtīyasya tṛtīya-pāda-nyāsasya ||34||

**krama-sandarbhaḥ : _na vyākhyātam._**

**viśvanāthaḥ : **pratiśrutaṁ kathaṁ na saṁpādanīyam ? iti cet, tatra sarvasve datte’pi tad evaṁ pratiśrutaṁ na sampatsyate, ity āha dvābhyām | kramataḥ kramamānasya tārtīyasya tṛtīyasya | yad vā, tārtīyasya tṛtīya-sambandhinaḥ tṛtīya-pada-kramasya vastunaḥ kuto heto gatiḥ prāptis te bhaviṣyatīty arthaḥ ||34||

—o)0(o—

**|| 8.19.35 ||**

**niṣṭhāṁ te narake manye hy apradātuḥ pratiśrutam |**

**pratiśrutasya yo’nīśaḥ pratipādayituṁ bhavān ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** niṣṭhāṁ nitarāṁ sthitiṁ pratipādayitum pratipādane ity arthaḥ | tena sarvasva-dāne’pi narakasyāvaśyakatvaṁ ced varaṁ sarvasvādānam eva bhadram aihika-bhoga-siddhy-artham iti bhāvaḥ ||35||

—o)0(o—

**|| 8.19.36 ||**

**na tad dānaṁ praśaṁsanti yena vṛttir vipadyate |**

**dānaṁ yajñas tapaḥ karma loke vṛttimato yataḥ ||**

**śrīdharaḥ : **tathāpi sarvasva-dānāt kīrtis tāvad bhaviṣyati ? iti cet, tatrāha—na tad dānam iti | tapaś cittaikāgryam | karma pūrtam ||36||

**krama-sandarbhaḥ : _na vyākhyātam._**

**viśvanāthaḥ :** tad api yathā-śakti pratiśrutaṁ kathaṁ na dāsyāmi ? iti cet, tatrāha—neti | tapaś cittaikāgryam ||36||

—o)0(o—

**|| 8.19.37 ||**

**dharmāya yaśase’rthāya kāmāya sva-janāya ca |**

**pañcadhā vibhajan vittam ihāmutra ca modate ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** dānādāv api śāstrīyā vyavasthā vartate ity āha—dṛśhāyeti ||37||

—o)0(o—

**|| 8.19.38 ||**

**atrāpi bahvṛcair gītaṁ śṛṇu me’sura-sattama |**

**satyam om iti yat proktaṁ yan nety āhānṛtaṁ hi tat ||**

**śrīdharaḥ : **nanu tarhi pratiśrutya neti katham anṛtaṁ vācyam ? tathāha—atrāpīti sārdhaiḥ ṣaḍbhiḥ | atrāpi satyānṛta-vyavasthāyām | bahv-ṛca-śrutyā hi prathamam—om iti satyaṁ nety anṛtam ity-ādinā satyānṛtayor lakṣaṇa-pūrvakaṁ stuti-nindābhyāṁ satyaṁ vihitam anṛtaṁ ca niṣiddham | anantaraṁ ca—parāg vā etad rik rama-kṣaram ity-ādinā satye doṣān anṛte ca guṇān uktvā, tasmāt kāla eva dadyāt kāle na dadyāt tat satyānṛte mithunī-karoti ity upasaṁhāreṇa vṛtti-saṅkaṭādiṣv anṛtam apy anujñātam, tam imaṁ śruty-arthaṁ darśayann āha—om ity aṅgī-kāreṇa yat proktaṁ tat satyam | neti yad āha tad evānṛtam ||38||

**krama-sandarbhaḥ : _na vyākhyātam._**

**viśvanāthaḥ : **nanu deya-dravya-sattve’py anyan me nāstīty anṛta-vacanaṁ vinā mama katham adānam upapadyatām ? tatrāha sārdhaiḥ ṣaḍbhiḥ | atrāpi satyānṛta-vyavasthāyām om ity aṅgīkāreṇa yat proktaṁ, tat satyaṁ neti, yad āha tad evānṛtam | om iti satyaṁ nety anṛtam iti śruteḥ ||38||

—o)0(o—

**|| 8.19.39 ||**

**satyaṁ puṣpa-phalaṁ vidyād ātma-vṛkṣasya gīyate |**

**vṛkṣe’jīvati tan na syād anṛtaṁ mūlam ātmanaḥ ||**

**śrīdharaḥ : **tat tu satyam īṣad anṛtaṁ vinā na siddhyatīty āśayenāha—satyaṁ puṣpa-phalaṁ vidyāj jānīyāt | ātma-vṛkṣasya deha-rūpasya vṛkṣasya | kutaḥ ? gīyate śrutyocyate ity arthaḥ | pāṭhāntaraṁ tu sugamam | yady api śrutyā vācaḥ satyaṁ puṣpa-phalaṁ cety uktaṁ tathāpi vāco deha-nirvāhādhīnatvād ātma-vṛkṣasyeti prastutānusāreṇoktam | bhavatu puṣpa-phala-sthānīyaṁ satyaṁ, tataḥ kim ata āha—vṛkṣe dehe ajīvati tat puṣpa-phalaṁ na syāt | sā na syāt iti pāṭhe śruty-uktāyā vācaḥ parā-marśaḥ | dehaś cānṛtena rakṣaṇīya ity āha—anṛtaṁ tvātmano dehasya mūlam ||39||

**krama-sandarbhaḥ : _na vyākhyātam._**

**viśvanāthaḥ : **tat tu satyam īṣad anṛtaṁ vinā na siddhyatīty āśayenāha—satyam iti | ātma-vṛkṣasya deha-rūpa-vṛkṣasya satyaṁ puṣpa-phalaṁ vidyāt | gīyate iti śruti-kartṛkaṁ gānam ity arthaḥ | tat vṛkṣe’jīvati na syāt, tasmād vṛkṣo yena jīvati, tatra prayatanīyam iti bhāvaḥ | tad evāha—anṛtaṁ tena sarvathaivānṛtābhāve deho na jīvatīty arthaḥ ||39||

—o)0(o—

**|| 8.19.40 ||**

**tad yathā vṛkṣa unmūlaḥ śuṣyaty udvartate’cirāt |**

**evaṁ naṣṭānṛtaḥ sadya ātmā śuṣyen na saṁśayaḥ ||**

**śrīdharaḥ : **etad eva dṛṣṭāntena spaṣṭayati, tad yathā vṛkṣa utpāṭita-mūlaḥ śuṣyaty acirād evodvartate patati ca, evaṁ naṣṭam anṛtaṁ yasya sa ātmā dehaḥ śuṣyet | yady api ca śrutyā, evam evānṛtaṁ vadann ātmānam āvirmūlaṁ karoti ity evaṁ nindayānṛtaṁ niṣiddhaṁ, tathāpy upasaṁhārānusāreṇa tat kevalānṛta-viṣayam ity abhipretyaivaṁ vyākhyātam | dayeta tv etena iti ca tayaivokteḥ | tathā ca śrutiḥ—


    om iti satyaṁ nety anṛtaṁ tad etat puṣpaṁ phalaṁ vāco yat satyaṁ sa heśvaro yaśasvī kalyāṇa-kīrtir bhavitā puṣpaṁ hi phalaṁ vācaḥ satyaṁ vadaty athaitan mūlam vāco yad anṛtaṁ tad yathā vṛkṣa āvirmūlaḥ śuṣyati sa udvartata evam evānṛtaṁ vadann āvirmūlam ātmānaṁ karoti sa śuṣyati sa udvartate tasmād anṛtaṁ na vaded dayeta tv etenaiti |

etenānena tv anṛtena dayeta saṅkaṭeṣv ātmānaṁ rakṣed iti śruty-arthaḥ ||40||

**krama-sandarbhaḥ : _na vyākhyātam._**

**viśvanāthaḥ :**tat tasmāt yathā vṛkṣa utpāṭita-mūlaḥ śuṣyati, acirād udvartate vartanād udgacchati naṣṭo bhavati ca, evam eva naṣṭānṛtaḥ sarvathaiva anṛta-rahito dehaḥ śuṣyed ity arthaḥ | tathā ca śrutiḥ—


    om iti satyaṁ nety anṛtaṁ tad etat puṣpaṁ phalaṁ vāco yat satyaṁ sa heśvaro yaśasvī kalyāṇa-kīrtir bhavitā | puṣpaṁ hi phalaṁ vācaḥ satyaṁ vadaty athaitan mūlam vāco yad anṛtaṁ tad yathā vṛkṣa āvirmūlaḥ śuṣyati, sa udvartata, evam evānṛtaṁ vadann āvirmūlam ātmānaṁ karoti, sa śuṣyati, sa udvartate, tasmād anṛtaṁ na vaded dayeta tv etenaiti |

vāca iti vāg-upalakṣitasya dehasyety arthaḥ | anṛtaṁ vadann iti prakaṭīkṛtyeti śeṣaḥ | mūlaṁ yathā āviṣkṛtam eva śuṣyati, na tu guptam | tasmāt iti tasmād dhetor api anṛtaṁ na vadet, kintu dayeta tv etena iti etena anena tu anṛtena dayeta saṅkaṭeṣv ātmānaṁ rakṣed iti śruty-arthaḥ ||40||

—o)0(o—

**|| 8.19.41 ||**

**parāg riktam apūrṇaṁ vā akṣaraṁ yat tad om iti |**

**yat kiñcid om iti brūyāt tena ricyeta vai pumān |**

**bhikṣave sarvam oṁ kurvan nālaṁ kāmena cātmane ||**

**śrīdharaḥ : **sarvathā satya-vacanena deho na nirvahed iti sphuṭī-kartuṁ saty asya doṣān anṛtasya guṇān āha—parāg iti dvābhyām | yad om ity akṣaraṁ tat parāk dūre’rthaṁ gṛhītva’ñcatīti parāk riktam iti śruti-padasya vyākhyānam apūrṇaṁ vai iti | tat tasmād arthine yat kiñcid om iti dāsyāmīti brūyāt, tena ricyeta nyūno bhavet | kiṁ ca, bhikṣave sarvam oṁ kurvan dāsyāmīty aṅgī-kurvann ātmane kāmena nālaṁ paryāpto na bhavati | tasya bhogo na sidhyatīty arthaḥ | tathā ca śrutiḥ—


    parāg vā etad riktam akṣaraṁ yad etad om iti tad yat kiṁ ca, om ity āhātraivāsmai tad ricyate sa yat sa sarvam oṁ kuryāt ricyād ātmānaṁ sa kāmebhyo nālaṁ syātiti ||41||

**krama-sandarbhaḥ : **śruti-padārtham āha—parāg iti | śruti-tātparyārtham āha—tad yad iti ||41||

**viśvanāthaḥ : **sarvathā satya-vacanena deho na nirvahed iti sphuṭī-kartuṁ satyasya doṣān anṛtasya guṇān āha—parāg iti dvābhyām | yad om ity akṣaraṁ tat parāk dūre’rthaṁ gṛhītva’ñcatīti parāk riktam iti śruti-padasya vyākhyānam apūrṇaṁ vai iti | tat tasmād arthine yat kiñcid om iti dāsyāmīti brūyāt, tenaiva ricyeta, na tu sarveṇaiva vittena nyūno bhavati | bhikṣave sarvam oṁ kurvan dāsyāmīty aṅgīkurvann ātmane ātmārthaḥ kāmena bhogena nālaṁ paryāpto na bhavati | tasya bhogo na siddhyatīty arthaḥ | tathā ca śrutiḥ—


    parāg vā etad riktam akṣaraṁ yad etad om iti tad yat kiṁ ca, om ity āhātraivāsmai tad ricyate sa yat sa sarvam oṁ kuryāt ricyād ātmānaṁ sa kāmebhyo nālaṁ syātiti ||41||

—o)0(o—

**|| 8.19.42 ||**

**athaitat pūrṇam abhyātmaṁ yac ca nety anṛtaṁ vacaḥ |**

**sarvaṁ nety anṛtaṁ brūyāt sa duṣkīrtiḥ śvasan mṛtaḥ ||**

**śrīdharaḥ : **neti yad anṛtaṁ vaca etat pūrṇam artha-vyayābhāvāt | abhyātmaṁ ceti ca-kārānvayaḥ | ātmano’bhimukham anyasyārtham ākarṣatīty abhyātmam | yo hi nityaṁ mama kiñcid api nāsti sīdāmīti brūte sa hi tenānṛtena pareṣām arthānākarṣatīti prasiddham | 

nanu tarhīdam anṛtam eva sarvadā sevyaṁ syān nety āha—sarvam iti | tathā ca śrutiḥ—


    athaitat pūrṇam abhyātmaṁ yan neti sa yat sarvaṁ neti brūyāt pāpikāsya kīrtir jāyeta sainaṁ tatraiva hanyāt || iti ||42||

**krama-sandarbhaḥ : **sarvam ity ardhakam ||42||

**viśvanāthaḥ : **neti yad anṛtaṁ vaca etat pūrṇam artha-vyayābhāvāt | abhyātmaṁ ca ātmano’bhimukham anyasyārtham ānayatīty abhyātmam | yo hi nityaṁ mama kiñcid api nāsti sīdāmīti brūte, sa hi tenānṛtena pareṣām arthān ākarṣatīti prasiddham | 

nanu tarhīdam anṛtam amṛtam ivātiśayena sevyam astu nety āha—sarvam iti | tathā ca śrutiḥ—


    athaitat pūrṇam abhyātmaṁ yan neti sa yat sarvaṁ neti brūyāt, pāpikāsya kīrtir jāyeta, sainaṁ tatraiva hanyāt || iti ||42||

—o)0(o—

**|| 8.19.43 ||**

**strīṣu narma-vivāhe ca vṛtty-arthe prāṇa-saṅkaṭe |**

**go-brāhmaṇārthe hiṁsāyāṁ nānṛtaṁ syāj jugupsitam ||**

**śrīdharaḥ : **ato vṛtti-saṅkaṭādiṣv anṛtaṁ na doṣāyety upasaṁharati, strīṣu protsāhanena vaśī-karaṇe, narmaṇi parihāse, vivāhe ca varādi-stutau, gavāṁ brāhmaṇānāṁ ca hitārtham, hiṁsāyāṁ ca kasyacit prāptāyām | tathā ca yājñavalkyaḥ—varṇināṁ hi vadho yatra tatra sākṣye’nṛtaṁ vadet iti | tathā ca śrutiḥ—tasmāt kāla eva dadyāt kāle na dadyāt tat satyānṛte mithunī-karoti iti ||43||

**krama-sandarbhaḥ : **tad evam aṅgīkārānaṅgīkāri-lakṣaṇe pāribhāṣike satyānṛte āsātāṁ prasiddhe’pi, te kvacit kvacid viparīta-phalade ity āha—strīṣv iti | atra stry-ādiṣu caturṣu svena dharmataḥ prāpteṣv iti gamyaṁ, prāṇa-saṅkaṭe svīye satīti gamyate | go-brāhmaṇārthe tat-taj-jāti-mātra-vṛtty-ādi-lopa-prāpta ity arthaḥ | tad etad eva vaiṣṇavānām apy upalakṣaṇaṁ gamyam | hiṁsāyām api hite prāṇi-mātra-ghāte’pīty arthaḥ | nānṛtaṁ syāj jugupsitam iti, kintu kvacit tat-tad-ghātakaṁ satyam eva jugupsitam ity arthaḥ ||43||

**viśvanāthaḥ : **ato vṛtti-saṅkaṭādiṣv anṛtaṁ na doṣāyety upasaṁharati | strīṣu protsāhanena vaśīkāre, narmaṇi yatra kvāpi parihāse, vivāhe varādi-stutau, gavāṁ brāhmaṇānāṁ ca hitārthe, hiṁsāyāṁ kasyacit prāptāyām | tathā ca yājñavalkyaḥ—varṇināṁ hi vadho yatra tatra sākṣy anṛtaṁ vadet iti | tathā ca śrutiḥ—tasmāt kāla eva dadyāt kāle na dadyāt tat satyānṛte mithunī-karoti iti ||43||

—o)0(o—

iti sārārtha-darśinyāṁ harṣiṇyāṁ bhakta-cetasām |

ūnaviṁśo’dhyāyo’ṣṭame saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ navama-skandhe 


    vāmana-carite ūnaviṁśo’dhyāyaḥ |

|| 8.19 ||

—o)0(o—

(8.20)


### atha viṁśo’dhyāyaḥ


## viśva-rūpa-darśanam 

**|| 8.20.1 || **

**śrī-śuka uvāca—**

**balir evaṁ gṛha-patiḥ kulācāryeṇa bhāṣitaḥ**

**tūṣṇīṁ bhūtvā kṣaṇaṁ rājann uvācāvahito gurum ||**

**śrīdharaḥ :**

viṁśe tv anṛta-bhīto’sau jñātvāpi kapaṭaṁ hareḥ |

dadāv eva tato viṣṇuḥ sahasā’vardhatādbhutam ||1||

**krama-sandarbhaḥ : _na vyākhyātam._**

**viśvanāthaḥ :**

viṁśe jñātvārthinaṁ viṣṇum avajñāya guror vacaḥ 

dadau harṣād baliḥ so’pi prāptyā harṣād ivaidhata ||

kṣaṇaṁ tūṣṇīm iti bhagavad-icchā-prātikūlye kuto guror gurutvam ato’syājñā-laṅghane na doṣa iti niścikāyeti bhāvaḥ ||1||

—o)0(o**—**

**|| 8.20.2 ||**

**śrī-balir uvāca—**

**satyaṁ bhagavatā proktaṁ dharmo’yaṁ gṛha-medhinām |**

**arthaṁ kāmaṁ yaśo vṛttiṁ yo na bādheta karhicit ||**

**śrīdharaḥ : **bhagavatā tvayā proktaṁ satyam | kiṁ tat ? yo’rtha-kāmādikaṁ na bādheta, sa hi gṛha-medhināṁ dharma iti ||2||

**krama-sandarbhaḥ :_na vyākhyātam._**

**viśvanāthaḥ :** arthādikaṁ na bādheteti tena viprasyaitādṛśa-prlambanād dharmaṁ bādhetaiva | bhaktaṁ tu bhajanīyasya bhagavato jñātasyāpi pralambhanād bādheta tamam iti bhāvaḥ ||2||

**—**o)0(o—

**|| 8.20.3 ||**

**sa cāhaṁ vitta-lobhena pratyācakṣe kathaṁ dvijam |**

**pratiśrutya dadāmīti prāhrādiḥ kitavo yathā ||**

**śrīdharaḥ :_na vyākhyātam._**

**krama-sandarbhaḥ : **kathaṁ pratyācakṣe nirākaromi ||3||

**viśvanāthaḥ :** prāhlādir iti prahlāda-pautrasya mama bhagavad-ānukūlyam eva sva-dharma iti gūḍho’bhiprāyaḥ | tena prahlādenāsyaṇtaḥkaraṇe kṛpayā bhakti-bījaṁ pūrvam uptam eva, samprati tu śrī-vāmana-deva-kṛpayā prāptena premṇā siddha evābhūt | yad uktaṁ—kṛpā-siddho yajña-patnī vairocani-śukādayaḥ iti ||3||

—o)0(o**—**

**|| 8.20.4 || **

**na hy asatyāt paro’dharma iti hovāca bhūr iyam |**

**sarvaṁ soḍhum alaṁ manye ṛte’līka-paraṁ naram ||**

_na katamenāpi vyākhyātam._

—o)0(o**—**

**|| 8.20.5 || **

**nāhaṁ bibhemi nirayān nādhanyād asukhārṇavāt |**

**na sthāna-cyavanān mṛtyor yathā vipra-pralambhanāt ||**

**śrīdharaḥ : **nanv apratyākhyāne doṣā uktās tatrāha, nāham iti | adhanyād dāridryān mṛtyor api ||5||

**krama-sandarbhaḥ : _na vyākhyātam._**

**viśvanāthaḥ : **adhanyād dāridryāt ||5||

—o)0(o**—**

**|| 8.20.6 || **

**yad yad dhāsyati loke’smin samparetaṁ dhanādikam |**

**tasya tyāge nimittaṁ kiṁ vipras tuṣyen na tena cet ||**

**śrīdharaḥ :** yad yad dhanādikaṁ, tat sarvaṁ saṁparetaṁ mṛtaṁ puruṣaṁ hāsyati tyakṣyaty eva | tat kim iti jīvataiva svayaṁ na deyam ? iti bhāvaḥ | tathāpi tāvad vṛtti-saṅkaṭa-parihārārtham ardhaṁ dīyatām ? iti cet tatrāha—tasyeti | vipraś cet tenārthena dattenāpi na tuṣyet, tarhi tasyārthasya tyāge dāne kiṁ-nimittam ? na kiñcit | yācitād alpasya dāne viprasyāsantoṣeṇa dānaṁ vyartham eva syāt, atas tad-yācitaṁ sarvaṁ deyaṁ na kiñcid iti bhāvaḥ ||6||

**krama-sandarbhaḥ : _na vyākhyātam._**

**viśvanāthaḥ : **yad yad dhanādikaṁ kartṛ, saṁparetaṁ mṛtaṁ hāsyati tyakṣyaty eva | tena tvad-ājñayā kiñcin-mātreṇa dattena vipraś cen na tuṣyati, tarhi tasya tāvan-mātrasya tyāge kiṁ-nimittaṁ phalam ? ataḥ sarvam eva vittam etat-prīty-arthaṁ mayā dāsyata eveti bhāvaḥ | atra sveṣṭa-devaṁ viṣṇuṁ jñātvāpi pravṛddha-bhakty-uttha-sambhrama-praṇati-stuty-ādy-akaraṇaṁ śukrācāryasyāsurāṇāṁ ca duḥkhābhāvārtham eva jñeyam | ata eva vipra-śabda-prayogo bhāva-gopanārtha eva jñeyaḥ ||6||

—o)0(o**—**

**|| 8.20.7 || **

**śreyaḥ kurvanti bhūtānāṁ sādhavo dustyajāsubhiḥ |**

**dadhyaṅ-śibi-prabhṛtayaḥ ko vikalpo dharādiṣu ||**

**śrīdharaḥ :** tarhi na deyam eva ? iti cet, tatrāha—śreya iti | dustyajair asubhir api | ko vikalpo vicāraḥ ? ||7||

**krama-sandarbhaḥ : _na vyākhyātam._**

**viśvanāthaḥ : **tvaṁ sarvasvam eva ditsasīty atrārthe pūrva ācāraḥ pradarśyatām iti cet, tatrāha—śreya iti | bhūtānām api śreyaḥ, kim uta sva-gṛham āgatasya viṣṇoḥ ? asubhir ahantāpsadair api | dharādiṣu mamatāspadeṣu ko vikalpaḥ, dāsye na vā dāsye ity-ādy-ātmakaḥ ? api tu naiva vikalpaḥ, kintu dāsyāmy eveti niścaya eveti bhāvaḥ ||7||

—o)0(o**—**

**|| 8.20.8 || **

**yair iyaṁ bubhuje brahman daityendrair anivartibhiḥ |**

**teṣāṁ kālo’grasīl lokān na yaśo’dhigataṁ bhuvi ||**

**śrīdharaḥ : **yair daityendrair yuddhe’nivartibhir iyaṁ bhūr bubhuje upabhuktā | teṣām iha lokān para-lokāś ca bhogān iti vā | kālo’grasīt saṁhṛtavān, na tu bhuvi tair adhigataṁ prāptaṁ yaśo’grasīt | ataḥ kīrtir eva sādhyā nānyad iti bhāvaḥ ||8||

**krama-sandarbhaḥ :_na vyākhyātam._**

**viśvanāthaḥ :** sva-kṛtyādikam anapekṣya naśvara-bhogārtham eva na dātavyam iti mataṁ tu nāsmākam abhimatam ity āha—yair iti | yuddhe’nivṛttibhiḥ | iyaṁ bhūḥ teṣāṁ lokān aihikān pāratrikāṁś ca kālo’grasīt nāśayāñcakāra, lokān lokottha-bhogān iti vā | na tu bhuvi tair adhigataṁ prāptaṁ yaśo’grasīt | ataḥ kīrtir eva sādhyā nānyad iti bhāvo’pi śukrādy-anurodhenaiva jñāpitaḥ | vastutas tu tasya kīrtādy-apekṣāpi manasi nāsti śuddha-bhaktatvād iti bhāvaḥ ||8||

—o)0(o**—**

**|| 8.20.9 || **

**sulabhā yudhi viprarṣe hy anivṛttās tanu-tyajaḥ |**

**na tathā tīrtha āyāte śraddhayā ye dhana-tyajaḥ ||**

**śrīdharaḥ : **deha-tyāgād api dhana-tyāge kīrtir bhavatīty āha**—**sulabhā iti | tanuṁ tyajantīti tanu-tyajaḥ | tīrthe pātre | ato’tiduṣkaro dhana-tyāga eva mayā kārya iti bhāvaḥ ||9||

**krama-sandarbhaḥ : **tarhi yuddhenaiva prāṇās tyajyantām ? tatrāha—sulabheti | yadyapi dhanādy-apekṣayā prāṇā antaraṅgāḥ, tathāpi mohāt sarva eva dhanāder evāntaraṅgatvaṁ manyanta iti bhāvaḥ ||9||

**viśvanāthaḥ :** kiṁ ca, yuddhe nivṛtti-rahitebhyo’pi dāne nivṛtti-rahitāḥ adhika-yaśasvina ity āha—sulabhā iti tīrthe sampradāne | atas tanu-tyāgād api dhana-tyāgo duṣkaraḥ, sa eva mayā kartavya iti bhāvaḥ ||9||

—o)0(o**—**

**|| 8.20.10 || **

**manasvinaḥ kāruṇikasya śobhanaṁ**

**yad arthi-kāmopanayena durgatiḥ |**

**kutaḥ punar brahma-vidāṁ bhavādṛśāṁ**

**tato vaṭor asya dadāmi vāñchitam ||**

**śrīdharaḥ : **tarhi nirdhanatvena dainyaṁ syād iti cet, tatrāha—manasvina iti | yādṛśa-tādṛśānām apy arthināṁ kāmopanayena kāma-pūraṇena durgatir dainyam iti yat tac chobhanaṁ bhadram eva | bhavādṛśānāṁ tu kāmopanayena durgatiḥ śobhanam iti kiṁ punar vaktavyam ? ity arthaḥ ||10||

**krama-sandarbhaḥ :_na vyākhyātam._**

**viśvanāthaḥ :** nanu tarhi tava dāridryaṁ bhaviṣyati ? iti, tatrāha—manasvino dāna-vīrasya śobhanam etad eva yad arthināṁ yācakānāṁ yādṛśa-tādṛśānām api kāmopanayane kāma-pūraṇena durgatir dāridryam | daridro durgatāv iti durgati-dāridryayos tulyathārthatvāt bhavādṛśānāṁ tu kāmopanayena durgatiḥ śobhanam iti kiṁ punar vaktavyam ity arthaḥ ||10||

—o)0(o**—**

**|| 8.20.11 || **

**yajanti yajñaṁ kratubhir yam ādṛtā**

**bhavanta āmnāya-vidhāna-kovidāḥ |**

**sa eva viṣṇur varado’stu vā paro**

**dāsyāmy amuṣmai kṣitim īpsitāṁ mune ||**

**śrīdharaḥ, viśvanāthaḥ : **nanu nāyaṁ baṭuḥ, kintu viṣṇus tava śatrur ity uktaṁ, tarhi sutarām eva dāsyāmi ity āha—yajantīti | paraḥ śatrur vāstu ||11||

**krama-sandarbhaḥ :_na vyākhyātam._**

—o)0(o**—**

**|| 8.20.12 || **

**yadyapy asāv adharmeṇa māṁ badhnīyād anāgasam |**

**tathāpy enaṁ na hiṁsiṣye bhītaṁ brahma-tanuṁ ripum ||**

**madhvaḥ :** balir apy asurāveśāt stuvann api janārdanam |


    ākṣipaty antarā kvāpi prahlādo nitya-bhaktimān || iti brahmāṇḍe ||10||[^93]

**śrīdharaḥ :_na vyākhyātam._**

**krama-sandarbhaḥ : **śukram anujñāpanārtham eva santoṣayann āha—yadīti dvābhyām | vāstavārthas tu tair darśitaḥ | śirasi padārpaṇa-prārthanānantaram eva hi tādṛśī bhaktir jāteti bhakti-rasābhāsatve samādhānaṁ ca ||12||

**viśvanāthaḥ :** bhītam iti viṣṇutve’pi brāhmaṇa-tanutva-hetukaṁ bhayam asyāvaśyambhāvīti bhāvaḥ ||12||

—o)0(o**—**

**|| 8.20.13 || **

**eṣa vā uttamaśloko na jihāsati yad yaśaḥ |**

**hatvā maināṁ hared yuddhe śayīta nihato mayā ||**

**śrīdharaḥ : **yad yadi yaśo na jihāsati tarhi yuddhe’yaṁ māṁ hatvaināṁ bhūmiṁ harec chayīta vā | samyag jñātaḥ san mama citte śayīteti vāstavo’rthaḥ ||13||

**krama-sandarbhaḥ : **bhītatvam eva darśayati—eṣa iti ||13||

**viśvanāthaḥ :** eṣa vai niścitam uttama-śloka eva yad yasmāt sva-yaśo na jihāsati ato bhūmir na dātavyeti mayokte yācñā-bhaṅga-parābhavam asahamānenānena, tarhi yuddhaṁ dehīti prārthite com ity uktavati sati yuddhe māṁ hatvā enāṁ bhūmiṁ hared eva |

nanu mahā-vīrāt tvatto’sya parābhavo’pi sambhaved iti cet, tatrāha—śayīteti | mayā nihato yuddhe śayīteti kākuḥ | naiva śayīta viṣṇor avadhyatvād iti bhāvaḥ | yad vā, nety asyāvṛttyā asmad-arthe niṣedhārthe ca vartanād vināpi kākvā saṅgatiḥ ||13||

—o)0(o**—**

**|| 8.20.14 || **

**śrī-śuka uvāca—**

**evam aśraddhitaṁ śiṣyam anādeśa-karaṁ guruḥ |**

**śaśāpa daiva-prahitaḥ satya-sandhaṁ manasvinam ||**

**śrīdharaḥ : **aśraddhitam ajāta-śraddham ||14||

**krama-sandarbhaḥ :_na vyākhyātam._**

**viśvanāthaḥ :** aśraddhā sañjātāsyety aśraddhitam | daivena bhagavat-prema-sukha-pratikūla-prācīnāparādhotthenābhāgyena prerita-buddhiḥ satya-pratijñam uttama-manaskam ||14||

—o)0(o**—**

**|| 8.20.15 || **

**dṛḍhaṁ paṇḍita-māny ajñaḥ stabdho’sy asmad-upekṣayā |**

**mac-chāsanātigo yas tvam acirād bhraśyase śriyaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** paṇḍita-mānī paṇḍitānāṁ mānanīyaḥ | na vidyate jño yasmāt saḥ | asmad-upekṣayā asmat-kartṛkayā upekṣayāpi stabdhaḥ | bhayābhāvād anamraḥ | mac-chāsanam atikramya gacchasi viṣṇum iti bhāvaḥ | tasmāt na cirād api śriyo bhraśyase | bhagavad-dattāṁ nityāṁ sampadaṁ prāpsyasīty evaṁ vāstavo’rthaḥ ||15||

—o)0(o**—**

**|| 8.20.16 || **

**evaṁ śaptaḥ sva-guruṇā satyān na calito mahān |**

**vāmanāya dadāv enām arcitvodaka-pūrvakam ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** etāṁ bhūmim udaka-dāna-pūrvakam ||16||

—o)0(o**—**

**|| 8.20.17 || **

**vindhyāvalis tadāgatya patnī jālaka-mālinī |**

**āninye kalaśaṁ haimam avanejany-apāṁ bhṛtam ||**

**śrīdharaḥ : **jālakaṁ muktābharaṇa-viśeṣas tan mālāvatī | avanejanīnām apāṁ kalaśam | bhṛtaṁ pūrṇam ||17||

**krama-sandarbhaḥ :_ na vyākhyātam._**

**viśvanāthaḥ :**parama-lajjāvaty asūryampaśyāpi rājñī bhartur bhakti-niṣṭhām avagamyānandāśru-stimitā harṣotthaṁ cāpalyaṁ nihnotum aśaknuvatī dāsīr apy anapekṣyamāṇā kalasaṁ vahantī bahir niścakrāmety āha—vindhyāvalir iti | jālakaṁ mallikādy-apakva-koraka iti kecit | sa-puṣpātikomala-phalam ity anye | kṣārako jālakaṁ klība ity amaraḥ | jālakaṁ muktābharaṇa-viśeṣa iti svāmi-caraṇāḥ | avanejanīnām apāṁ kalasaṁ bhṛtaṁ pūrṇam ||17||

—o)0(o**—**

**|| 8.20.18 || **

**yajamānaḥ svayaṁ tasya śrīmat pāda-yugaṁ mudā |**

**avanijyāvahan mūrdhni tad apo viśva-pāvanīḥ ||**

_na katamenāpi vyākhyātam._

—o)0(o**—**

**|| 8.20.19 || **

**tadāsurendraṁ divi devatā-gaṇā**

**gandharva-vidyādhara-siddha-cāraṇāḥ |**

**tat karma sarve’pi gṛṇanta ārjavaṁ**

**prasūna-varṣair vavṛṣur mudānvitāḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** tat tasya karma ārjavam akāuṭilyaṁ ca gṛṇantaḥ stuvantaḥ ||19||

—o)0(o**—**

**|| 8.20.20 || **

**nedur muhur dundubhayaḥ sahasraśo**

**gandharva-kimpūruṣa-kinnarā jaguḥ |**

**manasvinānena kṛtaṁ suduṣkaraṁ**

**vidvān adād yad ripave jagat-trayam ||**

_na katamenāpi vyākhyātam._

—o)0(o**—**

**|| 8.20.21 || **

**tad vāmanaṁ rūpam avardhatādbhutaṁ**

**harer anantasya guṇa-trayātmakam |**

**bhūḥ khaṁ diśo dyaur vivarāḥ payodhayas**

**tiryaṅ-nṛ-devā ṛṣayo yad-āsata ||**

**śrīdharaḥ : **avardhata “vāñchātaḥ pratigṛhyatām” iti balinā pūrvam uktatvāt | guṇa-trayam ātmani yasya tat | ata eva bhūḥ kham ity-ādayo yad yasminn āsata sthitavantaḥ ||21||

**krama-sandarbhaḥ : **guṇa-traya-yukta ātmā yatra tad iti guṇa-traya-saṁvalitaṁ yathā syāt tathā’vardhata ity arthaḥ ||21||

**viśvanāthaḥ :** avardhata vāñchātaḥ partigṛhyatām iti balinā pūrvam uktatvāt | guṇa-trayaṁ māyā tat-kāryaṁ ca ātmani sarvādhiṣṭhānatvāt svasminn eva yasya tat | ata eva bhūḥ kham ity-ādayo yad yasmin āsata sthitavantaḥ ||21||

—o)0(o**—**

**|| 8.20.22 || **

**kāye balis tasya mahā-vibhūteḥ**

**saha rtvig-ācārya-sadasya etat |**

**dadarśa viśvaṁ tri-guṇaṁ guṇātmake**

**bhūtendriyārthāśaya-jīva-yuktam ||**

**śrīdharaḥ : **ṛtvig-ādi-sahito balis tasya hareḥ kāye etad viśvaṁ dadarśa ||22||

**krama-sandarbhaḥ : **guṇā aiśvaryādayaḥ ṣaṭ, tad-ātmakaiḥ ||22||

**viśvanāthaḥ :** guṇānām ātmake uttamādhiṣṭhātari bhūtāni ca indriyāṇi ca, arthāḥ śabdādayaś ca, āśayo’ntaḥkaraṇāni ca, jīvāṁś ca, tair yuktam ||22||

—o)0(o**—**

**|| 8.20.23 || **

**rasām acaṣṭāṅghri-tale’tha pādayor**

**mahīṁ mahīdhrān puruṣasya jaṅghayoḥ**

**patattriṇo jānuni viśva-mūrter**

**ūrvor gaṇaṁ mārutam indrasenaḥ ||**

**śrīdharaḥ : **tad eva prapañcayati—rasām iti | pādonaiḥ saptabhiḥ, mārutaṁ gaṇaṁ vāyu-saṅgham | indrasya seneva senā yasya saḥ | indra-pade sthitatvāt | acaṣṭa aikṣata ||23||

**krama-sandarbhaḥ : **indrasena iti nūnaṁ baler nāmaiva—sa indraseno bhagavat-padāmbujam [bhā.pu. 10.85.38] iti śrī-daśamāt ||23||

**viśvanāthaḥ :**tad eva prapañcayati—rasām iti | pādonaiḥ saptabhiḥ | rasāṁ bhū-talaṁ mahīṁ bhūtaloparisthān nagara-gṛhāṭṭa-vṛkṣādīn ity arthaḥ | mahīdhrān tad-upari-gatān parvatān ity arthaḥ | patattriṇas tad-upari-carān pakṣiṇaḥ | mārutaṁ gaṇaṁ vāyu-saṅgham | indrasya seneva senā yasya saḥ ||23||

—o)0(o**—**

**|| 8.20.24 || **

**sandhyāṁ vibhor vāsasi guhya aikṣat**

**prajāpatīn jaghane ātma-mukhyān |**

**nābhyāṁ nabhaḥ kukṣiṣu sapta-sindhūn**

**urukramasyorasi carkṣa-mālām ||**

**śrīdharaḥ : **ātmā svayaṁ balir mukhyo yeṣāṁ, tān asurān | ṛkṣa-mālāṁ nakṣatra-paṅktim ||24||

**krama-sandarbhaḥ : _na vyākhyātam._**

**viśvanāthaḥ : **ātma-mukhyān bali-pradhānān asurān | bhū-tala-lakṣito’pi baliḥ sveṣāṁ taj-jaghanādhiṣṭānatvāt jaghana evaikṣata ity arthaḥ | evam agre’pi jñeyam ||24||

—o)0(o**—**

**|| 8.20.25 || **

**hṛdy aṅga dharmaṁ stanayor murārer**

**ṛtaṁ ca satyaṁ ca manasy athendum |**

**śriyaṁ ca vakṣasy aravinda-hastāṁ**

**kaṇṭhe ca sāmāni samasta-rephān ||**

**śrīdharaḥ : **aṅga he rājan | samastān rephāṁś ca śabdān ||25||

**krama-sandarbhaḥ : **hṛdīti pañcakam ||25|| 

**viśvanāthaḥ : **ṛtaṁ priya-vākyaṁ samastān rephān rephopalakṣitān a-kārādi-sarva-varṇān ||25||

—o)0(o**—**

**|| 8.20.26 || **

**indra-pradhānān amarān bhujeṣu**

**tat-karṇayoḥ kakubho dyauś ca mūrdhni**

**keśeṣu meghān chvasanaṁ nāsikāyām**

**akṣṇoś ca sūryaṁ vadane ca vahnim ||**

**śrīdharaḥ, viśvanāthaḥ : **dyauś ca dyāṁ ca ||26||

**krama-sandarbhaḥ : _na vyākhyātam._**

—o)0(o**—**

**|| 8.20.27 || **

**vāṇyāṁ ca chandāṁsi rase jaleśaṁ**

**bhruvor niṣedhaṁ ca vidhiṁ ca pakṣmasu |**

**ahaś ca rātriṁ ca parasya puṁso**

**manyuṁ lalāṭe’dhara eva lobham ||**

**śrīdharaḥ : **rase rasane ||27||

**krama-sandarbhaḥ : **tatra adhara evety asmād eva-kāraḥ sarvatra yojyaḥ | adhara-prakāśāprakāśayor lobhālobhāvagamāt, tasmin lobhatvam | chāyāsu tat-prakāśa-pratikūleṣu bhāveṣu hasite kautuka-viśeṣe | tad-āśritaiva seti bhāvaḥ ||27||

**viśvanāthaḥ : **rase rasane | pakṣmāsu pakṣmonmīlana-nimīlanayoḥ ||27|| 

—o)0(o**—**

**|| 8.20.28 || **

**sparśe ca kāmaṁ nṛpa retasāmbhaḥ**

**pṛṣṭhe tv adharmaṁ kramaṇeṣu yajñam**

**chāyāsu mṛtyuṁ hasite ca māyāṁ**

**tanū-ruheṣv oṣadhi-jātayaś ca ||**

**śrīdharaḥ : **retasā retasi | kramaṇeṣu pāda-nyāseṣu | oṣadhi-jātaya oṣadhi-jātīḥ ||28||

**krama-sandarbhaḥ : _na vyākhyātam._**

**viśvanāthaḥ : **retasā retasi | kramaṇeṣu pāda-nyāseṣu | oṣadhi-jātīś ca ||28||

—o)0(o**—**

**|| 8.20.29 || **

**nadīś ca nāḍīṣu śilā nakheṣu**

**buddhāv ajaṁ deva-gaṇān ṛṣīṁś ca**

**prāṇeṣu gātre sthira-jaṅgamāni**

**sarvāṇi bhūtāni dadarśa vīraḥ ||**

**śrīdharaḥ, viśvanāthaḥ : **prāṇeṣv indriyeṣu ||29||

**krama-sandarbhaḥ : _na vyākhyātam._**

—o)0(o**—**

**|| 8.20.30 || **

**sarvātmanīdaṁ bhuvanaṁ nirīkṣya**

**sarve’surāḥ kaśmalam āpur aṅga**

**sudarśanaṁ cakram asahya-tejo**

**dhanuś ca śārṅgaṁ stanayitnu-ghoṣam ||**

**śrīdharaḥ : **sarvātmanīty-ādi-vākyāntaram | sudarśanam ity-ādīnām īśam upatasthur ity uttareṇānvayaḥ ||30||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.20.31 || **

**parjanya-ghoṣo jalajaḥ pāñcajanyaḥ**

**kaumodakī viṣṇu-gadā tarasvinī |**

**vidyādharo’siḥ śata-candra-yuktas**

**tūṇottamāv akṣayasāyakau ca ||**

**śrīdharaḥ : **vidyādhara-saṁjño’siḥ ||31||

**krama-sandarbhaḥ : _na vyākhyātam._**

**viśvanāthaḥ :** tad eva pratyakṣībhūya sudarśanādaya īśam upatasthur iti dvābhyām anvayaḥ | vidyādhara-saṁjño’siḥ | śata-candraṁ phalakaṁ tad-yuktaḥ ||31||

—o)0(o**—**

**|| 8.20.32 || **

**sunanda-mukhyā upatasthur īśaṁ**

**pārṣada-mukhyāḥ saha-loka-pālāḥ |**

**sphurat-kirīṭāṅgada-mīna-kuṇḍalaḥ**

**śrīvatsa-ratnottama-mekhalāmbaraiḥ ||**

**śrīdharaḥ : **mīna-kuṇḍale makara-kuṇḍale | sphuranti kirīṭādīni yasya saḥ ||32||

**krama-sandarbhaḥ :_na vyākhyātam._**

**viśvanāthaḥ : **pārṣadeṣu mukhyāḥ sunanda-mukhyā iti teeṣv api sunando mukhya ity arthaḥ | kuṇḍala ity antaṁ pṛthak padam ||32||

—o)0(o**—**

**|| 8.20.33 || **

**madhuvrata-srag-vanamālayāvṛto**

**rarāja rājan bhagavān urukramaḥ**

**kṣitiṁ padaikena baler vicakrame**

**nabhaḥ śarīreṇa diśaś ca bāhubhiḥ ||**

**śrīdharaḥ : **madhu-vratānāṁ srajo yasyāṁ tayā vana-mālayā śrīvatsādibhiś cāvṛto vyāptaḥ | urukramatvam evāha—kṣitim iti ||33||

**krama-sandarbhaḥ : **ekena dakṣiṇena padā vikṣipyamāṇa-caraṇena ||33||

**viśvanāthaḥ : **madhu-vratānāṁ sraṅ mālākāraḥ samūho yatra tathā-bhūtayā vana-mālayā vṛto vyāptaḥ | urukramatvam evāha—kṣitim iti ||33||

—o)0(o**—**

**|| 8.20.34 || **

**padaṁ dvitīyaṁ kramatas tripiṣṭapaṁ**

**na vai tṛtīyāya tadīyam aṇv api**

**urukramasyāṅghrir upary upary atho**

**mahar-janābhyāṁ tapasaḥ paraṁ gataḥ ||**

**śrīdharaḥ : **dvitīyaṁ padaṁ kramato vikṣipatas tri-viṣṭapaṁ tadīyaṁ kiñcin mātraṁ jātam | tṛtīyāya tu na kiñcid api | tatra hetuḥ—urukramasyāṅghris tri-viṣṭapād upary upari gacchan mahar-janābhyāṁ tapasaś ca paraṁ gataḥ satya-lokaṁ gata iti |

**krama-sandarbhaḥ : **dvitīyaṁ vāma-caraṇaṁ vikṣipatas tasya tripiṣṭapaṁ tadīyaṁ tat-pada-sambandhi sat aṇu yat kiñcid eva jātam | tṛtīyāya punar vikṣapyamāṇa-vāma-caraṇāya tu aṇv api nāvaśiṣṭam ity arthaḥ | śarīrādibhir nabha-ādi-vyāptibhiś ca prārthita-kṣiti-tripada-mātra-bhūmer api tasya nānyāyyaḥ | tāvad bhūmāv ūrdhvāvasthitair apy apekṣitatvāt ||34||

**viśvanāthaḥ : **dvitīyaṁ vāma-padaṁ kramamāṇasya tasya tripiṣṭapaṁ tadīyaṁ prāptam evābhūd iti śeṣaḥ |tṛtīyāya tṛtīya-pada-nyāsārtham aṇv api nāvaśiṣṭam ity arthaḥ | atra tripada-mātra-bhūmeḥ pratigṛhītatve’pi bhujādy-aṅgair nabha-ādi-vyāptiś ca nā’nyāyyā | tāvad bhūmāv ūrdhvāvasthiter apy apekṣitatvāditi sandarbhaḥ | nabha-ādīnām api pada-dvayāntar-bhūtatvāt pada-dvayenaiva vyāptir ucyata ity aparaiḥ ||34||

—o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭama-skandhe viṁśo’yaṁ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    viśva-rūpa-darśanaṁ nāma 


    viṁśo’dhyāyaḥ |

|| 8.20 ||

(8.21)


### athaikaviṁśo’dhyāyaḥ


## bali-nigrahaḥ

**|| 8.21.1 ||**

**śrī-śuka uvāca—**

**satyaṁ samīkṣyābja-bhavo nakhendubhir**

**hata-svadhāma-dyutir āvṛto’bhyagāt |**

**marīci-miśrā ṛṣayo bṛhad-vratāḥ**

**sanandanādyā nara-deva yoginaḥ ||**

**śrīdharaḥ : **

eka-viṁśe padāpūrti- miṣeṇa bali-bandhanam |

viṣṇunā kṛtam utkarṣaṁ tasya khyāpayituṁ jane ||

urukramasyāṅghris tapasaḥ paraṁ gata ity uktaṁ, tataḥ kiṁ vṛttam ? tad āha—satyaṁ satya-lokaṁ svayaṁ ca tair āvṛtaś channaḥ | he nara-deva, bṛhad-vratā yoginaś ca ||1||

**krama-sandarbhaḥ : **satyam iti sārdha-yugmakam ||1||

**viśvanāthaḥ :**

ānarca caraṇaṁ brahmā daityān yuddhān nyavārayat |

baliṁ taṁ garuḍo’vadhnad ekaviṁśe’rtha-kovidaḥ ||

aṅghriḥ satya-lokaṁ gata ity uktaṁ, tataḥ kiṁ vṛttam ? ity ata āha—satyam iti | nakhā eva indavas taiḥ saha satyaṁ satya-lokaṁ samīkṣyābja-bhavo brahmā abhyagāt, marīcy-ādayaś cābhyaguḥ | vavandire abja-bhavaś ca vavande ity ubhayeṣām ubhayoru-bhaya-kriyānvayaḥ | kīdṛśaḥ ? nakhendubhir hatā tiraskṛtāḥ sva-dhāma-dyutayo yasya saḥ | svayaṁ ca tair āvṛtaś channa iti nakhendubhir ity asya triṣv apy anvayaḥ ||1||

—o)0(o—

**|| 8.21.2 ||**

**vedopavedā niyamā yamānvitās**

**tarketihāsāṅga-purāṇa-saṁhitāḥ |**

**ye cāpare yoga-samīra-dīpita-**

**jñānāgninā randhita-karma-kalmaṣāḥ ||**

**śrīdharaḥ : **aṅgāni śikṣādīni | purāṇāni tat-saṁhitāś ca | yoga eva samīras tena dīpitaṁ jñānam evāgnis tena randhitaṁ dagdhaṁ karma-kalmaṣaṁ karma-malaṁ yeṣām ||2||

**krama-sandarbhaḥ : **saṁhitāḥ brahma-saṁhitādyāḥ ||2||

**viśvanāthaḥ :** tarko nyāya-śāstram | itihāso bhāratādiḥ | aṅgāni śikṣādīni | purāṇāni brāhmādīni | saṁhitāḥ brahma-saṁhitāś ca ||2||

—o)0(o—

**|| 8.21.3 ||**

**vavandire yat-smaraṇānubhāvataḥ**

**svāyambhuvaṁ dhāma gatā akarmakam |**

**athāṅghraye pronnamitāya viṣṇor**

**upāharat padma-bhavo’rhaṇodakam |**

**samarcya bhaktyābhyagṛṇāc chuci-śravā**

**yan-nābhi-paṅkeruha-sambhavaḥ svayam ||**

**śrīdharaḥ : **te ca sarve tam aṅghriṁ vavandire | yasyāṅghreḥ smaraṇānubhāvataḥ | akarmakaṁ karmabhir aprāpyam | viṣṇor aṅghraye svayaṁ yasya nābhi-paṅkeruha-saṁbhavas tasya viṣṇor aṅghriṁ samarcya ||3||

**krama-sandarbhaḥ : **akarmakaṁ karma-bandha-rahitaṁ yathā syāt, tathā gatāḥ | anantaraṁ brahmaṇā saha mokṣāt ||3||

**viśvanāthaḥ : **akarmakaṁ na vidyante karmakāṇi nikṛṣṭa-karmāṇi sādhanatvena yasya tat | abhyagṛṇāt tuṣṭāva ||3||

—o)0(o—

**|| 8.21.4 ||**

**dhātuḥ kamaṇḍalu-jalaṁ tad urukramasya**

**pādāvanejana-pavitratayā narendra |**

**svardhuny abhūn nabhasi sā patatī nimārṣṭi**

**loka-trayaṁ bhagavato viśadeva kīrtiḥ ||**

**śrīdharaḥ : **loka-trayaṁ nimārṣṭi pavitrayati ||4||

**krama-sandarbhaḥ : **dhātur iti | pañcama-skandhe [bhā.pu. 5.17.9] tu sumeru-varṇane vāma-padāṅguṣṭha-nakha-nirbhinnordhvāṇḍa-kaṭāha-bahistha-jala-nirjhara eva gaṅgeyaṁ jātā | sā ca sahasra-yuga-krameṇaiva sumeru-pṛṣṭham avatatārety uktam | tatredaṁ pratipadyāmahe yathādhunā gaṅgāvirbhavati, tathā’nyadāpīti śrūyate | varṇyate hi purāṇāntare bāṣkali-yajñe bali-yajñavat śrī-vāmana-deva-gamanādikam | evam eva bandha-cchalanam | tasmāt pūrvaṁ tathā vyavahāraḥ | samprati tv evam eveti sthite satī-deha-tyāgānantaraṁ kailāse gaṅgā-varṇanaṁ sambhavatīti | viśadā śubhrā ||4||

**viśvanāthaḥ :** kamaṇḍalu-jalaṁ pādāvanejanena pavitraṁ bhūtvā gaṅgābhūt | pañcama-skandhe tu sumeru-varṇane vāma-pādāṅguṣṭha-nakha-nirbhinnordhvāṇḍa-kaṭāha-bahir-jaladhāraiva gaṅgā | kvacit tu sākṣān nārāyaṇa eva drava-rūpeṇa gaṅgety ato jala-tritayam eva militaṁ gaṅgābhūt iti jñeyam | patatī patantī nimārṣṭi pavitrayati ||4||

—o)0(o—

**|| 8.21.5-7 ||**

**brahmādayo loka-nāthāḥ sva-nāthāya samādṛtāḥ |**

**sānugā balim ājahruḥ saṅkṣiptātma-vibhūtaye ||**

**toyaiḥ samarhaṇaiḥ sragbhir divya-gandhānulepanaiḥ |**

**dhūpair dīpaiḥ surabhibhir lājākṣata-phalāṅkuraiḥ ||**

**stavanair jaya-śabdaiś ca tad-vīrya-mahimāṅkitaiḥ |**

**nṛtya-vāditra-gītaiś ca śaṅkha-dundubhi-niḥsvanaiḥ ||**

**śrīdharaḥ : **saṅkṣiptā upasaṁhṛtātma-vibhūtiḥ sva-vistāro yena tasmai | yathā-pūrvaṁ vāmana-rūpeṇa sthitāyety arthaḥ ||5||

**krama-sandarbhaḥ : **brahmādaya iti trikam ||5||

**viśvanāthaḥ : **saṅkṣiptātma-vibhūtaye trivikrama-svarūpam antardhāpya vāmana-svarūpeṇaiva sthitāyety arthaḥ | tad eva brahmādayas tatraivāgatya toyādibhiḥ pādyādibhir baliṁ pūjām ājahrur upakalpayāmāsuḥ ||5||

—o)0(o—

**|| 8.21.8 ||**

**jāmbavān ṛkṣa-rājas tu bherī-śabdair mano-javaḥ |**

**vijayaṁ dikṣu sarvāsu mahotsavam aghoṣayat ||**

_na katamenāpi vyākhyātam._

—o)0(o—

**|| 8.21.9 ||**

**mahīṁ sarvāṁ hṛtāṁ dṛṣṭvā tripada-vyāja-yācñayā |**

**ūcuḥ sva-bhartur asurā dīkṣitasyātyamarṣitāḥ ||**

**śrīdharaḥ : **tri-pada-viṣayā yā vyāja-yācñā kapaṭa-yācñā tayā sva-bhartur baler mahīṁ hṛtāṁ dṛṣṭvā atyamarṣitāḥ santa ūcuḥ ||9||

**krama-sandarbhaḥ, viśvanāthaḥ :_ na vyākhyātam._**

—o)0(o—

**|| 8.21.10 ||**

**na vāyaṁ brahma-bandhur viṣṇur māyāvināṁ varaḥ |**

**dvija-rūpa-praticchanno deva-kāryaṁ cikīrṣati ||**

**śrīdharaḥ : **kim ūcuḥ ? tad āha—na vai iti sārdhais tribhiḥ ||10||

**krama-sandarbhaḥ, viśvanāthaḥ :_ na vyākhyātam._**

—o)0(o—

**|| 8.21.11 ||**

**anena yācamānena śatruṇā vaṭu-rūpiṇā |**

**sarvasvaṁ no hṛtaṁ bhartur nyasta-daṇḍasya barhiṣi ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** barhiṣi yajñe ||11||

—o)0(o—

**|| 8.21.12-15 ||**

**satya-vratasya satataṁ dīkṣitasya viśeṣataḥ |**

**nānṛtaṁ bhāṣituṁ śakyaṁ brahmaṇyasya dayāvataḥ ||**

**tasmād asya vadho dharmo bhartuḥ śuśrūṣaṇaṁ ca naḥ |**

**ity āyudhāni jagṛhur baler anucarāsurāḥ ||**

**te sarve vāmanaṁ hantuṁ śūla-paṭṭiśa-pāṇayaḥ |**

**anicchanto bale rājan prādravan jāta-manyavaḥ ||**

**tān abhidravato dṛṣṭvā ditijānīkapān nṛpa |**

**prahasyānucarā viṣṇoḥ pratyaṣedhann udāyudhāḥ ||**

**śrīdharaḥ : **anucarāś ca te asurāś ca ||13||

**krama-sandarbhaḥ, viśvanāthaḥ :_ na vyākhyātam._**

—o)0(o—

**|| 8.21.16 ||**

**nandaḥ sunando’tha jayo vijayaḥ prabalo balaḥ |**

**kumudaḥ kumudākṣaś ca viṣvaksenaḥ patattrirāṭ ||**

**jayantaḥ śrutadevaś ca puṣpadanto’tha sātvataḥ |**

**sarve nāgāyuta-prāṇāś camūṁ te jaghnur āsurīm ||**

**śrīdharaḥ : _na vyākhyātam._**

**krama-sandarbhaḥ : **nanda ity-ādi yugmakam | eṣām akasmād āvirbhāvena nitya-bhagavat-pārśva-vartitvaṁ bodhayati—guptatayā vyavasthānāt | jaya-vijayāv imau vaikuṇṭhāntara-sambandhinau, nāgā atra vaikuṇṭha-sthā eva jñeyāḥ | anusmaran anusmārayan ||16-17||

**viśvanāthaḥ :** jaya-vijaya iti bhagavato brahmaṇyatvasya bhaktānām aparādha-vibhīṣikāyāś ca pradarśanārtham evānayoḥ prakāśāv eva vaikuṇṭhād adhaḥ petatur iti tṛtīye vaikuṇṭha-varṇana eva vyākhyātam | nāgā hastinaḥ, te ca lokālokopari-vartino bhagavad-vibhūti-rūpā vaikuṇṭha-vartino vā jñeyāḥ ||16-17||

—o)0(o—

**|| 8.21.18 ||**

**hanyamānān svakān dṛṣṭvā puruṣānucarair baliḥ |**

**vārayām āsa saṁrabdhān kāvya-śāpam anusmaran ||**

_na katamenāpi vyākhyātam._

—o)0(o—

**|| 8.21.19 ||**

**he vipracitte he rāho he neme śrūyatāṁ vacaḥ |**

**mā yudhyata nivartadhvaṁ na naḥ kālo’yam artha-kṛt ||**

**śrīdharaḥ : **artha-kṛd anukūlaḥ ||19||

**krama-sandarbhaḥ : **he vipracitte! ity-ādi-vākyāny api tat-sāntvana-tātparyāṇy eva, na tu paramārtha-vicāra-tātparyāṇi | ata evaitān vijeṣyāma ity uktam ||19||

**viśvanāthaḥ :_na vyākhyātam._**

—o)0(o—

**|| 8.21.20 ||**

**yaḥ prabhuḥ sarva-bhūtānāṁ sukha-duḥkhopapattaye |**

**taṁ nātivartituṁ daityāḥ pauruṣair īśvaraḥ pumān ||**

**śrīdharaḥ : **pauruṣais taṁ kālam ativartituṁ pumān īśvaraḥ samartho na bhavati ||20||

**krama-sandarbhaḥ, viśvanāthaḥ : _na vyākhyātam._**

—o)0(o—

**|| 8.21.21 ||**

**yo no bhavāya prāg āsīd abhavāya divaukasām |**

**sa eva bhagavān adya vartate tad-viparyayam ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **tad-viparyayaṁ yathā syāt, tathā ||21||

—o)0(o—

**|| 8.21.22 ||**

**balena sacivair buddhyā durgair mantrauṣadhādibhiḥ |**

**sāmādibhir upāyaiś ca kālaṁ nātyeti vai janaḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** kālaṁ kāla-rūpiṇaṁ prabhum ||22||

—o)0(o—

**|| 8.21.23 ||**

**bhavadbhir nirjitā hy ete bahuśo’nucarā hareḥ |**

**daivenarddhais ta evādya yudhi jitvā nadanti naḥ ||**

**śrīdharaḥ :**harer anucarā devāḥ | daivena rddhaiḥ samṛddhair bhavadbhiḥ ||23||

**krama-sandarbhaḥ : **daivena daivātmakena kālena ||23||

**viśvanāthaḥ :** evaṁ tattvopadeśam agṛhṇatas tamo-grastān surān ālakṣya protsāhanena daityānukūlam atropadeśena nivartayitum āha—bhavadbhir iti | daivena ṛddhaiḥ samṛddhair bhavadbhiḥ ||23||

—o)0(o—

**|| 8.21.24 ||**

**etān vayaṁ vijeṣyāmo yadi daivaṁ prasīdati |**

**tasmāt kālaṁ pratīkṣadhvaṁ yo no’rthatvāya kalpate ||**

**śrīdharaḥ : **arthatvāyānukūlyāya ||24||

**krama-sandarbhaḥ : _na vyākhyātam._**

**viśvanāthaḥ : **arthatvāyārtha-sādhakatvāya ||24||

—o)0(o—

**|| 8.21.25 ||**

**śrī-śuka uvāca—**

**patyur nigaditaṁ śrutvā daitya-dānava-yūthapāḥ |**

**rasāṁ nirviviśū rājan viṣṇu-pārṣada tāḍitāḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** rasāṁ rasātalam ||25||

—o)0(o—

**|| 8.21.26 ||**

**atha tārkṣya-suto jñātvā virāṭ prabhu-cikīrṣitam |**

**babandha vāruṇaiḥ pāśair baliṁ sūtye’hani kratau ||**

**śrīdharaḥ : **viṣu pakṣiṣu rājata iti **virāṭ** | **prabhoś cikīrṣitaṁ jñātvā** | ayam arthaḥ—asya sarva-svāpahāreṇa mamety abhimānaṁ santyājyedānīṁ deha-svīkāreṇāhaṅkāram api tyājayitvā paramānugrahaṁ kartum icchati, na cānena tulyo’nyaḥ ko’pi satya-saṅgho dhīro vāstīti tad yaśaḥ-prakhyāpanārthaṁ kiñcit pātayitum apīcchatīti prabhor abhiprāyaṁ jñātvā **taṁ babandheti** | **sūtye’hani** somābhiṣava-dine ||26||

**krama-sandarbhaḥ : _na vyākhyātam._**

**viśvanāthaḥ : **viṣu pakṣiṣu rājata iti **virāṭ** | **prabhoś cikīrṣitaṁ jñātveti** | asya mamatāspadaṁ sarvam aṅgīkṛtya ahantāspadam apy aṅgīkartum icchati, mat-prabhuḥ pratidānāsāmarthyam abhidyotāsya ṛṇī bhavan dvārapālo bubhūṣati | svasya bhaktādhīnatvaṁ bhaktasya ca sarvotkarṣaṁ lokeṣu khyāpayitum ato daṇḍenāpy anaśvaram asya dhairyaṁ darśayāmi sarva-lokān iti **babandha** | **sūtye’hani** somābhiṣava-dine ||26||

[atrānurūpārthakaṁ 5.24.23śa-gadyaṁ draṣṭavyam.]

—o)0(o—

**|| 8.21.27 ||**

**hāhākāro mahān āsīd rodasyoḥ sarvato diśam |**

**nigṛhyamāṇe’sura-patau viṣṇunā prabhaviṣṇunā ||**

**śrīdharaḥ, viśvanāthaḥ : **rodasyor dyāv-āpṛthivyoḥ ||27||

**krama-sandarbhaḥ : _na vyākhyātam._**

—o)0(o—

**|| 8.21.28 ||**

**taṁ baddhaṁ vāruṇaiḥ pāśair bhagavān āha vāmanaḥ |**

**naṣṭa-śriyaṁ sthira-prajñam udāra-yaśasaṁ nṛpa ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** bhraṣṭa-śriyaṁ vigata-sampatkam | tad api sthira-prajñam akṣubdha-dhiyam | yata udāra-yaśasaṁ sampatter apacaye’pi yaśaso’tyupacayaṁ prāptam ity arthaḥ ||28||

—o)0(o—

**|| 8.21.29 ||**

**padāni trīṇi dattāni bhūmer mahyaṁ tvayāsura |**

**dvābhyāṁ krāntā mahī sarvā tṛtīyam upakalpaya ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** mahī tvat-svāmikaṁ sthānam ||29||

—o)0(o—

**|| 8.21.30 ||**

**yāvat tapaty asau gobhir yāvad induḥ sahoḍubhiḥ |**

**yāvad varṣati parjanyas tāvatī bhūr iyaṁ tava ||**

**śrīdharaḥ, viśvanāthaḥ : **asau sūryaḥ ||30||

**krama-sandarbhaḥ : _na vyākhyātam._**

—o)0(o—

**|| 8.21.31 ||**

**padaikena mayākrānto bhūrlokaḥ khaṁ diśas tanoḥ |**

**svarlokas te dvitīyena paśyatas te svam ātmanā ||**

**śrīdharaḥ : **mayā ātmanety anvayaḥ | vyāpinety arthaḥ | khaṁ ca diśaś ca | tanoḥ tanvā | te svaṁ tvadīyaṁ sarvasvam ||31||

**krama-sandarbhaḥ : **svam iti bhūr-lokādau sarvatra yojyam ||31||

**viśvanāthaḥ :** tanos tanvā | svaṁ tadīyaṁ dhanam | ātmanā svarūpeṇaiva na ca trivikramatvam anyadīyaṁ svarūpam iti bhāvaḥ | padaikena mayākrānta iti pūrvato lokālokāt paścimato lokāloka ekenaiva padā mayākrāntaḥ ity arthaḥ ||31||

—o)0(o—

**|| 8.21.32 ||**

**pratiśrutam adātus te niraye vāsa iṣyate |**

**viśa tvaṁ nirayaṁ tasmād guruṇā cānumoditaḥ ||**

**śrīdharaḥ : **guruṇā śukreṇānumoditaḥ san ||32||

**krama-sandarbhaḥ : **niraye pātāla ity arthaḥ | adho-gamana-sāmyāt ||32||

**viśvanāthaḥ :** tarhi mayā kiṁ kartavyam ? iti cet, niraye vāsaḥ kriyatām iti tasya dhīratvaṁ nirupādhi-bhakti-niṣṭhāṁ ca loke khyāpayitum prakaṭam āha—pratīti | niraye narake guruṇā anumodita iti kim ahaṁ yuktaṁ bravīmy ayuktaṁ vā ? iti tattvaṁ sva-guruṁ vidvāṁsaṁ śukrācāryam eva pṛṣṭveti bhāvaḥ | vastutas tu bhaktābhāsasyāpi narakāsambhavāt, pratiśrutam adātur api te niraye ralayor aikyāt nilaye madīye vaikuṇṭhe eva vāsa iṣyate ucito bhavati | yadyapi tadapi samprati nilayaṁ mayā dīyamānaṁ sutalākhyaṁ madīya-sthāna-viśeṣaṁ viśa, tvad-adhikārānte eva vaikuṇṭhe tvāṁ svāsayiṣyāmīti bhāvaḥ | guruṇā śukreṇeti yadyapi tvaṁ sva-guruṁ taṁ mad-vimukhaṁ jñātvā sampraty avamanyase, tad api sa tvad-viṣayaka-sneha-bhareṇaiva lupta-viveko mamātipriya eva mayāvagataḥ | atas tena sahaiva viśety arthaḥ ||32||

—o)0(o—

**|| 8.21.33 ||**

**vṛthā manorathas tasya dūraḥ svargaḥ pataty adhaḥ |**

**pratiśrutasyādānena yo’rthinaṁ vipralambhate ||**

**śrīdharaḥ : **evam ukte’pi niraya-parihārārthaṁ svarga-bhraṁśa-parihārārthaṁ ca mano-rathaṁ kurvantaṁ pratyāha, vṛtheti | yaḥ pratiśrutasyādānena yācakaṁ vipralambhate tasya mano-ratho vṛthaiva svargaś ca tasya dūra eva, sa cādhaḥ pataty eva ||33||

**krama-sandarbhaḥ : **pūrvoktam eva sāmānya-nirūpaṇena dṛḍhayati—vṛtheti yugmakena | tatra “pratiśrutasyādānena yo’rthinaṁ vipralambhate” iti padyārdhaṁ kvacin nāsti, kintu svāmi-sammatam iti lakṣyate, “ca” ity asya vaiyarthyāt ||33||

**viśvanāthaḥ :** vṛtheti prakaṭārthaḥ spaṣṭaḥ | agrima-bhagavad-vākya-tat-phala-dṛṣṭyā vastv-arthaś caiva vyākhyāyate, tasya prasiddha-mad-bhaktasya bhavata indra-padam adhyupaṣyāsam iti manoratho vṛthaiva yatas tatto vaikuṇṭha-sthāt sakāśāt dūraḥ svargo’dhaḥ patati | sampraty api bhavān sutalaṁ prasthāpyamāno’pi svargād ūrdhvam adhirohasi, sutala-bhogasya svarge’py avidyamānatvād iti bhāvaḥ | yo bhavān sva-dehātma-sarvasva-samarpaṇāt pratiśrutasya ā samyak prakārato dānena mām arthinaṁ puruṣārtha-catuṣṭayavantam api viśeṣataḥ prakarṣeṇa labhate, tvadīya-dvārapālo bhūtvā sthāsyāmīti bhāvaḥ ||33||

—o)0(o—

**|| 8.21.34 ||**

**vipralabdho dadāmīti tvayāhaṁ cāḍhya-māninā |**

**tad vyalīka-phalaṁ bhuṅkṣva nirayaṁ katicit samāḥ ||**

**śrīdharaḥ : **tvayā cāhaṁ vipralabdhas tasmād vyalīkasyānṛtasya phalaṁ nirayaṁ bhuṅkṣvety arthaḥ ||34||

**krama-sandarbhaḥ : _na vyākhyātam._**

**viśvanāthaḥ :** tataḥ kim iti cet śrūyatām ity āha—vipralabdha iti | āḍhyebhyaḥ śakrādibhyo’pi māninā lokair dīyamāna-saṁmānavatā tvayāhaṁ yato viśeṣataḥ prakarṣeṇa labdhaḥ, tat tasmāt iti dadāmi | vyalīkaṁ vigatālīkaṁ mayā dīyamānatvāt parama-satyaṁ phalaṁ yatra tat nilayaṁ sutala-sambandhi sampadaṁ katicit samāḥ saṁvatsarān vyāpya bhuṅkṣva tato’ṣṭame manvantare tvām indra-padaṁ prāpayya sva-dhāma vaikuṇṭham eva neṣye iti bhāvaḥ ||34||

—o)0(o—

iti sārārtha-darśinyāṁ harṣiṇyāṁ bhakta-cetasām |

ekaviṁśo’ṣṭame’dhyāyaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 

bali-nigraho nāmaikaviṁśo’dhyāyaḥ |

|| 8.21 ||

(8.22)


### atha dvāviṁśo’dhyāyaḥ


## bali-mokṣaṇaṁ nāma

**|| 8.22.1 ||**

**śrī-śuka uvāca—**

**evaṁ viprakṛto rājan balir bhagavatāsuraḥ |**

**bhidyamāno’py abhinnātmā pratyāhāviklavaṁ vacaḥ ||**

**śrīdharaḥ :**

dvāviṁśe tu prasannaḥ san prasthāpya sutalaṁ balim |

dattvā varān harir nyūnaṁ matvā tad-dvārapo’bhavat ||

samarpita-tanū-vitta nirmalācala-bhaktitaḥ |

chalito balinā citraṁ svam evārpayad acyutaḥ ||

viprakṛto’pakṛtaḥ bhidyamaṇaḥ sattvāc cālyamānaḥ ||1||

**krama-sandarbhaḥ : _na vyākhyātam._**

**viśvanāthaḥ :**

bali-prahlādayor vindyāvali-padmajayor api |

sūktir varān adād asmai dvāviṁśe varuṇāmbudhiḥ ||

babandha kapaṭī yasmād baliṁ niragham īśvaraḥ |

tatas tad-dvāri tat-prema-paśair baddhaḥ sadāvasat ||

evam anena prakāreṇa viprakṛto’pakṛtaḥ bhidyamaṇaḥ sattvāc cālyamānaḥ ||1||

—o)0(o—

**|| 8.22.2 ||**

**śrī-balir uvāca—**

**yady uttamaśloka bhavān mameritaṁ**

**vaco vyalīkaṁ sura-varya manyate |**

**karomy ṛtaṁ tan na bhavet pralambhanaṁ**

**padaṁ tṛtīyaṁ kuru śīrṣṇi me nijam ||**

**śrīdharaḥ : **he uttama-śloketi kaṭākṣaḥ | mama vaca īritaṁ pratiśrutaṁ na tāvad vyalīkam | tvaya kapaṭena vāmanatayā bhikṣitvā rūpāntarasyāviṣkṛtatvāt | evam api yadi bhavān vyalīkaṁ manyate, tathāpi ṛtam evāhaṁ karomi | mad-uktaṁ vipralambhanaṁ na bhavatu | me śīrṣṇi nijaṁ tṛtīyaṁ padaṁ kuru | na ca dvābhyāṁ viśvaṁ krāntavato me tava śiraḥ pāda-paryāptaṁ na bhavatīti manyethāḥ | vittena cet pada-dvayaṁ jātaṁ tarhīdam adhikam eva syāt | vittād api vittavato’dhikatvād iti bhāvaḥ ||2||

**krama-sandarbhaḥ : _na vyākhyātam._**

**viśvanāthaḥ : uttama-śloketi** sva-prabhau sa-narmoktiḥ | svasya vāmanasya tribhiḥ padaiḥ parimitāṁ bhūmiṁ bhikṣitvā, svarūpāntarasya trivikramasya tribhiḥ padaiḥ pratigrahītuṁ prayatamānasya nirlobhasya vipra-baṭos tava nispṛhatvaṁ vyaktībhūtam ity etāṁ kīrti-sudhām eva nirapāyāṁ pāyaṁ pāyam eva bhaktā vayam ānanda-mattā bhavāma, yad aho lakṣmī-kānto’pi māṁ tāvad atiraṅkam api bhūmiṁ bhikṣase | tatrāpi chalenādhika-jighṛkṣā | tatrāpi baṭu-veśatvena baṭu-janānāṁ kapaṭam artha-spṛhām aśāntim aprāptyā kopaṁ dātari daṇḍaṁ ca svābhāvikaṁ dharmam abhivyajya teṣāṁ viḍambanam | śāstrābhijñānāṁ mad-gurūṇām api buddhi-lopaḥ | sva-kṛpā-paramāṇu-mātra-spṛṣṭeṣv indrādiṣu sva-pakṣatva-vyañjanā | sva-kṛpāmṛta-mahodadhi-madhya-magne mayi vipakṣatva-vyañjanety evam ādāya eva tavottamāḥ ślokāḥ kavibhiḥ ślokair gāsyanta iti bhāvaḥ |

yadi bhavān mad-vaco vyalīkaṁ mithyā manyate iti sva-bhaktam anyāyenāpi jigīṣuṇā tvayā, tat sva-bhakta-vaco mithyā kartum aśakyam eveti bhāvaḥ | he **sura-varya** ! surair varaṇīya ! trailokyaṁ bhikṣitvā baleḥ sakāśād ānīya asmabhyaṁ bhogārthaṁ dehīti surair manye varaṁ prārthito bhavān abhūd iti bhāvaḥ | tad-vaca **ṛtaṁ** satyaṁ karomi | mad-uktaṁ hi **pralambhanaṁ** na bhavet | yathā sva-caraṇa-premāmṛtam adadānasya suraiḥ stutasya tava vacas trivarga-mātra-pradāyakatvāt sura-pralambhakam iti bhāvaḥ | 

me **śīrṣṇi** nijaṁ **tṛtīyaṁ padaṁ kuru** | na ca « dvābhyāṁ viśvaṁ krāntavato mama tava śiraḥ pāda-paryāptaṁ na bhavati » iti manyethāḥ | vittena cet pada-dvayaṁ jātaṁ, tarhīdam adhikam eva syāt | vittād api vitta-svāmino’dhikatvād iti bhāvaḥ ||2||

—o)0(o—

**|| 8.22.3 ||**

**bibhemi nāhaṁ nirayāt pada-cyuto**

**na pāśa-bandhād vyasanād duratyayāt |**

**naivārtha-kṛcchrād bhavato vinigrahād**

**asādhu-vādād bhṛśam udvije yathā ||**

**śrīdharaḥ : **nanu ca, 


    āpad-arthe dhanaṁ rakṣed dārān rakṣed dhanair api | 


    ātmānaṁ satataṁ rakṣed dārair api dhanair api || 

ity-ādi-vacanād ātma-bhaya-parihārāya sarvasvaṁ tyajyate, tvaṁ tu kuto bhītaḥ sann ātmānam arpayasyase ? āha—bibhemīti | asādhu-vādād apakīrter yathā’haṁ bhṛśam udvije, nirayādibhyo na tathā bibhemi ||3||

**krama-sandarbhaḥ : _na vyākhyātam._**

**viśvanāthaḥ :** nanu kiṁ vāruṇa-pāśa-bandha-bhayāt naraka-bhayād vā ātmānaṁ dātum icchasi ? iti, tatrāha—bibhemīti | artha-kṛcchrāt dravyopārjana-kaṣṭāt | asādhu-vādād bhagavad-bhaktā brāhmaṇa-vañcakā bhavanti yathā balir iti vaiṣṇava-loka-duṣkīrti-vādāt ||3||

—o)0(o—

**|| 8.22.4 ||**

**puṁsāṁ ślāghyatamaṁ manye daṇḍam arhattamārpitam |**

**yaṁ na mātā pitā bhrātā suhṛdaś cādiśanti hi ||**

**śrīdharaḥ : **nanu mayā nigṛhītatvāt tavāpakīrtir jātaiva ? naivety āha—puṁsām iti | arhattamair arpitam | yaṁ daṇḍaṁ mātrādayo’pi na hy ādiśanti naivārpayanti | hitaiṣiṇā tvayā nigṛhīto’haṁ ślādhya evāsmīti bhāvaḥ ||4||

**krama-sandarbhaḥ : **puṁsām iti | nādiśanti na kurvanti | mātrādayo hi kevalam aihika-snehā iti bhāvaḥ | yad vā, śiraś-cālane nañ | nādiśanti ā-diśanty evety arthaḥ[^94] ||4||

**viśvanāthaḥ :** nanu mayā nigrahāt tava duṣkīrtir jāyate vā ? iti, tatrāha—puṁsām iti | hitaiṣitvāt daṇḍayanto’pi mātrādayo yaṁ daṇḍam ā samyak prakāreṇa na diśanti na dadati, mātrādayo aihika-hitaiṣiṇo’rhattamās tu pāralaukika-hitaiṣiṇo mātṛ-koṭibhyo’py ativatsalā iti bhāvaḥ ||4||

—o)0(o—

**|| 8.22.5 ||**

**tvaṁ nūnam asurāṇāṁ naḥ parokṣaḥ paramo guruḥ |**

**yo no’neka-madāndhānāṁ vibhraṁśaṁ cakṣur ādiśat ||**

**śrīdharaḥ : **nanv ahaṁ devānāṁ hitaiṣī, nāsurāṇām ? tatrāha—tvaṁ nūnam iti | pārokṣyaḥ śatru-cchalena vartamānaḥ ||5||

**krama-sandarbhaḥ : _na vyākhyātam._**

**viśvanāthaḥ : **nanv ahaṁ devānāṁ hitaiṣī prasiddho, nāsurāṇām ? tatrāha—tvam iti | guru-hita-kārī parokṣaḥ | śatru-cchalena vartamānatvād iti bhāvaḥ | pratyakṣa-hita-kāritvād api parokṣa-hita-kāritvaṁ pratyadhika-sūcakam, ata eva paramo devānām antv aparamaḥ, tat-kāmitaiśvarya-pradattena vāstava-hitaiṣitvābhāvād iti bhāvaḥ | asmākaṁ tu tvaṁ vāstva-hita-kṛd evety āha—ya iti cakṣur iti devānāṁ tv ādhyām iti bhāvaḥ | ādiśad iti prathama-puruṣa ārṣaḥ ||5||

—o)0(o—

**|| 8.22.6-7 ||**

**yasmin vairānubandhena vyūḍhena vibudhetarāḥ |**

**bahavo lebhire siddhiṁ yām u haikānta-yoginaḥ ||**

**tenāhaṁ nigṛhīto’smi bhavatā bhūri-karmaṇā |**

**baddhaś ca vāruṇaiḥ pāśair nātivrīḍe na ca vyathe ||**

**śrīdharaḥ : **śatrutvaṁ punar bhaktān ivāsmān anugrahītum evety āha—yasminn iti | u aho | ha prasiddham ||6|| ato nātra mama ujjā, nāpi duḥkham ity āha—tena guruṇā bhavatā ||7||

**krama-sandarbhaḥ : _na vyākhyātam._**

**viśvanāthaḥ :** mādṛśānāṁ tvad-ekānta-bhaktānāṁ khalu kā vārtā ? ye punar asurās tvayi vairam anubadhnanti, teṣv api tava tāvad alaukiky eva dayā, ity āha—yasminn iti | tena guruṇā bhūri-karmaṇeti man-nigrahas te bahu-kāryathārthaḥ | tathā hi—kiñcin-mātrī me vrīḍā utpadyate sā khalu me citta-śuddhy-abhāvād eveti bhāvaḥ ||6-7||

—o)0(o—

**|| 8.22.8 ||**

**pitāmaho me bhavadīya-sammataḥ**

**prahrāda āviṣkṛta-sādhu-vādaḥ |**

**bhavad-vipakṣeṇa vicitra-vaiśasaṁ**

**samprāpitas tvaṁ paramaḥ sva-pitrā ||**

**śrīdharaḥ : **kiṁ ca, yo’yaṁ daṇḍa-rūpo mamānugrahas tvayā kṛtaḥ sa tu tvad-bhakta-pautratvena, na tv aham anugrahasya pātram ity-āśayenāha—pitāmaha iti | bhavadīyānāṁ saṁmataḥ | yata āviṣkṛtaḥ sādhu-vādo yasya | tvam eva parama āśrayo yasya saḥ | ato bhavato vipakṣeṇa vidviṣā hirānyakaśipunā vicitraṁ vaiśasaṁ hiṁsāṁ saṁprāpito’pi dehādīnām asāratāṁ niścitya, akuto-bhayaṁ dhruvaṁ ca bhavataḥ pāda-padmam eva prapede | atha tasmād aham api daivena tasyaiva bhāgyena tavāntikaṁ nīta iti caturṇām anvayaḥ ||8||

**krama-sandarbhaḥ : **pitāmaha iti catuṣkam ||8||

**viśvanāthaḥ :** asmat-kula-daivatatvenaiva tvad-daṇḍo mamāvaśyaḥ sahya eva tvam api mad-bhakta-pautro’yam iti buddhyaiva mayi snihyasīty āha—pitāmaha iti | bhavad-vipakṣeṇa hiraṇyakaśipuṇā vicitraṁ vipattiṁ prāpitaḥ prāpito’pi ||8||

—o)0(o—

**|| 8.22.9 ||**

**kim ātmanānena jahāti yo’ntataḥ**

**kiṁ riktha-hāraiḥ svajanākhya-dasyubhiḥ |**

**kiṁ jāyayā saṁsṛti-hetu-bhūtayā**

**martyasya gehaiḥ kim ihāyuṣo vyayaḥ ||**

**śrīdharaḥ : **antata āyuṣo’nte | riktha-hāraiḥ putraiḥ | iha geheṣu kevalam āyuṣo vyaya eva na tu sukhaṁ kiñcit ||9||

**krama-sandarbhaḥ : _na vyākhyātam._**

**viśvanāthaḥ :** nanu so’pi pitaram anupekṣya kim iti māṁ prapede, tatrāha—kim iti dvābhyām | ātmanā dehena | rikthaṁ tvat-sevārthakam api dhanaṁ harantīti taiḥ ||9||

—o)0(o—

**|| 8.22.10 ||**

**itthaṁ sa niścitya pitāmaho mahān**

**agādha-bodho bhavataḥ pāda-padmam |**

**dhruvaṁ prapede hy akutobhayaṁ janād**

**bhītaḥ svapakṣa-kṣapaṇasya sattama ||**

**śrīdharaḥ : **sa prasiddho mahān | sva-pakṣaṁ daitya-kulaṁ kṣapayatīti tasyāpi ||10||

**krama-sandarbhaḥ : **janād daityādi-durjana-saṅgād bhītaḥ | ātma-ripoḥ ātma-riputvena bhrāntyā pratīyamānasyāpīty arthaḥ | daivena śrī-prahlāda-pautratva-prāpakeṇa bhāgyena ||10||

**viśvanāthaḥ : **sva-pakṣaṁ daitya-kulaṁ kṣapayatīti tasya ||10||

—o)0(o—

**|| 8.22.11 ||**

**athāham apy ātma-ripos tavāntikaṁ**

**daivena nītaḥ prasabhaṁ tyājita-śrīḥ |**

**idaṁ kṛtāntāntika-varti jīvitaṁ**

**yayādhruvaṁ stabdha-matir na budhyate ||**

**śrīdharaḥ : **prasabhaṁ balāt tyajitāṁ śrīr yasya | yayā śriyā stabdha-matiḥ san pumān idaṁ jīvitam adhruvaṁ na budhyate | kathaṁ-bhūtam ? kṛtāntasyāntika-varti mṛtyoḥ sannihitam ||11||

**krama-sandarbhaḥ : _na vyākhyātam._**

**viśvanāthaḥ :** ātma-ripor iti vyāja-stutyaivoktiḥ | vastutas tu ātmanaḥ parama-priya-suhṛdaḥ | yad vā, ātmanaḥ sthūla-sūkṣma-deha-dvayasya ripor nāśakasya mokṣa-pradasya ity arthaḥ | yad vā, ātmano mad-ahaṅkārasya śatros tvayādya mama tribhuvanādhīśatvāhaṅkāra-mahā-rogaḥ sādhu nāśita ity arthaḥ | daivena prahlāda-pautratva-prāpakena bhāgyena yayā śriyā dhvasta-buddhir ayaṁ mal-lakṣaṇo jana idaṁ jīvitam adhruvaṁ na budhyata ity ato dhanvantarim iva mat-sarva-roga-cikitsakaṁ tvām ahaṁ bhāgyena prāpta iti bhāvaḥ ||11||

—o)0(o—

**|| 8.22.12 ||**

**śrī-śuka uvāca—**

**tasyetthaṁ bhāṣamāṇasya prahrādo bhagavat-priyaḥ |**

**ājagāma kuru-śreṣṭha rākā-patir ivotthitaḥ ||**

**śrīdharaḥ : **rākā-patiḥ pūrṇenduḥ ||12||

**krama-sandarbhaḥ, viśvanāthaḥ :_ na vyākhyātam._**

—o)0(o—

**|| 8.22.13 ||**

**tam indrasenaḥ sva-pitāmahaṁ śriyā**

**virājamānaṁ nalināyatekṣaṇam |**

**prāṁśuṁ piśaṅgāmbaram añjana-tviṣaṁ**

**pralamba-bāhuṁ śubhagarṣabham aikṣata ||**

**śrīdharaḥ : **añjana-tviṣaṁ śyāmam ||13||

**krama-sandarbhaḥ : _na vyākhyātam._**

**viśvanāthaḥ :** subhaga-rṣabhaṁ sarva-loka-priyam ||13||

—o)0(o—

**|| 8.22.14 ||**

**tasmai balir vāruṇa-pāśa-yantritaḥ**

**samarhaṇaṁ nopajahāra pūrvavat |**

**nanāma mūrdhnāśru-vilola-locanaḥ**

**sa-vrīḍa-nīcīna-mukho babhūva ha ||**

**śrīdharaḥ : **sva-kṛtāhaṅkārādi-rūpāparādha-smaraṇena sa-vrīḍaṁ nīcīnam adho-mukhaṁ yasya saḥ ||14||

**krama-sandarbhaḥ : **sa-vrīḍeti | mahad-darśane sati tad-ajñātasyāpi nija-kuvṛttasya manasi saṅkocāvahatvāt ||14||

**viśvanāthaḥ :** aparādhaṁ vinā kathaṁ bandhanam ity aparādha-lakṣaṇasya prahlāda-dṛṣṭatvāt sa-vrīḍam | yad vā, prahlādāt sadaiva śikṣitasya nirabhimānatva-lakṣaṇasya dharmasya bhūmi-dāna-prastāve sahasā vismaraṇāt tad-darśane sati sa-vrīḍam | sa-vrīḍatvād eva nīcīnaṁ mukhaṁ yasya saḥ ||14||

—o)0(o—

**|| 8.22.15 ||**

**sa tatra hāsīnam udīkṣya sat-patiṁ**

**hariṁ sunandādy-anugair upāsitam |**

**upetya bhūmau śirasā mahā-manā**

**nanāma mūrdhnā pulakāśru-viklavaḥ ||**

**śrīdharaḥ : **śirasā namann evopetya mūrdhnā nanāma | bales tat-kṛtam anugrahaṁ dṛṣṭvā pulakair aśrubhiś ca viklavo vihvalaḥ ||15||

**krama-sandarbhaḥ : **sa tatra hāsīnam iti vāmana-rūpeṇa punar avaśiṣṭa-tat-saṅkalpa-prāptaye nyāye pravṛttatvāt ||15||

**viśvanāthaḥ :_na vyākhyātam._**

—o)0(o—

**|| 8.22.16 ||**

**śrī-prahrāda uvāca—**

**tvayaiva dattaṁ padam aindram ūrjitaṁ**

**hṛtaṁ tad evādya tathaiva śobhanam |**

**manye mahān asya kṛto hy anugraho**

**vibhraṁśito yac chriya ātma-mohanāt ||**

**śrīdharaḥ : **tvayaiveti | na hy aindraṁ padam etadīyaṁ tvayāpahṛtaṁ, kintu svīyam eva punaḥ svī-kṛtaṁ, tac ca śobhanam eva kṛtam | tatra hetuḥ, manya iti | yad yasmāc chrīr eva yad ātma-mohanaṁ tasmād vibhraṁśitaḥ ||16||

**krama-sandarbhaḥ : **tvayaiveti | yady asmān mahānugrahād ātmanā subhaga-rūpa-guṇa-yuktena svena yan mohanaṁ vaśīkāraḥ, tasmād eva hetoḥ śriyo vibhraṁśitaḥ, na tu balāt, na ca doṣa-maya-śrī-nihareṇa pūrvaka-krameṇety arthaḥ ||16||

**viśvanāthaḥ :**tvayaiveti | na hy aindraṁ padam etadīyaṁ tvayāpahṛtaṁ, kintu svīyam eva punaḥ svīkṛtaṁ, tac ca śobhanam eva kṛtam | yataḥ saṁyato’pi janaḥ, tat tasyāṁ sampadi satyāṁ ka ātmano gatis tattvaṁ yathāvad vicaṣṭe ? no ko’pīty arthaḥ | na ca atra tava dattāpahāra-lakṣaṇo doṣo’pi snehena putra-haste dattasyāpi modakāder ahitāśaṅkayā punar acchidya nītavataḥ pitur yathā tathety arthaḥ ||16||

—o)0(o—

**|| 8.22.17 ||**

**yayā hi vidvān api muhyate yatas**

**tat ko vicaṣṭe gatim ātmano yathā |**

**tasmai namas te jagad-īśvarāya vai**

**nārāyaṇāyākhila-loka-sākṣiṇe ||**

**śrīdharaḥ : **mohanatvam evāha—yayā śriyā vidvān api yataḥ saṁyato’pi muhyati, tat tasyāṁ satyāṁ ko’nyaḥ pumān ātmano gatiṁ tattvaṁ yathāvad vicaṣṭe paśyati | tasmai mahā-kāruṇikāya ||17||

**krama-sandarbhaḥ : _na vyākhyātam._**

**viśvanāthaḥ :_pūrva-ślokasya ṭīkā draṣṭavyā._**

—o)0(o—

**|| 8.22.18 ||**

**śrī-śuka uvāca—**

**tasyānuśṛṇvato rājan prahrādasya kṛtāñjaleḥ |**

**hiraṇyagarbho bhagavān uvāca madhusūdanam ||**

**śrīdharaḥ : **tasya prahrādasyānuśṛṇvata uvāceti | kiñcid vaktuṁ pravṛtta ity arthaḥ ||18||

**krama-sandarbhaḥ : _na vyākhyātam._**

**viśvanāthaḥ : **uvāceti | kiñcid vaktuṁ pravṛtta ity arthaḥ ||18||

—o)0(o—

**|| 8.22.19 ||**

**baddhaṁ vīkṣya patiṁ sādhvī tat-patnī bhaya-vihvalā |**

**prāñjaliḥ praṇatopendraṁ babhāṣe’vāṅ-mukhī nṛpa ||**

**śrīdharaḥ : **tadaiva vindhyāvalir api vaktuṁ pravṛttā, tāṁ ca saṁmānayan hiraṇyagarbhaḥ kṣaṇaṁ tūṣṇīṁ sthitaḥ | atas tasyā eva vākyaṁ prathamam avatārayati—baddhaṁ vīkṣyeti ||19||

**krama-sandarbhaḥ : _na vyākhyātam._**

**viśvanāthaḥ : **tadaiva vindhyāvalir api vaktuṁ pravṛttā, tāṁ ca saṁmānayan hiraṇyagarbhaḥ kṣaṇaṁ tūṣṇīṁ sthitaḥ | atas tasyā eva vākyaṁ prathamam avatārayati—baddhaṁ vīkṣyeti | bhaya-vihvalā bhagavaty aparādha-bhaya-vyagrā avāṅ-mukhī strī-svabhāvān nīcīna-vadanā ||19||

—o)0(o—

**|| 8.22.20 ||**

**śrī-vindhyāvalir uvāca—**

**krīḍārtham ātmana idaṁ tri-jagat kṛtaṁ te**

**svāmyaṁ tu tatra kudhiyo’para īśa kuryuḥ |**

**kartuḥ prabhos tava kim asyata āvahanti**

**tyakta-hriyas tvad-avaropita-kartṛ-vādāḥ ||**

**śrīdharaḥ : **tri-jagataḥ kartuḥ prabhoḥ pālakasya asyataḥ saṁhartuś ceśvarasya tavānye kim āvahanti, kiṁ samarpayanti ? tvayāvaropitaḥ kartṛ-vādaḥ kartāraḥ svatantrā vayam iti vāda-mātram api yeṣāṁ te | 

ayaṁ bhāvaḥ—loka-trayaṁ mayārpitaṁ tṛtīya-pādāya dehaṁ samarpya pratiśrutam ṛtaṁ karomīti dehādeṣu svāmy-āviṣkāreṇa bruvann ayaṁ kubuddhir nirlajjaś ca, yatas tvam eva sarvasyāpi svāmī, ato manda-buddhim enaṁ kevalaṁ kṛpayā vimucya pālayeti ||20||

**krama-sandarbhaḥ : _na vyākhyātam._**

**viśvanāthaḥ : **te tvayā, kudhiyo bali-prabhṛtayaḥ | kartuḥ sraṣṭuḥ prabhoḥ pālayituḥ asyataḥ saṁhartuś ca taveti caturthy-arthe ṣaṣṭhyaḥ | eti bhāvaḥāya tubhyaṁ kiṁ vastu āvahanti dadati | ahantāspada-mamatāspada-vastūnāṁ madhye kasmin vastuni svāmyaṁ vartate yat tṛtīya-pādāya pratiśrutam amṛtaṁ karomīti uktvā sva-dehaṁ dātum icchanti, tyakta-hriyaḥ tribhuvanasya dehasya ca tvat-sṛṣṭatvāt tvadīyam evedaṁ sarvaṁ tubhyaṁ dattvā svakīrti-cikīrṣavo lajjām api kiṁ tyaktavantaḥ ? ity arthaḥ | ata evaite mahonmāda-roga-grastās tvayā sad-vaidyena kṛpayā sādhu cikitsitā ity āha—avaropito’tyūrdhvam ārohann api sahasaivāvarohitaḥ tribhuvana-pālana-kartāro vayam iti mithyāhaṅkāra-mūlakaḥ kartṛ-vādo yeṣāṁ teṣāṁ te tasmād aparādhino’sya bandhanam ucitam eveti bhāvaḥ ||20||

—o)0(o—

**|| 8.22.21 ||**

**śrī-brahmovāca—**

**bhūta-bhāvana bhūteśa deva-deva jaganmaya |**

**muñcainaṁ hṛta-sarvasvaṁ nāyam arhati nigraham ||**

**śrīdharaḥ : **tad evaṁ prahrādasya vindhyāvaleś ca paramārthoktyā prasanno hariḥ, brahmā tu loka-dṛṣṭyaiva vijñāpayati—bhūta-bhāvaneti tribhiḥ ||21||

**krama-sandarbhaḥ : **ātmīyatvena śrī-prahlāda-vindhyāvalyau tāvat tad-avajñā-garbham eva niveditavatyau | śrī-brahmā tu tad-bhakta-pakṣapātena bali-pakṣam eva gṛhītvā sa-vinodaṁ nivedayati—bhūteti ||21||

**viśvanāthaḥ :** tad evaṁ prahlādasya vindhyāvaleś ca paramārthoktyā prasāditam eva bhagavantaṁ brahmā loka-tattva-dṛṣṭyaiva prasādayati—bhūteti ||21||

[atrānurūpārthakaṁ 6.11.23, 10.88.8 padya-dvayaṁ draṣṭavyam.]

—o)0(o—

**|| 8.22.22 ||**

**kṛtsnā te’nena dattā bhūr lokāḥ karmārjitāś ca ye |**

**niveditaṁ ca sarvasvam ātmāviklavayā dhiyā ||**

**śrīdharaḥ : **nigrahān arhatve hetuḥ—kṛtsneti | sarvasvam evāha—ātmeti ||22||

**krama-sandarbhaḥ : _na vyākhyātam._**

**viśvanāthaḥ :** te tubhyam ātmā sva-dehaś ca niveditaḥ ||22||

—o)0(o—

**|| 8.22.23 ||**

**yat-pādayor aśaṭha-dhīḥ salilaṁ pradāya**

**dūrvāṅkurair api vidhāya satīṁ saparyām |**

**apy uttamāṁ gatim asau bhajate tri-lokīm**

**dāśvān aviklava-manāḥ katham ārtim ṛcchet ||**

**śrīdharaḥ : **tad eva kaimutya-nyāyenāha | yasya tava pādayoḥ salila-mātram api pradāya sarvo’pi jana uttamāṁ gatiṁ prāpnoti, tasmai tubhyam asau balis tri-lokīṁ dāśvān dattavān sa ārtiṁ kathaṁ prāpnuyāt ? ||23||

**krama-sandarbhaḥ : _na vyākhyātam._**

**viśvanāthaḥ : **nigrahānarhatvaṁ kaimutya-nyāyenāha—yad iti | asau sarvo’pi jana uttamāṁ gatiṁ vaikuṇṭha-prāptiṁ bhajati | balis tu tri-lokīṁ dāśvān dattavān katham ārtiṁ prāpnuyāt ? ||23||

—o)0(o—

**|| 8.22.24 ||**

**śrī-bhagavān uvāca—**

**brahman yam anugṛhṇāmi tad-viśo vidhunomy aham |**

**yan-madaḥ puruṣaḥ stabdho lokaṁ māṁ cāvamanyate ||**

**śrīdharaḥ : tasya viśo**’rthān | nanv arthāpahāraḥ ko’yam anugrahaḥ ? tatrāha—**yan-madaḥ** yair arthair mado yasya saḥ | ata eva **stabdho**’namraḥ san | mada-stambha-hetūnām arthānām apahāra evānugraha ity arthaḥ ||24||

**krama-sandarbhaḥ : _na vyākhyātam._**

**viśvanāthaḥ : tasya viśo** dhanāni | nanv dhanāpahāraḥ ko’yam anugrahaḥ ? tatrāha—**yan-madaḥ **yair arthair mado yasya saḥ ||24||

—o)0(o—

**|| 8.22.25 ||**

**yadā kadācij jīvātmā saṁsaran nija-karmabhiḥ |**

**nānā-yoniṣv anīśo’yaṁ pauruṣīṁ gatim āvrajet ||**

**śrīdharaḥ : **durlabhaṁ puruṣa-janma kathañcil labdhavato jīvasya janmādi-nimitto garvo mahā-hāni-karaḥ, tasya ca nāśo mad-anugrahād evety āha, yadeti dvābhyām | anīśaḥ para-tantraḥ sannijaiḥ karmabhir nānā-yoniṣu kṛmi-kīṭakādiṣu saṁsaran ||25||

**krama-sandarbhaḥ : _na vyākhyātam._**

**viśvanāthaḥ : **na ca sarvasyaivānugrāha-jīvasya dhanāni harāmi kasyacin na harāmi ca kasmaicid atiśayena dadāmi ca mad-anugrahasya lokair atarkyatvād vividha-jātīyatvād ato jīveṣu mad-anugraha-lakṣaṇaṁ śṛṇv ity āha—yadeti nānā-yoniṣu kṛmi-kīṭādiṣv api anīśaḥ para-tantraḥ saṁsarann eva yadā kadācid eva pauruṣīṁ gatiṁ manuṣya-janma prāpnuyāt ||25||

—o)0(o—

**|| 8.22.26 ||**

**janma-karma-vayo-rūpa-vidyaiśvarya-dhanādibhiḥ |**

**yady asya na bhavet stambhas tatrāyaṁ mad-anugrahaḥ ||**

**śrīdharaḥ : **tatra pauruṣyāṁ gatau janmādibhir api yasya yadi stambho na bhavet, tarhy ayaṁ mad-anugraha eva ||26||

**krama-sandarbhaḥ : **śrī-prāptir dvidhā—karmādinā, bhagavad-anugraheṇa ca | tatra brahmann ity-ādinā karma-prāptāyā eva śriyo doṣo varṇitaḥ | mad-dattāyās tu nāsty eva sa ity āha—janmeti | ataḥ sutalādhipatyena punaḥ svargādhipatyena ca na mado bhaviteti bhāvaḥ ||26||

**viśvanāthaḥ :** tatra pauruṣyāṅgatau janmādibhir yadi bhraṁśo’vahelanādi-hetur garvo na bhavet tadā tatra puṁsi mad-anugraho’yaṁ pūrvoktāt dhana-haraṇa-lakṣaṇād anyo’numeya ity arthaḥ | tasya dhanādikaṁ nāpi harāmi apahārakatvābhāvād iti bhāvaḥ ||26||

—o)0(o—

**|| 8.22.27 ||**

**māna-stambha-nimittānāṁ janmādīnāṁ samantataḥ |**

**sarva-śreyaḥ-pratīpānāṁ hanta muhyen na mat-paraḥ ||**

**śrīdharaḥ : **kathaṁ tarhi dhruvādibhyo’rtha-saṁpado dadāsi ? iti cet, tatrāha—māna eva stambho’namratā, tasya nimitta-bhūtānāṁ samantataḥ sarvaśaḥ sarva-śreyaḥ pratikūlānaṁ janmādīnāṁ sattve’pi, janmādibhir iti vā | hanteti khede | he brahman, mat-paro na muhyet | ato bhaktasyecchayā sampado’pi dadāmi | abhaktas tu muhyed iti tad-apahāra-rūpam eva tasyānugrahaṁ karomīti bhāvaḥ ||27||

**krama-sandarbhaḥ : _na vyākhyātam._**

**viśvanāthaḥ :** kiṁ ca, māno garvas tad-viśeṣaḥ stambho’namratā, tayor nimitta-bhūtānāṁ janmādīnāṁ na muhyet | nāgnis tv apyati kāṣṭhānām itivat ṣaṣṭhī** | **tair janmādibhir na muhyed ity arthaḥ | samantataḥ sarvathaiva hanta āścaryam etad iti pada-dvaya-prayogāt pūrvavat yadi śabda-prayogāc ca kadācid api na muhyed iti sa ca mat-paro mad-ekānta-bhakta evātyantiko mad-anugrahavān eva pūrvoktād api śiṣyata eva tādṛgbhyo dhruvādi-bhaktebhyaḥ sampado dadāmy eveti bhāvaḥ | karma-janyā hi sampad anartha-kāriṇī tām eva prathamānukampya bhaktasya bhagavān harati, na tu sva-dattām iti kecit | sva-bhakta-prema-vardhana-caturasya harer nāyam api niyamaḥ | pāṇḍavādāv api sampad-apahāra-darśanād ity apare ||27||

—o)0(o—

**|| 8.22.28 ||**

**eṣa dānava-daityānām agranīḥ kīrti-vardhanaḥ |**

**ajaiṣīd ajayāṁ māyāṁ sīdann api na muhyati ||**

**śrīdharaḥ : **asya cedānīṁ mat-paratvād anyair duṣprāpam api dāsyāmīti vaktuṁ tasya mohābhāvam āha, eṣa tribhiḥ ||28||

**krama-sandarbhaḥ : _na vyākhyātam._**

**viśvanāthaḥ : **nanv āstām etat prastuto balir ayaṁ tava kīdṛśānugrahavān bhakto yasya sampado harasi ? iti tatrāha—eṣa iti | ajaiṣīt na tu jeṣyati jayatīti vā prayuktam | tena pūrvam eva māyāṁ jitavato’sya stambhādayo māyikāḥ kutaḥ sambhaveyur yan nivartanārthaṁ mayā dhanaiśvarya-haraṇaṁ kāryam iti dyotitam | sīdann api na muhyatīti sampadbhir amuhyann api jano vipat-prāpti-kṣaṇe vaiklavyān muhyann eva dṛṣṭa iti bhāvaḥ ||28||

—o)0(o—

**|| 8.22.29-30 ||**

**kṣīṇa-rikthaś cyutaḥ sthānāt kṣipto baddhaś ca śatrubhiḥ |**

**jñātibhiś ca parityakto yātanām anuyāpitaḥ ||**

**guruṇā bhartsitaḥ śapto jahau satyaṁ na suvrataḥ |**

**chalair ukto mayā dharmo nāyaṁ tyajati satya-vāk ||**

**śrīdharaḥ : **na hy etasmin kule kaścin niḥsattvaḥ kṛpaṇaḥ pumān [bhā.pu. 8.19.3] ity-ādinā chalair eva mayā dharma uktaḥ, tathāpi taṁ dharma-mayaṁ na tyajati, ataḥ satya-vāk ||30||

**krama-sandarbhaḥ : _na vyākhyātam._**

**viśvanāthaḥ :** ayaṁ tu mayāpi vipat-sindhu-madhye nikṣipto’pi na muhyatīti kiṁ vaktavyaṁ sva-niṣṭhā-leśam api na tyajatīty āha—kṣīṇeti | na hy etasmin kule kaścin niḥsattvaḥ kṛpaṇaḥ pumān [bhā.pu. 8.19.3] ity-ādinā mayā prathamataś channair eva prāyeṇādharmo’pi dharma uktaḥ, tathaivānte, 


    vipralabdho dadāmīti tvayāhaṁ cāḍhya-māninā |


    tad vyalīka-phalaṁ bhuṅkṣva nirayaṁ katicit samāḥ || [bhā.pu. 8.20.34]

ity anena dharmo’py adharma uktaḥ | tad apy ayaṁ satya-vāk satyaṁ na tyajati | anyas tv evaṁvidhe’rthe śaṭhe śāṭhyaṁ prakurvīteti nītyā śāṭhyam eva kuryāt | tasmān mayā bhakta-vatsalenāpi kṛtam etasyaitādṛśa-kadarthanaṁ sva-bhakti-niṣṭhā-niḥsīma-dhairyādi-guṇa-prakhyāpanārtham eveti bhāvaḥ ||30||

—o)0(o—

**|| 8.22.31 ||**

**eṣa me prāpitaḥ sthānaṁ duṣprāpam amarair api |**

**sāvarṇer antarasyāyaṁ bhavitendro mad-āśrayaḥ ||**

**śrīdharaḥ : **me maya | aham evāśrayaḥ pālako yasya saḥ ||31||

**krama-sandarbhaḥ : _na vyākhyātam._**

**viśvanāthaḥ :** na cāsya sampado harāmīti tvayā jñeyam ity āha—eṣa iti | amarair duṣprāpam iti indra-padāt svargād api sutalasyādhikyaṁ tadānīm evādbhutaṁ śrī-kṛṣṇa-datta-śrīdāma-dhāmavad iti jñeyam | na cendraṁ padaṁ tv asya gatam iti mantavyam ity āha—sāvarṇer iti | na ca tad api tatrāpi devā imaṁ kadarthayiṣyantīti vācyam | mad-āśrayaḥ aham asya dvāra-pālo bhūtvā jāgrad eva sthāsyāmīti bhāvaḥ ||31||

—o)0(o—

**|| 8.22.32 ||**

**tāvat sutalam adhyāstāṁ viśvakarma-vinirmitam |**

**yad ādhayo vyādhayaś ca klamas tandrā parābhavaḥ |**

**nopasargā nivasatāṁ sambhavanti mamekṣayā ||**

**śrīdharaḥ : **“sthānaṁ prāpitaḥ” iti yad uktaṁ tad eva sthānam āha—tāvat sāvarṇi-manv-antara-paryantaṁ **sutalamadhyāstām,** adhivasatv ity arthaḥ | yad yasmin **vasatām** ādhy-ādayo **mamekṣayā na saṁbhavanti** ||32||

**krama-sandarbhaḥ : **tandrety atra tantrīti kvacit | uṇādāv ī-pratyayo’yam ||32||

**viśvanāthaḥ :** viśvakarmaṇo viśeṣeṇa svargīyāmarāvatī-purād ativaiśiṣṭyena nirmitam iti bhagavad-abhiprāyeṇa tat-kṣaṇād eva tat tato’dhikaṁ jātam iti bhāvaḥ | yat yatra ||32||

—o)0(o—

**|| 8.22.33 ||**

**indrasena mahārāja yāhi bho bhadram astu te |**

**sutalaṁ svargibhiḥ prārthyaṁ jñātibhiḥ parivāritaḥ ||**

**śrīdharaḥ : **evaṁ brahmāṇaṁ pratyuktvā karuṇā-para-vaśaḥ sākṣād baliṁ pratyāha—indraseneti caturbhiḥ ||33||

**krama-sandarbhaḥ : _na vyākhyātam._**

**viśvanāthaḥ : **evaṁ brahmāṇaṁ pratyuktvā sākṣād balim āha—indraseneti | mahārājeti tava mahārājatvaṁ nāpayāti, yataḥ svargibhiḥ prārthyam eva, na tu labhyam ||33||

—o)0(o—

**|| 8.22.34 ||**

**na tvām abhibhaviṣyanti lokeśāḥ kim utāpare |**

**tvac-chāsanātigān daityāṁś cakraṁ me sūdayiṣyati ||**

**śrīdharaḥ : **tvac-chaṣanam atigacchanty ativartanta iti tathā tān ||34||

**krama-sandarbhaḥ : _na vyākhyātam._**

**viśvanāthaḥ :** sūdayiṣyati khaṇḍayiṣyati ||34||

—o)0(o—

**|| 8.22.35 ||**

**rakṣiṣye sarvato’haṁ tvāṁ sānugaṁ saparicchadam |**

**sadā sannihitaṁ vīra tatra māṁ drakṣyate bhavān ||**

**śrīdharaḥ : **tathāpi bhagavad-viyogāt tad anicchantaṁ pratyāha—sadeti ||35||

**krama-sandarbhaḥ : _na vyākhyātam._**

**viśvanāthaḥ :** na ca mad-viraha-duḥkham ity āha—sadā sannihitam iti ||35||

—o)0(o—

**|| 8.22.36 ||**

**tatra dānava-daityānāṁ saṅgāt te bhāva āsuraḥ |**

**dṛṣṭvā mad-anubhāvaṁ vai sadyaḥ kuṇṭho vinaṅkṣyati ||**

**śrīdharaḥ : **saṅgāt ya āsuro bhāvaḥ, sa vinaṅkṣyati ||36||

**krama-sandarbhaḥ : _na vyākhyātam._**

**viśvanāthaḥ : **duḥsaṅgāc ca mā bhaiṣīr ity āha—tatreti | tvādṛśa-bhakta-saṅgād duṣṭā api śiṣṭā bhavantīti bhāvaḥ ||36||

—o)0(o—

iti sārārtha-darśinyāṁ harṣiṇyāṁ bhakta-cetasām |

dvāviṁśaś cāṣṭama-skandhe saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 

bali-mokṣaṇaṁ nāma

dvāviṁśo’dhyāyaḥ |

|| 8.22 ||

(8.23)


### atha trayoviṁśo’dhyāyaḥ


## vali-vāmana-caritaṁ

**|| 8.23.1 ||**

**śrī-śuka uvāca—**

**ity uktavantaṁ puruṣaṁ purātanaṁ**

**mahānubhāvo’khila-sādhu-sammataḥ |**

**baddhāñjalir bāṣpa-kalākulekṣaṇo**

**bhakty-utkalo gadgadayā girābravīt ||**

**śrīdharaḥ :**

trayoviṁśe balau yāte sutalaṁ sa-pitāmahe |

upendreṇa divaṁ gatvā pūrvavan modate hariḥ ||

bāṣpasya kalābhir bindubhir ākule īkṣaṇe yasya | bhaktyā udgala utkaṇṭhaḥ ||1||

**krama-sandarbhaḥ : _na vyākhyātam._**

**viśvanāthaḥ :**

praveśitasya sutalaṁ dvāra-pālo’bhavad baleḥ |

trayoviṁśe divīndraṁ copendraḥ san paryapālayat ||

tad eva hi tvan-mūrdhni tṛtīyaṁ padaṁ vinyasya tribhuvanena saha tvām api pratigṛhṇāmi, sarva ete lokās tvāṁ datta-pratiśrutaṁ jānantv ity uktavantam ata eva śrutir api—idaṁ viṣṇur vicakrame tredhā nidadhe padam iti | udgala udbāṣpo galo yasya saḥ ||1||

—o)0(o**—**

**|| 8.23.2 ||**

**śrī-balir uvāca—**

**aho praṇāmāya kṛtaḥ samudyamaḥ**

**prapanna-bhaktārtha-vidhau samāhitaḥ |**

**yal loka-pālais tvad-anugraho’marair**

**alabdha-pūrvo’pasade’sure’rpitaḥ ||**

**śrīdharaḥ : aho** tvat-praṇāma-mahimā, yad-arthaṁ **kṛtaḥ samudyama** eva **prapannānāṁbhaktānāṁ** yo’**rthas** tasya **vidhāv** abhakte’pi tasya saṁpādane **samāhito**’pramattaḥ sthitaḥ | kutaḥ ? **yad** yenodyamena **loka-pālair amaraiḥ** sattva-pradhānair apy **alabdha-pūrvastvad**-**anugrahopasade** nīce rājase mayy **arpitaḥ** | ayaṁ bhāvaḥ—parameśvarāya tubhyam ahaṁ varākas tri-lokīṁ dattavān ity etad āstām, praṇāmo’pi na samyak kṛtaḥ | kintu tad-artham udyama-mātraṁ kṛtaṁ, tena ca karma-tapo-dānādi-koṭibhir apy alabhyas tvad-anugrahaḥ sampāditaḥ aho tvat-praṇāma-prabhavāścaryam iti ||2||

**krama-sandarbhaḥ : **baddhāñjalitvānantaraṁ, padaṁ tṛtīyaṁ kuru śīrṣṇi me nijam [bhā.pu. 8.22.2] iti prācīna-tan-nivedanānusāreṇa tac-chīrṣṇi pade kṛte paramānandena nivedayati**—**aho iti | ata eva śrutau, idaṁ viṣṇur vicakrame tredhā nidadhe padam [ṛ.ve. 1.22.17] iti | yena kenacit praṇāmāya kṛtaḥ samudyamo’pi prapannānāṁ paramānanda-yuktānāṁ bhaktānāṁ bhajatāṁ yaḥ puruṣārthaḥ, tasya vidhāne nimitte samāhitaḥ sāvadhāno bhavati | tad eva kramāt paryavasāyayatīty arthaḥ |

tad etad aho ity āścarye | idaṁ tu tato’py āścaryam ity āha—yad yat tv anugrahas tat tvayā mayy apasade sva-yaśo-lipsayā tādṛśa-pratijñādi-dhārṣṭyād atinīce jātyāpy asure’rpitaḥ | sa khalv amarair mṛtyum atikrāntair jīvanmuktair apy alabdha-pūrva ity arthaḥ | yad ity atra tad iti ca, supāṁ suluk [pā. 1.1.39] ity ādinā sub-luk chāndasaḥ ||2||

**viśvanāthaḥ : **praṇāmārthaṁ kṛta udyamo’pi prapanna-bhaktānāṁ vāñchita-pūraṇe samāhitaḥ samartho bhaved ity adyaivāvagatam | tvat-sarvasvam apahartuṁ viṣṇur ayam āgataḥ iti guror mukhāt yadaiva tvām aham ajñāsiṣaṁ, tadaiva tvat-praṇamārtham udyama eva kṛtaḥ, kintu asurāṇāṁ tasya ca guror bhayād eva praṇāmo na kṛtaḥ | hanta hanta sa evodyama idaṁ phalaṁ phalati sma, kim ity āha—yad yasmāl loka-pālair amaraiḥ sattva-pradhānair api alabdha-pūrvas tvad-anugrahaḥ mūrdhni caraṇārpaṇa-lakṣaṇo apasade nīce rājase mayy arpitaḥ ||2||

—o)0(o**—**

**|| 8.23.3 ||**

**śrī-śuka uvāca—**

**ity uktvā harim ānatya brahmāṇaṁ sabhavaṁ tataḥ |**

**viveśa sutalaṁ prīto balir muktaḥ sahāsuraiḥ ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **mukto nāga-pāśāt ||3||

—o)0(o**—**

**|| 8.23.4 ||**

**evam indrāya bhagavān pratyānīya triviṣṭapam |**

**pūrayitvāditeḥ kāmam aśāsat sakalaṁ jagat ||**

**śrīdharaḥ : **aśāsad upendraḥ san pālayāyāsa ||4||

**krama-sandarbhaḥ, viśvanāthaḥ :_ na vyākhyātam._**

—o)0(o**—**

**|| 8.23.5 ||**

**labdha-prasādaṁ nirmuktaṁ pautraṁ vaṁśa-dharaṁ balim |**

**niśāmya bhakti-pravaṇaḥ prahrāda idam abravīt ||**

**śrīdharaḥ, krama-sandarbhaḥ :_na vyākhyātam._**

**viśvanāthaḥ :** samāsena bali-śakrayoḥ sutala-svarga-praveśam uktvā vyāsenāha labdheti | bandhān muktam ||5||

—o)0(o**—**

**|| 8.23.6 ||**

**śrī-prahrāda uvāca—**

**nemaṁ viriñco labhate prasādaṁ**

**na śrīr na śarvaḥ kim utāpare’nye |**

**yan no’surāṇām asi durga-pālo**

**viśvābhivandyair abhivanditāṅghriḥ ||**

**śrīdharaḥ : **durga-pālo’si, rakṣiṣye sarvato’haṁ tvām [bhā.pu. 8.22.35] ity uktatvāt ||6||

**krama-sandarbhaḥ : **ayogye’pi mādṛśe yo’yaṁ prasādaḥ, tasya kāraṇaṁ nāma bhavataḥ karuṇā-mayatvam eva nānyad iti vaktuṁ tasya paramatvaṁ darśayati | tatra yathā kaścin nijeśvaraṁ prati vadati putrād api mayi tava vātsalyam iti, tathaiva parama-bhaktān apy ullikhya nivedayati—nemam iti | imam arthaṁ spaṣṭayati—yan na iti | ata eva parama-bhakti-tattvaṁ nirṇeṣyamāṇena[^95] śrī-śuka-devena nemaṁ viriñca[bhā.pu. 10.9.20] ity-ādikaṁ yad vakṣyate, tat-tulyatā nātra mantavyā | yo’yaṁ bhagavān atra bandhakaḥ, sa tu tatra svayam eva baddha iti hi tad-vaśīkāre mahān eva bhedaḥ ||6|| [prīti-sandarbha 175]

**viśvanāthaḥ :**durga-pālo’si, rakṣiṣye sarvato’haṁ tvām [bhā.pu. 8.22.35] ity ukteḥ ||6||

—o)0(o**—**

**|| 8.23.7 ||**

**yat-pāda-padma-makaranda-niṣevaṇena**

**brahmādayaḥ śaraṇadāśnuvate vibhūtīḥ |**

**kasmād vayaṁ kusṛtayaḥ khala-yonayas te**

**dākṣiṇya-dṛṣṭi-padavīṁ bhavataḥ praṇītāḥ ||**

**śrīdharaḥ : **he śaraṇada ! āśraya-prada ! ye kusṛtayo durvṛttāḥ khala-yonaya ugra-jātayaś ca, te vayaṁ tasya bhavato dākṣiṇya-dṛṣṭeḥ padavīṁ kasmād dhetoḥ praṇītāḥ ? bahu-mānena cittānuvartanaṁ dākṣiṇyaṁ, tena yā dṛṣṭis tad-viṣayatāṁ prāpitāḥ ||7||

**krama-sandarbhaḥ : **atha kāraṇāntarābhāvaṁ darśayati—yat-pādeti | vibhūtīḥ prādhānyena tā eva, na tv etādṛśaṁ[^96] prasādam ||7||

**viśvanāthaḥ :**he śaraṇada ! āśraya-prada ! vibhūtīḥ sampada eva, na tv etāvantaṁ prasādam | kusṛtayo durvṛttāḥ | bahu-mānena cittānuvartanaṁ dākṣiṇyaṁ, tena yā dṛṣṭis tad-viṣayatāṁ prāpitāḥ | jātyaiva te prasiddhā vayaṁ nigrāhyāḥ katham etāvad anugraha-bhājanāny abhūmety arthaḥ ||7||

—o)0(o**—**

**|| 8.23.8 ||**

**citraṁ tavehitam aho’mita-yogamāyā-**

**līlā-visṛṣṭa-bhuvanasya viśāradasya |**

**sarvātmanaḥ sama-dṛśo’viṣamaḥ svabhāvo**

**bhakta-priyo yad asi kalpataru-svabhāvaḥ ||**

**śrīdharaḥ : **bhakta-priyatvād iti cet, tarhy evaṁ tavehitam | aho citram ! kiṁ tat ? sarvātmanaḥ sama-dṛśaś ca sva-bhāvo viṣam iti yat | sarvātmatve citra-caritatve hetuḥ, amitācintya yoga-māyā tasyā līlā tayā visṛṣṭāni viracitāni bhuvanāni yena tasya | aho ity atra sandhir ārṣaḥ | sama-dṛktve hetuḥ, viśāradasya sarva-jñasya | atha vā bhakta-priyatve’pi tava vaiṣamyaṁ nāsty eva | yataḥ kalpataru-svabhāvaḥ san bhakta-priyo’si | na hi kalpatarur āśritānām eva kāmān pūrayann api viṣamo bhavatīty arthaḥ ||8|| 

**krama-sandarbhaḥ : **na kevalaṁ mādṛśa-bhakta eva tavaitādṛśatvaṁ yukty-atītaṁ, kintu bhakta-jane’pi tathaiveti | tad eva sthāpayati—citram iti | yat tvaṁ bhakta-priyo’si, so’pi sama-dṛśas tava svabhāvo’viṣamaḥ, viṣamo na bhavati | tatra hetu-garbhaṁ viśeṣaṇaṁ—kalpa-taru-svabhāva iti | tasmād viṣama-svabhāvatayā pratīte’pi tvayy avaiṣamyam ity atīva citram iti | 

yad vā, paratrāpi kalpa-vṛkṣādi-lakṣaṇe samāna evāśrayaṇīye vastuni bhakta-pakṣapāta-rūpa-vaiṣamya-darśanāt tad vaiṣamyam api samasyaiva svabhāva iti labdhe, tad aparihāryam eveti siddhāntayitavyam | tataś ca viṣama-svabhāva ity eva vyākhyeyam | tathā pūrvatrāpi na tasya [bhā.pu. 10.38.22] ity ādau, bhaktān bhajata iti vaiṣamya eva yojanīyam iti | vastutas tu śrī-bhagavaty acintyaiśvaryam eva mukhyaḥ tad-avirodhe hetuḥ | yad uktaṁ yad uktam—namo namas te’stv ṛṣabhāya sātvatām [bhā.pu. 2.4.14] ity ādau dvitīyasya caturtheṭīkāyām | tad evaṁ vaiṣamya-pratītāv apy adoṣatvāyācintyam aiśvaryam āheti | tad uktaṁ śrī-bhīṣmeṇa—


    sarvātmanaḥ samadṛśo hy advayasyānahaṅkṛteḥ | 


    tat-kṛtaṁ mati-vaiṣamyaṁ niravadyasya na kvacit ||


    tathāpy ekānta-bhakteṣu paśya bhūpānukampitam |


    yan me’sūṁs tyajataḥ sākṣāt kṛṣṇo darśanam āgataḥ || [bhā.pu. 1.9.21-22] iti |

svayaṁ śrī-bhagavatā ca samo’haṁ sarva-bhūteṣu [gītā 9.29] iti | athavā sama-dṛśas tava viṣama-svabhāvo yas tad aho citram atīvāścaryam ity arthaḥ | vaiṣamyam evāha—“bhakta-priyo yad asi” iti | sama-dṛktve hetutvena tridhā pūrṇatvaṁ vadan kriyā-śaktau tāvad āha—amitā anantā yā yogamāyā svarūpa-śaktis tasyā yā līlā yādṛcchika-kriyā-vṛttis tādṛśa-vṛtty-ābhāsa-rūpā māyā-śaktis tayā viśeṣeṇa sṛṣṭāni bhuvanāni anantāni brahmāṇḍāni yena tasya |

jñāna-śaktāv āha—viśāradasyeti | svarūpe’py āha—sarvātmana iti sarva-mūla-svarūpasya | nanv evaṁ svabhāvaḥ kalpa-tarur api dṛśyate ? tatrāha—kalpa-taror api svabhāvo yasmāt tathā-vidha ity aho citram evety arthaḥ ||8|| [paramātma-sandarbha 93]

**viśvanāthaḥ :** na kevalaṁ mādṛśa-bhakteṣv eva tavaitāvān anugrahaḥ, kintu bhakta-mātreṣu yeṣu keṣv apīty āha—citram iti he amita-yoga aparimita-yogaiśvarya, tavehitaṁ caritram aho citram atyāścaryaṁ yukty-atītam ity arthaḥ | kiṁ tac citram ? samadṛśo’pi tava viṣama-svabhāva iti yat, kiṁ me samadṛktva-lakṣaṇam ? tatrāha—māyāyāḥ svīya-māyā-śakter līlayā visṛṣṭāni bhuvanāni yena tasya sarva-sraṣṭur ity arthaḥ | viśāradasya sarvābhijñasya sarvātmanaḥ sarveṣāṁ cetayitum, tena sarveṣāṁ tava sṛjyatvāt abhijñeyatvāt cetayitavyatvāc ca sarveṣu tava samadṛktvam eva dṛṣṭam ity arthaḥ | 

kiṁ me vaiṣamyaṁ dṛṣṭam ? tatrāha—bhakta-priyo yad asīti | teṣu sṛṣṭeṣu madhye ye bhaktāḥ, teṣv eva prīṇāsi, nānyeṣv iti yat, etad eva vaiṣamyam ity arthaḥ | tarhi kiṁ mamaiṣa doṣa eva sthāpyate ? na hi na hi, kintu mahā-guṇa evety āha—kalpa-taru-svabhāva iti | kalpa-tarur yathā āśritānām eva kāmaṁ pūrayati, na tv anāśritānāṁ, tathaiva tvaṁ bhakteṣv iti bhajanavattva-mātra eva tava prītir iti | vastutas te sāmyam evāyātam | yad uktaṁ—


    samo’haṁ sarva-bhūteṣu na me dveṣyo’sti na priyaḥ |


    ye bhajanti tu māṁ bhaktyā mayi te teṣu cāpy aham || [gītā 9.29] iti ||8||

—o)0(o**—**

**|| 8.23.9 ||**

**śrī-bhagavān uvāca—**

**vatsa prahrāda bhadraṁ te prayāhi sutalālayam |**

**modamānaḥ sva-pautreṇa jñātīnāṁ sukham āvaha ||**

_na katamena vyākhyātam._

—o)0(o**—**

**|| 8.23.10 ||**

**nityaṁ draṣṭāsi māṁ tatra gadā-pāṇim avasthitam |**

**mad-darśana-mahāhlāda- dhvasta-karma-nibandhanaḥ ||**

**śrīdharaḥ : mad-darśanena** yo **mahāhlādaḥ,** tena **dhvastaṁ** **karma-nibandhanam** ajñānaṁ yasya ||10||

**krama-sandarbhaḥ : **pūrvam eva mad-darśanety-ādi svarūpas tvam, itas tu tatra nityam eva **māṁ draṣṭāsīty** arthaḥ |_|_10||

**viśvanāthaḥ : **karma-bandhana-lakṣaṇaḥ saṁsāras tu mat-prathama-darśanāhlādātiśaya-kṣaṇa eva pūrvam eva dhvasta ity āha—mad-darśaneti ||10||

—o)0(o**—**

**|| 8.23.11-12 ||**

**śrī-śuka uvāca—**

**ājñāṁ bhagavato rājan prahrādo balinā saha |**

**bāḍham ity amala-prajño mūrdhny ādhāya kṛtāñjaliḥ ||**

**parikramyādi-puruṣaṁ sarvāsura-camūpatiḥ |**

**praṇatas tad-anujñātaḥ praviveśa mahā-bilam ||**

_na katamenāpi vyākhyātam._

—o)0(o**—**

**|| 8.23.13 ||**

**athāhośanasaṁ rājan harir nārāyaṇo’ntike |**

**āsīnam ṛtvijāṁ madhye sadasi brahma-vādinām ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ : **hariḥ baleḥ sambandhena tasyāparādha-doṣaṁ haratīti **hariḥ** ||13||

—o)0(o**—**

**|| 8.23.14 ||**

**brahman santanu śiṣyasya karma-cchidraṁ vitanvataḥ |**

**yat tat karmasu vaiṣamyaṁ brahma-dṛṣṭaṁ samaṁ bhavet ||**

**śrīdharaḥ : **karma vitanvataḥ śiṣyasya yac chidram antaraṁ nyūnaṁ jātaṁ, tat santanu vistāraya sandhatsva | yajamānaṁ vinā kathaṁ sandhātavyam iti na vācyam ity āha—yat tad iti | brahma-dṛṣṭaṁ brāhmaṇair dṛṣṭam eva samaṁ bhavet | kiṁ punar anuṣṭhitam ? ity arthaḥ ||14||

**krama-sandarbhaḥ : _na vyākhyātam._**

**viśvanāthaḥ :**karma vitanvataḥ śiṣyasya yac chidram antaraṁ śūnyaṁ jātaṁ, tat santanu vistāraya sandhatsva | yajamānaṁ vinā kathaṁ sandhātavyam iti na vācyam ity āha—yat tad iti | brahma-dṛṣṭaṁ brāhmaṇair dṛṣṭam eva svayaṁ bhavet, kiṁ punar anuṣṭhitam ? ity arthaḥ ||14||

—o)0(o**—**

**|| 8.23.15 ||**

**śrī-śukra uvāca—**

**kutas tat-karma-vaiṣamyaṁ yasya karmeśvaro bhavān |**

**yajñeśo yajña-puruṣaḥ sarva-bhāvena pūjitaḥ ||**

**śrīdharaḥ : **bhavān yasya sarveṇāpi bhāvena vastu-mātreṇa pūjitas tasya karmasu kuto vaiṣamyam ? kathaṁ-bhūtaḥ ? karmaṇām īśvaraḥ pravartakaḥ | yajñeśo yajña-phala-daḥ yajña-mayaś ca puruṣaḥ ||15||

**krama-sandarbhaḥ, viśvanāthaḥ :_ na vyākhyātam._**

—o)0(o**—**

**|| 8.23.16 ||**

**mantratas tantrataś chidraṁ deśa-kālārha-vastutaḥ |**

**sarvaṁ karoti niśchidraṁ nāmānukīrtanaṁ**[^97]** tava ||**

**śrīdharaḥ : **āstāṁ tāvat pūjā | yasmān mantrataḥ svarādi-bhraṁśena, tantrato vyutkramādinā, deśataḥ kālataś ca, arhataḥ pātrataḥ, vastutaś ca dakṣiṇādinā yac chidraṁ nyūnaṁ, tat sarvaṁ tava nāmānukīrtana-mātram eva niśchidraṁ karotīti ||16||

**sanātanaḥ [hari-bhakti-vilāsa 11.376]: **mantrataḥ svar-ādi-bhraṁśena, tantrataḥ vyutkramādinā, deśataḥ kālataś ca, arhataḥ pātrataḥ aśaucādinā, vastutaś ca dakṣiṇādinā yac chidraṁ nyūnaṁ, tat sarvaṁ tava nāma-saṅkīrtanam eva niśchidraṁ karoti, riktaṁ pūrayati, adhika-phalaṁ ca janayatīty arthaḥ ||16||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.23.17 ||**

**tathāpi vadato bhūman kariṣyāmy anuśāsanam |**

**etac chreyaḥ paraṁ puṁsāṁ yat tavājñānupālanam ||**

_na katamenāpi vyākhyātam._

—o)0(o**—**

**|| 8.23.18 ||**

**śrī-śuka uvāca—**

**pratinandya harer ājñām uśanā bhagavān iti |**

**yajña-cchidraṁ samādhatta baler viprarṣibhiḥ saha ||**

**śrīdharaḥ : **harer ājñāṁ pratinandya baler yajña-cchidraṁ samādhatta sandadhe | pāṭhāntare samādhāya tad-ājñāṁ saṁpāditavān iti śeṣaḥ ||18||

**krama-sandarbhaḥ : _na vyākhyātam._**

**viśvanāthaḥ : **samādhatta sandadhe | samādhāyeti pāṭhe tām ājñāṁ saṁpāditavān iti śeṣaḥ ||18||

—o)0(o**—**

**|| 8.23.19-21 ||**

**evaṁ baler mahīṁ rājan bhikṣitvā vāmano hariḥ |**

**dadau bhrātre mahendrāya tridivaṁ yat parair hṛtam ||**

**prajāpati-patir brahmā devarṣi-pitṛ-bhūmipaiḥ |**

**dakṣa-bhṛgv-aṅgiro-mukhyaiḥ kumāreṇa bhavena ca ||**

**kaśyapasyāditeḥ prītyai sarva-bhūta-bhavāya ca |**

**lokānāṁ loka-pālānām akarod vāmanaṁ patim ||**

**śrīdharaḥ : **devāś ca ṛṣayaś ca bhūmipāś ca manavas taiḥ sahitaḥ ||20||

**krama-sandarbhaḥ : _na vyākhyātam._**

**viśvanāthaḥ :** bhūmipā manavaḥ ||20||

—o)0(o**—**

**|| 8.23.22-23 ||**

**vedānāṁ sarva-devānāṁ dharmasya yaśasaḥ śriyaḥ |**

**maṅgalānāṁ vratānāṁ ca kalpaṁ svargāpavargayoḥ ||**

**upendraṁ kalpayāṁ cakre patiṁ sarva-vibhūtaye |**

**tadā sarvāṇi bhūtāni bhṛśaṁ mumudire nṛpa ||**

**śrīdharaḥ : **nanu lokādīnāṁ patir indro’sty eva, satyam, tathāpi vedādīnāṁ kalpaṁ pālane dakṣaṁ vāmanam upendraṁ kalpayāṁ cakre ||22||

**krama-sandarbhaḥ : _na vyākhyātam._**

**viśvanāthaḥ :** kalpaṁ pālane samartham ||22||

—o)0(o**—**

**|| 8.23.24 ||**

**tatas tv indraḥ puraskṛtya deva-yānena vāmanam |**

**loka-pālair divaṁ ninye brahmaṇā cānumoditaḥ ||**

**śrīdharaḥ : **deva-yānena mārgeṇa, vimāneneti vā ||24||

**krama-sandarbhaḥ : _na vyākhyātam._**

**viśvanāthaḥ :** puraskṛtyānarghya-vastrālaṅkārādibhiḥ saṁmānya | deva-yānena vimānena deva-mārgeṇa vā ||24||

—o)0(o**—**

**|| 8.23.25-27 ||**

**prāpya tri-bhuvanaṁ cendra upendra-bhuja-pālitaḥ |**

**śriyā paramayā juṣṭo mumude gata-sādhvasaḥ ||**

**brahmā śarvaḥ kumāraś ca bhṛgv-ādyā munayo nṛpa |**

**pitaraḥ sarva-bhūtāni siddhā vaimānikāś ca ye ||**

**sumahat karma tad viṣṇor gāyantaḥ param adbhutam |**

**dhiṣṇyāni svāni te jagmur aditiṁ ca śaśaṁsire ||**

_na katamenāpi vyākhyātam._

—o)0(o**—**

**|| 8.23.28 ||**

**sarvam etan mayākhyātaṁ bhavataḥ kula-nandana |**

**urukramasya caritaṁ śrotṝṇām agha-mocanam ||**

**śrīdharaḥ : **etac caritam ākhyātam iti viśeṣoktyā’nyāny api santīty uktam ||28||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.23.29 ||**

**pāraṁ mahimna uru-vikramato gṛṇāno**

**yaḥ pārthivāni vimame sa rajāṁsi martyaḥ |**

**kiṁ jāyamāna uta jāta upaiti martya**

**ity āha mantra-dṛg ṛṣiḥ puruṣasya yasya ||**

**śrīdharaḥ : **tāni tarhi niḥśeṣāṇi varṇanīyānīty apekṣāyām āha—pāram iti | **uru** bahudhā **vikramato** viṣṇor **mahimnaḥ pāraṁ yo gṛṇāno** bhavati, **sa martyaḥ pārthivāni rajāṁsy** api **vimame** gaṇitavān | yathā pārthiva-paramāṇu-gaṇanam aśakyaṁ, tathā viṣṇor guṇa-gaṇanam apy aśakyam ity arthaḥ | tathā ca mantraḥ—viṣṇor nu kaṁ vīryaṇi [nā.tā.u. 1.4.4] iti | etad eva mantrāntarārthaṁ sūcayann āha—yasya puruṣasya pūrṇa-mahimnaḥ pāraṁ mantra-dṛg ṛṣir vasiṣṭha iti | evam āha—katham ? kiṁ jāyamāno vā upaiti ? na ko’pīti vadann anantatvenaivāhety arthaḥ | tathā ca mantraḥ—na te viṣṇo jāyamāno na jāto deva mahimnaḥ param antam āpa [ṛ.ve. 7.99.2] iti ||29||

**krama-sandarbhaḥ : _na vyākhyātam._**

**viśvanāthaḥ : **etat urukramasya caritaṁ sarvaṁ mayā ā īṣad eva ākhyātaṁ, sarvasyaivādy-anta-madhya-bhāgasyālpam, alpam uktam ity arthaḥ | nanv etat kṛtaṣṭamṛtaṁ niḥśeṣam eva varṇayitum arhasīti, ata āha—pāram iti | urukramasya mahimnaḥ pāraṁ gṛṇāno bhavati, sa martyaḥ pārthivāni rajāṁsi vimame | yathaiva pārthiva-paramāṇu-gaṇanam aśakyaṁ, tathaiva viṣṇor guṇa-gaṇanam apīty arthaḥ | yasya puruṣasya pūrṇasya mahimnaḥ pāraṁ kiṁ jāyamāno martyaḥ, uta jāto vā upaiti, na ko’pīty arthaḥ | iti mantra-dṛg-vaśiṣṭha-ṛṣir āha, tathā ca mantraḥ—viṣṇor nu kaṁ vīryaṇi prāvocam [nā.tā.u. 1.4.4] ity-ādi | mantrāntaraṁ ca—na te viṣṇo jāyamāno na jāto deva mahimnaḥ param antam āpa [ṛ.ve. 7.99.2] iti ||29||

—o)0(o**—**

**|| 8.23.30 ||**

**ya idaṁ deva-devasya harer adbhuta-karmaṇaḥ |**

**avatārānucaritaṁ śṛṇvan yāti parāṁ gatim ||**

**śrīdharaḥ, viśvanāthaḥ: **ya idaṁ śṛṇvan bhavati, sa parāṁ gatiṁ yāti ||30||

**krama-sandarbhaḥ : _na vyākhyātam._**

—o)0(o**—**

**|| 8.23.31 ||**

**kriyamāṇe karmaṇīdaṁ daive pitrye’tha mānuṣe |**

**yatra yatrānukīrtyeta tat teṣāṁ sukṛtaṁ viduḥ ||**

**śrīdharaḥ : **sukṛtaṁ yathāvat kṛtaṁ viduḥ ||31||

**krama-sandarbhaḥ, viśvanāthaḥ :_ na vyākhyātam._**

—o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭamasya trayoviṁśaḥ saṅgataḥ saṅgataḥ satām ||*||

 —o)0(o—


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyām aṣṭama-skandhe 


    bali-vāmana-caritaṁ 


    trayoviṁśo’dhyāyaḥ |

|| 8.23 ||

(8.24)


### atha caturviṁśo’dhyāyaḥ


## matsyāvatāra-caritam 

**|| 8.24.1 ||**

**śrī-rājovāca—**

**bhagavan chrotum icchāmi harer adbhuta-karmaṇaḥ |**

**avatāra-kathām ādyāṁ māyā-matsya-viḍambanam ||**

**śrīdharaḥ :**

caturviṁśe prasaṅgena matsya-rūpasya śarṅgiṇaḥ |

līlocyate yataḥ satyavrata-rakṣā mahārṇave ||

tanuṁ tanuṁ vidarśyādau nijaiśvarya-nidarśanāt |

matsyaṁ pṛcchati pṛthvīśo līlayā vāmanopamam ||

māyayā matsya-viḍambanaṁ matsya-rūpānukaraṇaṁ yasyāṁ nirūpyate tām ||1||

**krama-sandarbhaḥ : **bhagavann iti taiḥ | tatra nirūpyata ity adhyāhāreṇaiva vyākhyeyaṁ, na tu vigraheṇa, yato nirūpyata ity adhikokteḥ | sāpekṣatvād bahuvrīhy-asambhavaḥ ||1||

**viśvanāthaḥ :**

caturviṁśe matsya-rūpī prāha satyavrataṁ hariḥ |

khelna-mahārṇave tena stutas tattvopadeśakaḥ ||

vāmanasya viyad-vyāpi vṛddhi-caraṇāravindataḥ smṛtim | 

ārūḍho matsya-rūpī sa pṛcchyate bhūbhṛtā hariḥ ||

svīcakre līlayā yācñāṁ karmasv atijugupsitam |

tathā matsyaṁ vapur dadhre jātiṣv atijugupsitam ||

ataḥ prāsaṅgikī matsyāvatārasya kathā yathā |

tathaivāgretanī satyavratasyaiva prasaṅgataḥ ||

māyā-matsyasya māyika-matsyasya viḍambanam anukaraṇaṁ yasyāṁ tāṁ sa tu svayam amāyika-matsyasya evety arthaḥ | svasyālaukikaiḥ prabhāvaiḥ māyika-matsyasya tiraskāro vā ||1||

—o)0(o**—**

**|| 8.24.2-3 ||**

**yad-artham adadhād rūpaṁ mātsyaṁ loka-jugupsitam |**

**tamaḥ-prakṛti-durmarṣaṁ karma-grasta iveśvaraḥ ||**

**etan no bhagavan sarvaṁ yathāvad vaktum arhasi |**

**uttamaśloka-caritaṁ sarva-loka-sukhāvaham ||**

**śrīdharaḥ : **nanu kasmād akasmād eva matsyāvatāra-śravaṇecchā, śrī-vāmana-sādṛśyād ity āha—tad artham iti dvābhyām | durmarṣaṁ duḥsaham | baler anugrahāya jugupsitam api yācaka-rūpaṁ dhṛtavān iti yuktam uktam | yad-arthaṁ tu loka-jugupsitaṁ mātsyaṁ rūpam adhārayad etan no yathāvad vaktum arhasīty arthaḥ ||2-3||

**krama-sandarbhaḥ : **yad-artham iti yugmakam | karma-grasta iva tamaḥ-prakṛtīva durmarṣa ivety anvayaḥ | ata eva lokaiḥ sādhāraṇair jugupsitaṁ tādṛśa-vapur-dhāraṇaṁ tu na yuktam ity āha—yata uttama-śloka-caritaṁ sarveṣām api lokānāṁ sukhāvaham eva bhavitum arhatīti ||2-3||

**viśvanāthaḥ : **tamaḥ-prakṛtīva durmarṣaṁ duḥsaham iva ity ubhayatrāpi iva-śabdasyānvayaḥ | jugupsitam api yācaka-rūpaṁ bhaktasya baler anugrahāya dhṛtavān iti yuktam uktam | mātsya-rūpaṁ tu kasya bhaktasyānugrahāyeti me jijñāseti bhāvaḥ | uttama-ślokasya caritraṁ tu śravaṇa-kīrtanādy-arhatvena sarva-loka-sukhāvaham bhavaty eva, matsya-vapur-dhāraṇaṁ tu kasya bhaktasya sukhārtham tad vadeti bhāvaḥ ||2-3||

—o)0(o**—**

**|| 8.24.4 ||**

**śrī-sūta uvāca—**

**ity ukto viṣṇu-rātena bhagavān bādarāyaṇiḥ |**

**uvāca caritaṁ viṣṇor matsya-rūpeṇa yat kṛtam ||**

**_na katamenāpi vyākhyātam._**

—o)0(o**—**

**|| 8.24.5 ||**

**śrī-śuka uvāca—**

**go-vipra-sura-sādhūnāṁ chandasām api ceśvaraḥ |**

**rakṣām icchaṁs tanūr dhatte dharmasyārthasya caiva hi ||**

**śrīdharaḥ, viśvanāthaḥ : **sāmānyenāvatāra-prayojanam āha—go-vipreti ||5||

**krama-sandarbhaḥ : _na vyākhyātam._**

—o)0(o**—**

**|| 8.24.6 ||**

**uccāvaceṣu bhūteṣu caran vāyur iveśvaraḥ |**

**noccāvacatvaṁ bhajate nirguṇatvād dhiyo guṇaiḥ ||**

**śrīdharaḥ : **jugupsitvaṁ pariharati, **dhiyo guṇair yāny uccāvacāni bhūtāni teṣu** niyantṛtvena **carann apīśvaro noccāvacatvaṁ bhajate, nirguṇatvāt** | kutaḥ punaḥ śuddha-sattva-mayair matsyādy-ākārair uccāvacatva-śaṅkā ? iti bhāvaḥ ||6||

**krama-sandarbhaḥ : **uccāvaceṣu deva-manuṣya-tiryag-ādiṣu bhūteṣu carann avatīrya viharann api dhiyaḥ sādhāraṇa-buddheḥ guṇair uccāvacatva-sphuraṇair uccāvacatvaṁ na bhajate | tatra hetuḥ—nirguṇatvāt sattvādy-atīta-saccidānanda-vigrahatvād iti ||6||

**viśvanāthaḥ :** jugupsitatvaṁ sāmānyataḥ pariharati—**dhiyo guṇair yāny uccāvacāni rūpāṇi, teṣu niyantṛtvena carann īśvaro noccāvacatvaṁ bhajate**, **nirguṇatvāt** | kutaḥ punaḥ śuddha-sattva-mayair matsyādy-ākārair uccāvacatva-śaṅkā ? iti bhāvaḥiti svāmi-caraṇaiḥ ||6||

—o)0(o**—**

**|| 8.24.7 ||**

**āsīd atīta-kalpānte brāhmo naimittiko layaḥ |**

**samudropaplutās tatra lokā bhūr-ādayo nṛpa ||**

**śrīdharaḥ : **viśeṣato matsyāvatāra-prayojanam āha—āsīd iti tribhiḥ | brahmaṇo nidrāyāṁ bhavāṁ bhavo brāhmas tenaiva nimittena jāto naimittikaḥ samudre upaplutā nimagnāḥ ||7||

**krama-sandarbhaḥ : **tatra śrī-varāha-devavad ayam api vāra-dvayam avatīrṇavān iti darśayitum āha—āsīd iti | atīta-kalpasya gata-brahma-dinasya brāhmo brahma-śayana-nibandhaḥ, ata eva naimittikaḥ ||7||

**viśvanāthaḥ : **śrī-varāha-devavad ayam api vāra-dvayam avatīrṇavān iti darśayitum āha—āsīd iti | brāhmo brahma-śayana-nibandhaḥ, ata eva naimittikaḥ ||7||

—o)0(o**—**

**|| 8.24.8 ||**

**kālenāgata-nidrasya dhātuḥ śiśayiṣor balī |**

**mukhato niḥsṛtān vedān hayagrīvo’ntike’harat ||**

**śrīdharaḥ : **antike niḥsṛtān ||8|| 

**krama-sandarbhaḥ : **mukhato niḥsṛtān śayana-samaye āvartyamānāt antike sthitvā yoga-balenāharat | kalpāntarādau punar vedopadeśa-līlārtham īśvarecchā tu mūlam iti jñeyam ||8|| 

**viśvanāthaḥ : **mukhato niḥsṛtān śayana-samaye āvartyamānān samīpe sthitvā yoga-balenāharat ||8||

—o)0(o**—**

**|| 8.24.9 ||**

**jñātvā tad dānavendrasya hayagrīvasya ceṣṭitam |**

**dadhāra śapharī-rūpaṁ bhagavān harir īśvaraḥ ||**

**śrīdharaḥ : **śapharī-rūpaṁ matsya-rūpam ||9||

**krama-sandarbhaḥ : **śapharī-rūpaṁ dadhāreti | tat-pralayānte tat-prakaṭitavān ity arthaḥ | atīta-pralayāpāya ity-ādi-vakṣyamāṇāt ||9||

**viśvanāthaḥ : **śapharī-rūpaṁ dadhāreti | tenaiva rūpeṇa hayagrīvaṁ hatvā svāyambhuva-manvantarārambhe vedān aharad ity agrimokter jñeyam | tena matsya-rūpaṁ vinā vedāharaṇāsambhavād brahmādi-sva-bhakta-hitārthaṁ matsya-rūpaṁ dadhāreti prathamo matsyāvatāra uktaḥ ||9||

—o)0(o**—**

**|| 8.24.10 ||**

**tatra rāja ṛṣiḥ kaścin nāmnā satyavrato mahān |**

**nārāyaṇa-paro’tapat tapaḥ sa salilāśanaḥ ||**

**śrīdharaḥ : **prayojanāntaraṁ līlā-prakāraṁ cāha—tatra rāja-ṛṣir ity-ādi yāvat-samāpti ||10||

**krama-sandarbhaḥ : **tad evam atīta-kalpasya vṛttāntam uktvā sāmprata-kalpasya vṛttam āha— tatreti | tatra tasmin vṛttānte satīty arthaḥ ||10||

**viśvanāthaḥ :** punar api matsyaḥ satyavratābhidha-nija-bhaktānugrahārtham avatīrṇa ity āha—tatra matsya-svarūpe sveṣṭa-deve bhaktimān iti śeṣaḥ ||10||

**laghu-bhāgavatāmṛte:**


    matsyo’pi prādurabhavad dviḥ kalpe’smin varāhavat |


    ādau svāyambhuvīyasya daityaṁ ghnann āharac chrutīḥ |


    ante tu cākṣuṣīyasya kṛpāṁ satyavrate’karot || (1.3.34)

—o)0(o**—**

**|| 8.24.11 ||**

**yo’sāv asmin mahā-kalpe tanayaḥ sa vivasvataḥ |**

**śrāddhadeva iti khyāto manutve hariṇārpitaḥ ||**

**śrīdharaḥ : **sa eva śrāddhadeva iti khyātaḥ ||11||

**krama-sandarbhaḥ : **mahā-kalpa ity anenāsya brahma-dina-rūpasya kalpasyādara-viśeṣo darśitaḥ | tac ca manor asya stuty-artham iti jñeyam ||11||

**viśvanāthaḥ : **mahā-kalpa iti dainandina-kalpo’py ayaṁ mahā-kalpa-śabdenoktas tādātvika-satyavrata-manor ādara-viśeṣārtha iti sandarbhaḥ | etat mahā-kalpāntargata eva brahma-dine sa vivasvat-tanayo manur nānyatrety anye ||11||

—o)0(o**—**

**|| 8.24.12-13 ||**

**ekadā kṛtamālāyāṁ kurvato jala-tarpaṇam |**

**tasyāñjaly-udake kācic chaphary ekābhyapadyata ||**

**satyavrato’ñjali-gatāṁ saha toyena bhārata |**

**utsasarja nadī-toye śapharīṁ draviḍeśvaraḥ ||**

**śrīdharaḥ : **kṛtamālāyāṁ nadyām ||12||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.24.14 ||**

**tam āha sā**[^98]**tikaruṇaṁ mahā-kāruṇikaṁ nṛpam |**

**yādobhyo jñāti-ghātibhyo dīnāṁ māṁ dīna-vatsala |**

**kathaṁ visṛjase rājan bhītām asmin sarij-jale ||**

**madhvaḥ :**


    ananta-śaktir bhagavān matsya-rūpī janārdanaḥ |


    krīḍārthaṁ yācayāmāsa svayaṁ satyavrataṁ nṛpam || iti mātsye ||14||[^99]

_nānyena._

—o)0(o**—**

**|| 8.24.15 ||**

**tam ātmano’nugrahārthaṁ prītyā matsya-vapur-dharam |**

**ajānan rakṣaṇārthāya śapharyāḥ sa mano dadhe ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** tat prasiddhaṁ sveṣṭa-devaṁ viṣṇum eva matsya-vapur-dharam ajānan ||15||

—o)0(o**—**

**|| 8.24.16-18 ||**

**tasyā dīnataraṁ vākyam āśrutya sa mahīpatiḥ |**

**kalaśāpsu nidhāyaināṁ dayālur ninya āśramam ||**

**sā tu tatraika-rātreṇa vardhamānā kamaṇḍalau |**

**alabdhvātmāvakāśaṁ vā idam āha mahīpatim ||**

**nāhaṁ kamaṇḍalāv asmin kṛcchraṁ vastum ihotsahe |**

**kalpayaukaḥ suvipulaṁ yatrāhaṁ nivase sukham ||**

**śrīdharaḥ : **yatrāhaṁ sukhaṁ nivasāmi tadokaḥ sthānaṁ kalpaya ||18||

**krama-sandarbhaḥ, viśvanāthaḥ : _na vyākhyātam._**

—o)0(o**—**

**|| 8.24.19 ||**

**sa enāṁ tata ādāya nyadhād audañcanodake |**

**tatra kṣiptā muhūrtena hasta-trayam avardhata ||**

**śrīdharaḥ : **audañcanodake maṇika-sthe jale ||19||

**krama-sandarbhaḥ : _na vyākhyātam._**

**viśvanāthaḥ : **audañcanodake kūpa-jale ||19||

—o)0(o**—**

**|| 8.24.20 ||**

**na ma etad alaṁ rājan sukhaṁ vastum udañcanam |**

**pṛthu dehi padaṁ mahyaṁ yat tvāhaṁ śaraṇaṁ gatā ||**

_na katamenāpi vyākhyātam._

—o)0(o**—**

**|| 8.24.21 ||**

**tata ādāya sā rājñā kṣiptā rājan sarovare |**

**tad āvṛtyātmanā so’yaṁ mahā-mīno’nvavardhata ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** tat sarovaram ātmanā dehena āvṛtya ||21||

—o)0(o**—**

**|| 8.24.22 ||**

**naitan me svastaye rājann udakaṁ salilaukasaḥ |**

**nidhehi rakṣā-yogena hrade mām avidāsini ||**

**śrīdharaḥ : **rakṣā-yogena rakṣāyā yogenopāyena | yathā mahā-hrada-prāpter arvāk jalaṁ vinā na śuṣyeyaṁ tenopāyena nidhehi | avidāsini anupakṣaye ||22||

**krama-sandarbhaḥ : _na vyākhyātam._**

**viśvanāthaḥ : **rakṣā-yogena jalaṁ vinā yathā na mriyate, tathopāyenety arthaḥ | avidāsini apakṣaya-śūnye ||22||

—o)0(o**—**

**|| 8.24.23 ||**

**ity uktaḥ so’nayan matsyaṁ tatra tatrāvidāsini |**

**jalāśaye’sammitaṁ taṁ samudre prākṣipaj jhaṣam ||**

**śrīdharaḥ : **saṁmitaṁ tat-taj-jalāśaya-parimitam ||23||

**krama-sandarbhaḥ : **tam iti tasyā manuṣyavad vākyam āśrutyā’pi matsyatva-jñānaṁ tan-māyayaiva vimohitatvāt ||23||

**viśvanāthaḥ :** tatra jalāśaye’py asammitamamāntam ity arthaḥ ||23||

—o)0(o**—**

**|| 8.24.24-25 ||**

**kṣipyamāṇas tam āhedam iha māṁ makarādayaḥ |**

**adanty atibalā vīra māṁ nehotsraṣṭum arhasi ||**

**evaṁ vimohitas tena vadatā valgu-bhāratīm |**

**tam āha ko bhavān asmān matsya-rūpeṇa mohayan ||**

_na katamenāpi vyākhyātam.._

—o)0(o**—**

**|| 8.24.26 ||**

**naivaṁ vīryo jalacaro dṛṣṭo’smābhiḥ śruto’pi vā |**

**yo bhavān yojana-śatam ahnābhivyānaśe saraḥ ||**

**śrīdharaḥ : **abhivyānaśe’bhito vyāptavān ||26||

**krama-sandarbhaḥ : _na vyākhyātam._**

**viśvanāthaḥ :** ahnā ekenaiva vyānaśe vyāptavān ||26||

—o)0(o**—**

**|| 8.24.27-28 ||**

**nūnaṁ tvaṁ bhagavān sākṣād dharir nārāyaṇo’vyayaḥ |**

**anugrahāya bhūtānāṁ dhatse rūpaṁ jalaukasām ||**

**namas te puruṣa-śreṣṭha sthity-utpatty-apyayeśvara |**

**bhaktānāṁ naḥ prapannānāṁ mukhyo hy ātma-gatir vibho ||**

**śrīdharaḥ : **mukhyaḥ satya ātmā ca gatiś cāśrayaḥ ||28||

**krama-sandarbhaḥ : _na vyākhyātam._**

**viśvanāthaḥ :** ātmanāṁ gatir yasmāt sa mukhyaḥ prabhur ity arthaḥ ||28||

—o)0(o**—**

**|| 8.24.29 ||**

**sarve līlāvatārās te bhūtānāṁ bhūti-hetavaḥ |**

**jñātum icchāmy ado rūpaṁ yad-arthaṁ bhavatā dhṛtam ||**

_na katamenāpi vyākhyātam._

—o)0(o**—**

**|| 8.24.30 ||**

**na te’ravindākṣa padopasarpaṇaṁ**

**mṛṣā bhavet sarva-suhṛt-priyātmanaḥ |**

**yathetareṣāṁ pṛthag-ātmanāṁ satām**

**adīdṛśo yad vapur adbhutaṁ hi naḥ ||**

**śrīdharaḥ : **he aravindākṣa ! pṛthag ātmanāṁ dehādy-abhimānināṁ satām itareṣāṁ padopasarpaṇaṁ yathā mṛṣā bhavet tathā sarva-suhṛt-priyātmanas tava padopasarpaṇaṁ mṛṣā na bhavet | yad yasmān no bhaktānām adbhrutaṁ vapur adīdṛśo darśitavān asi | pāṭhāntare pṛthag ātmano bheda-darśinaḥ puṁsaḥ | asatāṁ paricchinnānāṁ padopasarpaṇaṁ yathā mṛṣety arthaḥ ||30||

**krama-sandarbhaḥ : _na vyākhyātam._**

**viśvanāthaḥ : +++**

—o)0(o**—**

**|| 8.24.31 ||**

**śrī-śuka uvāca—**

**iti bruvāṇaṁ nṛpatiṁ jagat-patiḥ**

**satyavrataṁ matsya-vapur yuga-kṣaye |**

**vihartu-kāmaḥ pralayārṇave’bravīc**

**cikīrṣur ekānta-jana-priyaḥ priyam ||**

**śrīdharaḥ : **ekānta-janā bhaktāḥ priyā yasya ||31||

**krama-sandarbhaḥ, viśvanāthaḥ :_ na vyākhyātam._**

—o)0(o**—**

**|| 8.24.32 ||**

**śrī-bhagavān uvāca—**

**saptame hy adyatanād ūrdhvam ahany etad arindama |**

**nimaṅkṣyaty apyayāmbhodhau trailokyaṁ bhūr-bhuvādikam ||**

**śrīdharaḥ : **apyayāmbhodhau pralayārṇave | bhūr bhuva-ādikam ity arthaḥ ||32||

**krama-sandarbhaḥ, viśvanāthaḥ :_ na vyākhyātam._**

—o)0(o**—**

**|| 8.24.33 ||**

**tri-lokyāṁ līyamānāyāṁ saṁvartāmbhasi vai tadā |**

**upasthāsyati nauḥ kācid viśālā tvāṁ mayeritā ||**

**śrīdharaḥ : **saṁvartāmbhasi pralayodake | tvām upasthāsyati prāpsyati ||33||

**krama-sandarbhaḥ, viśvanāthaḥ :_ na vyākhyātam._**

—o)0(o**—**

**|| 8.24.34-35 ||**

**tvaṁ tāvad oṣadhīḥ sarvā bījāny uccāvacāni ca |**

**saptarṣibhiḥ parivṛtaḥ sarva-sattvopabṛṁhitaḥ ||**

**āruhya bṛhatīṁ nāvaṁ vicariṣyasy aviklavaḥ |**

**ekārṇave nirāloke ṛṣīṇām eva varcasā ||**

**śrīdharaḥ : **oṣadhīḥ ādāyeti śeṣaḥ ||34|| ṛṣīṇām evālokena vicariṣyasi ||35||

**krama-sandarbhaḥ : **tvam iti yugmakam | sarva-sattvaiś cānyaiḥ sṛṣṭy-apekṣitair upabṛṁhitaḥ parivṛtaḥ ||34||

**viśvanāthaḥ :** oṣadhīr ādāyeti śeṣaḥ | sarvaiḥ sattvair mukhya-mukhya-prāṇibhiḥ sparaikaram anukaśyapādibhir upabṛṁhito vardhita-mahattvaḥ san, ṛṣīṇāṁ varcasā tejasaiva vicariṣyasi ||34-35||

—o)0(o**—**

**|| 8.24.36 ||**

**dodhūyamānāṁ tāṁ nāvaṁ samīreṇa balīyasā |**

**upasthitasya me śṛṅge nibadhnīhi mahāhinā ||**

**śrīdharaḥ : **mahāhinā vāsukinā ||36||

**krama-sandarbhaḥ : _na vyākhyātam._**

**viśvanāthaḥ :** me matsya-rūpasyety arthaḥ | mahāhinā vāsukinā ||36||

—o)0(o**—**

**|| 8.24.37 ||**

**ahaṁ tvām ṛṣibhiḥ sārdhaṁ saha-nāvam udanvati |**

**vikarṣan vicariṣyāmi yāvad brāhmī niśā prabho ||**

**śrīdharaḥ, krama-sandarbhaḥ : _na vyākhyātam._**

**viśvanāthaḥ :** brāhmī niśeti yadyapy ayaṁ brahma-dina-gata-cākṣuṣa-manvantara-madhya eva bhagavad-icchayaivākasmika-pralayo’bhūt, tad api trailokya-majjanāt dainandina-pralaya-sāmya-dṛṣṭyā bhagavataḥ krīḍeccham anusmṛtya nirvyākulo brahmāpi kiñcit kālaṁ suṣvāpa, tad-anusāreṇaiva gauṇyā vṛttyā brāhmī niśety utkam iti bhāgavatmṛta-vyākhyānusārī sandarbhaḥ | tac ca bhāgavatāmṛtaṁ, yathā—


    madhye manvantarasyaiva muneḥ śāpān manuṁ prati |


    pralayo’sau babhūveti purāṇe kvacid īryate ||


    ayam ākasmiko jātaś cākṣuṣasyāntare manoḥ |


    pralayaḥ padmanābhasya līlayeti ca kutracit ||[la.bhā. 1.3.18-19]

kiṁ ca, dakṣasya mānasa-kāyika-prajā-sṛṣṭy-anyathānupapatter eva pralayo’yam avaśya-mantavya eva | yad uktaṁ caturthe—


    cākṣuṣe tv antare prāpte prāk-sarge kāla-vidrute |


    yaḥ sasarja prajā iṣṭāḥ sa dakṣo daiva-coditaḥ || [bhā.pu. 4.30.49] iti |

pralayasya cāturvidhyam api nānupapannam | tasya kṣudrasya pralayasya naimittika evāntarbhāvāt | ata eva pṛthivy-uddharaṇa-hiraṇyākṣa-vadhāv api śrī-varāha-devena cākṣuṣa-pralayānta eva, svāyambhuva-manvantarārambhe pṛthivy-uddharaṇe hiraṇyākṣa-sambhavābhāvāt | yad uktaṁ tatraiva—


    uttānapāda-vaṁśyānāṁ tanayasya pracetasām |


    dakṣasyaiva ditiḥ putrī hiraṇākṣo diteḥ sutaḥ ||


    kalpārambhe tadā nāsti sutotpattir manor api |


    kvāsau prācetaso dakṣaḥ kva ditiḥ kva diteḥ sutaḥ ||


    ataḥ kāla-dvayodbhūtaṁ śrī-varāhasya ceṣṭitam |


    ekatraivāha maitreyaḥ kṣattuḥ praśnānusārataḥ ||[la.bhā. 1.3.15-17] iti |

evam ihāpi kāla-dvayodbhūtaṁ matsya-ceṣṭitaṁ spaṣṭam avivicya khalv ekīkṛtyaivāha śrīman-munīndraḥ | vastutas tu, āsīd atīta-kalpānte [bhā.pu. 8.24.7] ity-ādinoktā yā śapharī vedānayanārthā, sānyā | satyavratāñjali-gatā tu cākṣuṣa-manvantarīyā anyaiveti jñeyam | śrī-sūtas tu cākṣuṣīya-matsyam evāvatāra-gaṇanā-madhye gaṇitavān | tathā hi—


    rūpaṁ sa jagṛhe mātsyaṁ cākṣuṣodadhi-samplave |


    nāvy āropya mahī-mayyām apād vaivasvataṁ manum || [bhā.pu. 1.3.15] iti |

śrī-svāmi-caraṇās tu atredaṁ cintyam ity uktvā brāhmo laya iti yo’sāv asmin mahā-kalpe iti cokter ayaṁ mahā-pralaye pṛthivy-ādīnām avaśeṣāsambhavāt | yāvad brāhmī niśety ukter ayaṁ dainandina eveti cet, na | sāṁvartakair anāvṛṣṭy-ādibhir vinā akasmād eva saptame’hani trailokyaṁ nimaṅkṣyatīti matsyokter anupapatteḥ | tasmāt satyavratasya jñānādy-upadeśārtham āvirbhūto bhagavān vairāgyārthaṁ māyayaiva mārkaṇḍeyam iva taṁ pralayaṁ darśayāmāsety āhuḥ ||37||

—o)0(o**—**

**|| 8.24.38 ||**

**madīyaṁ mahimānaṁ ca paraṁ brahmeti śabditam |**

**vetsyasy anugṛhītaṁ me sampraśnair vivṛtaṁ hṛdi ||**

**śrīdharaḥ : me** mayā’**nugṛhītaṁ** prasādī-kṛtaṁ **hṛdi** aparokṣaṁ **vetsyasi** | tvayā kṛtaiḥ **saṁpraśnair** mayā **vivṛtaṁ** prakāśitaṁ santam ||38||

**caitanya-mata-mañjuṣā :** madīyaṁ mahimānaṁ ca para-brahmeti śabditaṁ yat tat paraṁ madīyo mahimeti jñeyam | tad-atirikto mahimā nānyo nāstīti bhāvaḥ ||38||

**krama-sandarbhaḥ : **acintyānanta-śakti-yuktasya sarvāṁśino bhagavato’samyak-prakāśatvād vibhūti-nirviśeṣa eva tad ity apy āha—**madīyam** iti | **mahimānam** aiśvaryam, vibhūtir nirviśeṣam iti yāvat, mamaivāsamyak-prakāśatvāt | ata eva **me** mayā** anugṛhītam** anugraheṇa prakāśitaṁ **hṛdy** aparokṣaṁ **vetsyasi** | tvayā kṛtaiḥ **sampraśnair** mayā **vivṛtaṁ** santam iti | yadyapi[^100] mad-anubhavāntar-bhūta eva, sa tu brahmānubhava ity ato nāsti mattaḥ pṛthag-anubhavāpekṣā, tathāpi bhakti-prakāśita-sākṣān-mad-anubhavena[^101] tan-mātrānubhavo na sphuṭo bhavati | yadi tadīya-sphuṭatāyāṁ tavecchā kathañcid vartate, tadā sāpi bhaved iti bhāvaḥ | prasaṅgo’yam ekādaśe viśiṣya darśayiṣyate ||38|| [bhagavat-sandarbhaḥ 78]

**viśvanāthaḥ :** atha prakṛtam anusarāmaḥ | kiṁ ca, ātmārāma-gaṇa-saṅginas tava hṛdi brahmānububhūṣā jāgarti, sāpi mat-kṛpayaiva saphalā bhaviṣyatīty āha—madīyam iti **śabditaṁ** brahma-śabda-saṅketitaṁ **madīyaṁ mahimānaṁ** mahato mama yo mahimā eko dharmas taṁ mamaiva vyāpakaṁ nirviśeṣaṁ svarūpaṁ **vetsyasi** anubhaviṣyasi, me mayā anugṛhītaṁ tubhyaṁ prasādīkṛtya dattam ity arthaḥ | brahma-svarūpasya madīyatvena mayā dattaṁ śakyatvād eva, tad-arthaṁ tava pṛthak jñānādi-prayāsenālam iti bhāvaḥ | 

kena prakāreṇānugrahīṣyasi ? ity ata āha—**sampraśnais tvayā kṛtai**s tat-pratyuttaratvena **tava hṛdi **hṛdaye **vivṛtaṁ** vivṛtīkṛtya mayaivānirdiśyam api tad balāt grāhitam ity arthaḥ | viṣaya-grahaṇārthaṁ jīvebhyo yathā buddhīndriyādīni sṛṣṭvā dattavān asmi, tathaiva brahma-svarūpa-grahaṇārtham api kim api sva-sāmarthyaṁ tubhyaṁ kṛpayā dāsyāmīti bhāvaḥ ||38||

—o)0(o**—**

**|| 8.24.39 ||**

**ittham ādiśya rājānaṁ harir antaradhīyata |**

**so’nvavaikṣata taṁ kālaṁ yaṁ hṛṣīkeśa ādiśat ||**

_na katamenāpi vyākhyātam._

—o)0(o**—**

**|| 8.24.40 ||**

**āstīrya darbhān prāk-kūlān rājarṣiḥ prāg-udaṅ-mukhaḥ |**

**niṣasāda hareḥ pādau cintayan matsya-rūpiṇaḥ ||**

**śrīdharaḥ :_na vyākhyātam._**

**krama-sandarbhaḥ : **prāk-kulān prācīnāgrān ||40||

**viśvanāthaḥ : **prāg-uttarayor antarāle mukhaṁ yasya saḥ ||40||

—o)0(o**—**

**|| 8.24.41 ||**

**tataḥ samudra udvelaḥ sarvataḥ plāvayan mahīm |**

**vardhamāno mahā-meghair varṣadbhiḥ samadṛśyata ||**

**śrīdharaḥ, viśvanāthaḥ : _na vyākhyātam._**

**krama-sandarbhaḥ : **tataḥ samudreti | cākṣuṣa-manvantarante ca khalv ākasmika-pralayo’yaṁ, yathoktaṁ—rūpaṁ sa jagṛhe mātsyaṁ cākṣuṣāntara-samplave [bhā.pu. 1.3.15] iti prati-manvantarāntam api tac-chravaṇāt | atra pramāṇāni tatraiva darśitāni, kintv asya pralayasya daivena ṣaṣṭha-manvatara-madhya eva nirbhara-jātatvāt, na tad-ante pṛthag-jātatvam ity eva viśeṣaḥ | sa cāyaṁ manvantara-pralayo naimittika-viśeṣa eveti | na ca pralayasya catur-vidhatva-hāniḥ | tad eva manvantara-pralaye trailokya-majjanād dainandina-sāmyena brahmāpi kañcit kālaṁ suṣvāpa | tad-anusāreṇa gauṇyā vṛttyā brāhmī niśety uktam iti | sati purāṇāntareṇopacite śrī-bhāgavata-mate kalpanāntaraṁ na kṛtam ||41||

—o)0(o**—**

**|| 8.24.42-44 ||**

**dhyāyan bhagavad-ādeśaṁ dadṛśe nāvam āgatām |**

**tām āruroha viprendrair ādāyauṣadhi-vīrudhaḥ ||**

**tam ūcur munayaḥ prītā rājan dhyāyasva keśavam |**

**sa vai naḥ saṅkaṭād asmād avitā śaṁ vidhāsyati ||**

**so’nudhyātas tato rājñā prādurāsīn mahārṇave |**

**eka-śṛṅga-dharo matsyo haimo niyuta-yojanaḥ ||**

_na katamenāpi vyākhyātam._

—o)0(o**—**

**|| 8.24.45 ||**

**nibadhya nāvaṁ tac-chṛṅge yathokto hariṇā purā |**

**varatreṇāhinā tuṣṭas tuṣṭāva madhusūdanam ||**

**śrīdharaḥ, viśvanāthaḥ : **varatreṇa doraka-rūpeṇa ||45||

**krama-sandarbhaḥ : _na vyākhyātam._**

—o)0(o**—**

**|| 8.24.46 ||**

**śrī-rājovāca—**

**anādy-avidyopahatātma-saṁvidas**

**tan-mūla-saṁsāra-pariśramāturāḥ |**

**yadṛcchayopasṛtā yam āpnuyur**

**vimuktido naḥ paramo gurur bhavān ||**

**śrīdharaḥ :**

sāgaraṁ taṛayiṣyantaṁ tariṣyann iva sāgaram |

satyavrato gurutvena tuṣṭāva harim aṣṭabhiḥ ||

atredaṁ cintyam—kim ayaṁ mahā-pralayo dainandino vā ? iti | tatra tāvat brāhmo laya iti | yo’sāv asmin mahā-kalpe [bhā.pu. 8.24.11] iti cokter mahā-pralaya iti prāptam | neti brūmaḥ, mahā-pralaye pṛthivy-ādīnām avaśeṣāsaṁbhavāt, yāvad brāhmī niśā [bhā.pu. 8.24.37] ity-ādy-ukti-virodhāc ca | ato dainandina iti yuktam | na caitad api saṅgacchate, sāṁvartakair anāvṛṣṭy-ādibhir vinā akasmād eva saptame’hani trailokyaṁ nimaṅkṣyati [bhā.pu. 8.24.32] iti matsyokter anupapatteḥ | yac coktaṁ prathama-skandhe—


    rūpaṁ sa jagṛhe mātsyaṁ cākṣuṣāntara-saṁplave | 


    navyāropya mahī-mayyām apād vaivasvataṁ manum || [bhā.pu. 1.3.15] iti | 

tad api tadā durghaṭam, na hi pralaya-dvaye’pi mahī-mayyāṁ nāvy ārohaḥ saṁbhavati, na ca cākṣuṣa-manvantare pralayo’sti, tathā ca sati saptamo manur vaivasvata ity api durghaṭaṁ syāt | tvaṁ tāvad oṣadhīḥ sarvāḥ [bhā.pu. 8.24.34] ity-ādi-nirdeśo’pi na saṅgacchate | na hi tadā oṣadhy-ādīnāṁ sattvānāṁ cāvaśeṣaḥ saṁbhavati | 

tasmād anyathā varṇyate | naivāyaṁ vāstavaḥ ko’pi pralayaḥ, kintu satyavratasya jñānopadeśāyāvirbhūto bhagavān vairāgyārtham akasmāt pralayam iva darśayām āsa | yathāsminn eva vaivasvata-manvantare mārkaṇḍeyāya darśitavān | tad apekṣayaiva mahā-kalpe’sminn iti viśeṣaṇaṁ saṅgacchate | tathā ca, tataḥ samudra udvelaḥ sarvataḥ samadṛśyata iti tasyaiva tathā darśanam uktam ity eṣā dik | 

prastutaṁ stotraṁ vyākhyāsyāmaḥ | tatra nānā-yoniṣu saṁsarataḥ svasya bhagavat-kṛpayaiva tat-prāptiṁ dṛṣṭvā muktaye tam eva praṛthayate, anādir yā’vidyā tayopahatā āvṛtātmanaḥ saṁvid yeṣāṁ te, ata evāvidyā-mūlaiḥ saṁsāra-pariśramair āturā iha saṁsāre yadṛcchayā yad-anugrahād evopasṛtā āśritāḥ santo yam āpnuyuḥ prāpnuyuḥ prāpnuvanti, sa bhavān eva sākṣān no guruḥ san granthiṁ bhindyād ity uttareṇānvayaḥ ||46||

**krama-sandarbhaḥ : **anādy-avidyeti | atrāvidyā tan-māyā ||46||

**viśvanāthaḥ : **anādir yāvidyā, tayopahatā āvṛtāta-saṁvid yeṣāṁ te | ata evāvidyā-mūlaiḥ saṁsāra-pariśramair āturāḥ | iha saṁsāre bhramanta eva yadṛcchayā yadṛcchikyā bhakta-kṛpayety arthaḥ | upasṛtā āśritā yam āpnuyuḥ, sa bhavān granthiṁ bhindyād ity uttareṇānvayaḥ | paramo gurur iti mad-viṣayaka-yādṛcchika-kṛpāvanto bhakty-upadeśakāḥ saptarṣayo me guravas teṣām api bhakty-upadeśakatvaṁ mat-parama-gurur ity arthaḥ | 

yad vā, tvam avatīrya kadācit keṣāṁcid guruḥ, keṣāṁcit parama-guruś ca bhavasīti | kaścid avatāra eva sūcitaḥ | pratiślokam eva guru-pada-prayogād avasīyate ||46||

—o)0(o**—**

**|| 8.24.47 ||**

**jano’budho’yaṁ nija-karma-bandhanaḥ**

**sukhecchayā karma samīhate’sukham |**

**yat-sevayā tāṁ vidhunoty asan-matiṁ**

**granthiṁ sa bhindyād dhṛdayaṁ sa no guruḥ ||**

**śrīdharaḥ : **nanu vairāgyaṁ vinā kuto muktis tarhi tasya tvat-sevaika-phalatvāt sevām ādiśety āśayenāha—jana iti | abudho’yaṁ janaḥ asukhaṁ yathā bhavati tathā karma samīhate | tāṁ sukhecchām | no hṛdaya-rūpaṁ granthiṁ sa bhindyāt | yataḥ sa eva paramo guruḥ ||47||

**krama-sandarbhaḥ : _na vyākhyātam._**

**viśvanāthaḥ :** na ca tvāṁ vinā prakārāntareṇa nistāra ity āha—jīvo na vidyate vastutaḥ sukhaṁ yatas tat | tāṁ sukhecchām | hṛdayaṁ hṛdaya-stha-granthim ajñānaṁ sa bhindyāt ||47||

—o)0(o**—**

**|| 8.24.48 ||**

**yat-sevayāgner iva rudra-rodanaṁ**

**pumān vijahyān malam ātmanas tamaḥ |**

**bhajeta varṇaṁ nijam eṣa so’vyayo**

**bhūyāt sa īśaḥ paramo guror guruḥ ||**

**śrīdharaḥ : **nanu yajña-dānādibhiḥ sattva-śuddhiṁ vinā kathaṁ granthi-bhedaḥ syāt ? tatrāha—yat sevayeti | yasya sevayaiva pumān ātmano manaso malaṁ tamo vijahyāt | eṣa hīna-malo nijaṁ varṇaṁ ca svarūpaṁ bhajet | sa īśo no gurur bhūyāt | yataḥ sa eva guror api paramo guruḥ | mala-hāne dṛṣṭāntaḥ, rudra-rodanaṁ rudrasya rodanaṁ rajatam | yad arodīt tad rudrasya rudratvaṁ, yad aśrv avaśīryata tad rajataṁ hiraṇyam abhavat iti śruteḥ | tad yathāgneḥ saṁparkān malaṁ jahāti svaṁ varṇaṁ bhajate na tu kṣālanādibhis tathā na yajñādibhir mala-tyāgaḥ, kintu tvat-sevayaiva | teṣāṁ tu sevāṅgatvam iti bhāvaḥ ||48||

**krama-sandarbhaḥ : **guror api paramo gurur iti sākṣāt tvat-prāptau nā’nyo’nveṣya iti bhāvaḥ ||48||

**viśvanāthaḥ : **na ca jñānenaivājñānaṁ naśyed iti vācyam ity āha—yasya sevayaiva pumān jīvaḥ ātmanaḥ svasya tamo’jñāna-rūpaṁ malaṁ vijahyāt | yathā rudra-rodanaṁ rajatam svarṇaṁ ca | yad arodīt tad rudrasya rudratvaṁ, yad aśrv avaśīryata tad rajataṁ hiraṇyam abhavat iti śruteḥ | tat khalv agneḥ saṁparkād eva malaṁ jahāti, svaṁ rūpaṁ svarūpaṁ ca bhajet, na tu kṣālanādibhis tathā, jñānādibhir na mala-tyāga ity arthaḥ ||48||

—o)0(o**—**

**|| 8.24.49 ||**

**na yat-prasādāyuta-bhāga-leśam**

**anye ca devā guravo janāḥ svayam |**

**kartuṁ sametāḥ prabhavanti puṁsas**

**tam īśvaraṁ tvāṁ śaraṇaṁ prapadye ||**

**śrīdharaḥ : **parameśvaratvaṁ parama-gurutvaṁ ca prapañcayann āha—neti | yat-prasādasyāyuta-bhāgaḥ, tasya leśa-mātram apy anye devādayaḥ sarve sametā api svayaṁ tan-nirapekṣāḥ santaḥ kartuṁ na prabhavanti ||49||

**krama-sandarbhaḥ : **anye tu svatantraṁ-manyās tv atīvākiñcit-karā[^102] ity āha—na yad iti ||49||

**viśvanāthaḥ :** atas tvāṁ vihāya jhaṭiti prasādā api devādayo naiva sevyā ity āha—neti | yat-prasādasyāyuta-bhāgaḥ, tasya leśa-mātram apy anye devāḥ, guravaḥ, pitrādayo janāḥ sukha-ditsavo nṛpādayaś ca sarve sametā api svayaṁ tan-nirapekṣāḥ santaḥ kartuṁ na prabhavanti ||49||

—o)0(o**—**

**|| 8.24.50 ||**

**acakṣur andhasya yathāgraṇīḥ kṛtas**

**tathā janasyāviduṣo’budho guruḥ |**

**tvam arka-dṛk sarva-dṛśāṁ samīkṣaṇo**

**vṛto gurur naḥ sva-gatiṁ bubhutsatām ||**

**śrīdharaḥ : **tad eva dṛṣṭaṇtena spaṣṭayann āha—acakṣur iti | aviduṣo janasyābudho’vidvān gurus tathaiva | arka-prakāśavat svata eva dṛg jñānaṁ yasya so’rka-dṛk | ataḥ sarva-dṛśāṁ sarvendriyāṇāṁ samīkṣaṇaḥ prakāśakaḥ | ata eva sugatiṁ boddhum icchadbhir no’smābhir gurur vṛto’si ||50||

**krama-sandarbhaḥ : **prāg-janmani guru-prāpta-bhaktes tasya kṣitīśituḥ saṁskārād bhajataḥ śrīśaṁ stuvataḥ so’yam āśayaḥ | svayaṁ cāviśya kañcid vā bhavān eva gurur bhavet | ato bhavantam āsādya bhavantaṁ gurum arthaye | tatra tvam arka-dṛk tattvābhijñānāṁ[^103] sarveṣām api śreṣṭha ity arthaḥ ||50||

**viśvanāthaḥ :** yatas tvat-sevayā vinā pumān na malaṁ vijahyād ity-uktam atas tvat-sevānupadeṣṭā gurur api na sevya ity āha—acakṣur iti | aviduṣo janasyābudho’paṇḍitaḥ paṇḍito bandha-mokṣa-vid iti, mām eva ye prapadyante māyām etāṁ taranti te[gītā 7.14] iti tvad-ukter bhakty-upadeṣṭaiva budhaḥ, sa eva gurur anyas tv anartha-hetur ity arthaḥ | ata eva no’smākaṁ sva-gatiṁ bhaktiṁ bubhutsatāṁ guror vṛto yaḥ, sa tu tvam eva sākṣād ity arthaḥ | arka-dṛk arka iva dṛśya ity arthaḥ | sarva-dṛśāṁ sarva-netrāṇāṁ sarvendriyāṇāṁ sarva-jñānānāṁ ca samīkṣaṇaḥ prakāśaka iti pakṣa-traye dṛṣṭavān ||50||

—o)0(o**—**

**|| 8.24.51 ||**

**jano janasyādiśate’satīṁ gatiṁ**

**yayā prapadyeta duratyayaṁ tamaḥ |**

**tvaṁ tv avyayaṁ jñānam amogham añjasā**

**prapadyate yena jano nijaṁ padam ||**

**śrīdharaḥ : **kiṁ ca, prākṛto gurur anartha-hetur ity āha—jana iti | ādiśate upadiśati | asatīṁ matim artha-kāmādi-matim | tamaḥ saṁsāram ||51||

**krama-sandarbhaḥ : _na vyākhyātam._**

**viśvanāthaḥ : **dṛṣṭānta-vyañjitam arthaṁ spaṣṭam āha—jana iti ādiśate upadiśati, ataḥ prākṛto gurur anartha-hetur dūre pariharaṇīya ity arthaḥ | tvaṁ tu guru-rūpāvatīrṇaḥ | avyayaṁ jñāna-bhakty-utthaṁ jñānam eva upadiśasi, na tu kevalaṁ vidyāmayaṁ yat-phalam utpādya vetīty arthaḥ | nijaṁ padaṁ tvac-caraṇāravindaṁ vaikuṇṭhaṁ vā ||51||

—o)0(o**—**

**|| 8.24.52 ||**

**tvaṁ sarva-lokasya suhṛt priyeśvaro**

**hy ātmā gurur jñānam abhīṣṭa-siddhiḥ |**

**tathāpi loko na bhavantam andha-dhīr**

**jānāti santaṁ hṛdi baddha-kāmaḥ ||**

**śrīdharaḥ : **nanu tarhi sarvo’pi loko mām eva kiṁ nopasarati, ajñānāt ? ity āha—tvam iti | priyaś cāsāv īśvaraś ca ||52||

**krama-sandarbhaḥ : _na vyākhyātam._**

**viśvanāthaḥ :**nanv evaṁ guru-bhūtaṁ māṁ kim iti sarve na prapadyante, durbuddhitvāt ? ity āha—tvam iti | suhṛdādi-rūpa ity anye suhṛd-ādayo vastutaḥ suhṛd-ādayo naiva bhavantīty arthaḥ | yad vā, suhṛt sakhya-bhāva-viṣayaḥ, priyaḥ kānta-bhāva-viṣayaḥ, īśvaro dāsya-bhāva-viṣayaḥ | ātmā śānta-bhāva-viṣayaḥ | gurur dāsya-bhāva-viśeṣa-viṣayaḥ | yad vā, aguruḥ sutādir iti vātsalya-bhāva-viṣayaḥ | jñānaṁ bhāva-śūnyānāṁ kevala-mokṣa-pradaḥ | abhīṣṭa-siddhiḥ sakāmānāṁ sarva-kāma-prada iti | santaṁ sādhu-rūpaṁ tvām andha-dhīr asādhur yato hṛdi nibaddha-durvāsanaḥ ||52||

—o)0(o**—**

**|| 8.24.53 ||**

**taṁ tvām ahaṁ deva-varaṁ vareṇyaṁ**

**prapadya īśaṁ pratibodhanāya |**

**chindhy artha-dīpair bhagavan vacobhir**

**granthīn hṛdayyān vivṛṇu svam okaḥ ||**

**śrīdharaḥ : **ahaṁ tu tvām eva śaraṇaṁ yāmīty āha—taṁ tvām iti | pratibodhanāyopadeṣāya | artha-dīpaiḥ paramārtha-prakāśakaīḥ | hṛdaye bhavān granthīn ahaṅkārādīn | svam okaḥ svaṁ rūpaṁ vivṛṇu prakāśaya ||53||

**krama-sandarbhaḥ : _na vyākhyātam._**

**viśvanāthaḥ : **ahaṁ tu tvad-bhakta-kṛpā-siddha-jana-vigatāndhyas tvām eva gatiṁ paśyāmīty āha—tam iti | pratibodhanāya saṁsāra-śayyāyāṁ nidrāṇaṁ māṁ kṛpayā pratibodhayety arthaḥ | artha-dīpaiḥ paramārtha-prakāśakaīḥ | hṛdaye bhavān granthīn | svam okaḥ vaikuṇṭhaṁ vivṛṇu tat-prāpaka-vartma brūhi ||53||

—o)0(o**—**

**|| 8.24.54 ||**

**śrī-śuka uvāca—**

**ity uktavantaṁ nṛpatiṁ bhagavān ādi-pūruṣaḥ |**

**matsya-rūpī mahāmbhodhau viharaṁs tattvam abravīt ||**

**śrīdharaḥ :** nṛpatiṁ prati ||54 ||

**krama-sandarbhaḥ, viśvanāthaḥ :_ na vyākhyātam._**

—o)0(o**—**

**|| 8.24.55 ||**

**purāṇa-saṁhitāṁ divyāṁ sāṅkhya-yoga-kriyāvatīm |**

**satyavratasya rājarṣer ātma-guhyam aśeṣataḥ ||**

**śrīdharaḥ : **purāṇa-saṁhitāṁ matsya-purāṇam aśeṣato’bravīd ity anuṣaṅgaḥ ||55||

**krama-sandarbhaḥ : _na vyākhyātam._**

**viśvanāthaḥ : **purāṇa-saṁhitāṁ matsya-purāṇam ||55||

—o)0(o**—**

**|| 8.24.56 ||**

**aśrauṣīd ṛṣibhiḥ sākam ātma-tattvam asaṁśayam |**

**nāvy āsīno bhagavatā proktaṁ brahma sanātanam ||**

_na katamenāpi vyākhyātam._

—o)0(o**—**

**|| 8.24.57-58 ||**

**atīta-pralayāpāya utthitāya sa vedhase |**

**hatvāsuraṁ hayagrīvaṁ vedān pratyāharad dhariḥ ||**

**sa tu satyavrato rājā jñāna-vijñāna-saṁyutaḥ |**

**viṣṇoḥ prasādāt kalpe’sminn āsīd vaivasvato manuḥ ||**

**śrīdharaḥ : **atītaḥ pūrvo yaḥ pralayaḥ, tasyāpāye’vasāne ||57||

**krama-sandarbhaḥ : **śrī-matsya-devasya samaya-dvaye’vatāraṁ punar darśayati—atīteti dvābhyām ||57|| ṣaṣṭhe manvantare viṣṇoḥ prasādaṁ labdhvā, saptame vaivasvato manur āsīd ity arthaḥ ||58||

**viśvanāthaḥ :** matsyāvatāra-dvayasya samaya-dvayaṁ prayojana-dvayaṁ cāha—atīta-pralayasya apāye svāyambhuva-manvantarārambhe ity arthaḥ | tu bhinnopakrame | satyavratas tu cākṣuṣa-manvantara-madhya iti śeṣaḥ bodhyaḥ | cākṣuṣodadhi-samplave… apād vaivasvataṁ manum[bhā.pu. 1.3.15] iti vākyānurodhāt | viṣṇor matsya-rūpasya prasādāt jñāna-vijñāna-saṁyuta iti cākṣuṣīya-matsyāvatārasya prayojanam uktam ||58||

—o)0(o**—**

**|| 8.24.59 ||**

**satyavratasya rājarṣer māyā-matsyasya śārṅgiṇaḥ |**

**saṁvādaṁ mahad-ākhyānaṁ śrutvā mucyeta kilbiṣāt ||**

**śrīdharaḥ, viśvanāthaḥ :_ na vyākhyātam._**

**krama-sandarbhaḥ :** māyā kṛpā ||59||

—o)0(o**—**

**|| 8.24.60 ||**

**avatāraṁ harer yo’yaṁ kīrtayed anvahaṁ naraḥ |**

**saṅkalpās tasya sidhyanti sa yāti paramāṁ gatim ||**

**śrīdharaḥ : **yo’yaṁ harer avatāras taṁ yaḥ prakīrtayet ||60||

**krama-sandarbhaḥ, viśvanāthaḥ :_ na vyākhyātam._**

—o)0(o**—**

**|| 8.24.61 ||**

**pralaya-payasi dhātuḥ supta-śakter mukhebhyaḥ**

**śruti-gaṇam apanītaṁ pratyupādatta hatvā |**

**ditijam akathayad yo brahma satyavratānāṁ**

**tam aham akhila-hetuṁ jihma-mīnaṁ nato’smi ||**

**śrīdharaḥ : **satya-vratānāṁ satya-vratasya ṛṣīṇāṁ ca chatriṇo gacchantīti-val liṅga-samavāyād bahuvacanam | jihma-mīnaṁ māyā-matsyam ||61||

**krama-sandarbhaḥ : **jihmeṣu kuṭila-hṛdayeṣu | sāmānya-mīnatayā prakāśamānaṁ, nāhaṁ prakāśaḥ sarvasya [gītā 7.16] ity-ādeḥ, virāḍ aviduṣām [bhā.pu. 10.43.17] ity-ādeś ca ||61||

**viśvanāthaḥ : **samāsena prayojana-dvayaṁ punaḥ spaṣṭam āha—pralayeti | ditijam asuraṁ rūḍhir yogam apaharatīti nyāyāt | satyavratānām iti gauraveṇa bahu-vacanam | jihma-mīnaṁ kuṭilākāraṁ mīnaṁ yasya śṛṅge naur nibaddhā, sa tu mīnaḥ kuṭilākā āḍi-saṁjñaḥ prasiddha eva loke iti tathoktam ||61||

—o)0(o**—**

iti sārārtha-darśinyāṁ harṣiṇyāṁ bhakta-cetasām |

aṣṭamasya caturviṁśaḥ saṅgataḥ saṅgataḥ satām ||*||

na me viraktir na ca bhakti-gandhaḥ 

pāṇḍitya-leśo na vā suvṛttam |

taraṅga-lolāṁ sva-dhiyaṁ niroddhuṁ

jālaṁ sṛjāmy eva na hanta ṭīkām ||

aṣṭama-skandha-ṭīkeyaṁ śrī-rādhāyāḥ saras-taṭe |

phālgune śukla-pakṣīya-ṣaṣṭhyāṁ pūrṇā vyarājata ||

śrī-rādhā-kuṇḍāya namaḥ śrī-kṛṣṇa-kuṇḍāya namaḥ |

śrīmad-govardhanāya namaḥ śrī-gurave namaḥ ||

—o)0(o**—**


    iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ saṁhitāyāṁ vaiyāsikyāṁ daśama-skandhe 


    matsyāvatāra-caritaṁ nāma


    caturviṁśo’dhyāyaḥ |

|| 8.24 ||

|| ity aṣṭama-skandhaḥ samāptaḥ ||


<!-- Footnotes themselves at the bottom. -->
## Notes

[^1]:
    eṣa ślokaḥ kevalaṁ ṅa-pustake dṛśyate.

[^2]:
    svāmi-padena yad vyaktaṁ tad vyaktaṁ cāsphuṭaṁ kvacititi kasyacit pāṭhaḥ.

[^3]:
    asya ślokasya krama-sandarbhaḥ purī-dāsa-saṁskaraṇe na dhṛtaḥ.

[^4]:
    parāc ca paramaḥ iti pāṭhāntaraṁ.

[^5]:
    yato vā imāni bhūtāni jāyante iti śruteḥ |

[^6]:
    yena jātāni jīvanti iti śruteḥ |

[^7]:
    paramo’sau yata iti yo`smāt parāc ca parama iti vyākhyātam | pārāt paraṁ puruṣam upaiti divyam iti śrutiḥ | vibhur iti svayambhū-pada-vyākhyānam | svayam eva vividhatayā mtasyādi-rūpair bhavatīti ||

[^8]:
    tatrety adhika-pāṭho bhagavat-sandarbhe.

[^9]:
    svarūpānanda iti kha,gha, bhagavat-sandarbhaś ca.

[^10]:
    This is the Gita Press reading. GP also has _pramāṇāni_ not _pramāṇānām._

[^11]:
    pādme iti gha.

[^12]:
    na tu (jha)

[^13]:
    bhaviṣyad yathā bhagavat-svarūpābhinnatvaṁ jagad-rūpaṁ (jha).

[^14]:
    viṣṇu-khaṇḍe mārgaśīrṣa-māsa-māhātmye 15.52.

[^15]:
    sa tvaṁ  tri-loka-sthitaye sva-māyayā
    bibharṣi śuklaṁ khalu varṇam ātmanaḥ |
    sargāya raktaṁ rajasopabṛṁhitaṁ
    kṛṣṇaṁ ca varṇaṁ tamasā janātyaye ||

[^16]:
    nikṛṣṭatvāt iti krama-sandarbhaḥ.

[^17]:
    -sandhyopāsanāyāṁ iti bhagavat-sandarbha-pāṭhaḥ.

[^18]:
    tvam asya lokasya vibho rirakṣiṣur gṛhe’vatīrṇo’si mamākhileśvaraḥ |
    rājanya-saṁjñāsura-koṭi-yūthapair nirvyūhyamānā nihaniṣyase camūḥ ||

[^19]:
    ayaṁ pāṭhaḥ kevalaṁ bhagavat-sandarbhe prāpyate, tathāpi tasya prasaṅgatā avisaṁvādyeti tat-sanniveśaḥ saṅgacchate iti manye.

[^20]:
    nanu, tarhi bhakta-saukhya-prayojanaṁ jātam iti | svarūpasya pūrṇatvaṁ katham upapadyet? ucyate | bhakta-sukha-prayojanakatvaṁ nāma svarūpānanda-vilāsa eveti dik | atra viśeṣajijñāsāyāṁ bhagavat-paramātma-sandarbhau dṛśyau |

[^21]:
    Puridas has the following in brackets: ātma-pradīpāya, svasmai svayaṁ-prakāśāya girāṁ manasaś cetasāṁ vidūrāya—bahirmukha-vāṅ-manasaś citta-vṛttīnām agocarāya.

[^22]:
    kaivalya-nāthāyeti [10.48.8] iti padyaṁ draṣṭavyam.

[^23]:
    pada-trayaṁ (ṅa-pustakaṁ vinā sarveṣu)

[^24]:
    adabhra-dayaḥ—analpa-kṛpā-rāśiḥ, amandodaya-dayā-mayaḥ iti purīdāsaḥ.

[^25]:
    kutsidtānīndriyāṇi yeṣāṁ teṣāṁ bahirmukhānāṁ vidūra-kāṣṭhāya (10.60.35) ity ukta-rītyā |

[^26]:
    usriyāṇām—usriyā vijayā devā ādityā amarāḥ surāḥ ity abhidhānāt || ucchriyāṇām iti kvacit pāṭhaḥ | tatra udgatā īśvaratvābhimāna-dyotakā śrīr yeṣāṁ devānām ity arthaḥ ||

[^27]:
    śikṣā-mātreṇa cikitsyatvāt (ṅa)

[^28]:
    kadācit tan-nistāraḥ (ṅa)

[^29]:
    svargādi- iti puridāsaḥ.

[^30]:
    atra viṣṇu-purāṇasya 1.9 adhyāyaḥ draṣṭavyaḥ.

[^31]:
    nārāyaṇa-saṁhitāyām iti bhagavat-paramātma-sandarbhayor dhṛtaḥ ślokaḥ.

[^32]:
    vidyud-balam iti tattvavādi-pāṭhaḥ. ayam arthaḥ—idaṁ saṁsāra-cakraṁ yasyājasya vāsa-sthānam | puram ekādaśa-dvāram ajasya iti | īśāvāsyam idaṁ sarvam iti ca śrutiḥ | cakraṁ na vṛttaṁ vyatīravīvipat iti ca | yo’jaḥ paramātmaivākṣam āśrayaś ca yasya cakrasya tam ṛtaṁ prapadye | ṛtaṁ satyaṁ paraṁ brahma iti śrutiḥ | ajasya jīvasya cakraṁ vā | ajo hy eko juṣamāṇo’nuśete jahāty enāṁ bhukta-bhogām ajo’nyaḥ | kīdṛśaṁ cakram ? ajayā prakṛtyā preryamāṇam | manomayaṁ manaḥ-pracuram | mana eva manuṣyāṇāṁ kāraṇaṁ bandha-mokṣayoḥ iti hi smaranti | pañca bhūtāni daśendriyāṇi ca pañcadaśa arā yasya tat | śabdādyā pañca vā | prāṇādyā vā | bhūtāni pañca, śabdādyāḥ pañca, jñānendriyāṇi pañcaite vā | āśu vegena dhāvat, ata evāśvattham āhuḥ | guṇa-traya-nābhi | vidyut brahmaiva bala-pradaṁ yasya | cakre’dhiṣṭhitaḥ, cakrasyāśrayaś ca yaḥ sa evāsya bala-dātā | balam iti parivartana-śaktiḥ | vidyotata iti vidyut prakāśa-rūpaṁ brahma | bhūmir āpo’nalo vāyuḥ khaṁ mano buddhir eva ca | ahaṅkāra itīyaṁ me bhinnā prakṛtir aṣṭadhā || ity aṣṭau nemaya āvaraṇāni yasya | yad vā, asurā manuṣyā gandharvā rākṣasāḥ piśācās tiryañcaḥ sthāvarāṇi cety aṣṭau bhūtāni nemayaḥ | atra va-bayor abhedena vidyudvat valati calatīti vidyuc capalam iti bhautiko’rthaḥ || (bannanje govindācārya)

[^33]:
    kaścātipiparti iti tattvavādi-pāṭhaḥ.

[^34]:
    namāmi iti tattva-vādi-pāṭhaḥ. yasya māyāṁ ko’pi nātipiparti, yad-anugrahād ṛte nātikramituṁ pārayati | mama māyā duratyayā iti smaraṇāt | yaya muhyan paramārthaṁ na veda | svayaṁ tu nirjitā ātmā māyā-śaktiḥ tad-guṇāś ca sattvādayo yena tādṛśaḥ | puruṣa-śabdavad ātma-śabdo’pi prakṛti-vācī | prakṛtiḥ puruṣaḥ kālaḥ, kṣarātmanau ity-ādi-darśanāt || (govindācāryaḥ)

[^35]:
    parameśaṁ (ṅa).

[^36]:
    udāra-varyaṁ iti kvacit prācīna-kośe | ambhas tu yad retaḥ, tad brahma prasīdatām | āpo vai nara-sūnavaḥ | kīdṛśaṁ ? udāra-vīryaṁ yat trayo lokā jīvanti upajīvanti | ata evāmbho jīvanam ity ucyate | ambhasaiva vardhamānāḥ sva-kāryeṣu sidhyanti | api cāmbha iti tad-abhimānī varuṇaḥ | ādityeṣv eka āṣāḍha-devatā ca | sa eva cādhyātmaṁ rasanābhimānī | rasanayā hi rasitam annam aśyate | ataḥ sa sarva-loka-stha-manuṣyāṇāṁ jīvana-hetuḥ | na kevalaṁ manuṣyāḥ, kintv akhila-loka-pālā api tam upajīvanti | atrākhileti prāyo-vacanam | indra-kāmau prāṇam aniruddhaṁ manu-guru-dakṣān, pravahaṁ, sūrya-soma-yamāṁś ca vihāya itareṣāṁ sarveṣām api devānāṁ sa kilopajīvyaḥ ||33|| (govindācāryaḥ)

[^37]:
    brahma iti tattva-vādi-pāṭhaḥ. evam uttaratra ca.

[^38]:
    ādi-padena kāmādi-pravahāntān ṛte | adbhir iti varuṇena ca | indrādi-pravāhānta-svottama-kakṣyāgatān sarvān sva-kakṣyāgatau sūrya-yamau ca rte akhilāḥ somāj jīvanti | indrādyāḥ soma-varuṇayor api jīvana-pradāḥ || (govindācāryaḥ)

[^39]:
    somaṁ yasya manaḥ samāmananty āmnāyāḥ, candramā manaso jātaḥ ity ādyāḥ | sa kila somo lokānāṁ loka-pālānāṁ ca bala-pradaḥ | annada āyuḥ-pradaś ca | somo hi rājā oṣadhi-vanaspatīnāṁ yajñiyānām | tad-dvārā devānāṁ narāṇāṁ ca balam andha āyuḥ | balam annam āyuḥ iti ca kvacit pāṭhāntaram | api ca, candraḥ somābhimānī devatā ye varuṇam upajīvanti, teṣāṁ divaukasāṁ varuṇasya copajīvyaḥ | nagānāṁ vṛkṣāṇāṁ īśaḥ | aṅkura-jananāt | prajānāṁ prajanaḥ, kāma-jananāt | somaṁ rājānam avase, somenādityā balinaḥ somena pṛthivī mahī, yat tvā deva prapibanti tata āpyāyase punaḥ, pra candramās tirate dīrgham āyuḥ, soma rājan pra ṇa āyūṁṣi tārīḥ ity-ādyāḥ śrutayaḥ ||34|| (govindācāryaḥ)

[^40]:
    antaḥ samudre pacataḥ iti tattva-vādi-pāṭhaḥ.

[^41]:
    jāti-vedā agnir yasya mukhaṁ mukhāt jātaḥ | mukhād indraś cāgniś ca iti śruteḥ | kuto jātaḥ ? kriyā-kāṇḍa-nimittaṁ mathanādinā janma yasya | samudre udare’ntar vaiśvānara-rūpeṇa sthitvā svādhīnān annādi-dhātūn pacato yasyāgnir mukhaṁ sa naḥ prasīdatām | ata evoktaṁ—ahaṁ vaiśvānaro bhūtvā prāṇināṁ deham āśritaḥ | prāṇāpāna-samāyuktaḥ pacāmy annaṁ caturvidham || iti || (govindācāryaḥ)

[^42]:
    nirukti-sāmyāt | tathā hi samantād udram udakam atreti samudraḥ | udaṁ rātīti codaram |  nanu kim udadam eva rāti ? uktottaram etat | tāpāpanodo bhūyastvam ambhaso vṛttaya ity uktaṁ hi | bhūyastvāc cāpām iti ca bhāṣyam, try-ātmakatvāt tu bhūyastvāt iti sūtre | prācuryeṇa vyapadeśo bhavanti | api ca unattīti niruktyā udram udaram iti ca samānārthaṁ | tena codaraṁ samudra iti bhavanti || (govindācāryaḥ)

[^43]:
    dvāraṁ ca mukter amṛtasya mṛtyoḥ iti tattva-vādi-pāṭhaḥ.

[^44]:
    taraṇiḥ sūryaḥ yasya cakṣuṣa āsīt | cakṣoḥ sūryo ajāyata devayānam arcir ādi-mārga-devatā | trayī-sāraḥ | veda-mātur gāyatryās tad-adhiṣṭhita-bhagavat-pratipādakatvāt | ata eva brahmaṇo nārāyaṇasya dhiṣṇyam adhiṣṭhānam | yaś cāsāv āditye, ya āditye tiṣṭhan, ya eṣo’ntar āditye ity-ādeḥ | ata eva sākṣātkārāya sūrya-maṇḍalāpāvaraṇaṁ prārthyate, tat tvaṁ pūṣann apāvṛṇu iti | vājasaneya-pravartakatvāc ca trayīmayaḥ | amṛtasya jātāparokṣasya mṛtyoḥ saṁsārān mukteḥ dvāram | devayānatvād eva | athavā amṛtasya amaraṇa-rūpāyā mukter dvāram | mṛtyoś ca dvāram udayāsta-mayābhyām āyuḥ-kṣaya-hetutvāt | etādṛśa-sūryāśraya-cakṣuṣṭvādi-mahā-vibhūtiḥ prasīdatām || (govindācāryaḥ)

[^45]:
    nirvāṇas tu yasya (ṅa)

[^46]:
    nṛpeśvara iti ṭīkānusṛta-pāṭhaḥ.

[^47]:
    vaivasvata-manvantare anantyākhyena garuḍena ūḍhaḥ | raivata-manvantare tu suparṇākhyena | tathā hi mahābhārata-tātparya-nirṇaye—yo’nanta-nāmā garuḍas tad-aṁsake | utpāṭya caikena kareṇa mandaro nidhāpitaḥ || iti || (govindācāryaḥ)

[^48]:
    devatā-sevakatvāt (ga)

[^49]:
    upari mandaropari sahasra-bāhu-rūpeṇa, adhaḥ kūrma-rūpeṇa, ātamni deva-daitya-madhye sāttvika-rājasa-śaktyā, gotre mandara-girau dārḍhya-rūpeṇa, netre manthana-rajjū-rūpi-vāsukau tāmasa-śaktyā praviśatā pareṇa hariṇā | kṣobhitaṁ nakrānāṁ cakraṁ samūho yasmin || (puri-dāsaḥ)

[^50]:
    asahya-vīryam iti tattva-vādi-pāṭhaḥ.

[^51]:
    diśi diśi adhaś ca visarpat, upary utsarpat | arakṣyamāṇāḥ śrī-śiva-mahima-darśanārthaṁ bhagavatā udāsīnībhāvāt iti jīva-gosvāmī | tadānīṁ bhagavatā tad-apekṣaṇaṁ sva-bhakta-śreṣṭhāya candrārdha-maulaye tādṛśa-kīrti-pradānārtham iti jñeyam iti viśvanātha-cakravartī || (govindācāryaḥ)

[^52]:
    puri-dāsa-saṁskaraṇe iyaṁ ṭīkā 31-sāṅkhyaka-śloke yuktā |

[^53]:
    tvam eva sarva-jagatām īśvaraḥ iti tattva-vādi-pātḥaḥ.

[^54]:
    itaḥ paraṁ—etat paraṁ pravakṣyāmaḥ [bhā.pu. 8.7.35] ity antāni padyāni śiva-stuti-parāṇi mūle paṭhyante | tatra tu mukhyato viṣṇu-guṇā evocyante, yathāsmin śloke bandha-mokṣa-pradatvam | tena jñāyate śivāntaryāmī viṣṇur atra stūyate | bhāṣyodāhṛta-pramāṇena caitat sphuṭam | niyāmake stute niyamyaḥ prīyata iti śāstra-sampradāyaḥ | śiva eva ca uttaratra sphuṭam evaṁ vakṣyati—prīte harau bhagavati prīye’haṁ sa-carācaraḥ [bhā.pu. 8.7.40] iti | tathā caitāni padyāni viṣṇau sāmastyena śive ca yathā-yogaṁ vyākhyātavyāni | atra stotra-madhye samprati padyam ekaṁ paṭhyate—na te giritrākhila-loka-pāla-viriñca-vaikuṇṭha-surendra-gamyam | jyotiḥ paraṁ yatra rajas tamaś ca sattvaṁ na yad brahma nirasta-bhedam || [bhā.pu. 8.7.31] iti | atra rudra-mahimā brahma-viṣṇubhyām apy agamya iti paṭhyate | vyākhyātāras tu yathā-kathā ca vyācakṣate | paraṁ tu mūla-kośe prācīne padyam evedaṁ na paṭhyate | tena prakṣiptam ity eva suvacam iti bhāti | yato’ntaryāmi-paratayāpi nedaṁ svarasam | ete vayaṁ yasya vaśe mahātmanaḥ sthitāḥ śakuntā iva sūtra-yantritāḥ, tīrthena mūrdhni vidhṛtena śivaḥ śivo’bhūt, nāhaṁ parāyu ṛṣayo na marīca-mukhyāḥ ity-ādi-sva-vacana-viruddhaṁ ca ||22||

[^55]:
    tattva-vādi-mate ayaṁ ślokaḥ prakṣiptaḥ. 8.7.22-ślokasya govindācārya-kṛta-pāda-ṭīkā draṣṭavyā.

[^56]:
    aviduḥ na jñātavantaḥ

[^57]:
    ayaṁ ślokaḥ pāṇḍeyasya saṁskaraṇe nāsti.

[^58]:
    nūnaṁ tapo yatra na manyu-nigrahaḥ iti tattva-vādi-pāṭhaḥ. 

[^59]:
    yatra rudrādau tapas tatra na manyu-nigrahaḥ | daśa-kalpaṁ tapaś cīrṇaṁ rudreṇa iti smaraṇāt | caṇḍakopās tapasvinaś cātra gṛhyante | jñānaṁ kvacit vāyau | jñāne virāge ity-ādi-smaraṇāt | tad api na triguṇa-saṅga-varjitam | ādhikārikatvād vāyoḥ | jñānino munayaś cātra gṛhyante | kaścin mahān iti mahat-tattva-māninaṁ brahmāṇaṁ kaṭākṣayati | tasya na kāma-nirjayaḥ | svāṁ duhitaram abhyadhyāyat iti caraṇāravindād iti parihasati | yaḥ parato vyapāśrayaḥ parair bhraṣṭaiśvaryaḥ vāraṁ vāraṁ punas tal-labdhaui ca parāpekṣa indrādiḥ sa īśvaraḥ kim ? ||21||

[^60]:
    yasya… īśvaraḥ ? ity aṁśaḥ rasa-varṣi-dāsānusṛta-saṁskaraṇe nāsti. tad vākyaṁ prīti-sandarbhe “vivakṣitam” iti parataḥ.

[^61]:
    tasya iti tattvavādi-pātḥaḥ.

[^62]:
    tasya iti tattvavādi-pāṭhaḥ. “yas tu” iti teṣāṁ pāṭhāntaram.

[^63]:
    kvacid yamādau dharmo’sti | dharma-devatā hi saḥ | kintu na tasya bhūta-sauhṛdam, mṛtyu-devatātvāt | kvacid bhūtāmbhimāniṣu varuṇādiṣu tyāgaḥ | svābhimatāni bhūtāni prajābhyo visṛjanti hi te | kintu sa tyāgas tasya na mukti-kāraṇam | mukti-kāraṇāparokṣottara-kālīna-prārabdha-bhogātmakatvāt | so’pi prārabdha-nirbaddha eveti yāvat | ye’pi phalāpekṣayā tyajanti, te’py atra saṅgṛhyante | kṣatriottamādeḥ puṁsaḥ vīryam asti | tad apy aja-vegena niṣkṛtaṁ parihṛtaṁ na bhavati | kiyatācit kālena vinaśyati | ato nahi mukundād dvitīyo guṇa-saṅga-varjitaḥ ||22||

[^64]:
    dharma iti… bhavatīti paryantaṁ rasa-varṣi-dāsānusṛta-saṁskaraṇe nāsti. ajavegeti iti tatra pāṭhāntaram.

[^65]:
    kvacid asurādau ciram āyuḥ syāt, kiṁ tu na tatra maṅgalaṁ śīlam, durvṛttatvāt | kvacic ca sāttvike śīla-maṅgalaṁ syāt, api tu tasyāyuṣo viṣaye na kiñcin niścayena vedituṁ śakyam | yatrobhayaṁ śīlam āyuś ca mārkaṇḍeyādiṣu, so’py amaṅgalaḥ, baddhatvāt | ato nitya-mukto bhagavān eva sumaṅgalaḥ kaścana, sa kāṅkṣate ca mām, nityāviyoginītvāt | atha na kāṅkṣate ca mām, āpta-kāmatvāt ||23||

[^66]:
    guṇātikramaṇānanta-guṇatvāt (ṅa)

[^67]:
    paramānanda-rūpāṁśa-śaktyā (ga,gha)

[^68]:
    sa (ṅa)

[^69]:
    evaṁ vimṛśyāvyabhicāri-sad-guṇaṁ padaṁ nijaikāśrayi-sad-guṇāśrayam iti tattva-vādi-pāṭhaḥ.

[^70]:
    evaṁ vimṛśya mimarśa-pūrvakaṁ sureṣu doṣān uktvā tān vihāya svasya padaṁ nityāśrayaṁ mukundam eva varaṁ vavre | kīdṛśam ? ananya-sādhāraṇa-sad-guṇam | nijā ātmīyāḥ | ekāśrayiṇaḥ ananya-bhaktāḥ | athavā nijaḥ svayam eva kevalam āśraya eṣām iti tādṛśā ye sāttvikāḥ, teṣām āśrayaḥ | etena svasyāpi sa evaikāśraya iti sūcayati ||24|| (govindācāryaḥ)

[^71]:
    bhāgavata 3.15.21 padyasya ṭīkā draṣṭavyā.

[^72]:
    cāmṛtāhṛtam iti tattva-vādi-pāṭhaḥ.

[^73]:
    amṛta-rūpam āhṛtam āhāro yasmin taṁ kalaśam | amṛtam āhṛtaṁ saṅgṛhītaṁ yatreti vā || nanu kim iti daitya-balam anigṛhya balātkṛta iva kalaśaṁ tebhyo dadau ? āha—teṣāṁ satyāc cālanārthaṁ | asurāṇāṁ viṣaye tān nigrahītuṁ samartho’pi ||35|| (govindācāryaḥ)

[^74]:
    puruṣasya… eveti iti rasavarṣi-dāsānusṛta-pustake nāsti.

[^75]:
    Only the last paragraph.

[^76]:
    bārha-cāmaraiḥ piccha-viracita-cāmarair iti vā. (pāṇḍeyaḥ)

[^77]:
    ibhāri-vāhaḥ siṁha-vāhanaḥ kālanemiḥ | tryadhīśo bhagavān tat-prahitenaiva śūlena tam ariṁ sa-siṁham ahanat ||56|| (govindācāryaḥ)

[^78]:
    yudhi deva-varya- iti tattva-vādi-pāṭhaḥ.

[^79]:
    āgatya iti pāṭhāntaram.

[^80]:
    atibalau mālī sumāmī ca yadā cakreṇa kṛtta-śirasāv atha mālyavān garuḍaṁ gadayāhan | sā yāvad garuḍe nipatati, tataḥ pūrvaṁ eva tasyāreḥ śiraḥ ariṇā cakreṇācchinat ||57|| (govindācāryaḥ)

[^81]:
    nanu daśamādhyāye śrūyate—tatrāvinaṣṭāvayavān vidyamāna-śirodharān | uśanā jīvayām āsa saṁjīvanyā sva-vidyayā || [bhā.pu. 8.11.47] iti | tena bhagavat-kṛtaṁ teṣāṁ hananaṁ vyartham eva jātam ? āha—kālanemy-ādayaḥ sarve | na vyartham | bhagavad-icchānuguṇam evośanā jīvayāmāsa | yataḥ punar vaivasvate’ntare samudra-mathane te punar yuddhāyāgaccheyuḥ | tatra ca punas tān hanyām | apekṣitaṁ caitat teṣāṁ pāpa-vṛddhy-artham iti bhagavad-icchā | api ca sa kālanemiḥ punar dvāpare kaṁso jātaḥ | pātitaś ca punas tenaiva kṛṣṇa-rūpeṇa || (govindācāryaḥ)

[^82]:
    bhārair (ṅa)

[^83]:
    gṛhāt (kha)

[^84]:
    vrīḍā + sphuṭa-, vrīḍā + asphuṭa- vā.

[^85]:
    yāvat-sandarbhe tāvad eva (gha)

[^86]:
    tādṛśānām ayogyam (ṅa)

[^87]:
    vicāritaṁ (ga)

[^88]:
    vibhūmne (ṅa)

[^89]:
    tadā iti bhagavat-sandarbhaḥ

[^90]:
    vaiṣamyādikaṁ iti bhagavat-sandarbhaḥ.

[^91]:
    prapañcanīyaḥ iti bhagavat-sandarbhaḥ.

[^92]:
    sarvārādhyārādhyo’pi (ka)

[^93]:
    nanu balir viṣṇu-bhaktaḥ | sa kathaṁ tasmin bhītiṁ vairaṁ ca paśyati, bhītaṁ brahma-tanuṁ ripum iti ? āha—balir apy asurāveśāt | yadyapīdaṁ tātparya-vacanaṁ, naitac chloka-mātra-vyākhyānāya pravṛttam, kintu ā-daśamādhyāyād ekaviṁśa-paryantam adhyāya-nikāya-gata-prameya-vivaraṇam | ata evaitad-ante prācīna-kośeṣv adhyāya-pūrtir na paṭhyate | tathā hi—balir devaiḥ saha yuddhaṁ cakāreti daśame caturdaśe cādhyāye śrūyate | tat kathaṁ viṣṇu-bhakto viṣṇu-bhaktaiḥ saha yuddhaṁ cakāra ? āha—balir apy asurāveśāt | tenādhyāya-dvayaṁ vyākhyātam | daśama eva cādhyāye balyādīn daityān vañcayitvā viṣṇur devān amṛtaṁ pāyayāmāsety ucyate | yena sammohitā daityāḥ pāyitāś cāmṛtaṁ surāḥ [bhā.pu. 8.12.13] ity ekādaśe rudra-vacanaṁ ca | tat kathaṁ viṣṇuḥ sva-bhaktāya nāmṛtaṁ dadau ? āha—balir apy asurāveśāt | tad evam adhyāya-dvayaṁ vyākhyātam | dvādaśe cādhyāye baler bandhaḥ śrūyate, yo’sau bhagavatā baddhaḥ prītena sutale punaḥ [bhā.pu. 8.13.14] iti | yadi prītaḥ kathaṁ babandha ? nahi, bandhaḥ prīti-liṅgam | ata eva caturdaśe—baleḥ pada-trayaṁ bhūmeḥ kasmād dharir ayācata | bhūteśvaraḥ kṛpaṇa-val labdhārtho’pi babandha tam || [bhā.pu. 8.15.1] iti parīkṣid apy ākṣipatīva | na hy anāgaso bandhanaṁ yuktam iti | āha—balir apy asurāveśāt | etenāsurāveśa-phalaṁ bandhanam ity adhyāya-dvayaṁ vivṛtam | etenaiva, babandha vāruṇaiḥ pāśair baliṁ sūtye’hani kratoḥ [bhā.pu. 8.21.26] iti garuḍa-kṛtaṁ bali-bandhanaṁ ca vyākhyātam | tathā caturdaśe’dhyāye, prahlādam āmantrya namaścakāra [bhā.pu. 8.15.7] iti prahlādānumata eva balir devān jigāyeti śrūyate | kiṁ prahlādo’py asurāveśāt sva-pautrasya deva-vijayam anvamanyata ? nety āha—prahlādo nitya-bhaktimān | na hi nitya-bhaktasya prahlādasya deva-vijayo’bhimataḥ | kintu baler asurāveśaṁ bhāvinaṁ ca bhagavat-saṅkalpaṁ vijñāya, tūṣṇīmbhāva evānumatir nāma | tathā viṁśe’dhyāye—athāham apy ātma-ripos tavāntikaṁ daivena nītaḥ prasabhaṁ tyājita-śrīḥ [bhā.pu. 8.22.11] iti prahlādavad aham api ripor api tava pāda-padmaṁ prapadya iti balir āha | kiṁ tarhi prahlādo’pi narasiṁhaṁ ripum eva manyamāno bhayād eva śaraṇam iyāya ? nety āha—prahlādo nitya-bhaktimān | kiṁ tarhi viṣṇu-mahimānaṁ jānann api balis taṁ riputvena gaṇayati ? āha—balir apy asurāveśāt stuvann api janārdanam | ākṣipaty antarā kvāpi | tathā hi bhagavataiva sphuṭam uktaṁ viṁśādhyāyānte—tatra dānava-daityānāṁ saṅgāt te bhāva āsuraḥ | dṛṣṭvā mad-anubhāvaṁ vai sadyaḥ kuṇṭho vinaṅkṣyati || [bhā.pu. 8.22.36] iti | tad etad api brahmāṇḍa-vacanena samākhyātaṁ bhagavat-pādena | tad evaṁ bali-sambaddhaṁ kathā-jātam ekenaiva ślokena vyācakhyāv ity apūrvaṁ kauśalaṁ gurutamāgraṇyo bhagavato bhāṣya-kārasya || (govindācāryaḥ)

[^94]:
    diśanty evety arthaḥ (ga, gha)

[^95]:
    nirūpayamāṇena

[^96]:
    eṣāṁ tādṛśaṁ (ṅa)

[^97]:
    anusaṅkīrtanaṁ

[^98]:
    sā śapharī matsya-rūpī bhagavān. 

[^99]:
    yācayāmāsa yayāce | paratantrasyaiva hi yācanaṁ yuktam | na bhagavata iti dyotayitum iva ṇic-prayogaḥ || (govindācāryaḥ)

[^100]:
    vivṛtaṁ iti | sa tu yadyapi iti bhagavat-sandarbhe.

[^101]:
    -anubhave iti bhagavat-sandarbhe.

[^102]:
    ato vā’kiñcit-karā iti purī-dāsa-sammata-pāṭhaḥ.

[^103]:
    tvad-abhijñānāṁ
